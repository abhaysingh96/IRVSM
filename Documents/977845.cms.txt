<doc>
<docno>977845.cms.txt</docno>
<text>
 
संवाद
भारताकडे क्रीडा धोरणच नाही...
[ Saturday, January 01, 2005  06:01:27 pm]


क्रीडाक्षेत्रात चीनसारखे देश जगज्जेते घडवताहेत, आणि भारताचा कारभार मात्र धोरणहीन राहिला. सिस्टिम, प्लॅनिंग, फॉलोअप हे सारंच इथं बेपत्ता ! लिअँडर पेस, महेश भूपती, अंजू जॉर्ज हे खेळाडू ऑलिंपिक दर्जाच्या जवळपास जाऊ शकले ; तो उत्कर्ष त्यांनी वैयक्तिकरीत्या साध्य केलेला होता... म्हणून युवा खेळाडूंनी जिद्द मात्र सोडू नये!

एक मिल्खासिंग, एक उषा, एक लिअँडर आणि एकच अंजू जॉर्ज... शंभर कोटींच्या भारतात असे एक-एकच ऑलिंपिक दर्जाचे खेळाडू तयार व्हावेत, ही शरमेने मान खाली घालायला लावणारी गोष्ट आहे. आशिया खंडातील चीन हा देश अमेरिका आणि रशियासारख्या महाशक्तींच्या नाकावर टिच्चून क्रीडाक्षेत्रातील महाशक्ती ठरत असताना तळाचा भारत तळाला राहतोय, याचा अर्थ काय ? उत्तर सोपे आहे. भारताला क्रीडा धोरणच नाही. अन्यथा प्रत्येक ऑलिंपिकच्या वेळी दुदैर्वाचे दशावतार पाहण्याची वेळ आपल्यावर आली नसती...

आपल्या देशात क्रीडा क्षेत्रात उद्या काय होऊ शकते, याबद्दल या घटकेला कुणालाच काही सांगता येणार नाही. पुढील दहा वर्षं सोडूनच द्या. सिस्टिम, प्लॅनिंग, फॉलोअप अशा कुठल्याच गोष्टींचा पत्ता नाही. लिअँडर पेस, महेश भूपती, अंजू जॉर्ज हे खेळाडू ऑलिंपिक दर्जाच्या जवळपास जाऊ शकले. पण यासाठी येथील सिस्टिम कामी आलेली नाही, तर या खेळाडूंनी वैयक्तिरित्या साध्य केलेला हा उत्कर्ष होता... राज्य किंवा केंद सरकारच्या आधारावर काही करायचं म्हटलं तर तुम्ही कधीच प्रगती करू शकणार नाही, ही काळ्या दगडावरची रेघ आहे. मात्र, वैयक्तिक वा सांघिकरित्या प्रयत्न केले तरी त्याला खूप मर्यादा असून जागतिक दर्जाशी स्पर्धा करायची म्हणजे सोपी गोष्ट नाही.

तुमच्याकडे योग्य धोरण असलं म्हणजे काय होऊ शकतं, याचं चीन हे जिवंत उदाहरण ठरेल. भारतापेक्षा जास्त लोेकसंख्या असूनही आणि आपल्यासारखी आथिर्क परिस्थिती असताना त्यांनी निव्वळ प्लॅनिंगच्या जोरावर ऑलिंपिकमध्ये अव्वल स्थानापर्यंत मजल मारली. शालेय विद्यार्थ्यांची गुणवत्तेच्या निकषावर निवड करून त्यांचा क्रीडा विद्यापीठात समावेश केला जातो आणि त्यानंतर पालकाऐवजी त्याच्या पुढच्या भविष्याची सर्व जबाबदारी सरकारची होते. तेथे हजारो युवा क्रीडापटूंना ' चिनी क्रीडा धोरणा ' त गुंफले जाते. क्रीडा प्रशिक्षण, आहार, लक्ष्य, शिक्षण आणि नोकरी अशा सर्व बाजूंनी खेळाडूंचा विचार केला जात असल्यामुळे चीनने सर्व खेळांत जगज्जेते तयार केले आहेत. खेळामध्ये कारकीर्द घडवणाऱ्या या चिनी खेळाडूंना नोकरी आणि शिक्षण याची चिंता नसते, कारण पुढची पिढी घडवण्यासाठी आधीच्या खेळाडूंना क्रीडा विद्यापीठात नोकरीसाठी समावून घेतले जाते. प्रत्येक खेळाडूचा स्वतंत्र प्रशिक्षक असतो. त्याच्या प्रगतीची सारी जबाबदारी त्या प्रशिक्षकाची. असा व्यावसायिक दृष्टिकोन असल्याशिवाय जगज्जेते घडत नाहीत...

आपल्याकडे याच्या अगदी उलट कारभार आहे. विविध खेळांच्या संघटना, भारतीय क्रीडा प्राधिकरण ( साई), ऑलिंपिक संघटना आणि क्रीडा खाते या चार खात्यांमध्ये भारताचा क्रीडा कारभार विभागला गेलाय. हे सर्व अडथळे पार करत ऑलिंपिकला जायचं, म्हणजे अधीर् शक्ती मायदेशातच खच्ची होते. माझंच उदाहरण देते... अथेन्स ऑलिंपिकपूवीर् नेमबाजी साहित्याकरिता फेडरेशन, साई आणि ऑलिंपिक संघटना या सर्वांकडून हिरवा कंदील मिळाल्यानंतर माझी फाइल गेली क्रीडा खात्याकडे, पण जवळपास एक महिना ती तेथेच पडून होती. शेवटी मला दिल्लीला जावे लागले आणि संबंधित क्रीडा अधिकाऱ्याकडे गेल्यावर त्यानं विचारलं , ' कोण अंजली भागवत ?'

अमेरिका, रशियापेक्षा जास्त पैसा खर्च करूनही प्लॅनिंगअभावी भारताला क्रीडा क्षेत्रात आपला दर्जा उंचावता आलेला नाही, ही शोकांतिका नाही तर काय आहे ? ऑलिंपिक 20 दिवसांवर आले की पैसे द्यायचे, हा कुठला कारभार ? यासाठी चार वर्षं तयारी करावी लागते, हे इतक्या वर्षांच्या अनुभवानंतरही या देशाच्या ' कारभाऱ्यां ' ना समजलेले नाही की वेड पांघरून पेडगावला जाण्याचा हा प्रकार आहे, हेच कळत नाही...

क्रिकेटच्या नावानं बोटं मोडण्याचा प्रकारही त्यापैकी एक. क्रिकेटमुळे अन्य खेळ मागे पडतात, हे साफ झूठ आहे. उलट हा एक खेळ असा आहे की तमाम भारतीय तो एन्जॉय करतात आणि यासाठी फुल मार्क द्यायला हवेत ते भारतीय क्रिकेट मंडळाला. त्यांनी या खेळाला एका उंचीवर नेऊन ठेवलं आणि यासाठी सरकारकडे कधीच हात पसरले नाहीत. एकेकाळी हॉकीसुद्धा लोकप्रिय होताच की. पण त्या खेळाच्या संघटकांनी या खेळाची विल्हेवाट लावली. पुर्रस्कत्यांना आकषिर्त करण्यासाठी तुम्हीसुद्धा स्वत: बदलायला शिकले पाहिजे.

भारतीय क्रीडा क्षेत्रातील पुढील दशकाचे हे चित्र निराशेच्या रंगात काळवंडलं गेलंय असा मात्र कृपया समज करून घेऊन नका. विशेषत: युवा खेळाडूंनी. मी फक्त वास्तव तुमच्यासमोर आणलंय. याच सिस्टिममधून मीसुद्धा गेलेय. पण मी जिद्द गमावलेली नाही. माझा प्रवास सुरू आहेच. आज जरी ऑलिंपिक पदक हुकले असले तरी पुढे ते मी नक्कीच मिळवेन...

' उष:काल होता होता काळरात्र झाली, अरे पुन्हा आयुष्याच्या पेटवा मशाली... ' यावर माझा विश्वास आहे आणि तो तुमचाही असेल, याची मला खात्री नव्हे विश्वास वाटतो...

अंजली भागवत

( राष्ट्रकुल सुवर्णपदक विजेती नेमबाज)

( शब्दांकन : संजय परब)

 
</text>
</doc>
