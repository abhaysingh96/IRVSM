<doc>
<docno>977821.cms.txt</docno>
<text>
 
संवाद
अक्षरदेशीचे बदलते वारे...
[ Saturday, January 01, 2005  05:17:54 pm]


बदलत्या काळाबरोबर मराठी पुस्तक प्रकाशन व्यवसाय बदलतोय का ? व्यावसायिक दृष्टिकोन कितपत आलाय ? वाचकांचा प्रतिसाद प्रकाशकांना काय सांगतो ? नव्या तंत्रज्ञानामुळे किती आणि कसा फरक पडतोय ? हे बदलते वारे जाताहेत कुठं ?

कालयंत्राच्या कुपीत बसून काही वर्षानंतरच्या एखाद्या मराठी प्रकाशकाच्या ऑफिसात आजच थडकण्याची कल्पना कशी वाटते ? खरोखरच तसं कालयंत्र हाती मिळालं आणि संधी मिळालीच प्रकाशकाच्या ऑफिसात जायची, तर तिथे काय दिसेल ? चकाचक ऑफिस. कम्प्युटर ठेवलेल्या टेबलामागे फिरत्या खुचीर्त बसलेला प्रकाशक...फोनवरून कुठेकुठे संपर्क साधतोय. कुठल्याशा खुर्द किंवा बुदुक गावापासून ते महानगरांपर्यंत...अगदी परदेशातही. इंटरनेटवर ' चॅट ' करतोय. लेखकांशी...विक्रेत्यांशी. हेतू एकच...कुणीकुणी केलेला अक्षरांचा श्रम सार्थकी लागावा...

कल्पनेच्या भराऱ्या किंवा गमतीचा भाग सोडून द्या, पण येत्या काही वर्षांत मराठी प्रकाशकांच्या ऑफिसातलं चित्र खरोखरच असं असेल का ? आजचे रंग कसे आहेत ? सभोवतालच्या बदलत्या चित्रांबरोबर ते बदलतायत की नाही ? असा सर्वसाधारण अदमास घेतला असता आज जे चित्र दिसतंय ते आशादायी आहेे. जगभरात जे बदलांचे वारे वाहत आहेत, त्यांच्याकडे मराठी प्रकाशकांनी पाठ फिरवलेली नाही, असं या क्षेत्राचा कानोसा घेता जाणवतं. अक्षर देशातील बदलते वारे या मंडळींनी जोखले आहेत आणि त्यानुसार आपल्या व्यवसायाच्या नावा, बोटी, गलबतं कुठे न्यायची, याची गणितंही त्यांनी मांडली आहेत. या गणितांमागे आहे ती शुध्द व्यावसायिकता!

व्यावसायिक दृष्टिकोन हे आजच्या मराठी प्रकाशन संस्थांचं व्यवच्छेदक लक्षण म्हणता येईल का ? ' राजहंस प्रकाशन ' चे दिलीप माजगावकर , ' मौज प्रकाशन ' चे संजय भागवत , ' साहित्य अकादमी ' चे प्रकाश भातंब्रेकर , ' पद्मगंधा प्रकाशन ' चे अरुण जाखडे... निदान या मंडळींशी साधण्यात आलेल्या संवादात तरी व्यावसायिकतेच्या विरोधातील नकारघंटा कुठेच ऐकू येत नाही. एक गोष्ट या मंडळींनी पुरती जाणली आहे ती म्हणजे मराठी वाचकवर्गाचे विस्तारते वर्तुळ आणि या वर्तुळाचे अनेक केंदबिंदू. आज ललित साहित्य हा प्रकाशन व्यवसायाचा एकमेव केंदबिंदू उरलेला नाही. या साहित्याकडे असलेला वाचकांचा ओढा कमी झालाय, असं नाही. पण आज त्यापेक्षाही अधिक मागणी आहे ती आयुष्याशी थेट भिडणाऱ्या पुस्तकांना. व्यवस्थापन, व्यक्तिमत्त्व विकास असे विषय हाताळणाऱ्या पुस्तकांची आज फार उत्तम विक्री होतेय, हे निरीक्षण माजगावकर यांचं. हे निरीक्षण नोंदवत, ललित साहित्याच्या जोडीला ' राजहंस ' प्रकाशित करीत असलेल्या जीवनोपयोगी पुस्तकांची माहीती माजगावकर देतात आणि त्याला पुस्ती जोडतात ती या पुस्तकांच्या उत्तम व्यावसायिक यशाची. अशाच प्रकारचं निरीक्षण नोंदवत ' मौज ' चे भागवत मराठी साहित्यात समकालीनतेचं वाढतं प्रतिबिंब पडत असल्याचं सांगतात. मात्र , ' पद्मगंधा ' चेे जाखडे मराठी ललित साहित्याची बाजारपेठ मर्यादितच असल्याचं काहीसं कटू वास्तव नोंदवतात.

ही अशी मिळवलेली अक्षरे वाचकांपर्यंत पोहोचवण्याच्या नव्या वाटाही ही मंडळी धुंडाळत असल्याचं सुचिन्ह दिसतं. प्रदर्शनं, वृत्तपत्रांतील जाहिराती या जुन्या आणि मळलेल्या वाटा तर आहेतच. त्याचबरोबर अद्याप आपल्याकडे तरी फारशा न रुळलेल्या ई-माकेर्टिंगच्या मार्गांचा अदमास ते घेताहेत. माजगावकर सांगतात... आताच्या धावपळीच्या आयुष्यात वाचकाला पुस्तक विकत घेण्यासाठी दुकानात जाण्यासाठी वेळ मिळणंही कठीण. मग केवळ दुकानांवर अवलंबून राहण्यापेक्षा तुम्हीच त्यांच्यापर्यंत जायला हवं. त्यासाठी उत्तम मार्ग म्हणजे ई-माकेर्टिंग. हा मार्ग आता मराठी प्रकाशकांना धरावाच लागेल. एकंदर मराठी प्रकाशन विश्वाबाबत त्यांचा सूर प्रचंड आशावादी. मराठी प्रकाशक, संपादक यांचे भवितव्य खरोखर उज्ज्वल आहे...त्यासाठी त्यांनी नवी जीवनशैली मात्र आत्मसात करायला हवी. ही नवी जीवनशैली म्हणजे काय ? तर यापुढे प्रकाशकांना विविध विषय आपल्या आवाक्यात आणावे लागतील... त्या त्या क्षेत्रातील तज्ज्ञ मंडळी ' संपादक ' म्हणून नेमावी लागतील!

तंत्रज्ञानाचा अपरिहार्य स्वीकार!

गेल्या काही वर्षांत कम्प्युटरने सर्वच क्षेत्रांत आमूलाग्र बदल घडवून आणले. या कम्प्युटर क्रांतीची ध्वजा मराठी प्रकाशकांनी हाती घेतली आहे का, या प्रश्नाचं उत्तर होकाराथीर् असतं आणि तेही एकमुखाने. नवं तंत्रज्ञान स्वीकारलं का, या प्रश्नाला जाखडे यांनी दिलेलं उत्तर खरं तर प्रातिनिधिकच ठरावं. हे तंत्रज्ञान स्वीकारायचं की नाकारायचं, असा चॉईसच तुमच्या हाती उरलेला नाही. ते तंत्रज्ञान छपाईतलं असो...जाहिरातीतलं असो की अन्य कुठलं. विज्ञानाचा हा रेटा इतका मोठा आहे की ते स्वीकारण्याखेरीज पर्यायच उरलेला नाही, इति जाखडे. तरीही त्यांच्या बोलण्यातून खंत डोकावते ती या रेट्यात तंत्र-तंत्रज्ञान भाषेच्या- व्याकरणाच्या डोक्यावर बसत असल्याची. त्याचं उदाहरण मराठी पुस्तकांतील मजकुरासाठी हल्ली वापरण्यात येणारा टाईप. हे टाईप तयार केले आहेत ते कम्प्युटर तज्ज्ञांनी. त्यात भाषातज्ज्ञ, टायपोग्राफीतील जाणकार यांच्याशी कुठलीही सल्लामसलत झालेली नाही. ' हे नवं तंत्रज्ञान भाषेच्या नियमांना घेऊन आलं नाही ' हा त्यांच्या म्हणण्याचा गोषवारा. तर , ' साहित्य अकादमी ' चे भातंब्रेकर सीडी-पुस्तकांसारख्या तंत्रज्ञानाच्या नव्या निमिर्तीकडे लक्ष वेधतात. भागवत यांचं म्हणणं मात्र थोडं वेगळं : प्रकाशकांनी नवं तंत्र आत्मसात केलंय खरं, पण त्यांची एकूण पध्दती जुनीच आहे.

तर, असे हे अक्षर देशात वाहत असलेले बदलांचे वारे. भोवताली होत असलेले बदल बहुपेडी आहेत आणि त्यांच्याशी जुळवून पुढे जायचं तर स्वत:मध्येही बदल घडवावे लागतील ते बहुपेडीच. असे बदल झपाट्याने घडवले तर कालयंत्राच्या कुपीची गरजच उरणार नाही आणि मग भविष्यातल्या ' त्या ' प्रकाशकाशी आजच आपली गाठ पडू शकेल!

राजीव काळे

 
</text>
</doc>
