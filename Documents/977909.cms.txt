<doc>
<docno>977909.cms.txt</docno>
<text>
 
खास बात
भूकंपाच्या सावटाखाली...
[ Saturday, January 01, 2005  08:07:05 pm]


मुंबई आणि मुंबईकर सुदैवी खरेच. हिंदी महासागरात झालेल्या जलभूकंपानंतर उसळलेल्या सुनामी लाटांच्या तडाख्यातून हे महानगर बचावले. पण तेवढ्यावर समाधान मानून स्वस्थ बसण्याजोगी परिस्थिती खरोखरंच आहे का ?

भूगर्भशस्त्रज्ञांच्या मतानुसार सुनामी लाटांचा फटका मुंबईला बसण्याची शक्यता खूपच कमी असली, तरी हे महानगर भूकंपप्रवण क्षेत्रात आहे, ही बाब नजरेआड करून चालणार नाही. या महानगरातील दीड कोटी जनता 6.5 रिश्टर स्केलइतक्या भूकंपप्रवण क्षेत्राच्या चार मोठ्या ' फॉल्ट लाइन्स ' मध्ये जीव मुठीत धरून राहत आहे, हे वास्तव आहे. पण त्याचबरोबर 8 रिश्टर स्केलइतक्या मोठ्या भूकंपाच्या छायेत हे महानगर येत नाही, ही देखील निसर्गाचीच देणगी आहे... आणि इतक्या मोठ्या शक्तीचा भूकंप झाल्याशिवाय सुनामी लाटांचं तांडव थैमान घालू शकत नाही. त्यामुळेच मुंबईकर हे काहीसे सुदैवी आहेत, असं पवईच्या इंडियन इन्स्टिट्यूट ऑफ टेक्नॉलॉजीचे निवृत्त प्राध्यापक व्ही. सुब्रमण्यम म्हणतात.

सुनामी लाटा नेहमी भूकंपाच्या केंदबिंदूच्या विरुद्ध दिशेनं उफाळून येतात. हिंदी महासागरात गेल्या रविवारी झालेला भूकंप जर भारताच्या पश्चिम किनारपट्टीच्या विरुद्ध दिशेस म्हणजेच उदाहरणार्थ इराणच्या परिसरात झाला असता, तर मुंबईला धोका निर्माण झाला असताच.

पण मुंबईकर सुदैवी खरेच. कारण अशा लाटा निर्माण करण्याइतका म्हणजे आठ रिश्टर स्केल इतक्या ताकदीचा भूकंप मुंबईच्या पश्चिमेकडील अरबी समुद वा पशिर्यन गल्फ यांच्या तळाशी निर्माण होण्याची शक्यता जवळपास नाहीच, असं भूगर्भशास्त्रज्ञांचं म्हणणं आहे.

नॅशनल इन्स्टिट्यूट ऑफ ओशनोग्राफीचे संचालक सतीश शेट्ये यांच्या म्हणण्यानुसार सुनामी लाटांच्या तडाख्याचा मुंबईला धोका नसला, तरी हे महानगर भूकंपप्रवण क्षेत्राच्या तिसऱ्या झोनमध्ये येत असल्यानं तो धोका मात्र आहेच. मुंबईपासून सव्वाशे कि. मी.वर असलेल्या अलीबागमध्ये जरी भूकंप झाला, तरी त्याचा तडाखा मुंबईकरांना सहन करावा लागेल.

याचं एक कारण म्हणजे अलीबाग ते रत्नागिरी हा सारा पट्टा भूकंपप्रवण क्षेत्राच्या चौथ्या झोनमध्ये येतो आणि त्या टापूत 7 रिश्टर स्के ल इतका भूकंप होऊ शकतो. पश्चिम महाराष्ट्रात कुठे भूकंप झाला, तरी त्याचा तडाखा या राज्यातील अनेक महानगरांना बसू शकतो. मुंबईकरांना तर तो अधिकच मोठ्या प्रमाणावर बसू शकतो, त्याचं एक कारण म्हणजे मंुंबईतल्या अनेक मोडकळीस आलेल्या इमारती. तसंच भूकंपाच्या धक्क्याला तोंड देऊ न शकणारी नव्यानं झालेली अनेक बांधकामं. उत्तुंग इमारतींच्या बांधकामात कितीही सुधारणा झाली असली, तरी भूकंपाचा पहिला फटका अशाच इमारतींनी बसणार आहे. जपानी भूकंपतज्ज्ञांनी हे वास्तव स्पष्टपणे मांडले आहे.

सागरी लाटांच्या तडाख्यापासून मुंबईकरांचा बचाव होण्यासाठी आवश्यक ते नैसगिर्क कवच निसर्गानंच मॅनग्रोव्हजच्या रूपानं पुरवलं आहे. पण बिल्डर लॉबी आणि त्यांना पाठीशी घालणारी सरकारं यांच्या तडाख्यातून हे मॅनग्रोव्हज बचावले, तरच हे महानगर भविष्यात टिकाव धरू शकेल.

स्वाती देशपांडे

 
</text>
</doc>
