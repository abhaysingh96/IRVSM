<doc>
<docno>977859.cms.txt</docno>
<text>
 
महाराष्ट्र
चांदोली अभयारण्याला अतिक्रमणांचा विळखा
[ Saturday, January 01, 2005  06:39:25 pm]


रवींद दप्तरदार

सांगली : घनदाट जंगलाला लागून असलेल्या नागरी वस्तीत बिबट्याने हल्ला केला, नदीकाठच्या परिसरात मगरींचा सुळसुळाट वाढला, हरणांनी शेतातील उभी पिके फस्त केली... चांदोली अभयारण्य परिसरात अशा बातम्या अलीकडे वरचेवर येऊ लागल्या आहेत. मात्र त्यासाठी प्राण्यांना स्थलांतरित करणे किंवा (क्वचित प्रसंगी) ठार मारणे हा उपाय नसून अनेक अभयारण्यात झालेली अतिक्रमणे दूर करण्याची गरज आहे, असे तज्ज्ञांचे मत आहे. दरम्यान, चारच दिवसांपूवीर् वन खात्याच्या एका पाहणीत वारणा जलाशयात 12 मगरी असल्याचे आढळून आले आहे.

नुकताच राष्ट्रीय उद्यानाचा दर्जा मिळालेल्या चांदोली (ता.शिराळा, जि. सांगली) अभयारण्याच्या विकासासाठी तातडीने निधी मिळणे आवश्यक आहे. या निधीबाबत त्याभागातील लोकप्रतिनिधी महाराष्ट्र सरकारकडे व केंदीय कृषी मंत्री शरद पवार यांच्याकडेही प्रयत्न करीत आहेत. अद्याप तरी या प्रयत्नांना म्हणावे तेवढे यश आलेले नाही. या अभयारण्यांना चांगल्या प्रकारे कुंपण असणे अगत्याचे आहे. सांगली, कोल्हापूर, सातारा आणि रत्नागिरी अशा चार जिल्ह्यांच्या सीमांवर असलेल्या या अभयारण्य परिसरात सर्वप्रथम रस्ते होणे गरजेचे आहे. पर्यटन विकास महामंडळाकडून निवासस्थाने, हॉटेल, नौकाविहार आदी सुविधा होणे जरुरीचे आहे. त्यामुळे पर्यटनास चालना मिळणार आहे. अभयारण्यातील व्याघ्र प्रकल्पाच्या मागणीसाठी तेथील स्थानिक नेत्यांचा पाठपुरावा चालू आहे.

वारणा नदीच्या खाऱ्यात वसलेल्या, चांदोली धरण परिसरातील या अभयारण्याला जागतिक वारसा विभाग म्हणून हेग येथील आंतरराष्ट्रीय न्यायालयाची मान्यता मिळाल्यास हे अभयारण्य जगभर प्रसिद्ध होईल. परदेशी पर्यटकांची संख्या वाढू शकेल. 1985 साली घनदाट जंगलाचे हे क्षेत्र शासनाने अभयारण्य म्हणून घोषित केले. सुमारे 317.67 चौ.कि.मी.चे हे डांेगराळ जंगल क्षेत्र आहे. नुकताच त्याला राष्ट्रीय उद्यानाचाही दर्जा मिळाला. व्याघ्र प्रकल्प केंद सरकारकडे मंजुरीसाठी पडून आहे.

पश्चिम घाट विकास योजनेंतर्गत सह्यादीच्या रांगेतील या जंगलाचे संरक्षण करण्यासाठी शासनाकडून निधी उपलब्ध केला जातो, पण तो अत्यंत अपुरा आहे. जंगलातील रस्ते तयार करणेे, बंधारे बांधणे, तृणभक्षी जनावरांसाठी गवताची कुरणे विकसित करणे, उंच टेहळणी मनोरे, नोकाविहार, प्रशिक्षित घोडे व हत्तीवरून सफर, गाईड, निवासी संकुल आदी सुविधांसाठी राज्य शासनाचा हा निधी अत्यंत तुटपुंजा पडतो. या विस्तीर्ण अभयारण्याच्या रक्षणासाठी आवश्यक तो अधिकारी व कर्मचारी वर्गही आज तेथे नाही.

या चांदोली अभयारण्यात पट्टेरी वाघ, बिबटे, गवे, सांबर, अस्वल, रानडुक्कर, रानमांजर, कोल्हे, वानरे, मोर, रानकोंबडी, रानमांजर, विविध प्रकारचे पक्षी यांचा संचार आढळून येतो. औषधी वनस्पती तर विपुल प्रमाणात आहेत. डोंगरमाथ्यावर विस्तीर्ण पठारही पहायला मिळते. ऐतिहासिक महत्त्व असलेला दुर्गम असा प्रचिती गडही आहे. नौकाविहाराची सध्या सोय आहे, पण एकच नौका चालू आहे. चांदोली धरणाचे बॅकवॉटर 25 ते 30 कि.मी. जंगल परिसरात पसरले आहे.

तसे पाहता, चांदोली, राधानगरी आणि कोयना या सर्वच परिसरात दाट जंगल आहे. येथे वन्यप्राण्यांच्या संख्येतही लक्षणीय वाढ झाल्याचे पाहणीत आढळून येते. ' व्याघ्र प्रकल्पाला ' हा साराच जंगल परिसर अत्यंत योग्य आहे. तशा प्रकारचा एक प्रकल्प तयार करण्यात येऊन केंद शासनाकडे मंजुरीसाठी पाठविण्यातही आला आहे.

एक गोष्ट खरी आणि ती म्हणजे वारणा नदीवरील चांदोली धरणाज्या जलाशयातही अलीकडे मगरींची संख्या वाढत चालली असल्याचे सांगण्यात येते. कृष्णा व वारणा नद्यातील मगरींचा सुळसुळाट हा नदीकाठच्या लोकांना चांगलाच धोकादायक बनला आहे. या मगरींचाही काही बंदोबस्त होणे आवश्यक आहे, नदीकाठच्या जनतेकडून तशी सतत मागणी होत असते.

या सर्वांवर उपाय म्हणून वन खात्याने काही खास योजना आखण्याची गरज आहे, आणि त्या योजना राबविण्यासाठी सरकारने त्याला भरीव निधी देणे आवश्यक आहे.

 
</text>
</doc>
