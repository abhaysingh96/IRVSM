<doc>
<docno>977959.cms.txt</docno>
<text>
 
महामुंबई
कसाऱ्यातल्या बसची रेल्वेवर टांगती तलवार!
[ Saturday, January 01, 2005  09:25:25 pm]


समीर मणियार/प्रकाश परांजपे

मुंबई : कसारा घाटात पूल तोडून दरीत तीनशे फूट खोलीवर सागाच्या झाडाला अडकलेली लक्झरी बस बाहेर काढण्याचे आरटीओ आणि रेल्वे प्रशासनाचे प्रयत्न साफ फोल ठरले असून ही बस पूर्णपणे मोडीत काढून त्याचे तुकडे बाहेर काढावे लागतील, अशी चिन्हे आहेत. त्या बसचे अवशेष काढण्यास मंगळवार उजाडणार आहे. तोपर्यंत त्या सागाच्या झाडाखाली असलेल्या 100 फूट अंतरावरील रेल्वेमार्गावरील डाउन दिशेची वाहतूक मध्य रेल्वेच्या ' रेस्क्यू टीम ' च्या निगराणीखाली धीम्या गतीने सुरू आहे.

हाज यात्रेकरूंना मुंबईत निरोप देऊन त्यांचे नातलग शुक्रवारी दुपारी इंदाणी ट्रॅव्हल्सच्या बसने नाशिकला परतत असताना ड्रायव्हरचे नियंत्रण सुटल्याने ती बस शुक्रवारी दुपारी पावणेचारच्या सुमारास कसारा घाटातील गोल विहिरीजवळ कठडा तोडून दरीत कोसळली. ती दरीतील सागाच्या झाडाला अडकल्यामुळे अपघाताचे तीव्रता कमी झाली. कारण त्या झाडाच्या शंभर फूट खालीच मध्य रेल्वेचा डाउन मार्ग आणि त्यावरील ओव्हरहेड वायर आहे. खबरदारीचा उपाय म्हणून काही तास रेल्वे वाहतूक बंद ठेवण्यात आली होती.

जोपर्यंत झाडाला अडकलेली बस बाहेर निघत नाही, तोपर्यंत डाउन मार्ग सुरू करता येणार नाही, असा पवित्रा रेल्वे प्रशासनाने घेतला होता. दरम्यानचा काळात मधल्या जादा मार्गावरून डाउन गाड्या पुढे नेण्याचा प्रयत्न झाला. अडकलेली बस काढण्यासाठी रेल्वेची भली मोठी क्रेन तसेच घाटरस्त्यावरून आरटीओ आणि अग्निशमन दलाच्या क्रेन आणण्यात आल्या. शुक्रवारची पूर्ण रात्र बस बाहेर काढण्याचे प्रयत्नात गेली. पण ते फोल ठरले. आता खबरदारीचा उपाय म्हणून ही बस अनेक दोरखंडांनी बांधून ठेवण्यात आली आहे. ती खाली येणार नाही, याची खात्री झाल्यानंतर डाऊन रेल्वेमार्गाची वाहतूक शुक्रवारी रात्री उशिरा धीम्या गतीने सुरू करण्यात आली.

बस रेल्वेमार्गावर पडल्यास तातडीची उपाययोजना करता यावी, यासाठी तेथे रेल्वेचे ' रेस्क्यू टीम ' अहोरात्र बसून आहे. अपघातात पाच जण जागीच ठार झाले आणि अन्य दोघांनी नाशिकच्या सिव्हिल हॉस्पिटलमध्ये प्राण सोडला. जखमींची संख्या 42 झाली आहे. आरटीओची तपासणी झाल्यानंतर इंदाणी टॅव्हल्सचे मालक स्वखर्चाने बसचे अवशेष बाहेर काढण्याची व्यवस्था

करतील, असे कसारा पोलिस ठाण्याचे सहाय्यक पोलिस निरीक्षक प्रदीप गिरधर यांनी सांगितले.

 
</text>
</doc>
