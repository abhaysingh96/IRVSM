<doc>
<docno>977608.cms.txt</docno>
<text>
 
महामुंबई
कांदा शेतकऱ्यांना रडवणार?
[ Saturday, January 01, 2005  12:15:52 am]


म. टा. प्रतिनिधी

मुंबई : राज्यातील 20 तालुक्यांमध्ये कांद्याचे अमाप पीक येण्याची शक्यता असल्याने कांद्याचे भाव आणखी गडगडण्याची शक्यता असून आता शेतकऱ्यांना वाचवण्यासाठी राज्य सरकारनेच कांदा खरेदी करावा अशी मागणी सुरू झाली आहे.

या गडगडण्याचा मुंबईतील कांद्याच्या भावावर फारसा परिणाम झाला नसला, तरी 15-20 दिवसांत नवीन कांदा बाजारात येण्याची शक्यता असल्याने कांदा उत्पादक तालुक्यांमध्ये कांद्याचे भाव गडगडण्याची शक्यता आहे. प्रमुख कांदा उत्पादक असलेला नाशिक जिल्हा तसेच अहमदनगर आणि सातारा येथील काही भागांत यंदा कांद्याची मोठी लागवड करण्यात आली असून कांद्याचे पीक उत्तम येण्याची शक्यता आहे. कांद्याच्या पहिल्या हंगामातही चांगले पीक आले असले, तरी मुंबईतील कांद्याच्या भावात फारसा फरक पडलेला नाही.

या हंगामाच्या सुरुवातीला जुन्या कांद्याला 400 रुपये सरासरी भाव मिळाला. नाशिकमधील कांद्याचे नवे पीक सोमवारपासून बाजारात आल्यावर कांद्याचे भाव कमी होतील. नाशिकच्या नव्या कांद्याचे भाव दहा किलोला 40 ते 50 रु., फुरसंगी गरवा 50 ते 60 रु. असल्याची माहिती कांद्याचे विक्रेते महादेव राऊत यांनी ' महाराष्ट्र टाइम्स ' ला सांगितले. मात्र, जानेवारी ते जून या काळात नेहमीच कांद्याचे भाव कमी होतात असे त्यांनी सांगितले.

गेल्या वर्षी लासलगावात तीन लाख 74 हजार टन कांदा बाजारात आला होता. यंदा सुमारे सहा लाख टन कांदा बाजारात येईल, असा अंदाज लासलगाव कृषि उत्पन्न बाजार समितीने व्यक्त केला आहे.

यावेळी कांद्याचे भाव शंभर रुपये क्विंटल इतका घसरण्याची शक्यता असल्याने राज्य सरकारने हमीभावाने कांदा खरेदी करावा या मागणीसाठी भाजपचे प्रदेशाध्यक्ष नितीन गडकरी यांनी उद्या नाशकात कांदा उत्पादक शेतकऱ्यांची बैठक आयोजित केली आहे. त्यात या मागणीसाठी आंदोलनाचा विचार केला जाईल असे पक्षाचे प्रवक्ते प्रकाश जावडेकर यांनी सांगितले. राज्य सरकारने 2000 साली 182 कोटी रुपये खर्चून पाच लाख 85 हजार टन कांदा खरेदी केला होता.

 
</text>
</doc>
