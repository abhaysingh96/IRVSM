<doc>
<docno>977590.cms.txt</docno>
<text>
 
महामुंबई
कसारा अपघाताचा रेल्वेलाही फटका
[ Saturday, January 01, 2005  12:06:42 am]


प्रतिनिधी

मुंबई : कसारा ते इगतपुरी स्टेशनदरम्यान रेल्वेमार्गावरून जाणाऱ्या पुलाचा कठडा तोडून खाजगी बस झाडास अडकल्यामुळे कल्याणहून नाशिकरोडच्या दिशेने जाणारी बाहेरगावची डाऊन मार्गाची रेल्वेगाड्यांची वाहतूक दुपारी साडेचार वाजल्यानंतर बंद पडली. झाडाला अडकलेली बस क्रेनच्या सहाय्याने बाहेर काढून ती रस्त्यांवर आणेपर्यंत डाऊन मार्ग बंद ठेवण्यात आला असला तरी ती वाहतूक घाटाच्या भागातील मधल्या जादा मार्गावरून पुढे नेण्यात येत असल्याचे रेल्वेच्या अधिकाऱ्यांनी सांगितले.

कसारा घाटाच्या भागात रेल्वेचे तीन मार्ग आहेत. त्यामुळे डाऊन वाहतुकीवर फारसा परिणाम होणार नाही. या अपघातामुळे 2617 डाऊन एर्नाकुलम ते हजरत निझामुद्दिन मंगला एक्सप्रेस आणि डाऊन गोदावरी एक्सप्रेस कसाऱ्याजवळ दुपारी साडेचारनंतर थांबवून ठेवण्यात आल्याने प्रवाशांचे हाल झाले. सायंकाळी साडेसातच्या सुमारास अडकलेल्या गाड्या मधल्या मार्गावरून नाशिकच्या दिशेने नेण्याचे प्रयत्न सुरू केले.

रेल्वे वाहतूक सुरळीत असल्याचा दावा मध्य रेल्वेचे वरिष्ठ जनसंपर्क अधिकारी वाय. के. सिंग यांनी केला. पुलाचा कठडा तोडून झाडाला अडकलेली बस काढण्यासाठी तीन क्रेन तसेच राज्य सरकारच्या वाहतूक विभागाने दोन मोटार क्रेन आणले आहेत. ती बस बाहेर नेईपर्यंत डाऊन मार्ग रेल्वे वाहतुकीस बंद राहील.

 
</text>
</doc>
