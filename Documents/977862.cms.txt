<doc>
<docno>977862.cms.txt</docno>
<text>
 
महाराष्ट्र
चंदनी उत्पादनांचा काळाबाजार सोकावलाय
[ Saturday, January 01, 2005  06:40:23 pm]


अनिल पौलकर

लातूर : मराठवाड्यातूनच नव्हे तर अगदी पश्चिम महाराष्ट्र व विदर्भातून चोरून आणलेल्या चंदनापासून तेल काढण्याच्या उद्योगाने गेल्या काही वर्षांपासून लातूर जिल्ह्यात चांगलाच जम बसविला असून, बडी राजकीय मंडळी व पोलिसांच्या छुप्या पाठिंब्यामुळे तो अधिकच फोफावतो आहे. कोट्यवधी रुपयांची उलाढाल असलेल्या या उद्योगातून चंदन तस्करांची चांदी झाली असून, मराठवाड्यासह विदर्भ, पश्चिम महाराष्ट्रातील चंदनाची झाडे आता जवळपास संपुष्टात आली आहेत.

चंदनाची बाजारातील किंमत जवळपास एक हजार रुपये प्रति किलो आहे. तर त्यापासून गाळलेल्या चंदनतेलाची किंमत तीन ते पाच हजार रुपये प्रति किलो आहे. लातूर जिल्ह्यात आजमितीस चंदनाचे तेल काढण्याचे चार कारखाने असून, या तेलविक्रीतून कोट्यवधी रुपयांची उलाढाल होत असते. लातूर जिल्ह्यात बोरगाव काळे, किनगाव, तोगरी, औराद शहाजानी येथे हे कारखाने आहेत. या कारखान्यांबाबत सामान्य नागरिकांना फारशी माहिती नाही. यांना परवानगी आहे का ? असेल तर कुणाची आहे ? परवानगी असेल तर मग पोलिस अधूनमधून या कारखान्यांवर छापे का मारतात, असे प्रश्ान् उपस्थित होत आहेत.

या कारखान्यांना वन विभागाचा परवाना असल्याचे पोलिस सांगतात. मात्र या परवान्यानुसार विशिष्ट मर्यादेपर्यंतच गाळप करता येते. परंतु, हे कारखाने परवानगीपेक्षा जास्त गाळप करतात. कारखान्यांत परवान्यापेक्षा जास्त गाळप होत असल्याचे कळल्यावर आम्ही कारवाई करतो. मात्र त्यांना वन विभागाची परवानगी असल्याने आम्हाला जास्त काही करता येत नाही, असे स्पष्टीकरण पोलिस देतात. वन विभागाचे अधिकारी मात्र कारखान्यांना परवानगी आहे. सर्व काही सुरळीत सुरू आहे, एवढेच सांगतात. परवानगी असेल तर मग पोलिस छापे का टाकतात, या प्रश्ानवर स्मितहास्य करून सर्वांनाच त्याचे कारण माहीत आहे अन् तुम्हाला माहित नसेल तर हा प्रश्ान् पोलिसांनाच विचारा, असा सल्ला देतात.

या कारखान्यात मोठ्या प्रमाणात गाळप होते. कारखान्यात तयार केले जाणारे चंदन तेल हैदाबाद, मुंबई, कोलकाता अशा देशभरातील मोठ्या शहरात पाठवले जाते. त्यांची वाषिर्क उलाढाल कोटींच्या घरात आहे. हे गाळप करण्यासाठी साहजिकच त्यांना मोठ्या प्रमाणात चंदन लागते. सुरुवातीस बालाघाट डोंगरांच्या कुशीत वसलेल्या मराठवाड्यात हे चंदन सहज व मुबलक प्रमाणात उपलब्ध होते. त्यामुळे हा धंदा मोठ्या वेगाने वाढला. मात्र अधिक पैशाच्या मोहाने चंदनांच्या झाडांची झालेली बेसुमार कत्तल यामुळे चंदनांची झाडे दुमिर्ळ झाली.

आता मोहरा शेतकऱ्यांच्या शेतातील चंदनांच्या झाडाकडे वळला आहे. शेतकऱ्यांना पैशाचे आमिष दाखवून प्रसंगी मारझोड करून त्यांच्या शेतातील चंदन पळविले जात आहे. जिल्ह्यासह मराठवाड्यातील चंदनाच्या झाडांची संख्या कमी झाल्यानंतर गेल्या दोन वर्षांपासून या चंदनचोरांनी आपला मोर्चा पश्चिम महाराष्ट्र आणि विदर्भाकडे वळविला आहे. तेल काढण्यासाठी आता तेथून चंदन आणले जाते.

चंदनाचे एक झाड येण्यासाठी किमान दहा ते बारा वर्षांचा कालावधी लागतो. झाड मोठे झाल्यानंतर त्याच्या गाभ्यातील खोड म्हणजे खरे चंदन. इतक्या दिवसांपासून निगा राखलेले चंदनाचे झाड एका रात्रीत गायब होण्याचे अनेक प्रकार या भागात सर्रास घडतात. या प्रकरणी पोलिसांत तक्रार नोंदवूनही कसलाच फायदा होत नाही. चंदनचोरांना पकडणे तर दूरच उलट शेतकऱ्यांनाच धमकावून परत पाठवले जाते, हा अनेकांचा अनुभव आहे. मांजरा नदीच्या खोऱ्यातील शेतांमध्ये मोठ्या प्रमाणात चंदनाची झाडे आहेत. या भागात मोटारसायकलवरून येणारे चंदनचोर गिरमीटचा (झाडे कापण्याचे हत्यार) वापर करून अवघ्या दहा मिनिटांत आपला कार्यभाग साधून पसार होतात.

जिल्ह्यात सर्वात जास्त उलाढाल होते ती बोरगाव काळे येथील चंदन कारखान्यात. या कारखान्याचा मालक हुबळी लक्ष्मण गायकवाड याच्यावर चंदन तस्करीप्रकरणी अनेक गुन्हे नोंदवले गेले आहेत. चंदन तेलाच्या निर्यातीतून येणाऱ्या पैशाच्या जोरावर त्याने कारखान्यावर आपली माणसे पाळतीसाठी ठेवली आहेत. कारखान्याच्या परिसरात भटकण्यास कुणालाही परवानगी नाही. कारखान्याचा फोटोही काढू दिला जात नाही.

दोन वर्षांपूर्वी तत्कालीन पोलिस अधीक्षक विश्वास नांगरे यांनी बोरगाव काळेच्या कारखान्यावर छापा टाकून 12 ते 15 लाख रुपयांचे अवैध चंदन , 20 लाखांचे चंदन तेल जप्त केले होते. आजवरच्या काळात पोलिसांनी केलेली ही सर्वात मोठी कामगिरी होती. त्यावेळी पैशावरून झालेल्या वादामुळे चंदन तेलाची तस्करी करणाऱ्या ट्रकचालकाला कारखान्यात डांबून ठेवल्याचे निदर्शनास आल्यानंतर पोलिसांनी त्याची सुटका केली होती. त्या चालकाने दिलेल्या माहितीवरून पोलिसांनी नगर जिल्ह्यातल्या शेवगाव तालुक्यातील एका गावच्या सरपंचाच्या घरावर छापा टाकून जवळपास 50 लाख रुपयांची रोकड जप्त केली होती. त्यानंतर हा तस्करीचा धंदा बंद होईल, असे वाटले होते ; परंतु तो अधिकच फोफावत गेला. या उद्योगात जिल्ह्यातील बड्या राजकीय मंडळीचा हात असल्यामुळे तो अद्यापही बिनदिक्कित सुरू आहे.

त्यानंतर शहर पोलिस उपअधीक्षक शहाजी उमप यांनी एक-दोनदा या कारखान्यांवर छापा मारला. मात्र, या कारवाईनंतर त्यांच्याकडील ग्रामीण भागाचा पदभार वेगवेगळी कारणे दाखवून काढून घेतला गेला. सध्या पोलिस व वनविभाग या दोन्ही पातळ्यांवर शांतता असल्यामुळे चंदन तस्करीचा हा उद्योग बिनभोबाट सुरू आहे.

 
</text>
</doc>
