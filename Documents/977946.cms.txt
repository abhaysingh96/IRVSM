<doc>
<docno>977946.cms.txt</docno>
<text>
 
विज्ञान-तंत्रज्ञान
ढळलेला तोल सावरणार तरी कसा?
[ Saturday, January 01, 2005  09:09:19 pm]


न भूतो न भविष्यती असा वादळी लाटांचा तडाखा दक्षिण आशियाई देशांच्या सागरकिनाऱ्यांना बसला... आजपर्यंत बर्फाच्छादित म्हणून माहीत असलेल्या अंटाक्टिर्कावर गवत उगवलेय... रेताड दुबईत बर्फ पडला... सगळ्या जगाचेच हवामान बदललेय काय ? हा कशाचा परिणाम आहे ? सर्वच प्रश्न परस्परांशी निगडित आहेत. ते ध्यानात घेता, धोक्यात असलेल्या जीवजातींचे आणि वनस्पतींचे ' रक्षण ' करण्याचा मानवाने चालविलेला प्रयत्न हास्यास्पद वाटू लागतो. याचे कारण पर्यावरण असेच बदलत राहिले तर अनेक जीवजाती या नाश पावणे अपरिहार्य ठरणार आहे. तसेच नव्या परिस्थितीशी जुळवून घेऊ शकणाऱ्या जातीही ' अवतरण्या ' ची संभाव्यता आहे.

सुनामी लाटेच्या प्रलयंकारी तांडवाने अवघे जग हादरून गेले आहे. त्यातच दुबईमध्ये पडलेला बर्फ आणि दक्षिण धृवावरील बर्फ वितळून उगवलेले गवत या चकित करणाऱ्या घटना घडल्या आहेत. यापैकी दक्षिण धृवावरील बर्फ वितळले, ते एकंदरच जागतिक हवामानात झालेल्या बदलामुळे.

गेल्या काही वर्षांमध्ये जागतिक हवामानाच्या सरासरी पातळीत 0.6 अंशाने वाढ झाली आहे. 1990 चे दशक हा गेल्या संपूर्ण शतकातील सर्वाधिक ' गरम ' काळ होता, असेही आता शास्त्रज्ञ सांगत आहेत. या वाढणाऱ्या तापमानामुळे सागराची सरासरी पातळी वाढत आहे. गेल्या शतकामध्ये एकंदर सागराच्या पातळीत 10 ते 20 सें.मी.ने वाढ झाली आहे. चालू शतकाच्या अखेरीस ही वाढ नऊ ते 88 सें.मी.च्या दरम्यान होईल, असे भयचकित करणारे भाकितही करण्यात आले आहे. त्याचबरोबर दोन्ही धृवांवरील बर्फाचे प्रमाण कमी होईल, तेथील बर्फाचे थर कमी होतील, असे सांगितले जात आहे. आताच तेथील बर्फाच्या एकंदर प्रमाणात 10 टक्क्यांनी घट झाली आहे, असे सिद्धही झाले आहे. या कमी झालेल्या बर्फाने काही ठिकाणी जमीन दिसू लागली आणि तिथेच गवत उगवले. दक्षिण धृवावर उगवलेल्या गवाताचे असे स्पष्टीकरण देणे शक्य असले, तरी दुबईमध्ये पडलेला बर्फ हा कशाचा परिणाम आहे, हे लगेचच स्पष्ट झालेले नाही. मात्र या सगळ्याची गोळाबेरीज केली, तर एकंदरच जागतिक हवामानात ' मोठा ' बदल घडतो आहे की काय अशी शंका मनाला भेडसावू लागते.

पर्यावरणाचा ढळलेला तोल आणि प्रदूषणाचे वाढते अक्राळविक्राळ रूप लक्षात घेता भविष्यात यामुळे काय घडू शकेल, याचा अंदाज शास्त्रज्ञांनी बांधला आहे. त्यांच्या म्हणण्यानुसार आताच दर सहा माणसांतील एकजण भुकेलाच असतो. त्याला पुरेसे अन्न मिळत नाही, त्यामुळे तो कुपोषित असतो. अन्नधान्याचे उत्पादन वाढविण्याच्या प्रयत्नात वापरल्या जाणाऱ्या रासायनिक खतांमुळे आणि कीटकनाशकांमुळेही जमिनीचा कस कमी होतो आहे. कीटकनाशके पिकांवर फवारली जात असली, तरी त्याचा मोठा अंश जमिनीवर उतरतोच. त्याचा आणि सातत्यानं वापरल्या जाणाऱ्या रासायनिक खतांचाच विपरीत परिणाम जमिनीच्या कसावर होतो. भूगर्भातील जलसाठे प्रदूषित करतो.

याच्याबरोबरीनेच आता पाण्याचा तुटवडा भासू लागला आहे. शास्त्रज्ञांच्या अंदाजानुसार सन 2025 पर्यंत जगातील दोनतृतियांश लोकांना पाण्याचे दुभिर्क्ष्य जाणवू लागेल. सध्या ज्या गतीने आपण जमिनीतील तेलसाठा उपसत आहोत, तो पाहता 2010 सालानंतर त्याच्या उत्पादनातही घट होईल, अशी चिन्हे आजतरी दिसत आहेत. पर्यावरणातील बदलांमुळे वादळे, पूर, दुष्काळ यांचा फटका जगभर अनेक ठिकाणी बसेल. त्यामुळे अनेक जीवजातींना धोका निर्माण होऊ शकेल. आजच अनेक जीव आणि वनस्पती विनाशाच्या उंबरठ्यावर उभ्या आहेत. सगळ्यात वाईट गोष्ट म्हणजे अनेक ठिकाणी नवजात अर्भकांच्या शरीरात आता मानवी आरोग्यास घातक अशा रसायनांचे अंश सापडू लागले आहेत ; तर जगातील 25 टक्के लोक अनारोग्यकारक अशा वायुप्रदूषणाच्या तडाख्यात सापडले आहेत.

येथवर वणिर्लेले सर्वच प्रश्न परस्परांशी निगडित आहेत. ते ध्यानात घेता, धोक्यात असलेल्या जीवजातींचे आणि वनस्पतींचे ' रक्षण ' करण्याचा मानवाने चालविलेला प्रयत्न हास्यास्पद वाटू लागतो. याचे कारण पर्यावरण असेच बदलत राहिले आणि पाण्याचा साठा कमी होत गेला, तर अनेक जीवजाती या नाश पावणे अपरिहार्य ठरणार आहे. तसेच नव्या परिस्थितीशी जुळवून घेऊ शकणाऱ्या जातीही ' अवतरण्या ' ची संभाव्यता आहे. तसे झाले तर तो आलेल्या संकटावर एक उतारा ठरेल काय, याचे उत्तर येणारा काळच देऊ शकेल.

पर्यावरण आणि प्रदूषणाबाबत बोलताना वाढत्या लोकसंख्येचेही भान ठेवले जाणे जरुरीचे आहे. आजच पृथ्वीवरील लोकसंख्या सहाशे कोटी आहे. ती याच गतीने वाढत राहिली, तर 2050 मध्ये ती नऊशे कोटी होईल, अशी शक्यता आहे. इतक्या मोठ्या संख्येला लागणारी नैसगिर्क साधनसंपत्ती त्यावेळी पुरेशा प्रमाणात असणार काय, हाच कळीचा प्रश्न आहे. वाढणारी लोकसंख्या आणि गरिबी यांचे अतूट नाते आहे. त्यामुळे 2050 पर्यंत एकंदर गरिबीचे प्रमाणही वाढलेले असण्याची संभाव्यता नाकारता येत नाही. रोजच्या जगण्याच्या तीव्र संघर्षातच अडकलेल्या लोकांना पर्यावरण आणि प्रदूषणाच्या प्रश्नाबाबत विचार करणे परवडणारे नसते. त्यामुळेही या प्रश्नाची व्याप्ती आणि गांभीर्य वाढतच राहील.

अर्थात आज सर्वच चित्र काही वाईट नाही. बहुसंख्य ठिकाणी माणसाचे सरासरी आयुर्मान वाढलेले आहे. ते यापुढेही वाढतेच राहील. आरोग्यविषयकच नाही, तर एकंदरच विज्ञान आणि तंत्रज्ञानाच्या क्षेत्रात आपण केलेली प्रगती ही अभिमानास्पदच आहे. मात्र त्याचबरोबर समस्त मानवजात एकाबाजूने कमकुवतही होत आहे. ती बाजू अर्थातच आपल्या पृथ्वीच्या आणि तिच्यावरील वातावरणाशी निगडित आहे. त्याचे भान आजही अमेरिकेसारखा देश ठेवत नाही आणि उष्णताशोषक वायूंच्या वापरामध्ये घट करण्याच्या सांघिक प्रयत्नांत सहभागी होत नाही. माणसाचा हा अहंकारच अनेक संकटांना निमंत्रण देणारा ठरू शकतो, याची जाणीव सगळ्यांनाच केव्हा होणार ?

श्रीराम शिधये

 
</text>
</doc>
