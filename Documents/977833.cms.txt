<doc>
<docno>977833.cms.txt</docno>
<text>
 
संवाद
कम्प्युटर हवा आणि रस्तेही!
[ Saturday, January 01, 2005  05:26:51 pm]


महाराष्ट्रात प्रगत ; पण बोलबाला मात्र बंगलोर-हैदराबादचा, असं का होतं ? महाराष्ट्राकडे स्वत:ची बलस्थानं आहेत, पण नवऔद्योगिक विकासासाठी आणखी सुविधा हव्या आहेत. वीज, रस्ते, दूरसंपर्क यांच्या ठाम पायावरच कम्प्युटरक्षेत्रातली गगनभरारी घेता येईल!

भारतातील पुढारलेल्या राज्यांमध्ये महाराष्ट्राचा क्रमांक बराच वर लागतो. औद्योगिक व आथिर्क क्षेत्रात महाराष्ट्राने नेहमीच प्रगती दाखविली ; परंतु गेल्या काही वर्षांत प्रगतीचा हा वेग अन्य राज्यांच्या मानाने बराच कमी झाला आहे. वास्तविक महाराष्ट्रात थेट परकी गुंतवणुकीचे प्रमाण सर्वाधिक आहे. भारतात होणाऱ्या या गुंतवणुकीच्या 17.48 टक्के वाटा महाराष्ट्राकडे येतो, तर दिल्लीकडे 12.06 टक्के, कर्नाटकाकडे 8.26 टक्के आणि गुजरातकडे 6.44 टक्के इतका जातो.

महाराष्ट्राच्या अशा आकर्षणाची काही प्रमुख कारणे आहेत. सर्वप्रथम महाराष्ट्राकडे असणारे सुशिक्षित मनुष्यबळ. महाराष्ट्रात असणारे मुंबई व तिकडील कामाच्या बाबतीतील काटेकोरपणा, वीज पुरवठ्याची अन्य राज्यांपेक्षा थोडी बरी असलेली स्थिती, अशा सर्व कारणांनी आज देशाच्या ठोकळ उत्पादनाच्या (त्नष्ठक्क) 14 टक्के वाटा महाराष्ट्र उचलतो ; तर दरडोई उत्पन्न देशाच्या सरासरीपेक्षा 40 टक्के जास्त आहे.

असे असतानाही कम्प्युटरक्षेत्र म्हटले की, बंगलोर ( कर्नाटक), हैदराबाद (आंध्र) ही नावे प्रकर्षाने पुढे येतात. वास्तविक पाहता, कम्प्युटरक्षेत्रात (यात संगणक हार्डवेअर, संगणकीय सेवा व आज्ञावली सेवा येतात) महाराष्ट्र बराच पुढे असला तरी न केलेल्या प्रचारामुळे, या क्षेत्रात येणाऱ्या नवीन गुंतवणुका आकषिर्त करण्यात खूपच मागे पडत आहे. अन्य राज्यांचे मुख्यमंत्री स्वत:चा लॅपटॉप घेऊन जेव्हा परदेशात आपल्या राज्याचा व तेथील गुंतवणुकीला असलेल्या पोषक वातावरणाचा पद्धतशीर प्रचार करतात, त्यावेळी महाराष्ट्राला हे का जमत नाही, असा प्रश्ान् पडतो.

अर्थात राज्यापुढे इतरही बरीच आव्हाने आहेत. याबाबतीत राज्यात काही ठोस उपाय झाले, तर कम्प्युटरक्षेत्राबरोबरच अन्य उद्योगांची भरभराट होईल. अ) वीजपुरवठा : सध्या मुंबईसारख्या भागात बऱ्याच प्रमाणात समाधानकारक वीज मिळत असली तरी 150 कि.मी.वरील पुणे, नाशिक भागांत परिस्थिती विशेष आकर्षक नाही. 2009- 10 पर्यंत राज्याला 8000 मेगावॉट जादा विजेची आवश्यकता भासणार आहे. त्याकरिता साधारण 50 हजार कोटी रुपयांच्या गुंतवणुकीची गरज आहे. फुकट वीज न वाटता, व्यापारी तत्त्वावर वीज उत्पादनाच्या नवीन योजना लगेच अमलात आणणे अत्यंत आवश्यक आहे.

ब) विमानतळ : राज्यात किमान दोन आंतरराष्ट्रीय व किमान 15 राष्ट्रीय विमानतळ असणे आवश्यक आहे. यामुळे भौगोलिकदृष्ट्या राज्य जवळ येऊन समतोल विकास साधू शकेल. अर्थात मुंबई विमानतळाची अवस्था पाहता त्याची क्षमता किमान पाच पटीने वाढविण्याची गरज आहे. पुणे, औरंगाबाद, नागपूर व इतर विमानतळांचे आधुनिकीकरणही आवश्यक आहे. जेव्हा गुंतवणूकदार या शहरांमध्ये विनासयास व कमी वेळात पोहोचू शकतील, त्यावेळीच त्यांचा गुंतवणुकीचा विचार पक्का होऊ शकेल. विमानतळ केवळ विमाने उतरण्याची जागा नसून, देशात किंवा राज्यात वा शहरात येणाऱ्या लोकांचे होणारे आश्वासक प्रथमदर्शन आहे. आपण अजूनही याकडे ' फेस व्हॅल्यू ' या दृष्टीने पाहत नाही.

क) रस्ते : मुंबई-पुणे दुतमार्गाच्या धतीर्वर मुंबई-नाशिक-पुणे हा त्रिकोण अशा रस्त्याने जोडून त्याच्या दोन्ही बाजूस मलेशियाच्या धतीर्वर संगणकीय तंत्रज्ञान व जैविक तंत्रज्ञान या क्षेत्रांतील कंपन्यांकरिता विकसित भूखंड राखून ठेवण्याची गरज आहे. या क्षेत्रातील गुंतवणुकांमुळे या त्रिकोणाची उत्पादकता तर वाढेलच ; शिवाय येणाऱ्या संयुक्तिक उद्योगांचे जाळे, पुढे होणाऱ्या नाशिक- औरंगाबाद ते थेट नागपूर व पुणे- अहमदनगर, पुणे-सोलापूरपर्यंत या महामार्गांच्या बाजूने वाढत जाईल.

ड) दूरध्वनी व संचार सेवांचे जाळे : कम्प्युटरक्षेत्रच नव्हे, तर कोणत्याही उद्योगाच्या विकासासाठी असे जाळे (ब्रॉडबँड) असणे राज्याला फायदेशीर ठरणार आहे. देशात खाजगी क्षेत्रातील कंपन्यांनी अशा सेवा देण्यासाठी गुंतवणुकीला सुरुवात केली आहे. टाटा, रिलायन्स, भारतीसारख्या कंपन्या कित्येक हजार कोटी रुपये गुंतवण्यास तयार आहेत. अशा वेळी या गुंतवणुकीतला जास्तीत जास्त वाटा महाराष्ट्रात आकषिर्त करून संचार सेवांचे महाजाल महाराष्ट्राला अत्यंत आवश्यक आहे.

इ)जीवनमान : कम्प्युटरक्षेत्रासाठी आणखी गरज आहे ती सर्वसाधारण उंचावू शकणाऱ्या जीवनमानाची. राज्यात व प्रमुख शहरांत योजनाबद्ध निवासी संकुले, शाळा, उच्च शिक्षणाच्या संस्था इत्यादींच्या योजना प्रोत्साहित होणे आवश्यक आहे. रहेजा, हिरानंदानी आदींनी पवईसारख्या ठिकाणी बांधलेला ' नगऱ्या ' या चांगल्या राहणीमानाला आकषिर्त करतात. कम्प्युटरक्षेत्रात आज भारतात आठ लाख लोक काम करतात. ते सर्वच उच्चशिक्षण घेतलेले असल्याने व परदेशात जाण्याच्या संधी त्यांना उपलब्ध असल्याने, प्रमुख शहरांचा योजनाबद्ध विकास या लोकांना आकषिर्त करू शकेल.

ई) करपद्धती : राज्यात करविषयक सोपेपणा व पारदर्शकता, कम्प्युटरक्षेत्रातील कंपन्यांना व गुंतवणुकीला अधिक आकषिर्त करेल. महाराष्ट्रात बौद्धिक संपदेविषयी खास न्यायालये वा लवाद स्थापन झाले व त्यांनी या विषयावरील तज्ज्ञांच्या मदतीने येणारे खटले झटपट निकालात काढले तर देशातीलच नव्हे, तर आंतरराष्ट्रीय स्तरावरील कम्प्युटरसंबंधित क्षेत्रातील ' तंटा-निवाड्याचे ' महाराष्ट्र राज्य माहेरघर बनू शकेल. या व अन्य उपायांबरोबरच, महाराष्ट्र सरकारने स्वत:च्या कारभारात कम्प्युटरायझेशनचा जास्तीत जास्त उपयोग करून घेतला पाहिजे. यामुळे ' ई-गव्हर्नन्स ' मध्ये सध्या मागे पडलेले हे राज्य जगप्रसिद्ध असणाऱ्या ' ई-सेवा ' सारख्या योजना राबवू शकेल.

या सर्व पायऱ्या राज्याची सध्याची स्थिती पाहता, एकदम व एकाच वर्षात ओलांडणे कदाचित शक्य होणार नाही ; परंतु या सर्व विभागांत वेगवान सुरुवात करणे, राजकीय इच्छाशक्ती असेल तर सहज शक्य आहे. गरज आहे ती राजकीय इच्छाशक्तीची व प्रामाणिक प्रयत्नांच्या संकेताची. येणाऱ्या या वर्षात हे साध्य होईल का ?

दीपक घैसास ' नॅसकॉम ' चे उपाध्यक्ष

 
</text>
</doc>
