<doc>
<docno>977593.cms.txt</docno>
<text>
 
महामुंबई
तिला कोणी ओळखलंच नाही...
[ Saturday, January 01, 2005  12:08:08 am]


म. टा. प्रतिनिधी

मुंबई : ती आली आणि गेली, तिचं अस्तित्व कुणालाही जाणवलं नाही... खरं तर तिचीच तशी इच्छा होती. पण तिचं हे वागणंच दखल घ्यायला लावणारं. ती होती पंतप्रधान डॉ. मनमोहन सिंग यांची मुलगी.

आपल्या देशात पुढाऱ्यांची मुलं ही वेगळीच जमात आहे. '... सम आर मोअर इक्वल ' या वर्गातली! सगळ जग, सगळी व्यवस्था, यंत्रणा ही आपल्यासाठीच आहे, असाच त्यांचा खाक्या असतो. अर्थात ज्यांच्या जिवावर हे वागणं असतं त्या माता- पित्यांचं वागणंही फार वेगळं नसतं. पण डॉ. मनमोहन सिंग यात कुठेच बसत नाहीत. देशाचे अर्थमंत्री होते तेव्हा, राज्यसभेतील विरोधी पक्षनेते होते तेव्हा आणि आता पंतप्रधान झाल्यावरही त्यांच्या वागण्यात फरक नाही. तोच वारसा उपेंदने उचलला आहे.

उपेंद सिंग ही डॉ. मनमोहन सिंग यांची मोठी मुलगी! दिल्लीच्या सें. स्टीफन कॉलेजच्या इतिहास व राज्यशास्त्र या विभागाची ती प्रमुख आहे. काही कामानिमित्त राघव आणि माधव या आपल्या दोन मुलांसह ती मुंबईत आली होती आणि गुरुवारी राजधानी एक्सप्रेसनं दिल्लीला रवाना झाली. मात्र, मुंबई सेंट्रल स्टेशनवर तिचं अस्तित्व कुणाला जाणवलंच नाही. सुरक्षा यंत्रणांची गरज म्हणून तिला झेड कॅटगरीची सुरक्षा व्यवस्था आहे. त्यामुळे तिच्या पुढे मागे बंदोबस्त होता. पण त्यात ना बडेजाव होता ना रेल्वे अधिकाऱ्यांची धावपळ! त्यांना तिनं सांगूनच ठेवलं होतं, आपल्यामुळं कुणाला त्रास होता नये! ज्यांना त्या पंतप्रधानांच्या कन्या आहेत, हे कळलं त्यांना ते खरे वाटलं नाही. बऱ्याच जणांचा तर त्या बहुधा रेल्वेच्या वरिष्ठ अधिकारी असाव्यात असाच समज झाला होता. मुंबईत आल्यावरही पंचतारांकित हॉटेलात न उतरता आपल्या नातेवाईकांच्या घरीच त्यांनी मुक्काम ठोकला होता.

अतिमहत्वाची व्यक्ती रेल्वे स्टेशनवर येणार असेल तर तेथील विक्रेत्यांना पिटाळून लावलं जातं, ती व्यक्ती जिथं थांबणार असते तिथं रेल्वेच्या सुरक्षा यंत्रणेचा आणि अधिकाऱ्यांचा घेरा पडलेला असतो. पण गुरुवारी सायंकाळी मुंबई सेंट्रल स्टेशनवर असं काहीही नव्हती. राजधानी एक्सप्रेस 4.55 वाजता सुटणार होती. पण उपेंद 4.30 वाजताच वेटिंग रूममध्ये हजर झाली होती. ती दहा मिनिटं आधी गाडीकडे निघाली त्यावेळी पश्चिम रेल्वेचे मुख्य कमशिर्अल मॅनेजर एम. जी. अरोरा हेही त्याच दिशेने निघाले होते. पण उपेंदला पोचविण्यासाठी नव्हे तर आपल्या नातेवाईकांना सोडण्यासाठी. फलाटावरील रेल्वे कर्मचारीही त्यांनाच सलाम ठोकत होते.

इतर प्रवाशांसारखंच त्यांचं आणि मुलांचं नाव रिझवेर्शन चार्टवर लागलं होतं. मुळात वेटिंग लिस्टवर असलेलं त्यांचं तिकीट नंतर कन्फर्म झालं होतं. अन्य प्रवाशांबरोबरच त्या गाडीत चढल्या आणि दिल्लीला रवाना झाल्या.

 
</text>
</doc>
