<doc>
<docno>977912.cms.txt</docno>
<text>
 
खास बात
कल्पनेच्या तीरावर...
[ Saturday, January 01, 2005  08:08:44 pm]


दि. 26 डिसेंबर 2004 हा दिवस भारताच्या पूर्व किनाऱ्यावरील लोकांसाठी काळदिवस म्हणूनच उजाडला, काही लोकांत फक्त ऐकूनच माहिती असणाऱ्या सुनामीच्या प्रचंड लाटा अपवादात्मकच ; पण यापूवीर्ही चेन्नई, विकल्पाकम, विशाखापट्टणमच्या किनाऱ्यावर येऊन गेलेल्या आहेत. 31 डिसेंबर 1881 रोजी निकोबार बेटाजवळ झालेला भूकंप आणि 1983 मधे इंडोनेशिया बेटसमूहातील क्राकाटोव्हा या ज्वालामुखीच्या उदेकाचे वेळी उठलेल्या सुनामी लाटा पूर्व किनाऱ्यापर्यंत येऊन पोहोचल्या होत्या. त्यामुळे मालमत्तेचं नुकसानही झालं होतं.

वादळी लाटांची पूर्व किनाऱ्यावरील लोकांना जशी सवय आहे तशा सुनामी लाटा गेल्या 100 वर्षांपेक्षा अधिक काळात या किनाऱ्यावर न आल्याने त्या पूर्णपणे विस्मरणात गेल्या. भूकंपाचा धक्का जाणवूनही असं काही तरी घडेल अशी पुसटशीही कल्पना कुणाला आली नाही आणि त्यामुळेच कुणाला सावधानतेचा इशारा देण्याचा प्रश्ान्च उद्भवला नाही.

पूर्व किनाऱ्यावरील या घटनेनंतर पश्चिम किनाऱ्यावर असं कधी घडू शकेल कां आणि घडल्यास प्रामुख्याने मुंबईच्या किनाऱ्यावर त्याचा परिणाम काय होईल या विषयी तर्कांना सुरवात झाली. सागरतळावरील भूकंप, ज्वालामुखीचा उदेक, उल्कापात आणि किनारी भागात होणाऱ्या भूमिपातांमुळे सुनामी लाटा निर्माण होऊ शकतात. या सर्व कारणांपैकी भूकंपामुळे निर्माण झालेल्या सुनामींची सर्वाधिक नोंद आतापर्यंत झालेली आहे. सागरतळावर दोन भूस्तरांवर हालचाल झाली की दोन भूस्तरांच्या सीमेवर भूकंप होतात भूकंप आणि केंदाच्या थेटवर सागरात सुनामी लाटा निर्माण न होता, थोड्या तिरक्या अंतरावर त्या तयार होतात.

सुनामी लाटा, नियमितपणे तयार होणाऱ्या भरतीच्या लाटा आणि सागरी वादळांमुळे तयार होणाऱ्या उंच लाटा या सर्वांमधे फरक असतो. या लाटांची उंची, लाटा किनाऱ्याच्या दिशेने सरकण्याचा वेग आणि त्यांची वारंवारता या सर्वांमध्ये फरक असतो. सामान्य भरतीच्या लाटांपेक्षा सागरी वादळामुळे तयार होणाऱ्या लाटा अधिक उंचीच्या आणि वेगाने पुढे सरकणाऱ्या असतात. त्यांची दिशा आवर्ताच्या दिशेवर अवलंबून असते. सुनामींची उंची आणि त्यांचा वेग हा भूकंपाच्या महत्तेवर आणि सागराच्या खोलीवर अवलंबून असतो. या लाटा एकापाठोपाठ साखळी स्वरूपात येतात. पहिल्या लाटेपेक्षा नंतर येणाऱ्या लाटा अधिक उंचीच्या उसळतात आणि त्यांचा वेगही जास्त पहिली लाट विरण्याआधीच दुसरी लाट पुढे येत असल्याने पाणी अधिक वर उसळले जाते, कित्येक वेळा सुनामी लाट किनाऱ्यावर येण्यापूवीर् किनारी भागातील पाणी सागराच्या दिशेने मागे खेचले जाते आणि नंतर येणारी लाट एखाद्या पाण्याच्या उंच भिंतीप्रमाणे किनाऱ्यावर येऊन आदळते. मुळातच लाटेची निमिर्ती खालून वर पाणी ढकलले गेल्यामुळे होत असल्याने या लाटांची उंची अधिक असते. सुनामींच्या मार्गात जमिनीमुळे किंवा इतर काही कारणांमुळे अडथळा आल्यास त्यांचा पुढचा वेग मंदावतो आणि मागची लाट या पुढच्या मंद भागावर आदळल्याने लाटेची उंची वाढते. सर्वसामान्यपणे पश्चिम किनारपट्टी आणि विशेषत्वाने मुंबईचा विचार करताना एक गोष्ट लक्षात घ्यावयास हवी, ती म्हणजे पश्चिम किनारपट्टीलगतच्या खंडीय मंचाची रुंदी मुंबईजवळ अधिक असून दक्षिणेच्या दिशेने तो अरुंद होत गेला आहे. पूर्व किनारपट्टीच्या तुलनेत या मंचाचा उतार कमी किंवा मंद आहे. मुंबईची भूमी आता जरी अखंड स्वरूपाची आणि मुख्य भूमीला जोडलेली असली, तरी मुंबईचे मूळ स्वरूप सात बेटांचे आहे. या बेटांमधील भाग भराव टाकून तयार झालेल्या जमिनीचा आणि म्हणूनच कमकुवत स्वरूपाचा आहे. सागर सपाटी किंवा सामान्य सागरी पातळीपेक्षा जमिनीची उंची फारशी नाही. मुंबईभोवती असणाऱ्या मालाड, ठाणे, पनवेल आणि दहिसर या खाड्या सर्वसाधारण नैऋत्य-ईशान्य दिशेत आहेत.

या पूवीर् अरबी समुदामध्ये सुनामी लाटांची नोंद 1524 मध्ये आणि 1945 मध्ये झालेली आहे. 1524 च्या नोंदीनुसार सुनामी लाटांमुळे दाभोळच्या किनाऱ्याजवळ असणाऱ्या पोर्तुगीजांच्या नाविकदलामध्ये घबराट निर्माण झाली होती. 1945 साली पाकिस्तानच्या किनाऱ्याजवळ अरबी समुदामध्ये झालेल्या भुकंपामुळे मकराणाच्या किनाऱ्यावर 13 मीटर उंचीच्या सुनामी लाटा आल्या. मुंबईच्या किनाऱ्याला पोहोचेपर्यंत या लाटांची तीव्रता कमी झाली. मुंबई बंदर, वरसोवा, हाजी अली, जुहू आणि खार दांडा या भागात दोन मीटर उंचीच्या लाटा उसळल्या. यात एक गोष्ट लक्षात येण्यासारखी आहे ती म्हणजे पाकिस्तानच्या किनाऱ्यालगत जर सुनामींचा उगम झाला तर मुंबईला गंभीर स्वरूपाचा धोका संभवत नाही. याचं कारण मुंबई आणि पाकिस्तानचा किनारा या दरम्यान असणाऱ्या कच्छ आणि सौराष्ट्राच्या भूमीमुळे या लाटांना अडथळा निर्माण होतो आणि त्या कमकुवत बनतात.

याउलट जर अरबी समुदात दक्षिणेकडील भागात किंवा पश्चिमेकडील भागात 6 रिश्टर प्रमाणापेक्षा मोठा भूकंप झाला तर मात्र त्याचा परिणाम मुंबईच्या किनाऱ्यावर होऊ शकेल. महाकाय लाटा मुंबईच्या किनाऱ्यावर येऊन आदळतील कारण या लाटांना अडथळा ठरू शकेल अशी भूमीच या भागात नाही.

हिंदी महासागर तळाचा नकाशा बघितल्यास भारत आणि आफ्रिका दरम्यान साधारण मध्यभागी सागरतळाशी मध्य हिंदी महासागरी कटक आहे. या कटकाच्या भागात भूकंप झाल्यास ज्या सुनामी लाटा निर्माण होतील त्यांचा थेट परिणाम मुंबईवर निश्चितपणे होईल. त्या या लाटांच्या दिशेत मुंबई भागातील खाड्या असल्याने या खाड्यांमध्येही हे उसळलेले पाणी शिरेल आणि अधिक अंतरापर्यंत त्यांचा प्रभाव पडेल, मुंबईची मूळ भूमी सात बेटांची असून त्यांच्यामध्ये भराव टाकून तयार झालेल्या जमिनीच्या भागात मोसमी पावसाच्या कालावधीतही सागरी पातळी थोडी उंचावत असल्याने आणि वरून पडणाऱ्या पावसामुळे जमीन खचण्याचे पाणी तुंबून राहण्याचे प्रकार होतात, हे आपल्याला माहीत आहे. अधिक उंचीच्या सुनामी लाटा अशा सखल भागांवर येऊन आदळल्यास हा भाग खचण्याचे किंवा सुनामी लाटांबरोबर खेचले जाण्याचे प्रकार होऊ शकतात. मुंबईतील इमारती थेट किनारी भागापर्यंत पोेहोचलेल्या आहेत. यापैकी एकही इमारत सुनामी लाटांना तोंड देऊ शकेल, अशा पद्धतीने बांधली गेलेली नाही. ' सुनामी ' ची ओळखच भारतीयांना फारशी नसल्याने विशिष्ट पद्धतीच्या इमारतींची अपेक्षा ठेवणेही चुकीचे ठरेल. अशा सुनामींचा फटका फक्त मुंबईलाच बसेल असे नाही, तर उत्तर कोकण किनाऱ्यावरही त्यामुळे मोठे नुकसान होईल.

गेली काही वर्षे जागतिक उष्णता वाढ किंवा ग्लोबल वॉमिर्ंगची चर्चा चालू आहे. त्यात एक मुद्दा असा मांडला जातो की उष्णतामान वाढल्यामुळे सागरी पातळी एक मीटरने वाढली, तर संपूर्ण मुंबई आणि कोकणपट्टीचा मोठा भाग सागर गिळंकृत करेल. सुनामी लाटा या अल्पकाळासाठी निर्माण होत असल्या, तरी त्यांची तीव्रता उंची आणि विध्वंसक शक्ती ही सामान्य सागरी पातळीतील वाढीपेक्षा कैकपटींनी अधिक असेल, आणि त्यामुळेच अशा तडाख्यामुळे संपूर्ण मुंबई बेट उद्ध्वस्त होण्याची शक्यताही नाकारता येऊ शकत नाही.

सुनामी हे प्रकरणच आपल्याकडे नवीन असल्याने अशा लाटांची आगाऊ सूचना देण्याची यंत्रणा आपल्या भागात नाही. प्रशांत महासागरात अशा लाटा अनेक भूभागांना अधून-मधून भेट देत असल्याने अलास्काच्या किनाऱ्यावर आणि हवाई बेटांवर अशी केंदे असून ज्या ज्या भागात वरचेवर सुनामी लाटा निर्माण होतात अशा ठिकाणी भूकंपमापन यंत्रे बसवण्यात आली आहेत.

भारतामध्येही अशी पूर्वसूचना देणारी यंत्रणा बसवायला हरकत नाही ; पण ही सूचना मिळाल्यानंतर फारतर अर्धा ते दीड तासात नागरी वस्ती उंच भागी न्यावी लागते. हे काम अतिशय शिस्तबद्ध स्वरूपात करावे लागते. ते आपल्याकडे कितपत शक्य आहे ? अशा तऱ्हेची सूचना मिळाल्यानंतरही बरेचदा नागरिक त्यांची घरे सोडायला तयार होत नाहीत, असा जगभरचा अनुभव आहे. किनारी जंगले आणि कांदळवनांमुळे (मॅनग्रोव्हज) लाटेची तीव्रता बरीच कमी होते, असा फ्लोरिडातल्या चक्रीवादळांमधला अनुभव आहे ; पण सुनामीचा नाही. त्यात मुंबईजवळच्या कांदळवनांची आपण वाट लावली आहे. त्यामुळे मुंबईला सुनामीचा हिसका केवढा आणि कसा बसेल, याची कल्पनाच केलेली बरी.

डॉ. सविता घाटे

 
</text>
</doc>
