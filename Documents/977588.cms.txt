<doc>
<docno>977588.cms.txt</docno>
<text>
 
महामुंबई
मंत्रालयात वर्षअखेर शुकशुकाट
[ Saturday, January 01, 2005  12:05:27 am]


म. टा. प्रतिनिधी

मुंबई : विलासराव देशमुख सरकार सत्तारूढ झाल्यापासून गजबजलेले मंत्रालय 31 डिसेंबरला मात्र कमालीचे शांत होते. स्वत: देशमुख, उर्जामंत्री दिलीप वळसे- पाटील, आरोग्य मंत्री विमला मुंदडा, वसंत पुरके, चंदकांत हंडोरे आणि सुरेश शेट्टी यांचा अपवाद वगळता अन्य मंत्र्यांनी एकतर वर्षाअखेरीची सुट्टी घेतली किंवा आपापल्या मतदारसंघांत जाणे पसंत केल्याने मंत्र्यांच्या दालनाबाहेरचे दिवे बंदच होते. त्यामुळे रोज दिसणाऱ्या गदीर्चा कोठे मागमूसही दिसत नव्हता.

मंत्री नाहीत म्हणून खात्याच्या बहुतेक सचिवांनी नुसतीच हजेरी लावून आराम करणे पसंत केल्याने कार्यालयातील कर्मचारीही निवांतपणे गप्पा छाटत बसल्याचे दृष्य अनेक खात्यांत दिसून आले. मंत्रालयाच्या आवारात वावरणाऱ्या वाहनांचा ताफा नाही आणि प्रवेशासाठी लागणाऱ्या लांब रांगा नाहीत. त्यामुळे इमारतीचा एकंदर परिसर ओकाबोका वाटत होता. अभ्यागतांची गदीर् नाही, हे पाहून मुख्यमंत्र्यांनी दोन-चार खात्यांच्या आढावा बैठका घेतल्या. नरीमन पॉईर्ंट ते गिरगाव चौपाटीच्या सुशोभिकरणाच्या संदर्भात खात्याची बैठक घेऊन भरावाच्या मजबुतीकरणाचे काम जून महिन्याच्या आत हातावेगळे करावे, अशा सूचना अधिकाऱ्यांना दिल्या. आतापर्यंत 15 कोटींपैकी तीन कोटी रुपयांचे काम पूर्ण झाल्याचे निदर्शनास आणून दिल्यावर उर्वरित काम झपाट्याने पूर्ण करा, असा सल्ला देशमुख यांनी दिला.

मुख्यमंत्र्यांप्रमाणेच उर्जामंत्र्यांनी खात्याच्या अधिकाऱ्यांची बैठक बोलावून राज्यातील वीज परिस्थितीचा आढावा घेतला. मुख्यमंत्री दालनात असल्याने त्यांच्या कार्यालयाबाहेर अधिकाऱ्यांची जा-ये सुरू होती. मात्र उपमुख्यमंत्र्यांच्या दालनाबाहेरच आज खरोखरीच नीरव शांतता दिसत होती. एरवी त्यांच्या कार्यालयात अफाट गदीर् असते. आबा चारही बाजूने घेरलेले असतात. गदीर्मुळे कर्मचारी सतत कातावलेले असतात. पण आधुनिक गाडगेबाबाची उपाधी मिळालेले आबा शेवटच्या माणसाला भेटल्याशिवाय मंत्रालयातून जात नाहीत. मात्र आजची शांतता पाहून चुकून भलत्याच दारात तर आलेलो नाही, असा भास अनेकांना होत होता. चंदकांत हांडोरे यांच्या दालनाचा लाल दिवा चालू होता. मात्र कर्मचारी वगळता तेथे फारसे व्हिजिटर्स नव्हते. पाटबंधारे मंत्री अजितदादा पवार, सार्वजनिक बांधकाम मंत्री छगन भुजबळ आणि अर्थमंत्री जयंत पाटील यांची कार्यालये चकाचक करण्याचे काम सुरूअसल्याने हे मंत्री हल्ली घरूनच फायली हलवतात. अर्थमंत्री सध्या राज्याबाहेर आहेत तर अजितदादा इतर मंत्र्यांच्या दालनात चक्कर मारून काम नीट चालले आहे की नाही याचा अंदाज घेत असतात. त्यामुळे आज त्यांच्याही कार्यालयात मौजेचे वातावरण होते.

पहिल्या मजल्यावर आरोग्यमंत्री विमल मंुदडा यांच्या दालनाबाहेर गदीर् असल्याने वार्ताहरांना जरा धक्काच बसला. निदान त्या तरी भेटतील म्हणून आत डोकावले तर सांगण्यात आले : डॉक्टरीणबाई कधीच गेल्यात. गदीर् जमली आहे ती त्यांचे यजमान नंदकिशोर मुंदडा यांना भेटण्यासाठी. सहज म्हणून दरवाजा उघडला तर साहेब, अधिकृत खुचीर्च्या बाजूला अनधिकृत खुचीर् लावून संबंधित अधिकाऱ्यांना महत्त्वाच्या सूचना देत असल्याचे निदर्शनास आले.

 
</text>
</doc>
