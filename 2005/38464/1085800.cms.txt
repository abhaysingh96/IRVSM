<doc>
<docno>1085800.cms.txt</docno>
<text>
 
महामुंबई
प्रियांकाविरुद्धच्या फसवणुकीच्या खटल्याला स्थगिती
[ Friday, April 22, 2005  10:45:20 pm]


म. टा. प्रतिनिधी

मुंबई : माजी विश्वसुंदरी व बॉलिवूडची अभिनेत्री प्रियांका चोप्रा हिच्याविरुद्धच्या 30 लाख रुपयांच्या फसवणुकीच्या खटल्याला मुंबई हायकोर्टाने स्थगिती दिली आहे. यामुळे कोर्टाच्या वाऱ्या करण्यातून तूर्ततरी प्रियांकाची सुटका झाली आहे.

प्रियांकाचा माजी सचिव प्रकाश जाजू यांनी केलेल्या तक्रारीची दखल घेऊन अंधेरीच्या मॅजिस्ट्रेट कोर्टाने प्रियांकाविरुद्ध समन्स बजावले होते व तिला आरोपांबाबत उत्तर देण्यास सांगितले होते.

हायकोर्टात न्या. व्ही. एम. कानडे यांच्यापुढे त्याविरोधातील प्रियांकाचा अर्ज सुनावणीला आला होता. तिने जाजू यांच्या खटल्याच्या सुनावणीला स्थगिती देण्याची विनंती केली होती. हायकोर्टात प्रियांकाचा अर्ज निकाली निघेपर्यंत जाजू यांच्या मॅजिस्ट्रेट कोर्टातील खटल्याला स्थगिती राहील, असे न्या. कानडे यांनी आपल्या आदेशात स्पष्ट केले आहे.

प्रियांकाला चित्रपट क्षेत्रात पुढे आणण्यासाठी प्रियांका व मी करार केला होता. त्यानुसार जी काही रक्कम मिळेल त्याच्या 30 टक्के प्रियांकाने आपल्याला द्यावी, असा हा करार असून त्यापोटी प्रियांकाकडून आपल्याला 30 लाख रुपये मिळणे बाकी असल्याचा दावा जाजू यांनी तक्रारीत केला आहे.

मात्र हे दोन पानी करारपत्र जेव्हा हस्ताक्षर तज्ज्ञांकडे देण्यात आले तेव्हा ते करारपत्र बनावट असल्याचे मत हस्ताक्षर तज्ज्ञांनी दिले आहे, असा मुद्दा प्रियांकाचे वकील सतीश मानेशिंदे यांनी हायकोर्टातील युक्तिवादात उपस्थित केला. करारपत्रच बनावट असल्याने मॅजिस्ट्रेट कोर्टाने काढलेले समन्सच सदोष असल्याचा दावा त्यांनी केला.

अक्षय मॅनेजमेंट अॅण्ड सव्हिर्सेस कंपनीनेसुद्धा प्रियांकाविरुद्ध फौजदारी खटला भरला असून त्यात त्यांनी प्रियांकाने त्यांची सेवा घेतल्याच्या बदल्यात निर्धारित रक्कम दिली नसल्याचा मुद्दा उपस्थित केला. मॅजिस्ट्रेट कोर्टाने या खटल्याबाबत प्रियांकाविरुद्ध काढलेल्या समन्सलाही हायकोर्टाने स्थगिती दिली आहे.

 
</text>
</doc>
