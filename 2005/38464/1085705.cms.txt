<doc>
<docno>1085705.cms.txt</docno>
<text>
 
लेख
जपान आणि चीन :ना जमेना,ना करमेना!
[ Friday, April 22, 2005  09:04:16 pm]


अगदी अलीकडेपर्यंत जपान हाच आशियातला सर्वात शक्तिशाली देश गणला जात असे. आता त्याची स्थिती वाईट आहे असे नाही. परंतु आतापर्यंत मागे असलेल्या चीनने मात्र गेल्या 20 वर्षांत चांगली प्रगती केली आहे. यामुळे जपानचा ' नंबर वन ' दर्जा धोक्यात आला आहे. यामुळे जपान अस्वस्थ आहे. गेल्या वषीर् तर सुरक्षेच्या कारणावरून धोका असलेल्या देशांमध्ये त्यांनी उत्तर कोरियाबरोबरच चीनचाही समावेश केला होता. यामुळे चिडलेल्या चीनला तैवानवरून आणखी डिवचण्याचे काम अमेरिका आणि जपान यांनी केले. दोन्ही देशांमधील सामुदी सीमा व तेल आणि वायूच्या उत्खननासंबंधीचा वादही चालूच आहे.

जकार्तातील आशिया- आफ्रिका शिखर परिषदेसाठी आल्यावर जपानी पंतप्रधानांनी महायुद्धात चिनी लोकांवर केलेल्या अत्याचाराबद्दल तीव्र खेद व्यक्त करून चीनबरोबर निर्माण झालेला वाद शमविण्याचा प्रयत्न केला. त्याचवेळी चिनी अध्यक्षांनीही भाषणात जपानी पाठ्यपुस्तकांवरून झालेल्या संघर्षाचा उल्लेख करणे टाळले. याचाच अर्थ, हा वाद झाला तेवढा पुरे, अशी भूमिका दोन्ही बाजूंनी घेतली, असे दिसते. तिसरे महायुद्ध पाण्यावरून किंवा इंधनावरून होईल, असे म्हटले जात असले तरी अशा संघर्षाची लहान आवृत्ती सध्या या दोन देशांत सुरू आहे, ती या पाठ्यपुस्तकांवरून. महायुद्धाच्या काळातील घटनांचा विपर्यास या पुस्तकांत केलेला आहे आणि असा नवा इतिहास मुलांना शिकवला जाणार असेल तर चीन ते खपवून घेणार नाही, असा इशारा देत चीनमध्ये या आठवड्यात मोठ्या प्रमाणावर निदर्शने, आंदोलने झाली. या पार्श्वभूमीवर हे नेते इंडोनेशियात दाखल झाले आहेत.

या परिषदेत त्यांच्यातील वादावर पडदा पडेल, असे अपेक्षित नव्हते. कारण ही परिषद या दोघांमधली नाही. ज्या बैठकीने अलिप्तता चळवळीला जन्म दिला, त्या बांडुंग परिषदेला 50 वषेर् पूर्ण झाल्यानिमित्त ती भरत आहे. अमेरिका आणि तेव्हाचा सोविएत युनियन यांच्यातील शीतयुद्धाची पार्श्वभूमीही याला होती. आता सोविएत युनियनही नाही आणि शीतयुद्धही नाही. त्यामुळे या ताज्या परिषदेत चर्चा होईल ती व्यापाराची. तरीही चीन आणि जपान या दोन देशांमधल्या ताज्या वादाचे सावट या बैठकीवर निश्चितच आहे.

जपानने इतिहासाच्या आठ नव्या पाठ्यपुस्तकांना नुकतीच मान्यता दिली. दुसऱ्या महायुद्धात जपानी सैन्याने चिनी नागरिकांवर केलेल्या अत्याचारांची माहिती दडवण्यात आली आहे आणि जी काही दिली आहे, त्यात सत्याचा विपर्यास करण्यात आला आहे, असे चीनचे म्हणणे आहे. जपानने चीनच्या उत्तरेकडील भागावर 1945 पर्यंत राज्य केले. कुप्रसिद्ध नान्जिंग हत्याकांडाला जपानच जबाबदार होते. त्यावेळी सुमारे तीन लाख लोक मारले गेले, असे म्हटले जाते. जपानने चिनी नागरिकांवर जैविक आणि रासायनिक अस्त्रांची चाचणी घेतली होती. ताज्या पुस्तकांत नान्जिंगला ' एक घटना ' ( वन इन्सिडंट) घडली, एवढाच उल्लेख आहे. यामुळे चीनमध्ये संतापाची लाट उसळली. देशभर लोक रस्त्यावर उतरले. जपानी दूतावास व अन्य वास्तू, दुकाने यांवर दगडफेक, निदर्शने असे प्रकार झाले. हा संताप सर्व स्तरावर आहे. व्यापारी मंडळी एकत्र आली आणि त्यांनी जनतेला जपानी वस्तूंवर बहिष्कार घालण्याचे आवाहन केले. सर्वच राजकीय स्तरांवर निषेध झालाच, परंतु सत्ताधाऱ्यांनीही लोकसुद्धा या आंदोलनात भाग घेतील अशी व्यवस्था केली.

चीनमधल्या पाठ्यपुस्तकांतही जपानविरोधी माहिती दिलेली असते. त्यांच्यावरील अत्याचारांमुळे ते असे करतात असे म्हणायला जागा असली, तरी चीनमधील लहान मुलालाही जपानविरोध शिकवला जातोच. किंबहुना जपानविरोध हाच देशभक्तीचा एक पैलू मानला जातो. गेल्या ऑगस्टमधलेच उदाहरण घ्या. बीजिंग येथे या दोन देशांमधला फुटबॉल सामना होता. जपानने चीनला हरविले. त्यामुळे चिडलेल्या चिनी नागरिकांनी जपानी ध्वज जाळणे आणि जपानी दूतावासातील गाड्यांची मोडतोड करणे असे उद्योग केले होते. मग दंगलीही झाल्या. हा अर्थातच अतिरेक झाला. त्यातून चीनमधल्या जपानविषयक भावना लक्षात येतात, एवढेच.

गेल्या 70-80 वर्षांत या दोन देशांत काय-काय संघर्ष झाले, या तपशिलात जाण्याची गरज नाही. शिवाय जपानी पाठ्यपुस्तकांवरून आता पहिल्यांदा वाद झालेला नाही. या दोन्ही देशांमध्ये 1972 मध्ये पुन्हा राजनैतिक संबंध प्रस्थापित झाले तरी वादांना विराम मिळालेला नाही. चिनी पाणबुडी जपानच्या हद्दीत गेल्याने झालेला वाद असो, फुटबॉल सामन्यावरून झालेल्या दंगली असोत अथवा जपानी उद्योगपतींनी शरीरविक्रय करणाऱ्या चिनी महिलांबरोबर चिनी हॉटेलमध्ये मौजमजा केल्याच्या बातम्या असोत ; दोन्ही देशांमध्ये वादाची ठिणगी कायमच पेटती राहिली आहे. दरवषीर् जपानी पंतप्रधानांची, वादग्रस्त यासुखुनी प्रार्थनास्थळाला भेट हाही नियमित वादाला निमंत्रणच देतो. युद्धकाळात मरण पावलेल्या जपानी जवानांचे येथे स्मारक आहे. यामुळे दरवषीर् जपानकडून युद्धकाळाची मुद्दाम आठवण करून दिली जाते, असे चीनचे म्हणणे आहे.

या दोघांमधली दुष्मनी इतकी जुनी असताना अलीकडेच हा वाद का वारंवार होत आहे ? याचे कारण दोन्ही देशांच्या आथिर्क परिस्थितीत असू शकेल. अगदी अलीकडेपर्यंत जपान हाच आशियातला सर्वात शक्तिशाली देश गणला जात असे. आता त्याची स्थिती वाईट आहे असे नाही. परंतु आतापर्यंत मागे असलेल्या चीनने मात्र गेल्या 20 वर्षांत चांगली प्रगती केली आहे. यामुळे जपानचा ' नंबर वन ' दर्जा धोक्यात आला आहे. यामुळे जपान अस्वस्थ आहे. गेल्या वषीर् तर सुरक्षेच्या कारणावरून धोका असलेल्या देशांमध्ये त्यांनी उत्तर कोरियाबरोबरच चीनचाही समावेश केला होता. यामुळे चिडलेल्या चीनला तैवानवरून आणखी डिवचण्याचे काम अमेरिका आणि जपान यांनी केले. दोन्ही देशांमधील सामुदी सीमा व तेल आणि वायूच्या उत्खननासंबंधीचा वादही चालूच आहे.

गंमत म्हणजे याचा अर्थ या दोन देशांतून विस्तवही जात नाही, असा नाही. उलट चीन हा जपानचा सर्वात मोठा ट्रेडिंग पार्टनर आहे. अमेरिकेची जागा चीनने घेतली, यातच सारे आले. दोघांच्या अर्थव्यवस्था एकमेकांवर अवलंबून आहेत. जपानी लोकांना स्वस्त चिनी वस्तू आवडतात ; तर चिनी लोकांना जपानने उच्च तंत्रज्ञान वापरून बनवलेल्या वस्तूंनी वेड लावले आहे. उत्तर कोरियाच्या प्रश्नावर दोन्ही देश एकत्रित येऊन काम करत आहेत. तरीही गेल्या चार वर्षांत जपानी पंतप्रधानांनी चीनला व सात वर्षांत चिनी नेत्यांनी जपानला अधिकृत भेट दिलेली नाही.

थोडक्यात, दोघांचे एकमेकांशी जमत नाही आणि एकमेकांवाचून करमतही नाही, अशी स्थिती आहे. इतिहासाचा अभ्यास केला तर हीच स्थिती कायम राहणार यात शंका रहात नाही.

अशोक पानवलकर

 
</text>
</doc>
