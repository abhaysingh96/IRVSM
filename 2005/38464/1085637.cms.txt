<doc>
<docno>1085637.cms.txt</docno>
<text>
 
महामुंबई: मुंबई टाइम्स
रमता जोगी
[ Friday, April 22, 2005  07:47:45 pm]


मला एखाद्या भूमिकेच्या बाह्य रूपाबाबत तितकंसं आकर्षण नाही. कोणतीही व्यक्तिरेखा निवडताना माझा कल त्याच्या आत्म्याशी संवाद साधणं हा असतो. ज्या वेळी असं होतं त्या त्या वेळी ती भूमिका चोख वठते, असा माझा कल आहे. ' शबनममौसी ' मध्ये आता एका तृतीयपंथीयाच्या भूमिकेसाठी विशेष मेहनत घ्यावी लागली. मध्य प्रदेशात जाऊन आवर्जून शबनममौसीसोबत तिच्या आयुष्यातील घटनांमध्ये पुन्हा एकदा डोकावण्याचा प्रयत्न केला. केवळ इथपर्यंत ही कसरत अवलंबून राहिली नाही, तर तिची लकब, बोलण्याची ढब आत्मसात करण्याचा प्रयत्न केला... एका चित्रपटासाठी इतकं पुरेसं आहे, असं मला अजिबात वाटत नाही. व्यक्तिरेखेचा शोध हा सुरूच असतो, तो अगदी छोट्या छोट्या गोष्टींमधून आपल्यासमोर येत असतो... सध्या अभावानेच रूपेरी पडद्यावर दिसणारा आशुतोष राणा सांगत असतो.

आशुतोष बोलू लागल्यावरच तो आत्मिक, मानसिक आणि बौद्धिक सुखाविषयी बोलणं अपरिहार्य असतं. त्याच्या आध्यात्मिक बैठकीचा तो अविभाज्य घटक असतो. त्याच्या लेखी आयुष्यात मार्गदर्शक आहे तो गुरू! त्याच्याशिवाय आयुष्य व्यर्थ आहे, त्याच्या तोंडून विचार प्रकट होऊ लागतात. त्या जोरावर आपल्याभोवती वलय निर्माण करू शकलो, याची आपल्याला पूर्ण जाणीव असल्याचं तो सांगतो. दिसामाजि काहीतरी लिहावं, यापेक्षा वाचन करण्यावर त्याची भिस्त आहे. केवळ आध्यात्मिकच नाही तर इतर ऐतिहासिक, पौराणिक अगदी कादंबरीदेखील आपल्याला भावते, असं तो प्रामाणिकपणे नमूद करतो.

लग्नानंतर आपलं आयुष्य सर्वस्वीपणे बदलून गेलंय. ' सुरभि ' रेणुका शहाणेशी विवाहाच्या रेशीमगाठीत बांधल्यानंतर प्रायॉरिटीजच बदलून गेल्या. जेव्हा एखादा मित्र भेटतो तेव्हा एक आणि एक मिळून आपण ' दोन ' होतो, जेव्हा एखादी सहचारिणी भेटते तेव्हा एक आणि एक ' संपूर्ण एक ' होतो. आपल्याला ' आयुष्यात पाऊल न वाजवता ' आलेल्या प्रेमाने मात्र अंतर्बाह्य बदलून गेलो. रेणुकाचा आपल्यावर बराच प्रभाव आहे, असं सांगताना तो दिलखुलास हसतो. तिच्याशिवाय आजचा आशुतोष अधुरा आहे, असं सांगताना त्याच्या चेहऱ्यावर, तो अगदी मनापासून नवरोबा झाल्याचं सांगत असतो.

आजपर्यंत जे काम केलं ते मनापासून केलं... अगदी मनापासून! एकावेळी एकाच गोष्टीवर लक्ष कंेदित केलं आणि प्रामाणिकपणे प्रयत्न केलं, तर जगात त्याच्यासारखी संंुदर कलाकृती तयार होऊच शकत नाही, यावर माझा ठाम विश्वास आहे, असं सांगणारा आशुतोष स्वत:च्या कलाकृतींकडे हळहळू त्रयस्थ दृष्टीने पाहू लागतो तेव्हा तो वेगळाच भासू लागतो.

दुश्मन असो , ' संघर्ष ' असो वा आता येऊ घातलेला ' शबनममौसी ' प्रत्येक गोष्टीमध्ये काहीसा विकृत असलेला आशुतोष दिसलाय, असं म्हटल्यावर तो म्हणतो, की आव्हानात्मक काहीतरी असायला हवं. आता नॉर्मल असतं तर तुमच्या लक्षात तरी राहिलं असतं का ? वेगळेपणात सौंदर्य आहे, असा माझा दावा नाही, पण त्यामध्ये जान आतून अभिनेत्याने त्याला वेगळं परिमाण द्यायला हवं, असं मनापासून वाटतं. संघर्षमधल्या अंधश्रद्धाळू मांत्रिकापेक्षा हे काम निश्चितच कसदार होतं. मुळात दोघांची तुलना करता येणार नाही, कारण शबनममौसीमधल्या व्यक्तिरेखा साकारताना एक प्रकारचं दडपण होतं कारण त्यामध्ये काम करताना एक जिवंत व्यक्तिरेखा आपण साकारत आहोत आणि त्यामध्ये शारीरिक व्यंग नाही, पण समाजामध्ये त्यांना स्वीकारण्याची मनोवृत्ती रुजलेली नाही. त्यांच्या आयुष्यातील संकटं आणि आनंदाचे क्षणही तितकेच उत्कंठावर्धक असले तरी त्यांच्या आगळ्यावेगळ्या विश्वात उरतं ते केवळ दु:खच! आणि ते वास्तव आहे...

आजपर्यंत चित्रपटात अशा तृतीयपंथीयांची थट्टामस्करीपर्यंतच अवलंबून राहतात. हा प्रयत्न त्याच्या पलीकडे जाऊन त्या मनोवृत्तीचा शोध घेत राहतो, त्यामुळे मला या चित्रपटात अभिनय करतोय, असं अजिबात वाटलं नाही. म्हणूनच ते अनुभव खूप क्लेशदायक वाटले, असं आशुतोष आवर्जून सांगतो. अध्यात्माची भाषा त्याच्या हिंदीइतकीच प्युअर आहे, अगदी शुद्ध देसी घी इतकीच!

अमित

 
</text>
</doc>
