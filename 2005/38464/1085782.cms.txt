<doc>
<docno>1085782.cms.txt</docno>
<text>
 
महाराष्ट्र
उस्मानाबाद बँकेचे 52 कोटी संचालकांकडून वसूल करणार
[ Friday, April 22, 2005  10:30:52 pm]


म. टा. वृत्तसेवा

उस्मानाबाद : उस्मानाबाद जिल्हा सहकारी बँक घोटाळा प्रकरणी तत्कालीन चेअरमन पवनराजे निंबाळकर यांच्यासह 11 संचालक आणि चार वरिष्ठ अधिकाऱ्यांवर चौकशी अधिकाऱ्यांनी ठपका ठेवला असून, त्यांच्याकडून सुमारे 52 कोटी रुपये वसूल करण्याचे निदेर्श दिले आहेत.

जिल्हा सहकारी बँक गैरव्यवहार प्रकरणात अशा प्रकारची कारवाई होण्याची बहुधा ही पहिलीच वेळ असून यात विविध राजकीय पक्षांच्या नेते मंडळींची गोची झाली असली ; तरी सर्वाधिक हादरा अर्थातच, ही बँक एकेकाळी ज्यांच्या ताब्यात असल्याचे बोलले जाई, ते राष्ट्रवादी काँग्रेसचे ज्येष्ठ नेते आणि आमदार डॉ. पद्मसिंह पाटील यांना बसला आहे.

पवनराजे निंबाळकर हे पद्मसिंह पाटील यांचे नातलग तसेच तत्कालीन विश्वासू सहकारी. पद्मसिंह पाटील यांचेच भाचे व आमदार राहुल मोटे, भाजपच्या खासदार रूपा पाटील निलंगेकर यांचे नातलग शिवाजी चालुक्य, माजी आमदार चंदनसिंह सिद्धीवाल यांचे चिरंजीव सुभाष सिद्धीवाल , ' भाऊसाहेब बिराजदार साखर कारखान्या ' चे अध्यक्ष सुरेश बिराजदार तसेच सिंधू कोलते, मंगल पडवळ, अॅड. सुभाष मोरे, शिवाजी पाटील, उत्तम टेकाळे, या बँके च्या 11 संचालकांसह बँकेचे माजी सरव्यवस्थापक ए. जे. देशपांडे, मुख्य लेखाधिकारी व्ही. डी. माळवदे, मुख्य लेखापाल एच. के. तांबे व उपमुख्य व्यवस्थापक बी. एम. थोरात यांना बँकेतील विविध घोटाळ्यांप्रकरणी जबाबदार धरण्यात आले असून त्यांची मालमत्ता विकून 52 कोटी रु. कसे वसूल करण्यात यावेत, याचा तपशीलही सहकार कायद्यातील 88 अ या कलमाअंतर्गत झालेल्या या चौकशीच्या अहवालात, चौकशी अधिकारी व जिल्हा सहकारी संस्था उप निबंधक एस. एस. क्षीरसागर यांनी दिला आहे.

पवनराजे निंबाळकर यांच्याकडून होम ट्रेड कंपनीच्या रोखे घोटाळ्यातील 20 कोटी 78 लाख 66 हजार रुपये वसूल होणार आहेत. पाच संचालकांकडून प्रत्येकी एक कोटी 15 लाख 84 हजार रुपयांची वसुली करण्यात येणार असून त्यात आमदार राहुल मोटे, शिवाजी चालुक्य, शिवाजी गाढवे, सुरेश बिराजदार यांचा समावेश आहे. चार वरिष्ठ अधिकाऱ्यांकडून प्रत्येकी सहा कोटी 53 लाख 13 हजार रुपये वसूल करावेत, असेही अहवालात नमूद आहे.

' होम ट्रेड ' कंपनीतील रोखे गैरव्यवहार, कार्यक्षेत्राबाहेरील साखर कारखान्यांना पाच कोटी रुपयांपेक्षा अधिक रक्कम कर्ज स्वरूपात उपलब्ध करून देणे, यांसाठी संचालक मंडळ तसंच बँकेच्या चार अधिकाऱ्यांना दोषी धरण्यात आले आहे.

उस्मानाबाद जिल्हा बँकेच्या आथिर्क घोटाळ्यातील 32 प्रकरणांची चौकशी करण्यासाठी जिल्हा उपनिबंधक एस. एस. क्षीरसागर यांची नऊ मे 2002 रोजी चौकशी अधिकारी म्हणून नेमणूक करण्यात आली होती. त्यांनी सादर केलेल्या अहवालात संचालक मंडळ आणि वरिष्ठांवर 32 पैकी पाच आरोप सिद्ध झाले आहेत.

 
</text>
</doc>
