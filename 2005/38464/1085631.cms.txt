<doc>
<docno>1085631.cms.txt</docno>
<text>
 
महामुंबई: मुंबई टाइम्स
कहानी नारायणी की
[ Friday, April 22, 2005  07:40:57 pm]


तसा तिचा चेहरा परिचयाचा... मात्र आता फक्त मागचा कॅनव्हास बदलाय. पार्श्वभूमी बदलली तरी, भोवतीचं वलय कायम राखण्यात तिला यश मिळालंय. आता नव्याने ती मराठीत दिसणार आहे. संजीवनी, क्यँू की साँस भी कभी बहू थी आणि कहानी सात फेरों की या मालिकांमधून आतापर्यंत तिने वेगळेपण सिद्ध केलंय. विशेष म्हणजे, डेलि सोप्सच्या जंजाळात आताचे 14 इंची स्टार्स गुंग असले तरीही आवर्जून थिएटर करण्यासाठी उतावळे असणारे फारच कमी! त्यांचा पिंड वेगळा आहे, गोत्र वेगळं आहे, असं सांगण्याची गरज नसते. अहो, शास्त्रींच्या कन्यकेबद्दल बोलायचं, म्हणजे गोत्र, कुळ, पिंड ओघाने येणारच की! नारायणी शास्त्री ही कन्या सध्याच्या आघाडीच्या डेलि सोप्समधून दिसतेय. अगदी ' बालाजी ' चं शिक्कामोर्तब झाल्यामुळे चलतीत असलेली ही ' हिरॉइन ' आता मराठी चित्रपटातून दिसणार आहे. अर्थात मराठी चित्रपटाचं नाव आहे... पक पक पकाक!

गौतम जोगळेकरने ' संजीवनी ' मध्ये मला पाहिलं आणि त्यानंतर मला ' पक पक पकाक ' मधल्या ' साळू ' ची व्यक्तिरेखा करण्यासाठी विचारण्यात आलं... नारायणी सांगत असते. गौतम चोखंदळ असला तरीही, शाबासकी देण्यात चक्क कंजूष आहे. त्यामुळे जिथे भाषा कळत नाही, तिथे तिचा लहेजा समजून घेत ' पक पक पकाक ' चे संवाद पाठ करणं आणि ते म्हणणं हा उत्तम रियाज़्ा होता. त्यावेळी अमराठी असूनही आपण मराठी चित्रपटात काम करतोय, याचं प्रचंड अप्रूप होतं. अपार मेहनत करण्याची तयारी होती, केवळ गौतमला योग्य वाटलं म्हणजे ठीक आहे... पण त्याने जर का शाबासकी दिली, तर माझी कॉलर आपसूक टाइट! त्यासाठीची धडपड मला महत्त्वाची वाटायची. पण या गोष्टींमुळे मराठी भाषा समजून घेता आली आणि हळूहळू बोलताही येऊ लागलं. ही या चित्रपटाची महत्त्वाची कमाई आहे असं मला वाटतं. मुळात कोणत्याही भाषेत काम करण्यासाठी माझी ना नाही. आजपर्यंत कोणतीच गोष्ट कधीच ठरवून केली नाही. ती गोष्ट करण्यामधील उत्स्फूर्तता हा सगळ्यात महत्त्वाचा घटक आहे. इन्स्टिंक्टला माझ्या लेखी महत्त्व आहे... नारायणी नॉनस्टॉप बोलत असते.

भाषेच्या चाकोरीत न अडकता मनाला आवडेल तेच काम करणार असल्याच्या निर्णयावर ती ठाम आहे. पुण्याच्या सिम्बॉयसिसमध्ये ग्रॅज्युएशन पूर्ण केल्यानंतर मंुबईच्या गव्हर्नमेण्ट लॉ कॉलेजमधून नारायणीने पदव्युत्तर शिक्षण घेतलं. एका नाटकाचा शुभारंभ तोंडावर आला असताना अचानक एका मित्राने नारायणीसमोर प्रस्ताव मांडला. होकार कळवून अपघाताने या क्षेत्रात आलेल्या नारायणीने मग हबीब तन्वीर यांच्याकडे अभिनयाचे धडे गिरवले. त्यांच्या तब्बल दोन कार्यशाळांनंतर नाटकामधून कामं केली. त्यामध्ये प्रामुख्याने ' चरणदास चोर ', ' कामदेव का अपना बसंत ऋतू का सपना ', ' देख रहे है नैन ' या तीन नाटकांसाठी नारायणीच्या चेहऱ्यावर रंगाची पुटं चढली.

अलाहाबादच्या शास्त्री घराण्यातल्या नारायणीने या क्षेत्रात पाऊल ठेवताना घरातील वडीलधाऱ्यांचं पाठबळ मिळालं. त्यानंतर नारायणीने ' कहानी सात फेरों की ' मधून छोट्या पडद्यावर पाऊल टाकलं. त्यानंतर तिचा चेहरा परिचयाचा झाला.

' पक पक पकाक ' करताना नाना पाटेकरला सामोरं जावं लागणार, हे निश्चित होईपर्यंत अनेक विचारचक्र डोक्यात घुमत होती. महत्त्वाचं म्हणजे, तोपर्यंत नानाबद्दल वेगवेगळं काहीबाही कानावर आलं होतं. कलावंत मोठा आहेच, पण आपलं म्हणणं खरं करतो. हेकेखोर आहे, पण प्रत्येकाची एखाद्या व्यक्तीबद्दलची मतं व्यक्तिसापेक्ष असू शकतात. या गृहितकावर पहिल्यांदा नाना पाटेकरसमोर आली आणि सूर जुळतायत, असं समजल्यावर बाकीच्या गोष्टी फोल ठरल्या. सहकलाकार म्हणून तो उत्तम आहे, त्यामुळे इतरांच्या अवास्तव मताला फारसं महत्त्व न देण्याच्या आपल्या गोष्टीचा तिला प्रचंड अभिमान वाटतोय.

मजल दरमजल करत रंगभूमी, मालिका आणि रुपेरी पडद्यावर नारायणीने पाऊल टाकलंय. ही तर कुठे सुरुवात आहे... असं नारायणी म्हणते तेव्हा आकाशात भरारी घेताना पाय जमिनीवर असल्याचं भान तिने जपल्याचं उमगतं.

अमित भंडारी

 
</text>
</doc>
