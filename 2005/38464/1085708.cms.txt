<doc>
<docno>1085708.cms.txt</docno>
<text>
 
अग्रलेख
सगळेच 'घाशीराम'
[ Friday, April 22, 2005  09:06:15 pm]


मुंबई पोलिसांची मान शरमेने खाली जावी, असे दुष्कृत्य या दलातील एकाने भर पोलिस चौकीत केले आहे. गेल्या काही वर्षांत पोलिस हे रक्षक आहेत की भक्षक असा सवाल, पोलिसांच्या अनेक गैरकृत्यांमुळे विचारला गेला. पण मरीन ड्राइव्हसारख्या गजबजलेल्या भागात भर दिवसा एका पोलिसाने, चौकीमध्ये एका मुलीवर बलात्कार करावा ही घटना निव्वळ अपवाद म्हणून पाहिली जावी, अशी नक्की नाही.

नेहमीप्रमाणे दोषी व्यक्तीवर राज्य सरकार, मुंबईचे पोलिस अधिकारी कारवाई सुरू करतील आणि न्यायालयाच्या दीर्घ सुनावणीनंतर शिक्षाही होईल. पण यामुळे पोलिस दलाची प्रतिमा अधिकाधिक काळीकुट्ट बनण्याच्या प्रक्रियेवर ठोस उपाय निघणार नाही ; कारण राज्यर्कत्यांकडे तशा इच्छाशक्तीचा अभाव आहे.

पोलिसांकडे बघण्याचा समाजाचा दृष्टिकोन का सुधारत नाही, या प्रश्ानचे उत्तर अशा घटनांमध्ये दडलेले आहे, याचे भानच सत्ताधारी गमावून बसले आहेत. राज्याचा कारभार हाकताना प्रत्येक विभागाची काही जबाबदारी असते, त्यांच्याकडून काही अपेक्षा असतात.

पोलिस दलाबाबतही हेच सांगता येईल. ' सद्रक्षणाय, खलनिग्रहणाय! ' म्हणजे, चांगल्याचे रक्षण आणि दुष्ट शक्तींचा नि:पात, असे पोलिस दलाचे बोधवचन आहे. पण सर्वसामान्य माणसाला तसा अनुभव येतो का, असा प्रश्न् पडावा अशा अनेक घटना पहाण्यास, ऐकण्यास मिळतात.

तेलगी प्रकरणामुळे, आयुक्त पदावरील अधिकारी गजाआड गेल्याचे दृश्य दिसले. लाच घेतल्याच्या आरोपावरून आणखी काही ज्येष्ठ अधिकारी पकडण्यात आले. याचा अर्थ फक्त इतकीच मंडळी दोषी आहेत असा नव्हे. आजही, शक्यतो तक्रारदारांनी पोलिस स्टेशनची पायरी चढू नये अशीच इच्छा पोलिसांची असते ; कारण तक्रारी वाढल्या तर आपल्यावर ठपका ठेवला जाईल, अशी भीती वरिष्ठांना वाटते.

अनेक नागरिक, गुन्हा नोंदवण्यास पोलिस स्टेशनवर जाण्याचे कष्टही घेत नाहीत, कारण तक्रार करून फायदा काहीच होणार नाही, याची त्यांना खात्री असते. असे का वाटते याचे उत्तर, चौकीत बलात्कार करणाऱ्या पोलिसाच्या कृत्यात दडलेले असते, याची जाणीव मंत्रालयात बसणाऱ्या सत्ताधाऱ्यांना नाही. अशी जाणीव असती, तर पोलिसांचा कारभार सुधारावा, पर्यायाने प्रतिमा उजळावी यासाठी त्यांनी प्रयत्न केले असते. पण कारभारी आणि पोलिस अशी भ्रष्ट युती जेव्हा होते, तेव्हा सामान्य जनतेची कशी कोंडी होते, याचे हा बलात्कार हे एक उदाहरण आहे.

कायद्याने जगणाऱ्या अशा अनेकांवर अशी आपत्ती ओढवत असेल, पण सगळेच ' घाशीराम कोतवाल ' बनतात, तेव्हा आवाज कोणाविरुद्ध उठवणार असा प्रश्न् निर्माण होतो. आपल्या अनुयायांच्या कारवायांवर पडदा टाकण्यासाठी, विरोधकांचा काटा काढण्यासाठी, आपल्या राजकारणासाठी लागणारा निधी गोळा करण्यासाठी पोलिस यंत्रणा कायम वापरली गेली की, तीच यंत्रणा राजकारण्यांना वाकवण्यासही कमी करत नाही, असा अनुभव महाराष्ट्रात सुरू आहे.

गेल्या दशकभरात हे साटेलोटे हाताबाहेर गेले. त्याची कटू फळे आपण अनुभवतो आहोत. यामध्ये सध्याचे सत्ताधारी आणि सध्याचे विरोधक, पण पूर्वी मंत्रालयात बसणारे हे सारखेच दोषी आहेत. या घटनेचे भांडवल करण्यास आता विरोधी पक्ष सरसावतील यात शंका नाही, पण आपल्या सत्तेच्या काळात पोलिसांची प्रतिमा काय होती याचा विचार त्यांनी केला, तर त्यांच्या लक्षात येईल की, आपणही आपल्या सोयीसाठी पोलिस दलाचा गैरवापर केला होता.

सत्य हे आहे की, केवळ पोलिस दलच नव्हे तर सगळीच सरकारी यंत्रणा बिघडली आहे. आपण पुरोगामी राज्य अशी टिमकी स्वत:ची वाजवत असलो तरी, बिहार आणि इतर काही राज्यांपेक्षा आपली स्थिती बरी आहे इतकेच. पण मरीन ड्राइव्हवरील घटना, ही आपली घसरण फार वेगाने होते आहे, याची नांदी आहे, हे लक्षात घ्यायला हवे.

 
</text>
</doc>
