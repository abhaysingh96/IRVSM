<doc>
<docno>1085792.cms.txt</docno>
<text>
 
क्रीडा
भारतीय क्रिकेट संघाचे नवे प्रशिक्षक रिचर्डस?
[ Friday, April 22, 2005  10:39:32 pm]


नवी दिल्ली : मला प्रशिक्षकपदाचा फार मोठा अनुभव नाही परंतु माझ्याकडे 124 कसोटी क्रिकेट सामन्यांचा चांगला अनुभव आहे आणि भारतीय क्रिकेट संघाच्या प्रशिक्षकाची भूमिका स्वीकारायला मला मनापासून आवडेल असे मत वेस्ट इंडिजचे माजी कर्णधार आणि तडाखेबंद फटकेबाज व्हिव्हियन रिचर्डस यांनी शुक्रवारी येथे व्यक्त केले.

जॉन राईट यांनी गेली काही वषेर् भारतीय प्रशिक्षकाची भूमिका पार पाडली होती. आता ते मायदेशी परतले असून, डेव व्हॅटमोर, ग्रेग चॅपल, टॉम मूडी, डीन जोन्स यांची नावे प्रशिक्षक म्हणून घेतली जात असतानाच दस्तुरखुद्द व्हिव्हियन रिचर्डस यांनी आपण ही जबाबदारी पार पाडण्यासाठी तयार असल्याचे जाहीररीत्या सांगितले आहे.

भारतीय क्रिकेट नियामक मंडळाने तुम्हाला यासंबंधी काही विचारले आहे काय या प्रश्ानला मात्र त्यांनी काहीही उत्तर दिलेले नाही. माझ्याकडे प्रशिक्षकाचा बिल्ला नाही परंतु मीही चांगले प्रशिक्षण देऊ शकतो याची खात्री बाळगा. 124 कसोटी सामने खेळल्यानंतर मला क्रिकेटचे थोडेफार तरी ज्ञान आहे याविषयी कोणाचे दुमत नसावे असेही त्यांनी सांगितले.

भारतीय क्रिकेट संघाला परदेशी प्रशिक्षक असण्यात गैर काही नाही असे सांगून ते म्हणाले : सध्या क्रिकेट खेळ खूपच विस्तारला आहे. एकमेकांच्या अनुभवांचा फायदा करून घेण्यात मला तरी काहीही गैर वाटत नाही. ऑस्ट्रेलियन खेळाडू मुळातच विचारी आणि आक्रमक असतात आणि म्हणूनच प्रशिक्षक म्हणूनही ते चांगली कामगिरी बजावू शकतात असा माझा अनुभव आहे. ऑस्ट्रेलियन प्रशिक्षक कडक आणि कणखर असतात व खेळाडूंच्याबाबत ते कसलीही दयामाया दाखवत नाहीत. चांगली कामगिरी हाच एकमेव निकष ऑस्ट्रेलियन प्रशिक्षक लावत असतात.

 
</text>
</doc>
