<doc>
<docno>1085703.cms.txt</docno>
<text>
 
लेख
'अखंड भारता'चा संक्षिप्त इतिहास
[ Friday, April 22, 2005  09:03:33 pm]


भारतीय इतिहासाचे अनेक आलेख आजवर निघाले आहेत. उदार भूमिकेतून दक्षिण आशियाई उपखंडाचा व्यामिश्ा पट उलगडण्याचा डेव्हिड लड्डन यांचा प्रयत्न वेगळ्या धाटणीचा आहे. लेखकाच्या मते अफगाणिस्तान, गंगा प्रदेश, राजस्थान व दख्खन ही उपखंडीय साम्राज्यांची चार उगमस्थाने राहिलेली आहेत. मात्र प्रत्येक साम्राज्यामध्ये, शक्य झाल्यास सुपीक गंगा प्रदेशात राजधानी स्थापून उपखंडावर स्वामीत्व मिळवण्याकडे कल राहिलेला आढळेल.

दक्षिण आशियातील पहिल्या साम्राज्याची राजधानी पाटलीपुत्र तेव्हा प्रयागपर्यंत पोचलेल्या आर्य संस्कृतीच्या कक्षेबाहेर होती. परंतु त्याच्या साम्राज्याची वाटचाल गंगा खोरे पादाक्रांत करत पश्चिमेकडील इंडस् नदीच्या तटापर्यंत पोचली. लोखंडी उपकरणांच्या आधारे अरण्यांवर मात करून कृषी व दळणवळणाची साधने विस्तारलेल्या या प्रदेशात बौद्ध व जैन धर्माला आश्ाय देणाऱ्या व्यापारीवर्गाचा उत्कर्ष झाला.

मौर्य साम्राज्याच्या अस्तानंतर सुमारे साडेचारशे वर्षांनंतर गुप्त कालखंडातील आर्यावर्तच्या केंदभागी गंगा खोरेच होते. परंतु सध्याच्या उत्तर प्रदेशापासून गुजरात, नाशिक, बंगाल, आसामपर्यंत पसरलेल्या या पुण्यभूचा सांस्कृतिक आशय ब्राह्माण व संस्कृत भाषा यांनी ठरवला. मौर्य व गुप्त कालखंडातील प्राचीन नगरांभोवती लोकवस्तीची दाटीवाटी नसे ; उलट दळणवळणाच्या प्रमुख मार्गांवर वसलेली ही नगरे दूरवरील प्रदेशांच्या व्यापारी व लष्करी मदतीवर अवलंबून असत. गुप्तांच्या अस्तानंतर आर्यावर्तबाहेरील दक्षिणपथात उगम पावलेल्या सातवाहन, राष्ट्रकूट, गुरजर-प्रतिहार, पाल राजघराण्यांना दूर पल्ल्याचे संपर्क स्थापणे जमले नाही. परिणामी, त्यांची कूच जरी दख्खन, राजस्थान व बंगालमधून गंगा खोऱ्याकडे राहिली, तरी मौर्य व गुप्तांचा आवाका असलेली साम्राज्ये पूर्वमध्ययुगीन कालखंडात (इ. स. 600-1000) अस्तित्वात आली नाहीत. उलट स्थानिक संसाधनांवर ताबा असलेल्या कृषिबाजारपेठेभोवती विणलेल्या लोकवस्ती अधिक प्रबळ ठरल्या.

परंतु गुप्त कालखंडात ब्राह्माण, क्षत्रिय व जमीन मालकांचे हितसंबंध जपणारे जातीअधिष्ठित सांस्कृतिक प्रारूप अधिक टिकाऊ ठरले. शिकारी, भटके व वन्य जमातींना कृषी अर्थव्यवस्थेत सामावून घेणारे हे प्रारूप आर्यावर्तापलीकडील दक्षिण भूप्रदेशात निर्यात झाले. ब्राह्माणांसाठी केलेल्या भूदान व मंदिर बांधणीतून अभिजात ब्राह्माणी शिष्टाचार अस्तित्वात आला. या विरुद्धचा ब्राह्माणेतर धामिर्क असंतोष भक्तिमार्गाद्वारे गंगा खोऱ्याच्या विरुद्ध टोकाला, दक्षिणेत सर्वप्रथम उमटला, हे लेखकाला वैशिष्ट्यपूर्ण वाटते.

मध्ययुगीन कालखंडाच्या मध्यावर (इ. स. 900 पासून) सांस्कृतिक अभिसरणासाठी लढवय्या जीवनपद्धतीचा वाढत्या प्रमाणात अंगीकार होत गेला. दक्षिण भारतात भटक्या पशुपालक जमातींचे कृषक लढवय्या युतीत रूपांतर, पश्चिममध्य भारतात युद्ध व गोत्र यास महत्त्व देणाऱ्या रजपूत वंशीयांचे वर्चस्व, अकराव्या शतकापासून उत्तर पश्चिमेतून तुर्क, मंगोल व अफगाणांच्या स्वाऱ्या ही मध्ययुगीन परिवर्तनाची तीन स्तोत्रे असल्याचे लेखक मानतो.

कालौघात मुघल साम्राज्यात इंडो-पशिर्यन संस्कृतीच्या रूपात हे परिवर्तन स्थिरावले. पुन्हा भरभराटीला आलेले शहरीकरण, प्राचीन नगरांप्रमाणे सुपीक नदीखोऱ्यात वसलेले नव्हते ; तर ते पठारी प्रदेशावर किल्ल्यांच्या तटबंदीमध्ये सामावलेले होते. राजा व मंदिराऐवजी सुलतान व त्याचा दरबार हे स्थानिक पातळीवरील सामाजिक स्तरीकरण ठरवू लागले.

समाजाच्या लष्करी- करणामुळे लष्करावरील अनुत्पादक खर्चासाठी करपद्धतीच्या सुसूत्री- करणाबरोबर प्रथमच वित्तीय पुरवठा करणाऱ्या व्यापारी व बँक व्यवसायाचे महत्त्व वाढले. परगणा ते सुभा अशी प्रदेशांची विभागणी करून करवसुलीचे अधिकार ब्राह्माणांऐवजी लष्करी अधिकाऱ्यांना देणारी मनसबदारी यंत्रणा अकबराने राबवली. मुघल केंदीकरणाविरुद्धचा मराठ्यांचा प्रतिकार रजपुतीकरणाच्या ढाच्यात बसत नाही, असे मत लेखक नोंदवतो. रजपुतांप्रमाणे मराठ्यांनी मुघलांशी सूत जुळवून घेतले नाहीच ; उलट त्यांच्या प्रतिकाराची मुळे कृषि-पशुपालक जमातींमध्ये रूजलेली राहिली. या अथीर्, औरंगजेबानंतरच्या जाट, शीख व रोहिलखंडमधील अफगाण उठावांशी त्याचे सार्धम्य आहे, असे लेखक सांगतो.

प्राचीन काळात एतद्देशीय साम्राज्यांना जमले नाही ते ब्रिटिशांनी करून दाखवले. प्राचीन सामंतशाही व मध्ययुगीन सरंजामशाहीच्या बहुछत्री अमलाऐवजी सीमाबद्ध एकछत्री सार्वभौमत्व स्थापण्यात त्यांनी यश मिळवले. शासनव्यवस्थेतील लष्करी व पोलिस यंत्रणा सोडून समाजातील इतर सर्व घटकांचे नि:शस्त्रीकरण, हे या स्थित्यंतराचे अपूर्व लक्षण ठरले. तंत्रज्ञानात्मक आधुनिकीकरणातून उद्भवलेल्या लष्करी सार्मथ्य व दळणवळणाच्या व्याप्तीमुळे समाजाचे शिस्तीकरण करण्याची शासनाची पात्रता गुणात्मकरीत्या वाढली.

परंतु या सत्ता केंदीकरणाचे दोन परिणाम झाले. त्याचे पडसाद सांप्रत भारतात आजही उमटत आहेत. एक, समाजगटांची अधिकृत अस्मिता ठरवण्याचा अधिकार मंदिर व दरबाराकडून जनगणना, कायदा व संविधानात हस्तांतरित झाला. ब्रिटिश राजसत्तेने एकीकडे आपला परकेपणा जोपासला व दुसरीकडे प्रशासकीय गरजांसाठी एतद्देशीय परंपरा एकजिनसी करून त्यातील समाजगटांमध्ये तथाकथित अन्योन्य वेगळेपणा वाढीस घातला. स्थानिकतेत रुतलेल्या बहुआयामी सामाजिक अस्मितांचे भारतभर एकजिनसी शासकीय अस्मितांत रूपांतर केले. उदाहरणार्थ, हिंदू व मुस्लिम धामिर्क अस्मितांना, त्यांच्या जातीय व पंथीय अस्मितांपासून विलग करून, शासकीय मान्यता देण्यात आली.

दोन, या शासकीय अस्मितांना प्रमाण मानून शासकीय हस्तक्षेपासाठी राजकीय संघटन उभारण्यात आले. यातून पूवीर्पेक्षा वेगळ्या स्तरावर नव्या सामाजिक अस्मितांची घडण होऊ लागली. यास काटशह देण्यासाठी राष्ट्रीय काँग्रेसने सर्वसमावेशक ' भारतीय ' ही सार्वजनिक अस्मिता पुढे केली. स्वातंत्र्योतर काळात प्रतिनिधित्वाच्या राज्यव्यवस्थेने स्पर्धात्मक बहुमताचे राजकारण रूढ केले. ज्यामध्ये आज ' सर्वहारा ,' ' बहुजन ,' ' दलित ', ' दविड ,' ' मागास जाती ' किंवा भाजपप्रणीत ' हिंदू ' सारख्या सार्वजनिक अस्मितांची घडण होत आहे. यातून वेगळ्या सामाजिक अनुभूतीची प्रचीती देण्याचा यत्न केला जात आहे. धर्म व भाषेवरील आधारलेल्या शासकीय अस्मितांनी बहुमताद्वारे वेगळी राज्ये व राष्ट्रे मिळवण्यात यश मिळवले, असा दक्षिण आशियाचा अर्वाचीन इतिहास सांगतो.

साम्राज्यवादी लंडनला झुगारून स्वतंत्र भारताने दिल्ली आपली राजधानी केली. गंगा खोऱ्याने अठराव्या शतकात गमावलेले आपले स्थान विसाव्या शतकात पुन्हा प्राप्त केले. परंतु आज हे स्थान विभाजित दक्षिण आशियाई उपखंडाच्या पार्श्वभूमीवर मिळाले आहे, ज्याची कल्पनासुद्धा विसावे शतक उजाडेस्तोवर करता येत नव्हती.

महेश गावस्कर

.............................................. ...................................

इंडिया अॅन्ड साऊथ एशिया : शॉर्ट हिस्ट्री,

लेखक: डेव्हिड लड्डन

प्रकाशक: वनवर्ड पब्लिकेशन्स, ऑक्सफर्ड , 2004 ( भारतीय पेपरबॅक आवृत्ती), पाने : 306, किंमत : 295 रुपये.

 
</text>
</doc>
