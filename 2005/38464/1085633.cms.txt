<doc>
<docno>1085633.cms.txt</docno>
<text>
 
महामुंबई: मुंबई टाइम्स
ad उदय
[ Friday, April 22, 2005  07:44:09 pm]


चाकरमानी दरवर्षी कोकणात जातो. आमराईच्या सावलीत कोकणचा मेवा खातो आणि तृप्त होतो. पण उदय पारकरचं तेवढ्यावर समाधान होत नाही. कोकणातला निसर्ग त्याची प्रेरणा बनतो. निसर्गाची चित्रं त्याच्या क्रिएटिविटीला आव्हान देतात. मेकॅन एरिकसन अॅड एजन्सीचा एक्झिक्युटिव क्रिएटिव डायरेक्टर झाल्यानंतर त्याची भटकंती अधिक चौफेर झालेली असते. शंभरहून अधिक अॅड कॅम्पेन्समधल्या व्हिज्युअल्सचा आपण अर्थ लावेपर्यंत अॅडर्वल्डमधला हा ' उदय ' नव्या क्षितिजाकडे झेपावण्याची तयारी करत असतो...

महाराष्ट्रातल्या गडकिल्ल्यांवरची त्याची भ्रमंती अजूनही चालू आहे. लहानपणी त्याने आकिर्ओलॉजिस्ट होण्याचं स्वप्न पाहिलं होतं. पण नियतीने त्याला जाहिरातीच्या क्षेत्रात ढकललं. काकांचा आग्रह आणि रोजीरोटीचा सवाल! तक्रार असण्याचं कारणच नव्हतं. तोही त्याच्या छंदापैकीच एक होता. मेकॅन एरिकसन अॅड एजन्सीचा एक्झिक्युटिव क्रिएटिव डायरेक्टर उदय पारकर. निसर्गातून व्हिज्युअल्सची प्रेरणा घेत, रंग आणि चित्रांचा मेळ घालत हे व्यक्तिमत्त्व घडलं मालवणच्या आचरा या गावात. त्याने केलेलं ' माथेरान बचाव समिती ' चं 1998 चं कॅलेण्डर खूप गाजलं होतं. भरगच्च हिरव्यागार वृक्षाचं जानेवारी महिन्याच्या पहिल्या पानावर दिसणारं चित्र... दर महिन्याची पानं उलटत गेल्यावर त्याची हिरवाई नष्ट होताना दिसते आणि डिसेंबर महिन्यात उरतं फक्त खोड. माथेरानमधली निसर्गसृष्टी धोक्याच्या रेषेवर उभी असल्याचं चित्र इतक्या कल्पक पद्धतीने दाखवल्याबद्दल उदयला सहा आंतरराष्ट्रीय अॅवॉर्ड्स मिळाली होती. ' या कॅलेण्डरनंतर माथेरानमध्ये डांबरी रस्ता झाला नाही, हे विशेष. मला मिळालेल्या अॅवॉर्डपेक्षाही ते फार मोठं होतं. हातावर पोट घेऊन जगणाऱ्या आणि रिक्षा ओढून उदरनिर्वाह करणाऱ्या तिथल्या लोकांसाठी कुठेतरी मी उपयोगी पडलो, ही भावना मला समाधान देऊन गेली. ' उदय उत्स्फूर्तपणे बोलतो. कविता करण्याचाही छंद असल्याचं बोलण्याच्या ओघातून कळतं. या कॅलेण्डरचं व्हिज्युअल त्याने लिहिलेल्या ' झाड ' या कवितेवरून सुचलं होतं.

या क्रिएटिव डायरेक्टरला कमी वेळ आणि त्यात व्हेरिएशन्स देणं कसं शक्य होतं ? ' कल्पना सुचणं हे देवाचं देणं आहे. माझ्याबाबतीत ' आचरा ' या गावाला आणि दर सुट्टीत तिथे घेऊन जाणाऱ्या माझ्या आईवडिलांना ते श्रेय जातं. कोकणात वसलेला निसर्ग अप्रतिम असल्याचा साक्षात्कार मला तिथे गेल्यावर वेळोवेळी होतो. पायवाटेच्या एका वळणावर गर्द हिरव्या पानांनी डवरलेलं झाड. चाहुल लागल्यानंतर क्षणात त्या हिरव्या रंगाचं नाहीसं होणं... म्हणजेच काय, तर त्या फांद्यावर बसलेल्या पोपटांच्या थव्याचं उडून मागे फक्त काळ्याशार फांद्यांचं अस्तित्व उरणंं. असं व्हिज्युअल प्रत्यक्ष पाहिल्यामुळे माझ्या कायम स्मरणात राहिलेलं आहे. तसंच दाटून आलेला पाऊस. गर्द वनराई आणि डोंगरांमध्ये असलेल्या तलावात पोहताना पाण्याखाली जाऊन, तिथून पाण्यावर पडणाऱ्या पावसाच्या थेंबाची उमटणारी वर्तुळं पाहणं हा माझा आवडता उद्योग होता. अशी कितीतरी निसर्गाची चित्रं माझ्या मनात घर करून राहिली आहेत. आजूबाजूच्या वातावरणातून किंवा घडणाऱ्या गोष्टींतून कल्पना सुचतच राहातात. ऑन गोइंग प्रोसेस आहे ती! आमचा व्यवसाय म्हणजे ' मागणी तसा पुरवठा ' करण्याचा आहे. क्लाएण्टच्या मजीर्नुसार गोष्टी कराव्या लागतात. त्या आम्ही व्यवस्थितपणे पोहोचवतो. पण कधीकधी स्वत:ला जे क्रिएटिव वाटतं, ते समोरच्याला वाटतंच, असं नाही. म्हणून त्याचं समाधान दरवेळी मिळतंच, असंही नसतं. ' उदयच्या मनातली खंत बोलता बोलता डोकावून जाते. ' तात्पुरतं खिळवून ठेवणाऱ्या जाहिराती लोकांना हल्ली आवडायला लागल्या आहेत. डेप्थ असणाऱ्या गोष्टी रटाळवाण्या वाटायला लागल्या आहेत. चांगलंच आहे, त्यामुळे जाहिराती सोप्या व्हायला लागल्या आहेत. वाक्प्रचारांचा वापर व्हायला लागला आहे. आम्ही खूप छान आहोत, असं सांगून जाहिरात बनत नाही. हेही तितकंच खरं. '

प्लेविन लॉटरी, वॉटर किंगडम, कामसूत्र, सॅन्च्युरी वाइल्ड लाइफ मॅगझिन इत्यादी शंभरहून अधिक अॅड कॅम्पेन्स उदयने केली आहेत. जे. जे. स्कूल ऑफ आर्ट्सच्या पाचही वषीर् पहिल्या क्रमांकावर येणाऱ्या उदयने आतापर्यंत जाहिरात क्षेत्रातली नामांकित 75 अवॉर्ड्स पटकावली आहेत. त्याला आता जाहिरातींचा कॅनव्हास छोटा वाटू लागला आहे. शिवचरित्राचा आणि गडकिल्ल्यांचा सखोल अभ्यास व संशोधन तो करतोय. शिवाजीमहाराजांच्या आयुष्यावर चित्रपट करण्याच्या विचाराने त्याला आता

झपाटलंय. त्याच्या आयुष्यातल्या नव्या पर्वाला सुरुवात होतेय...

कल्पना

 
</text>
</doc>
