<doc>
<docno>1085623.cms.txt</docno>
<text>
 
महामुंबई
टपोरी
[ Friday, April 22, 2005  07:13:08 pm]


'' ए सकिर्ट, टेन्शन लेनेका नहीं यार, टेन्शन देनेका... '' असं मुन्नाभाई त्याला बोल्ला आणि सकिर्ट ' बिनधास्त ' हो गया... करिअर लाइनपें आ रहेला है बाप... असं सांगत असतानाच ' सकिर्ट ' छापाच्या रोल्समध्ये ' टाइपकास्ट होनेका रिस्कही अपून ले सकताय बावा... ' असं सांगून अर्शद वारसी मोकळा होतो!

बोले तो मुन्नाभाईने अपुन की लाइफ एकदम बदल डाली. एकदम टनिर्ंग पॉइण्ट! ' अर्शद वारसीचं ' सकिर्ट स्टाइल कन्फेशन ' मिळतं, तेव्हा एखाद्या व्यक्तिरेखेचं हिट होणं अॅक्टरसाठी किती महत्त्वाचं असतं, ते पटतं. ' सकिर्ट ' प्रेक्षकांच्या पसंतीला उतरला आणि अर्शदचं करिअर सावरलं. आज तो त्याच्या ' टपोरी स्टाइल ' साठी प्रेक्षकांचा लाडका बनलाय. अर्थात हे त्याला नवीन नाही, कारण ' तेरे मेरे सपने ' या पहिल्या चित्रपटात त्याची भूमिका अशीच होती. पण ' सकिर्ट ' मधल्या गोडव्याने त्याने आता प्रेक्षकांना आपलंसं करून टाकलंय. तो अशा भाषेत बोलायला लागला, की टाळ्या-शिट्ट्यांचा पाऊस थेटरात पडलाच म्हणून समजा! अलीकडच्याच ' हलचल ' मध्येसुद्धा तो काहीसा टपोरी भाषेतच बोलला आहे. मग आता या टपोरीपणातून त्याची सुटका नाही तर...

...' हो ना! खूप त्रास होतो त्याचा. वेगळं करायला मिळेल की नाही, अशी धाकधूक वाटत राहते. प्रेक्षकांच्या माझ्याकडून अपेक्षा वाढल्या आहेत. मलासुद्धा इथे टिकायचं आहे. पण करिअरच्या सुरुवातीला आपल्याला चॉइस नसतो. ' मुन्नाभाई ' नंतर प्रियदर्शनने मला ऑफर दिली, तेव्हा मी नाही म्हणू शकलो नव्हतो. प्रेक्षकांनीसुद्धा चित्रपटाला चित्रपटाच्याच दृष्टिकोनातून पाहून नंतर विसरून गेलं पाहिजे... ' अर्शद ' फुरसतमें ' गप्पा मारत होता. त्याचा ' कुछ मीठा हो जाए ' नुकताच रिलीज झाल्यामुळे असेल कदाचित. इथून पुढे मुख्य व्यक्तिरेखा त्याच्या वाट्याला येणार नसल्याची त्याची मानसिकता नकळत त्याच्या बोलण्यातून उघड होत होती. ' मुन्नाभाई ' केल्यानंतर आता कुठे मला चॉइस मिळायला लागलाय. लीड रोल मिळत नाही, म्हणून वाईट कशाला वाटून घ्यायचं ? अभिनयातलं वैविध्य देण्याचा प्रयत्न करण्यातच शहाणपणा आहे. टपोरी भूमिका करून टाइपकास्ट झालो, तरी इतर भूमिकासुद्धा करतोच आहे ना! उद्या एखाद्या मोठ्या दिग्दर्शकाने टपोरी भूमिकेसाठी विचारलं, तर ' नाही ' म्हणताच येणार नाही मला. ' मुन्नाभाई- पार्ट टू ' सोडला, तर इथून पुढच्या भूमिका भिन्न प्रकृतीच्या आहेत. कथा चांगली वाटली की, चित्रपट साइन करतो. फारसा विचार करत नाही. देवाने या घडीला जे दिलंय, त्यातच खूश राहण्याचा माझा स्वभाव आहे.

जेव्हा माझ्याकडे चित्रपट नव्हते, तेव्हासुद्धा मी धम्माल करत होतो आणि आजही करतोय. लग्नाच्या आधी नाइटलाइफ होतं, आतासुद्धा आहे. सोबत माझी बायको मारिया आहेच. आता मुलगा झीकही आहे. फक्त कुठे जायचं म्हटलं की, घरून निघायला थोडा उशीर होतो. ' बॉईश वाटणाऱ्या त्याच्या चेहऱ्यावर आता पितृत्त्वाची झाक दिसत होती. ' शेवटी काय आनंद हा मानण्यावर आहे. तो आपल्यात असतो आणि आतूनच येतो. '

कोणतीही भूमिका करायला अर्शद कम्फटेर्बल आहे. काम असो वा नसो, तो आनंदी राहण्याचं विसरत नाही. त्याच्यात असलेल्या खिलाडू वृत्तीचा उगम शाळेत असतानाच झाला. फुटबॉल, स्विमिंग, बॉक्सिंग, अॅथलेटिक्स, जिमनॅस्टिक्स इत्यादी खेळांनी जीवनाकडे पाहण्याचा, त्यातलं बरंवाईट झेलण्याचा आणि सकारात्मक दृष्टिकोन ठेवण्याची कुवत दिली. तीच वृत्ती ' सकिर्ट ' मधून डोकावल्याने टपोरी असूनही तो चर्चा आणि आपुलकीचा विषय बनतो.

सेहर, चॉकलेट, किससे प्यार करू, रोकडा, सलाम नमस्ते, लगे रहो, गोपीकिशन, गोलमाल इत्यादी आगामी चित्रपटातून तो कॉमेडी, गंभीर आणि हलक्याफुलक्या अभिनयाचे रंग दाखवणार आहे.

सकिर्ट साकारण्याआधी अर्शदला खूप विचार करावा लागला होता. कारण प्रत्यक्षात रक्तपात करणारे गुंड राकट आणि उग्र असतात. सामान्य माणूस त्यांच्याशी रिलेट होणं कठीण. मग असं रूप पडद्यावर कसं साकारायचं ? ' प्रेक्षकांना मी आवडलो पाहिजे. मग विचारपूर्वक त्या व्यक्तिरेखेत थोडासा स्वीटनेस, थोडीशी कॉमेडी घालून सकिर्ट साकारला. शेवटी मी एक अॅक्टर आहे. ' अर्शद भरभरून बोलत राहतो. ' तेरे मेरे सपने ' पहिलाच चित्रपट चालला नव्हता. ' हीरो हिंदुस्तानी ' एकमेव मिळालेला चित्रपट ज्यात मी हीरो होतो. दणकून आपटला. खूप चांगला विषय होता. माझा अभिनय पण चांगला झाला होता. या घडीला करिअरची बसत चाललेली घडी पाहून मी खूश आहे. कशाला टेन्शन घ्यायचं ?'

कल्पना राणे

 
</text>
</doc>
