<doc>
<docno>1085778.cms.txt</docno>
<text>
 
महाराष्ट्र
एककल्ली धोरण सोडले तरच काँग्रेसला साथ
[ Friday, April 22, 2005  10:29:10 pm]


म. टा. प्रतिनिधी

पुणे : आपणच उभी केलेली पिल्लावळ जर आपल्यावर गुरकावत असेल तर नेत्यांनी त्यामागचे कारण लक्षात घेतले पाहिजे. काँग्रेसने एककल्लीपणाचे धोरण बदलले तरच त्यांना शहराच्या राजकारणात साथ देऊ अशा शब्दांत कलमाडींना टोला लगावत राष्ट्रवादी काँग्रेसचे प्रवक्ते वसंत चव्हाण यांनी आपले मत शुक्रवारी ठामपणे मांडले.

राज्यसभेवर बिनविरोध निवडून येण्याच्या मार्गावर असलेल्या वसंत चव्हाण यांनी पुणेभेटीत काँग्रेसविषयी आपले मत मांडले.

शहराची दुरवस्था, पक्षातील वाद आणि आगामी काळातील पक्षाची भूमिका याविषयी बोलताना चव्हाण म्हणाले की, काँग्रेसच्या वाईटावर राष्ट्रवादीच्या फायद्याची मोजदाद करता येणार नाही. मात्र काँग्रेसमधील बंडाळीचा जनमानसावर होणारा परिणाम काँग्रेसला घातक ठरणार आहे.

काँग्रेस भवनात गुरुवारी त्यांच्याच नेत्यांच्या ' मुर्दाबाद ' च्या घोषणा आणि दगडफेक सुरू होती. याउलट राष्ट्रवादीच्या कार्यालयात फुले उधळली जात आहेत आणि झिंदाबादच्या घोषणा दिल्या जात आहेत. या दोन्हीची तुलना करता कोणाच्या मागे उभे राहायचे हे जनता ठरवेल, असेही चव्हाण यांनी स्पष्टपणे सांगितले.

काँग्रेसने दिशाहीन आणि तत्त्वहीन राजकारण केले तर आम्ही इतर पक्षांचे सहकार्य घेण्यास कचरणार नाही. स्वच्छ प्रशासन, पारदर्शकता आणि शहराचा विकास हा आमचा उद्देश आहे. जर त्यालाच तिलांजली दिली तर काँग्रेसबरोबर राहण्यात काहीच अर्थ नाही, असे चव्हाण म्हणाले. काँग्रेसच्या हुकुमशाही नेत्यांनी महापालिकेतील आपले धोरण बदलले नाही, तर त्यांना पक्षांतर्गत संघर्षाबरोबरच आघाडीच्या संघर्षालाही तोंड द्यावे लागेल, असेही चव्हाण यांनी कडक शब्दांत सुनावले.

अजित पवार यांचे पालकमंत्रीपद काढून घेण्याच्या कलमाडींच्या मागणीविषयी बोलताना चव्हाण म्हणाले की, त्याच जिल्ह्यातला आमदार पालकमंत्री असला पाहिजे, हे धोरण ठरले आहे. कलमाडी ऐकून घेण्याच्या मन:स्थितीत असतील तरच त्यांच्याबरोबर चर्चा होऊ शकते. पण, एकाधिकारशाही वापरून सूत्रे हाती घेतली तर त्यांची कारकीर्द संपुष्टात आल्याशिवाय राहणार नाही, असा इशाराही चव्हाण यांनी दिला.

 
</text>
</doc>
