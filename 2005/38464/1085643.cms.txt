<doc>
<docno>1085643.cms.txt</docno>
<text>
 
महाराष्ट्र
अंतिम आणि अपरिहार्य गरज
[ Friday, April 22, 2005  07:56:20 pm]


जयंत होवाळ

शहर झपाट्याने वाढते. गरजाही वाढतात. पाणी हवे, बस-ट्रेनची संख्या वाढवा, शाळा-कॉलेजे, रुग्णालये पाहिजेत...या साधारणपणे सर्वांच्या मुख्य मागण्या. पण स्मशानभूमी हवी आणि तीही सोयीच्या ठिकाणी, अशी मागणी फारशी होताना दिसत नाही. आवश्यकता असूनही! जागेची आणि निधीची कमतरता यामुळे लोकसंख्येच्या प्रमाणात मंुबईत स्मशाभूमींची संख्या कमी आहे.

एवढ्या प्रचंड लोकसंख्येसाठी आणि विविध जाती- धर्मासाठी एकूण फक्त 147 स्मशानभूमी आहेत. त्यापैकी 51 स्मशानांची व्यवस्था मंुबई महापालिका बघते. उरलेली स्मशाने ज्यू, दाऊदी बोहरा आदी विविध समाजांची, म्हणजे खाजगी आहेत. 51 पैकी 10 स्मशानभूमी सर्वधमिर्यांसाठी आहेत. मंुबईच्या लोकसंख्येचे प्रमाण लक्षात घेता, शहर भाग, पूर्व आणि पश्चिम उपनगरांमध्ये प्रत्येकी किमान तीन ते चार स्मशानांची म्हणजे एकूण नऊ ते 12 स्मशानांची आवश्यकता आहे. पालिकेच्या अखत्यारीतील दहा स्मशानांत विद्युतदाहिनी उपलब्ध आहे. विद्युत दाहिनीमध्ये एका मृतदेहावर अंत्यसंस्कार करण्यासाठी अडीचशे रुपये आकारले जात असले तरी पालिकेला मात्र, सुमारे दोन हजार रुपयांचा खर्च सहन करावा लागतो. लाकूडपुरवठ्यासाठी टेंडर मागवले जातात. प्रत्येक स्मशानभूमीत साधारणपणे 15 ते 20 दिवस पुरेल एवढा लाकडांचा साठा असतो. करारानुसार ठरवून दिलेले दर लोकांना कळावेत, यासाठी स्मशानभूमीत दरपत्रक फलकावर लावणे बंधनकारक असते ; पण अनेक ठिकाणी फलक नसल्याने सांगेल त्या किंमतीत लाकडे खरेदी करावी लागतात, अशा तक्रारी आहेत.

प्रत्येक स्मशानात मृत्यू नोंदणी कर्मचाऱ्यासह तीन कामगार असतात. सफाईच्या कामासाठी एक वा दोन कामगार असतात. स्मशानांचे व्यवस्थापन ही एकप्रकारे अवघड जबाबदारी आहे. एकतर अंत्यसंस्कारासाठी स्मशानात आलेले मृतदेहाचे आप्तेष्ट शोकाकुल असतात. त्यांना बसण्यासाठी बऱ्यापैकी बाकडी, पिण्यासाठी, हात-पाय धुण्यासाठी पाण्याची सुविधा असणे आवश्यक असते. धर्मशाळा सुस्थितीत असणे गरजेचे असते. पण अनेक स्मशानांमध्ये बाकडी तुटलेली आहेत, धर्मशाळा भग्न अवशेषांसारखी भासते, फरश्या उखडलेल्या आहेत. पालिकेचे अधिकारी अर्थातच हे मान्य करीत नाहीत. स्मशानभूमी सुस्थितीत ठेवण्यासाठी, वेळोवेळी डागडुजी करण्यासाठी निधीही मोठ्या प्रमाणावर लागतो. डागडुजीसाठी प्रत्येकस्मशानभूमीला वर्षाकाठी पाच ते 10 हजार रुपये पालिका देते. शिवाय दोन प्रकारचे फंडही असतात. दोन ते अडीच लाख आणि पाच ते 10 लाख, असे फंडाचे दोन भाग असतात. मोठ्या कामांसाठी हा फंड वापरला जातो. उपनगरांना लाकडांसाठी पाच ते साडेपाच लाखांची तजवीज असते.

पण, पालिकेकडे निधीची कमतरता आहे, ही वस्तुस्थिती आहे. त्यामुळे स्वयंसेवी संस्थांनी स्मशानांच्या व्यवस्थापनात पुढाकार घ्यावा, अशी पालिकेची इच्छा आहे. जोगेश्वरीच्या एस.व्ही. रोड वरील आणि अंधेरी सहार रोडवरील स्मशानभूमींचे व्यवस्थापन स्वयंसेवी संस्था बघतात. या संस्था म्हणजे एकप्रकारे ट्रस्ट असल्याने देणग्या आदी माध्यमातून त्यांच्याकडे निधी बऱ्यापैकी असतो. त्यामुळे ग्रेनाईट बसविणे, उत्तम बाकड्यांची व्यवस्था, कूलर पुरविणे त्यांना शक्य होते. पालिकेकडे असलेली निधीची चणचण ही स्मशाने सुस्थितीत ठेवण्यातली मोठी अडचण आहे. दहा विभागांत पालिकेने विद्युतदाहिन्या सुरू केल्या आहेत. पण व्यावहारिकदृष्ट्या पालिकेला त्या परवडत नाही. एकतर या विद्युतदाहिन्या बंद करून पुन्हा सुरू करावयाच्या म्हटल्या तर 10 तास लागतात. ठराविक तापमान राखण्यासाठी ते करावेच लागते. त्यामुळे विजेचे बिल मात्र भरमसाठ येते. तर हा झाला निधीच्या कमतरतेचा भाग! पण. सहा हजार कोटी रुपयांचा अर्थसंकल्प असणाऱ्या पालिकेला निधी उभारण्यासाठी खरेतर अडचण यायला नको. राज्य सरकारची मदत घेता येऊ शकते. पण समन्वयाचा अभाव आणि स्मशानभूमीचा प्रश्ान् ही गंभीर बाब असल्याची जाणीव दिसत नाही. असो! पण काही स्मशानभूमी खरोखरच चांगल्या अवस्थेत आहेत, ही बाबही मान्य करावी लागेल.

पैशाचा तुटवड्या प्रमाणे जागेची कमतरता हाही मुद्दा महत्त्वाचा आहे. उपनगरे आडवीतिडवी वाढली, मोकळ्या जागांवर बांधकाम उभी राहिल्याने मोकळ्या जागा कमी उरल्या. त्यामुळे स्मशानांसाठी जागा आणायची कुठून ही समस्या आहे. जागा उपलब्ध होऊ शकते, पण त्यातही लोकांना सोयीची वाटेल, अशाच ठिकाणी स्मशाने हवीत. आज काही भागातील लोकांना जवळपास स्मशानभूमी नसल्याने चांगलीच पायपीट करावी लागते. प्रत्येक विभाग आज गजबजून गेल्याने त्या विभागातच स्मशान बांधणार कसे, ही समस्या आहेच. साहजिकच थोड्या दूरवर जागा निवडण्याशिवाय पर्याय नाही, असे अधिकाऱ्यांचे मत आहे. सध्या जुहू कोळीवाडा, कपासवाडी, वसोर्वा, अंधेरी, मुलुंड, गोरेगाव या ठिकाणी स्मशाभूमी उभारण्याची पालिकेची योजना आहे. एका स्मशानासाठी सुमारे दीड ते दोन कोटी रुपयांचा खर्च अपेक्षित आहे. मुलुंडच्या मिठागाराच्या जागेचा 20 हजार चौरस मीटर भाग नुकताच पालिकेकडे हस्तांतरित करण्यात आला. त्या जागेवर सर्वधमिर्यांसाठी स्मशान उपलब्ध होईल. ...वाढती लोकसंख्या, जागेची टंचाई यामुळे स्मशानाभूमींची मंुबईत कमतरता आहे. प्रत्येक मोकळ्या भूखंडावर प्रकल्प, संकुले, मॉल्स वगैरे वगैरे उभे राहताहेत. पण शहर नियोजनात स्मशानभूमींना काही स्थान असल्याचे दिसत नाही. सर्व गरजांचा उपभोग घेऊन झाल्यानंतर आयुष्याच्या शेवटी स्मशानभूमी ही ' अंतिम आणि ' अपरिहार्य ' गरज आहे. पण नियोजनात मात्र, याबाबतीत स्मशानशांतता असल्याने लोकांना मृत्यूनंतरही पायपीट करण्याची वेळ येते. मंुबईत तरी अखेरच्या विश्ाांतीसाठी ' दो बिघा ' जमिनीची आणखी गरज आहे.

 
</text>
</doc>
