<doc>
<docno>1085641.cms.txt</docno>
<text>
 
महाराष्ट्र
महानगरात मूठमातीही महाग...
[ Friday, April 22, 2005  07:53:17 pm]


सुलेखा नलिनी नागेश

जिवाची मुंबई करावी, पण मुंबईत कधीच मरू नये... अशी म्हण मुंबईतील अल्पसंख्याकांमध्ये लवकरच रूढ होईल, अशी परिस्थिती आहे. ' सर्वसामान्य ' म्हटल्यावर जे लोक आपल्या डोळ्यांसमोर येतात, त्यांत अल्पसंख्याक क्वचितच असतील. त्यामुळे ' सर्वसामान्यांच्या अडचणीं ' मध्ये ख्रिश्चन, मुस्लिम लोकांच्याही काही वेगळ्या अडचणी असतील, हे वरवर पाहणाऱ्याला लक्षातही येत नाही. त्यांचे अनुभव ऐकल्यानंतर मात्र अमीबासारखे पसरलेले हे शहर त्यांच्या अडचणींचे आगरच ठरत आहे, असे वाटते.

विलेपार्ल्यात राहणाऱ्या एका ख्रिश्चन व्यक्तीचा मृत्यू झाला तेव्हा अंत्यसंस्कार करण्यासाठी ते पाथिर्व शिवडीतील ख्रिश्चन दफनभूमीमध्ये आणावे लागले. एवढ्या लांब अंत्ययात्रा आणण्यासह संपूर्ण दफनविधीचा खर्च 20 हजारांपर्यंत पोहोचला. उपनगरांत राहणाऱ्या अनेक ख्रिस्ती लोकांकडून अशा प्रकारचे अनुभव ऐकायला मिळतात. आप्ताचा मृत्यू म्हणजे स्वकीयांवर खर्चाचा बोजा, असे खाजगीत बोललेही जाते.

आधुनिक शहराचे रूप मुंबईला येण्याच्याही आधी जे ख्रिश्चन येथे स्थायिक झाले, त्यांनी उपलब्ध जागा विचारपूर्वक ताब्यात घेतली. म्हणूनच वांद्याच्या ख्रिश्चनांना जागेचा प्रश्ान् अजूनही भेडसावत नाही. आमच्या पूर्वजांनी स्वत:च्या मालकीच्या दफनभूमीची व्यवस्था केलेली आहे. कुटुंबातील कोणतीही व्यक्ती या ठराविक जागेतच दफन केली जाते, असे ते सांगतात. ज्यांच्या पूर्वजांनी दफनभूमीच्या ठराविक क्षेत्रात आपला अधिकार सांगितलेला नाही, त्यांच्यासाठी चर्चच्या आवारातील जागा असते. एका पाथिर्वाचे दफन केल्यानंतर किमान सहा महिने तेथे दुसऱ्या पाथिर्वाचे दफन करता येत नाही. सहा महिन्यांंनंतर ती जागा पुन्हा वापरता येते.

पुन्हा वापरण्यासाठी त्याच ठिकाणी खणल्यावर आधीच्या व्यक्तीच्या अस्थी बाहेर काढल्या जातात. अस्थी विशिष्ट ठिकाणी स्मारकस्वरूपात ठेवण्याची सोय असते. आजकाल या स्मारकांचे स्वरूप कॉम्पॅक्ट झाले आहे. चर्च, दफनभूमीच्या आवारातील भिंतीवर ' निश ' म्हणजे ( घरगुती टपालपेटीसारखा) लहान लाकडी पेट्या अडकवलेल्या असतात. या ' निश ' वर मृताचे नाव लिहून त्याच्या अस्थी तेथे ठेवाव्यात, असे आता सांगितले जाते. नातेवाइकांनी स्मृतिदिनी याच पेट्यांसमोर प्रार्थना करायची!

शहर भागात एवढा उपाय पुरेसा ठरतो. पण येथील लोक काही नियमांमुळे त्रासलेले दिसतात. ठराविक भागांतील लोकांनी विशिष्ट पॅरिशच्याच आखत्यारीत धामिर्क विधी पार पाडायचे, असे ठरलेले असते. त्यामुळे जवळपास दफनभूमी असूनही या नागरिकांना नेमून दिलेल्या (प्रसंगी लांबच्या) दफनभूमीत जावे लागते. कुर्ला पश्चिमेला असलेल्या ' होली क्रॉस ' दफनभूमीत अंत्यसंस्कार पार पाडणाऱ्या कुर्ल्यातील पूवेर्कडच्या ख्रिश्चनांची ही जुनी तक्रार आहे. लांबवर असलेल्या या दफनभूमीकडे जाण्यासाठी अंत्ययात्रा पुलावरून न्यावी लागते, हे गैरसोयीचे आहे. शिवाय चेंबूर व सायनच्या दफनभूमी तुलनेने जवळ असूनही त्यांचा वापर या भागातल्या लोकांना करता येत नाही. या भागातल्या मुस्लिम समाजाचीही अशीच अवस्था आहे. दफनभूमीची जागा अशा ठिकाणी आहे की, जनाजा रेल्वे पुलावरून न्यावा लागतो.

लांबच्या उपनगरांत तर याहीपेक्षा वाईट स्थिती आहे. काही ठिकाणी नव्या वस्त्यांमध्ये चर्च उभी राहिली. पण त्यांना जेमतेम प्रार्थनास्थळाची इमारत उभारण्याएवढी जागा मिळाली. मग सोयिस्कर ठिकाण पाहून या चर्चशी संबंधित दफनभूमी तयार केली जाते. अन्यथा महापालिकेची दफनभूमी हा पर्याय स्वीकारला जातो.

कांदिवलीसारख्या नव्या वसाहतींच्या भागात तर एकही चर्च नाही, तर दफनभूमीची बातच सोडा. असेच हाल सोसणाऱ्या काही नागरिकांनी दफनभूमीची मागणी लावून धरल्याने ओशिवरा येथे महापालिकेने ख्रिश्चनांची दफनभूमी बांधली. ही जागा आहे खाडीत भराव टाकून बनवलेली. मातीऐवजी येथे कोसळलेल्या बांधकामांचे अवशेष, कचरा आदींचा भराव आहे. येथे दफन होणारे शव मातीत मिसळण्याची क्रिया यामुळे किती मंदावत असेल, याची कल्पनाच केलेली बरी.

अपुऱ्या जागेची ही समस्या मुस्मिल बोहरा समाजाचीही आहे. यांची लोकसंख्या शहरात कमी असली तरी त्यांच्या दफनविधीची धामिर्क पद्धत अडचणीची आहे. कबरस्तानातील जागा पुन्हा पुन्हा वापरण्याला या समाजात बंदी आहे. त्यामुळे एखाद्या ठिकाणचे कबरस्तान काही वर्षांतच बंद करण्यात येते. परिणामी चनीर् रोडच्या नारियलवाडी कबरस्तानातील भूमीला सोन्याचे मोल आले आहे. आपल्या मृताचे क्रियाकर्म याच कबरस्तानमध्ये करायची इच्छा बाळगणाऱ्याला एका वेळी दोन लाख रुपये मोजण्याची तयारी ठेवावी लागते! नाहीतर पार भिवंडीपर्यंत जावे लागते. त्यातही प्रवासखर्च वगैरे धरून 20 हजारापर्यंत खर्च होतोच. हेही न परवडणाऱ्यांना महापालिकेचे सर्व मुस्लिम समाजांसाठी असलेले कबरस्तान पर्याय म्हणून उरते.

सुन्नी समाजाची स्थिती तुलनेने बरी आहे. दफनभूमीची जागा पूर्ण वापरून झाल्यावर आठ ते दहा वर्षांनी ती परत वापरासाठी घेता येतेे. त्यामुळे फारशी गैरसोय होत नाही. पण स्मारकाबाबत ख्रिश्चनांप्रमाणेच यांचीही व्यथा आहे. दफनभूमी पुन्हा वापरता यावी आणि उपलब्ध जागेचा जास्तीतजास्त वापर करता यावा, म्हणून अलीकडे दफनविधीनंतर कायमस्वरूपी कबर बांधायला अनुमती देण्यास कबरस्तानचे अधिकारी राजी नसतात. त्याऐवजी मातीचा लहानसा चौथरा बांधावा आणि तो काही महिन्यांनी आपोआप सपाट व्हावा, अशी योजना केली जाते.

सध्या मुंबई आणि उपनगरांत उपलब्ध असणाऱ्या दफनभूमींना अतिक्रमणाच्या समस्येला तोंड द्यावे लागत आहे. अँटॉप हिलची मुस्लिम समाजाची दफनभूमी, सीप्झ येथील सेंट जॉन बाप्टिस्ट चर्चची जागा ही याची उत्तम उदाहरणे आहेत. शिवडीची दफनभूमी महापालिकेच्या अखत्यारीत असूनही ती अतिक्रमणांच्या कचाट्यातून सुटलेली नाही. अँटॉप हिलचे कबरस्तान झोपडपट्ट्यांच्या अतिक्रमणामधून शोधून काढावे लागते. तर सेंट जॉन बाप्टिस्ट चर्चच्या दफनभूमीवरच हिरे व्यापऱ्यांची अनेकमजली इमारत अधिकृत असल्यासारखीच उभी आहे. सहार-मरोळ पाईपलाइनजवळची बौद्धांची दफनभूमीही आज झोपडपट्ट्यांनी व्यापली आहे.

 
</text>
</doc>
