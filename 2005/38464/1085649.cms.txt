<doc>
<docno>1085649.cms.txt</docno>
<text>
 
अर्थव्यवहार
विप्रोचा डबल धमाका; लाभांशाबरोबर बोनस शेअरही
[ Friday, April 22, 2005  08:01:14 pm]


वृत्तसंस्था

बंगलोर : आयटी क्षेत्रातील आणखी एक बडी कंपनी विप्रोने शुक्रवारी जाहीर केलेली 2004-05 वर्षातल्या अंतिम तिमाहीची कामगिरीची आकडेवारी काहीसा अपेक्षाभंग करणारी ठरली. मात्र, तरीही त्यांनी प्रतिशेअर एका बोनस शेअरची घोषणा केल्याने गुंतवणूकदार खूष झाले.

अंतिम तिमाहीत 455 कोटी नफ्याची अपेक्षा असताना विप्रोला 433 कोटी रुपये नफा झाला. अर्थात तरीही तो गेल्या वषीर्च्या तुलनेत 35 टक्क्यांनी अधिकच होता. चौथ्या तिमाहीतील विप्रोच्या उत्पन्नात 29 टक्के वाढ होऊन ते 2312 कोटी 1 लाखांवर पोहोचले.

विप्रोच्या उत्पन्नापैकी 80 टक्के सॉफ्टवेअर निर्यातीतून येते. जगभरातील व्यवसायातून 2005-06 च्या पहिल्या तिमाहीत 39 कोटी 50 लाख डॉलरचा पल्ला गाठणार, असे भाकीत (गायडन्स) विप्रोचे अध्यक्ष अझीम प्रेमजी यांनी वर्तवले आहे.

स्टाफची योग्य आखणी, अनेक कामांचे ऑफशोअरिंग आणि कामाच्या बाबतीत ज्युनिअर्सवर टाकलेला विश्वास या धोरणांची फळे मिळत असल्याचे कंपनीचे उपाध्यक्ष विवेक पॉल यांनी सांगितले. बोनस शेअरबरोबरच विप्रोने प्रति शेअर पाच रुपयांचा लाभांशही जाहीर केला.

2004-05 या वर्षातील विप्रोच्या नफ्यात 58 टक्क्यांनी वाढ होऊन तो 1628.5 कोटींवर पोहोचला. तर उत्पन्नातही 39 टक्के वाढ होऊन ते 8169.8 कोटी इतके नोंदवले गेले.

चौथ्या तिमाहीत विप्रोला 41 नवे क्लायंट मिळाले. गेल्या वर्षभरात त्यांनी 13 हजार 355 माणसांची भरती केली. त्यांतील 3 हजार 373 बीपीओ सेंटर्समध्ये, तर 6 हजार 982 सॉफ्टवेअर इंजिनिअर्स होते.

कॉल सेंटरकडून हाय व्हॅल्यू व्यवहारांकडे मोर्चा वळवण्यासाठी त्यांनी विप्रो स्पेक्ट्रामाइंड ही बीपीओ कंपनी मूळ विप्रो कंपनीत विलीन करण्याचे ठरवले आहे.

 
</text>
</doc>
