<doc>
<docno>1117163.cms.txt</docno>
<text>
 
देश-विदेश
पूरनिधी घोटाळ्याची चौकशी अंतिम टप्प्यात
[ Friday, May 20, 2005  09:00:58 pm]


वृत्तसंस्था

पाटणा : अलीकडेच बराच गाजावाजा झालेल्या बिहारमधील कोट्यवधींच्या पूरनिधी घोटाळ्यासंबंधातील दक्षता विभागाची चौकशी अंतिम टप्प्यात असून येत्या एक-दोन दिवसांत यासंदर्भातील प्राथमिक तक्रार (एफआयआर) दाखल केली जाईल, असे बिहारचे राज्यपाल बुटासिंग यांनी आज येथे सांगितले.

आवश्यकता भासल्यास पाटण्याचे माजी जिल्हा न्यायदंडाधिकारी गौतम गोस्वामी यांनाही यासंदर्भात चौकशीसाठी पाचारण केले जाईल, असेही राज्यपालांनी यावेळी सांगितले.

गेल्या वर्षी बिहारच्या उतरेकडील भागातील सुमारे अडीच कोटीहून अधिक जनतेला पुराचा फटका बसला होता. यावेळी 18 जिल्ह्यांना मदतनिधी पुरवण्याचे काम गौतम गोस्वामी यांच्या देखरेखीखाली पार पडले होते. या कामाबद्दलच त्यांना टाइम मासिकाचा 'यंग एशियन हिरो' पुरस्कारही जाहीर झाला होता. अलीकडेच त्यांनी भारतीय प्रशासकीय सेवेचा राजीनामा देऊन सहारा समुहात प्रवेश केला होता.

कथित ब्लँकेट घोटाळ्याबद्दल पत्रकारांनी राज्यपालांना छेडले असता, हे प्रकरण न्यायप्रविष्ट असून तरीही त्याचा गरीब जनतेशी संबंध असल्यामुळ आपल्याला त्यासंदर्भात काय करता येते ते आपण पाहू, असे त्यांनी सांगितले. 2002- 2003च्या हिवाळ्यात दारिद्यरेषेखालील जनतेला देण्यासाठी म्हणून आणलेल्या ब्लँकेट्सच्या खरेदी आणि पुरवठ्यात प्रचंड अफरातफर झाल्याचा आरोप भाजपचे उपाध्यक्ष सुशीलकुमार मोदी यांनी केला नुकताच केला आहे.

 
</text>
</doc>
