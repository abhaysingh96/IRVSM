<doc>
<docno>1117197.cms.txt</docno>
<text>
 
महामुंबई
राखीव जमिनींचे धोरण जाहीर करा, मगच झोपड्या पाडा!
[ Friday, May 20, 2005  09:29:38 pm]


म. टा. प्रतिनिधी

मुंबई : सरकारने आधी लीज संपलेल्या आणि राखीव जमिनींची यादी जाहीर करावी, त्याबाबतची योजना जाहीर करावी आणि मगच मुख्यमंत्री विलासराव देशमुख यांनी घोषणा केल्याप्रमाणे आठ हजार झोपड्या पाडायला घ्याव्या, असे जनआंदोलनाच्या नेत्या मेधा पाटकर यांनी सुनावले आहे. आझाद मैदानात 16 मेपासून ठिय्या देऊन बसलेल्या विस्थापित झोपडीवासीयांची भेट घेण्यास टाळाटाळ करणाऱ्या मुख्यमंत्र्यांच्या विरोधात कोर्टात दाद मागण्याचा मनोदयही त्यांनी व्यक्त केला आहे.

संवेदनशीलता हरवलेल्या या सरकारने 1995पर्यंतच्या हजारो झोपड्याही पाडल्या असून त्यांचे पुनर्वसन करण्याची जबाबदारी झटकण्याचे प्रयत्न चालवले आहेत. 'मेधा पाटकरांच्या आंदोलनात सहभागी होणाऱ्यांना पर्यायी घर मिळणार नाही', असा धाक घातला जात आहे, असा आरोप जनआंदोलनाने केला आहे.

रोजीरोटी बुडवून गेले पाच दिवस मुलाबाळांसह आझाद मैदानात बसलेल्या बेघर झोपडीवासीयांसाठी मुख्यमंत्र्यांकडे वेळ नाही. या बेजबाबदार वर्तनाबाबतचा कोर्टात जाब मागण्याचा विचार आम्ही करत आहोत, असे आंदोलनाच्यावतीने 'मटा'स सांगण्यात आले.

चेंबूरच्या छेडा नगरजवळील जय अंबेनगर झोपडपट्टी पोलिसांनी गेल्या दोन दिवसांपूवीर् पाडली. आधी घाटकोपर येथे असलेली ही वस्ती सिवेज डिस्पोजल प्लांटचे कारण दाखवून सरकारनेच चेंबूर येथे हलवली होती. बहुसंख्य पारधी समाजाची वस्ती असलेल्या या झोपडीवासीयांच्या या फरपटीविरोधात अनुसूचित जाती- जमाती अत्याचार प्रतिबंधक कायद्याखाली सरकारला दोषी का धरू नये असा सवाल मेधा पाटकर यांनी केला आहे.

शामियान्याजवळ बांधलेल्या दोन झोपड्या सरकार झोपडीवासीयांचे पुनर्वसन करेपर्यंत तेथेच कायम राहतील, असेही आंदोलनाच्यावतीने सांगण्यात आले.

 
</text>
</doc>
