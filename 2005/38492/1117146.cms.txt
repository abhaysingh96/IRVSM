<doc>
<docno>1117146.cms.txt</docno>
<text>
 
अर्थव्यवहार
खासगी पेन्शन फंडांना पर्याय नाही
[ Friday, May 20, 2005  08:54:35 pm]


वृत्तसंस्था

नवी दिल्ली : कर्मचारी भविष्यनिर्वाह निधीची (ईपीएफ) डबघाईस आलेली स्थिती पाहता, पेन्शन फंड क्षेत्रात गुंतवणुकीची खासगी फंडांना अनुमती द्यावी, अशी विनंती नॅशनल कौन्सिल फॉर अॅप्लाइड इकॉमिक्स अँड रिसर्च (एनसीएईआर) या विचारमंचाने सरकारला केली आहे.

गेल्या काही वर्षांत वेगवेगळ्या सरकारांनी ईपीएफ संघटनेची वाताहत करून टाकली आहे. ईपीएफओला बाजारभावापेक्षा अधिक दराने व्याज द्यावे लागत आहे. मात्र, या संघटनेने केलेल्या गुंतवणुकीतून मिळणारे रिर्टन्स कितीतरी कमी आहेत, असे एनसीएईआरने त्यांच्या नियतकालिकात म्हटले आहे.

ईपीएफओची पेन्शन योजना मनमोहनसिंग अर्थमंत्री असताना सुरू झाली होती. मात्र, त्यावेळी व्याजदर सध्याच्या व्याजदरांपेक्षा दुप्पट होते. या योजनेमुळे ईपीएफओला 19 हजार कोटींचा तुटवडा जाणवत असल्याचे संस्थेने म्हटले आहे. यामुळेच पेन्शन बिलात खासगी कंपन्यांविषयी उल्लेख आहे. खासगी कंपन्या त्यांच्याकडील पेन्शन फंडातला काही हिस्सा शेअर बाजार, कॉपोर्रेट बाँड्स आदिंमध्ये गुंतवतात, ज्यांचे रिर्टन्स अधिक असतात, असे एनसीएईआरने दाखवून दिले. केंद सरकार आणि राज्य सरकारांची व्याप्ती अत्यल्प असून, जवळजवळ 85 टक्के कामगारांना त्यांचा लाभच होत नाही, असे संस्थेने म्हटले आहे.

देशात नोकऱ्यांची संरचना यास कारणीभूत असल्याचे एनसीएआरला वाटते. सरकारी पेन्शन योजना फक्त सरकारी कर्मचाऱ्यांनाच लागू असते. पण त्यांच्यापेक्षा गेल्या काही वर्षात खासगी नोकऱ्यांचे प्रमाण कितीतरी वाढले आहे. त्यामुळेच पेन्शन योजनांपासून मोठ्या संख्येने नोकरदार वंचित राहिल्याचे दिसते. त्यामुळे राष्ट्रीय बचतीसही हातभार लागत नाही. यासाठीच खासगी पेन्शन फंडांचे स्वागत करावे, असे एनसीएईआरने सुचवले आहे.

 
</text>
</doc>
