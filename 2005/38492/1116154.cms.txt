<doc>
<docno>1116154.cms.txt</docno>
<text>
 
महामुंबई
शेवटचं गाणंही मुंबईतच गायचंय...
[ Friday, May 20, 2005  12:04:45 am]


म. टा. प्रतिनिधी

मुंबई : वय झालं... प्रकृती साथ देत नाही, तरी मी इथं आलेय; कारण हे मुंबईचं आमंत्रण होतं. मुंबईतच मी माझं पहिलं गाणं गायलं आणि मला शेवटचं गाणंही मुंबईतच गायचं आहे... प्रख्यात गायिका गंगुबाई हनगल बोलत होत्या. 93 वर्षांच्या गानसम्राज्ञीच्या शब्दांनी 'राजभवन'वर उपस्थित असलेल्या मुंबईकरांच्या भावना हेलावून गेल्या होत्या...

गंगुबाईंनी आयुष्यातलं पहिलं गाणं 1931 मध्ये ऑल इंडिया रेडिओवरून गायलं. सुरांची ही रसिली मैफल गेली सात दशकं अव्याहतपणे आनंदाचा वर्षाव करीत सुरू आहे. त्यांच्या या गानतपस्येला मानाचा मुजरा करण्यासाठी अवघ्या महाराष्ट्राच्या वतीने राज्यपाल एस. एम. कृष्णा यांनी गुरुवारी राजभवनवर त्यांचा सन्मानसोहळा आयोजित केला होता. गंगुबाई या अवघ्या हिंदुस्थानी गायकीचेच एक प्रतीक आहेत. त्यामुळे या सत्कारानं आज या गायकीचाच सन्मान झाला आहे, अशा शब्दांत राज्यपालांनी यावेळी आपल्या भावना व्यक्त केल्या, तर मुख्यमंत्री विलासराव देशमुख यांनी, ज्येष्ठ आणि श्रेष्ठांना मानवंदना देण्याची ही परंपरा राजभवनाने यापुढेही अशीच चालू ठेवावी, असं सांगितलं.

संध्याकाळच्या शामल वेळी राजभवनचा सारा परिसर गंगुबाईंच्या आगमनानं पुलकित झाला होता. सूर्य अस्ताला गेला... मंद दिव्यांचा प्रकाश आसमंतातील पानापानांमधून झिरपू लागला आणि गंगुबाईंचे शब्द उपस्थितांच्या हृदयाला स्पर्श करू लागले. 'मुंबई हे माझं माहेर तर आहेच; शिवाय ती माझी कर्मभूमीही आहे...' कानडी झाक असलेल्या मराठीतून बोलताना गंगुबाई भूतकाळात हरवून गेल्या होत्या. मामा वरेरकरांची काही नाट्यपदे गाऊन आपली कारकीर्द कशी सुरू झाली आणि तो प्रवास पुढे शास्त्रीय संगीताच्या दिशेनं कसा वळला, ते सारं गंगुबाईंनी उपस्थितांच्या डोळ्यापुढे उभं केलं. आपल्या कन्येच्या आकस्मिक निधनाचा आपल्या गायकीवर कसा परिणाम झाला आणि सूर कसे हरवून गेले, ते सांगताना त्यांचा आवाज कातर झाला होता...

राज्यपाल एस. एम. कृष्णा यांनी शास्त्रीय संगीताचे पावित्र्य जपण्यासाठी गंगुबाईनी दिलेल्या योगदानाचा आवर्जून उल्लेख केला. ज्येष्ठ संगीतकार नौशाद यांच्यापासून प्रभा अत्रे, सुरेश वाडकर, अनुराधा पौडवाल, पंकज उधास असे नव्या जुन्या पिढीतील संगीताच्या वाटेवरील अनेक प्रवासी यावेळी उपस्थित होते. शुभा मुद्गल यांच्या दळदार गायनाने कार्यक्रमाची सांगता झाली.

 
</text>
</doc>
