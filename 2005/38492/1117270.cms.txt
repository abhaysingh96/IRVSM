<doc>
<docno>1117270.cms.txt</docno>
<text>
 
देश-विदेश
जिल्हाधिकाऱ्यांच्या बदल्या तडकाफडकी नकोत!
[ Friday, May 20, 2005  11:44:55 pm]


वृत्तसंस्था

नवी दिल्ली : वरिष्ठ सनदी अधिकाऱ्यांच्या बदल्या तडकाफडकी व्हायला लागल्या तर प्रशासकीय यंत्रणा चालणार तरी कशी, असा सवाल करून जिल्हाधिकारी तसेच पोलिस अधीक्षकांच्या वारंवार बदल्या केल्या जात असल्याबद्दल पंतप्रधान मनमोहन सिंग यांनी चिंता व्यक्त केली आहे.

देशभरातील जिल्हाधिकाऱ्यांची दुसरी राष्ट्रीय परिषद शुक्रवारी येथे आयोजित करण्यात आली होती. जिल्हाधिकाऱ्यांच्या बदल्या हा विषय राज्य सरकारांच्या अखत्यारीतला असला तरी ज्या तडकाफडकीने त्यांच्या बदल्या केल्या जातात ती सगळ्यांसाठी चिंतेचीच बाब आहे. अशा बदल्यांमुळे प्रशासनावर प्रतिकूल परिणाम होत असतो, असे सिंग म्हणाले. राष्ट्रीय विकास परिषदेत हा विषय उपस्थित व्हावा, असे आपल्याला वाटत असल्याचेही त्यांनी नमूद केले.

नागरी सेवेतील कर्मचाऱ्यांना त्यांच्या सेवेच्या किमान कालावधीची हमी असलीच पाहिजे. थोडक्या काळात त्यांच्या सक्षमतेचे मूल्यमापन करणे अयोग्यच ठरेल, असे सिंग यावेळी बोलताना म्हणाले.

आज तुम्ही अत्यंत मोक्याच्या पदांवर आहात. तुमच्या हाती अधिकार आहेत. या पदांचा आणि अधिकारांचा योग्य वापर करून तुम्ही तुमच्या भागात खूप काही करू शकता, असे ते उपस्थितांना उद्देशून म्हणाले.

त्याच ओघात केंद सरकारच्या 'भारत निर्माण योजने'चा उल्लेख करून, या योजनेचा फायदा ग्रामीण भागातील जनतेला होण्यासाठी सहकार्य करण्याचे आवाहनही सिंग यांनी या अधिकाऱ्यांना केले.

 
</text>
</doc>
