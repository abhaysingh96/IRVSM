<doc>
<docno>1117283.cms.txt</docno>
<text>
 
महामुंबई
पॉलिथिन व्यापाऱ्यांकडून महापौरांना धमकी
[ Friday, May 20, 2005  11:51:11 pm]


म. टा. प्रतिनिधी

मुंबई : महापालिकेने पॉलिथिन पिशव्यांच्या विक्रेत्यांच्या विरोधात सुरू केलेल्या कारवाईमुळे संतप्त झालेल्या काही व्यापाऱ्यांनी महापौर दत्ता दळवी यांना शुक्रवारी धमकी दिली. या व्यापाऱ्यांच्या वतीने एका महिलेने दळवी यांना फोनवरुन 'बघून घेऊ' अशी धमकी दिली. या धमकीबाबत दळवी यांनी विक्रोळी पोलिस ठाण्यात तक्रार दाखल केली आहे.

मुंबईत 20 मायक्रॉनपेक्षा कमी जाडीच्या पातळ पॉलिथिन पिशव्यांवर पालिकेने बंदी घातली आहे. पण तरीही पातळ पिशव्यांची विक्री होत असल्याने महापौरांनी या पिशव्या मुंबईतून पुन्हा हद्दपार करण्याची घोषणा गुरुवारी केली. या आदेशाची अमलबजावणी करण्यासाठी पालिकेच्या पथकाने मशीद बंदर आणि भातबाजार परिसरातील पॉलिथिन पिशव्यांच्या विक्रेत्यांवर धाडी घालून दीड हजार पातळ पिशव्या जप्त केल्या. यावेळी काही व्यापाऱ्यांनी महापौरांबरोबर हुज्जत घातली आणि त्यांची मोटार रोखून ठेवत अरेरावी केली.

दळवी यांच्या घरी शुक्रवारी सकाळी फोन खणखणला. फोनवर बोलणाऱ्या महिलेने आपण व्यापाऱ्यांच्यावतीने बोलत असून आमच्या कामात ढवळाढवळ कराल, तर बघून घेऊ अशी धमकी दिली. मात्र अशा धमक्या आल्या, तरी ही मोहीम प्रभावीपणे राबवली जाईल, असे दळवी यांनी स्पष्ट केले.

 
</text>
</doc>
