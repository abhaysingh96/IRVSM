<doc>
<docno>1117260.cms.txt</docno>
<text>
 
महामुंबई
सहकाऱ्यांना वाचवणाऱ्याचा लिफ्टमध्ये अडकून मृत्यू
[ Friday, May 20, 2005  11:32:20 pm]


म. टा. प्रतिनिधी

मुंबई : हॉटेल ओबेरॉयमधील सव्हिर्स लिफ्टमध्ये अडकलेल्या दोघांना वाचवणारे किचन सुपरवायझर एबल थॉमस डिकोस्टा (49) यांचा त्याच लिफ्टमध्ये अडकून मृत्यू झाला. ही घटना शुक्रवारी सकाळी घडली.

जगदीश बाळकृष्ण सापते (21) आणि प्रदीप संभाजी निमकाटे (21) हे दोघे या हॉटेलमध्ये स्टुअर्ट म्हणून काम करतात. शुक्रवारी सकाळी साडेसहाच्या सुमारास ते तिसऱ्या मजल्यावर लिफ्टमध्ये अडकले. त्यांनी मदतीसाठी लिफ्टच्या दरवाजावर आदळआपट केल्याने त्या मजल्यावरील काही कर्मचाऱ्यांना कोणीतरी आत अडकल्याचे समजले. त्यांनी ताबडतोब किचनमध्ये येऊन तेथील सुपरवायझर यांना सांगितले. त्यांनी तिसऱ्या मजल्यावर धाव घेऊन लिफ्टचा दरवाजा उघडण्याचा प्रयत्न केला. महत्प्रयासाने त्यांनी दरवाजा अर्धवट उघडून या दोघांना बाहेर काढले. त्यानंतर ते लिफ्टचे बटण दाबून दरवाजा पूर्ण उघडण्यासाठी प्रयत्न करू लागले.

मात्र, या प्रयत्नात लिफ्टचा दरवाजा बंद होऊन डिकोस्टा त्यात अडकले. त्यात त्यांना गंभीर दुखापत झाली. इतर कर्मचाऱ्यांनी त्यांना ताबडतोब रुग्णालयात नेले. मात्र उपचाराआधीच त्यांचा मृत्यू झाला असून, मरीन ड्राइव्ह पोलिस तपास करत आहेत.

 
</text>
</doc>
