<doc>
<docno>1117108.cms.txt</docno>
<text>
 
अग्रलेख
राइट चॉईस!
[ Friday, May 20, 2005  08:29:08 pm]


एकवीस वर्षांपूर्वी आंतरराष्ट्रीय क्रिकेटमधून खेळाडू म्हणून निवृत्त झालेल्या ग्रेग चॅपल यांची भारतीय संघाच्या प्रशिक्षकपदी नियुक्ती व्हावी, हे एक शुभचिन्ह म्हणावे लागेल. एक उत्तम फलंदाज, यशस्वी कर्णधार, मोजकेच पण नेमके बोलणारा, क्रिकेटचे बारकावे जाणणारा म्हणून त्यांना ओळखले जाते. त्याचबरोबर प्रशिक्षकपदासाठी आवश्यक असणारा कणखरपणा अंगी असलेला, समोर कितीही मोठा खेळाडू असला तरी त्याच्याबद्दल स्पष्ट मत मांडणारा रोखठोक माणूस, अशी त्यांची ख्याती आहे.

मुळात हा प्रशिक्षक परदेशी असावा का, यावर बऱ्याचदा वाद झाला आहे. न्यूझीलंडच्या जॉन राइटना प्रशिक्षकपदी नेमण्यात आले, तेव्हाही हा वाद झाला होता. आधी संदीप पाटीलसह व नंतर एकटे मोहिंदर अमरनाथ या शर्यतीत होते. तरीही वेस्ट इंडिजचे डेस्मंड हेन्स, ऑस्ट्रेलियाचेच टॉम मूडी हे अन्य स्पर्धक चॅपल यांच्यापुढे फिकेच पडले. गुरूवारी गावस्कर आणि प्रभृतींसमोर सर्वात चांगली व नेमकी मुलाखत चॅपल यांचीच झाली. आणखी दोन वर्षांनी वेस्ट इंडिजमध्ये विश्वचषक स्पर्धा होणार आहे. त्यासाठी भारतीय संघ तयार करणे हे त्यांच्यापुढचे सर्वात महत्त्वाचे काम आहे. तरीही त्यांना दोनच वर्षांसाठी नेमणे चुकीचे आहे.

एखाद्या संघाची जडणघडण कोणताही प्रशिक्षक दोन वर्षांत करील असे म्हणणे चुकीचे आहे. कर्णधार गांगुलीला चॅपलच प्रशिक्षकपदी हवे होते, असे सांगितले जाते.

प्रशिक्षकाला प्रभावीपणे काम करायचे असेल तर कर्णधाराशी त्याचे सूत जुळले पाहिजे. स्वत: गांगुलीचे कसोटी व वन डेमधील स्थान सध्या डळमळीत असल्याने जूनच्या पहिल्या आठवड्यात सूत्रे हाती घेणाऱ्या चॅपल यांच्यापुढे या बाबतीत सध्यातरी प्रश्ान्चिन्हच असेल. चॅपल यांच्या निवडीचे सर्व स्तरांतून स्वागत होत असले, तरी तब्बल चारशे आंतरराष्ट्रीय सामने खेळलेल्या खेळाडूंना प्रशिक्षक शिकविणार तरी काय, असा सवाल विचारणाऱ्या चंदू बोर्डे यांनीही चॅपल यांचे स्वागतच केले आहे, हे लक्षात घ्यायला हवे.

कोणी कितीही काळ क्रिकेट खेळला तरी तो कायम विद्यार्थ्याच्या भूमिकेतच असावा लागतो. प्रत्येक खेळाडूला कधी ना कधी 'बॅड पॅच' येत असतो. त्यावेळी त्याला मार्गदर्शनाची गरज असतेच.

स्वत: गांगुलीनेही अडचणीच्या वेळी धाव घेतली, ती चॅपल यांच्याकडेच. त्यामुळे वरिष्ठ खेळाडूला प्रशिक्षकाची गरज काय, हा मुद्दा मुळातच गैरलागू आहे. चॅपल केवळ उत्तम फलंदाजच नव्हते, तर स्लिपमधील अप्रतिम क्षेत्ररक्षक होते. शिवाय मध्यमगती गोलंदाजही होते. युवराज व कैफसारखे काही खेळाडू वगळले तर भारतीयांचे क्षेत्ररक्षण खराबच आहे.

गोलंदाजीतही कपिलनंतर कोणीही हुकमी एक्का सापडलेला नाही. एकूणच बेभरवशाचा संघ अशी भारतीय संघाची अवस्था आहे. अशा स्थितीत चॅपल यांचीच आवश्यकता होती.

राइट यांना निवडण्यात आले, तेव्हा चॅपल यांचीही चर्चा झाली होती. पण पैशांवरून फिसकटले असे सांगण्यात आले होते. या पार्श्वभूमीवर आता त्यांना राइट यांच्यापेक्षा कितीतरी जास्त म्हणजे 78 लाख रु. अधिक भत्ते मिळून दरवर्षी जवळपास एक कोटी रुपये मिळणार असल्याचे जाहीर झाले आहे.

आपले क्रिकेट मंडळ चांगलेच श्ाीमंत असल्याने त्यांना ही रक्कम फार मोठी नाही. तरीही एवढे पैसे देऊन प्रशिक्षक नेमावा का, असा प्रश्ान् चचिर्ला जाईल. शिवाय, प्रशिक्षक कितीही चांगला असला तरी प्रत्यक्ष खेळाडूने कुवत असूनही मैदानावर चांगली कामगिरी केली नाही, तर तो काय करणार? कोणत्याही देशाचा कसोटी संघ आपोआप तयार होत नाही.

देशांतर्गत क्रिकेट स्पर्धांकडे योग्य ते लक्ष दिले तर त्यातूनच कसोटीसाठी खेळाडू मिळतात, असे चॅपल यांचे म्हणणे आहे. आपले मंडळ याकडे लक्ष देणार आहे का? वन डे क्रिकेटचा अतिरेक झाला आहे. प्रत्येक देश सतत कोणाविरूद्ध तरी खेळत असतो, यामुळे खेळाडू दमतात आणि त्यांच्या खेळातला जोश कमी होतो. यापेक्षा टेनिसच्या धतीर्वर वर्षाला दोन- तीन प्रमुख स्पर्धा व्हाव्यात, असे चॅपल म्हणतात. ही सूचना अधिक व्यवहार्य आहे. त्यांचे काम खेळाडूंना मार्गदर्शन करणे हे असले तरी यासंबंधी ते आपल्या मंडळाला काही हितोपदेश करू शकतील. काही खेळाडूंनाही या कडू औषधाची गरज आहे.

ऑस्ट्रेलियन संघाची निवड करताना खेळाडूचा फॉर्म व कुवत हेच लक्षात घेतले जाते. भलेभले खेळाडू संघाबाहेर फेकले गेल्याची उदाहरणे कमी नाहीत.

वशिलेबाजी थांबवून गुणवत्ता हाच निकष लावला, तरच भारताचे भले होईल. म्हणूनच चॅपल यांची निवड लाभदायी ठरेल हे मंडळाने पाहिले पाहिजे.

 
</text>
</doc>
