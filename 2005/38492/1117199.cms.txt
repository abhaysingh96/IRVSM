<doc>
<docno>1117199.cms.txt</docno>
<text>
 
महामुंबई
'4 हजार कोटींची खार जमीन बिल्डरांना देण्याचा डाव'
[ Friday, May 20, 2005  09:30:27 pm]


म. टा. प्रतिनिधी

मुंबई : केंद सरकारच्या मालकीच्या खार जमिनींपैकी तब्बल चार हजार कोटी रुपये किमतीची दोन हजार एकर खार जमीन पाच बिल्डरांच्या घशात घालण्याचा सत्ताधारी आघाडी सरकारचा डाव आहे, असा आरोप भाजपचे माजी खासदार किरीट सोमय्या यांनी केला आहे. या बिल्डरांमध्ये एस. डी. मजेठिया, लोकग्रुप बिल्डर्स, महेश गरोडिया, सुनील मंत्री, स्टार बिल्डर्स-डेव्हलपर्स यांचा समावेश आहे, असे त्यांनी सांगितले.

या बिल्डरांनी खार जमिनींवर हक्क दाखवून ती विकसित करण्याचे प्रस्ताव राज्य सरकारकडे दिले आहेत. त्यांना सरकार पाठिंबा देत आहेत. या बिल्डरांना अधिक चटई क्षेत्र, एसआरप्रमाणे अधिकार व सूट यांसह नाविकास व सीआरझेड यातून मुक्ती देण्यास राज्य सरकारने मान्यता दर्शवली आहे, असा दावा सोमय्या यांनी केला.

भांडुप आणि कांजूर मार्ग येथील 501 एकर जमीन विकसित करण्यासाठी महेश गरोडिया, सुनील मंत्री आणि सुभाष शहा यांनी एसआरए योजनेनुसार अडीच चटईक्षेत्र मिळण्याचा प्रस्ताव सादर के ला आहे. याशिवाय अन्य सवलतीही त्यांनी राज्य सरकारकडे मागितल्या आहेत. केंद सरकारच्या मीठ खात्याने या जमिनीची किंमत 1250 कोटी रुपये असल्याचे सांगितले असून ती केंद सरकारच्या मालकीची असल्याचे स्पष्ट केले आहे. त्यामुळे त्यावर कोणताही बिल्डर मालकी हक्क सांगू शकत नाही.

या जमिनींविषयीची कागदपत्रे, प्रस्ताव, सरकार स्तरावरील चर्चा, जमिनीची मालकी याची सर्व माहिती राज्य सरकारने उघड करावी आणि त्याबाबत श्वेतपत्रिका प्रसिद्ध करावी, अशी मागणी सोमय्या यांनी केली.

मुंबईतील मीठ बनवण्यात येत नसलेली सुमारे सहा हजार 400 एकर खार जमीन सार्वजनिक उपयोगासाठी देण्याचा निर्णय माजी पंतप्रधान अटलबिहारी वाजपेयी यांनी घेतला होता.

 
</text>
</doc>
