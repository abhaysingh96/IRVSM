<doc>
<docno>1117101.cms.txt</docno>
<text>
 
लेख: नोंद
अप्पू
[ Friday, May 20, 2005  08:21:17 pm]


नवी दिल्लीमध्ये 1982 साली एशियाड क्रीडा स्पर्धा झाल्या, त्यावेळी या स्पधेर्त भारताचा दूत ठरलेला अप्पू हत्ती सर्वांच्या कौतुकाचे केंद ठरला होता. एकूणच माणसाला हत्ती या प्राण्याबद्दल खास प्रेम आहे. या विशाल आणि बुद्धिमान प्राण्यावर निघालेला 'हाथी मेरे साथी'सारखा चित्रपट असो, पुराणकथांमधून येणारी हत्तीच्या महाशक्तीची वर्णने असोत, नाहीतर निसर्गअभ्यासक कृष्णमेघ कुंटेंच्या पुस्तकातून भेटलेला मदुमलाईच्या जंगलातील कुडकोंबन हत्ती असो...

प्रत्येकाला हत्तीचे कौतुक अफाट. त्यामुळेच एशियाड स्पर्धांचे चिन्ह ठरलेला केरळच्या त्रिचूरचा अप्पू सर्वांचेच आकर्षण ठरला. गेल्या आठवड्यात अप्पूचे प्रदीर्घ आजारानंतर निधन झाले, त्या वेळी केरळचीच नव्हे, तर देशभरातील जनता हळहळली. या अप्पूचे खरे नाव कुट्टीनारायणन. पण लाडाने तो एशियाडचा अप्पू म्हणूनच परिचित झाला होता.

एशियाडचा मॅस्कॉट म्हणून हत्तीचे गोंडस पिल्लू हे चिन्ह निश्चित झाल्यावर केरळमधून एका विशेष रेल्वेगाडीने 32 हत्ती नवी दिल्लीत गेले होते. रंगीबेरंगी उद््घाटन समारंभात कुट्टीनारायणनही दिसला असता. कदाचित्् त्याने व्हीआयपींना पुष्पहार अर्पण करून त्यांचे स्वागतही केले असते. पण एशियाडच्या आयोजन समितीने जिवंत हत्तीचा परफॉर्मन्स ठेवण्यास नकार दर्शविला. त्यामुळे प्रत्यक्ष उद््घाटन समारंभात कुट्टीनारायणनऐवजी फुग्याचा अप्पूच सर्वांना दिसला. तरी त्यामुळे कुट्टीनारायणनविषयी चे औत्सुक्य कमी झाले नाही.

दिवंगत माजी पंतप्रधान इंदिरा गांधी यांच्याकडून कुट्टीनारायणनचे कौतुक केले जात असतानाची छायाचित्रेही त्या वेळी प्रसिद्ध झाली. त्यावेळी तो सहा वर्षांचा होता. एशियाड संपल्यावर कुट्टीची ओळख 'एशियाड अप्पू' म्हणूनच होऊ लागली. केरळमध्ये गुरूवायूर मंदिरात तो परतला. पण 15 वर्षांपूवीर् पल्लक्कडच्या महोत्सवामध्ये सहभागी झालेल्या अप्पूचा पाय निसटला आणि तो एका तलावात पडला. त्याच्या पुढच्या पायांना इजा झाली. तेव्हापासून तो जायबंदीच झाला. त्याला संधिवाताचा त्रास सुरू झाला.

गुरूवायूर मंदिराच्या देवस्वम्मध्ये त्याच्यावर आयुवेर्दिक तसेच अॅलोपथीचा औषधोपचार करण्यात आला. पण या दुखण्याने तो गेले काही महिने अधिकच बेजार झाला होता. गेला आठवडाभर तो स्वस्थचित्ताने झोपूही शकत नव्हता. त्याला अन्नपाणी जात नव्हते. न्यूमोनिया आणि तापाने फणफणलेल्या अप्पूने अखेर 31व्या वर्षी आपले प्राण सोडले. अप्पूच्या मृत्यूनंतर गुरूवायूरमधील इतर 62 गजराजांना तसेच त्यांच्या माहुतांनाही दु:ख झाले.

अप्पूवर जिवंतपणी कितीही लोकांनी प्रेम केले, तरी मृत्यूनंतर त्याच्यावर अंत्यसंस्कार कुठे करायचे, ही मात्र मोठी समस्या होती. अखेर अल्बर्ट जॉस यांच्या उपवनात अप्पूवर अंत्यसंस्कार करण्यात आले.

 
</text>
</doc>
