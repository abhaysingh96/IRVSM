<doc>
<docno>1117096.cms.txt</docno>
<text>
 
बहुतांची अंतरे
बेजबाबदार प्रवाशांना आवरणार कोण?
[ Friday, May 20, 2005  08:18:01 pm]


'पश्चिम रेल्वेची लोकल 'इंटरनॅशनल' डिझाईन'मध्ये ही बातमी वाचली. रेल्वे प्रवाशांची अनेक दिवसांची प्रतीक्षा अखेर संपणार. मोठ्या खिडक्या आणि निळ्या-पांढऱ्या रंगसंगतीमुळे उन्हात हे डबे कमी तापतील व त्यांचा 'सोलर कुकर' होणार नाही, अशी अपेक्षा करायला हरकत नाही. पश्चिम रेल्वेला याबद्दल धन्यवाद.

पण रेल्वेने कितीही नवीन सुविधा दिल्या, तरी लोकांना त्याची कदर आहे का? येत्या काही दिवसांतच बेजबाबदार प्रवासी नवीन गाडीची वाट लावून टाकतील. पान, गुटखा, मावा, च्युइंगम चघळणारे प्रवासी या गाडीच्या खिडक्या थंुकून खराब करून टाकणार. लवकरच ते किळसवाणे लाल ओघळ डब्यांच्या बाहेर दिसू लागतील. काही जण ग्रुपमधील प्रवाशांची नावे लिहून ठेवतील. गाणी, भजने गाणारे ग्रुप नेहमीप्रमाणे डब्याच्या पत्र्याचा तबला म्हणून वापर करतील.

महाराज, बुवा, माताजी यांच्या आध्यात्मिक प्रवचनांची तसेच मोचेर्, हडताल यांची पत्रके, कुठल्या तरी दवाखान्यांच्या फुकट्या जाहिराती आणि स्टिकर्स नेहमीच्या सवयीप्रमाणे कचरा पेटीचा उपयोग न करता बाकाखाली कचरा टाकून देतील. रेल्वेला आपलीच संपत्ती समजणारे काही महाभाग नव्या गाडीतील निळ्या सीट्सवर बुटांसह तंगड्या टाकून पहुडण्याची हौस पूर्ण करून घेतील. ज्या लोकलमध्ये किमान एक तास काढायचा असतो, तिथे सुशिक्षित लोकांकडूनही स्वच्छतेबाबत एवढी अनास्था का?

रेल्वे प्रशासन या सर्व प्रकाराला आळा घालण्यास समर्थ आहे का, हे महत्त्वाचे आहेच, पण प्रवाशांनाही स्वत:च्या जबाबदारीची जाणीव होणे त्याहूनही आवश्यक आहे. रेल्वेने नव्या कोऱ्या डब्यांचे फोटो काढून ठेवावेत व अजून काही दिवसांनी मावा- तंबाखूचे डाग पडलेल्या डब्यांचे फोटो घ्यावेत आणि आधीचे 'इंटरनॅशनल डिझाईन' आणि प्रवाशांनीच त्याचे रूपांतर केलेले 'नॅशनल डिझाईन' अशी छायाचित्रे सर्व स्थानकांच्या जाहिरात फलकांवर लावावीत. सध्याच्या गाड्यांमधील ट्यूबलाईटभोवती जमलेली जळमटे आणि 'आजारी' पडलेले पंखे पाहून स्वत: रेल्वे वेळोवेळी डब्यांची सफाई करते की नाही, याची शंका येते. काही दिवसांनी नवीन डब्यांतील पंख्यांनाही 'जागे' करायला कंगव्याची गरज लागू नये, ही अपेक्षा.

मंदार मोडक, विरार.

 
</text>
</doc>
