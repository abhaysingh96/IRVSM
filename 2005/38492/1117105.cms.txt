<doc>
<docno>1117105.cms.txt</docno>
<text>
 
अग्रलेख
अखंड स्पंदनाचा आविष्कार
[ Friday, May 20, 2005  08:26:39 pm]


वॉटसन आणि क्रीक यांनी 1953 साली डीएनएचा शोध लावला आणि विज्ञानाच्या जगात क्रांती झाली. त्यापुढची विज्ञानजगताची वाटचालच बदलून गेली. त्यापुढच्या काळात एकंदरच विज्ञान तंत्रज्ञानाच्या क्षेत्रामध्ये माणसाने विस्मयचकित करणारी प्रगती केली. त्यातील काही शोधांना अद्भुततेचे वलय प्राप्त झाले.

मूळ पेशींबाबतचा शोध आणि त्याचा उपयोग या गोष्टींनाही असेच चमत्काराचे वलय लाभले आहे. याचे कारण, ज्या मूळ पेशींपासून संपूर्ण मानवी शरीर, त्यातील अवयवांसह, तयार होते, त्या मूळ पेशींची निमिर्ती ब्लास्टोसिस्ट किंवा एम्ब्रियोमध्ये होत असते. या एम्ब्रियोलाच मराठीमध्ये भ्रूण असे म्हणतात.

क्लोनिंगच्या तंत्रातून असे भ्रूण तयार करण्यात यापूर्वी कोरियाच्या संशोधकांना यश आले होते. आता त्याच संशोधकांनी क्लोनिंगच्या तंत्रातूनच एखाद्या व्यक्तीच्या गरजेनुसार मूळ पेशींची निमिर्ती करण्यात यश मिळविले आहे. तर इंग्लंडमध्ये संशोधकांनी मानवी भ्रूणाचा पहिला क्लोन तयार करण्यात यश मिळविले आहे. या प्रयोगात आपल्या बीजांडांचा वापर करू देणाऱ्या महिलांच्या बीजांडातील जनुकीय घटक काढून तेथे भ्रूणामधील मूळ पेशींतील डीएनए घालण्यात आला.

दोनही प्रयोगांमागचा उद्देश हा क्लोनिंग करून मिळणाऱ्या मूळ पेशींचा उपयोग विविध विकारांच्या उपचारांत व्हावा हा आहे, असा संशोधकांचा दावा आहे. या दोन्ही प्रयोगांमध्ये कोरियाच्या संशोधकांनी केलेल्या प्रयोगाचे महत्त्व आगळे आहे. त्यांनी त्वचेच्या पेशी वापरल्या. या पेशींमधील डीएनए काढून घेतला आणि तो जनुकीय घटक काढलेल्या मानवी बीजांडामध्ये घातला.

सहाव्या दिवशी या बीजांडांचा अनेक पेशींसमूहाचा भ्रूण तयार झाला. त्यातूनच संशोधकांनी मूळ पेशी काढून घेतल्या. या प्रयोगात त्वचेच्या पेशी वापरण्यामागचे कारण असे की मानवी शरीरातील त्वचा हा अवयव असा आहे, ज्यामध्ये नित्यनूतन पेशींची निमिर्ती होत असते. एका मर्यादित अर्थाने बोलावयाचे तर त्वचा हा असा अवयव आहे की ज्यामध्ये सततच नवीन 'जीवन' भरले जात असते.

ताज्या जीवनाचे अखंड स्पंदन चालू असणाऱ्या या अवयवाच्या पेशींचा उपयोग क्लोनिंगसाठी करण्यात कोरियाच्या संशोधकांनी चातुर्याबरोबरच मानवी प्रज्ञेच्या सखोलतेही दर्शन घडविले आहे. क्लोनिंगपासून मिळणाऱ्या मूळ पेशी या आदिम पेशी असतात. त्यामुळे त्यांच्यापासून तयार होणारे अवयवही वयाने तरुण असतात. त्यामुळेच त्याचा उपयोग करून मधुमेह, पाकिर्न्सन, अल्झायमर्स यासारख्या विकारांनी ग्रस्त असणाऱ्यांना 'नवजीवन' देता येण्याची संभाव्यता संशोधकांना वाटते आहे. अर्थात इंग्लंडमध्येच नाही, तर जगाच्या अनेक भागांतील संशोधकांना भ्रूणाचा उपचारासाठी वापर करणे अनैतिक वाटते.

त्या भ्रूणामध्ये संपूर्ण माणूस तयार होण्याची क्षमता असते. त्यामुळेच आपल्याला हव्या त्या अवयवांच्या निमिर्तीसाठी भ्रूणाचा वापर करणे म्हणजे एक संपूर्ण मानवी शरीर तयार होण्याच्या नैसगिर्क प्रक्रियेत स्वार्थासाठी अडथळा आणणे आहे, असे या संशोधकांचे म्हणणे आहे.

पुंबीज आणि स्त्रीबीज यांच्या मीलनातून फलित बीजांड तयार होण्याच्या क्षणापासून साधारणपणे दोन आठवड्यांनी भ्रूणामध्ये चेतापेशी तयार होऊ लागतात. एका अर्थाने त्या भ्रूणाला स्वतंत्र व्यक्तित्व लाभते. त्यामुळेच त्याचा वापर संशोधनासाठी करण्यास बंदी आहे. सहा दिवसांच्या भ्रूणाबाबत असा प्रकार नसल्याने स्वतंत्र व्यक्तित्व विकसित न झालेल्या, एका पेशीसमूहाचा आपण आजारी माणसाला नवजीवन देण्यासाठी उपयोग करतो आहोत, असा संशोधकांचा दावा असतो.

अर्थात विज्ञानाच्या अशा प्रगतीतूनच मानवी जीवनातील अनेक संकेतांना धक्के बसले, कायदे बदलावे लागले आणि नीतिकल्पना पालटल्या. विज्ञानाच्या झंझावाताचा हा अपरिहार्य परिणाम आहे, हे मानवजातीने स्वीकारल्यानेच आपली प्रगती झाली. त्यामुळेच या प्रयोगांतून उठणाऱ्या वावटळीलाही आपण समर्थपणे तोंड देऊ अशी आशा वाटते.

 
</text>
</doc>
