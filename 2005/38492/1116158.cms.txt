<doc>
<docno>1116158.cms.txt</docno>
<text>
 
देश-विदेश
दारासिंहला फाशीऐवजी जन्मठेप
[ Friday, May 20, 2005  12:06:16 am]


वृत्तसंस्था

कटक : संपूर्ण देशभर खळबळ उडवून देणाऱ्या ऑस्ट्रेलियन मिशनरी ग्रॅहम स्टेन्स व त्यांच्या दोन मुलांच्या निर्घृण हत्याप्रकरणातील प्रमुख आरोपी दारासिंह याला सेशन कोर्टाने सुनावलेली फाशी रद्द ठरवून ओरिसा हायकोर्टाने ती शिक्षा जन्मठेपेवर आणली आहे. या प्रकरणी आधी दोषी ठरवलेल्या 12 पैकी 11 जणांना कोर्टाने निदोर्ष ठरवले आहे. जन्मठेपेच्या शिक्षेच्याविरोधात दारासिंह सवोर्च्च न्यायालयात जाणार आहे.

ओरिसातील बारीपाडा येथे कुष्ठरोग्यांसाठी आश्रम चालवणारे ग्रॅहम स्टेन्स, त्यांची दोन मुले फिलीप आणि तिमोथी अशा तिघांना 22 जानेवारी 1999 रोजी जिवंत जाळण्यात आले. हे तिघे रात्री स्टेशन वॅगनमध्ये झोपले असताना त्यावर हल्ला करणाऱ्या जमावाने वॅगन पेटवून दिली. या प्रकरणी खुर्द येथील सेशन कोर्टाने दारासिंह व इतर 12 जणांना 22 सप्टेंबर 2003 रोजी दोषी ठरवले होते. त्यात दारासिंहला फाशीची शिक्षा सुनावण्यात आली होती. या साऱ्याच आरोपींनी या निकालाच्या विरोधात ओरिसा हायकोर्टात दाद मागितली होती.

ओरिसा हायकोर्टाचे मुख्य न्यायाधीश सुजीत बर्मन रॉय आणि न्या. लक्ष्मीकांत मोहपात्रा यांच्या खंडपीठाने या याचिकेवरील निकाल गुरुवारी जाहीर केला. ग्रॅहम स्टेन्स वा त्याच्या दोन मुलांपैकी कुणाचाही मृत्यू एकट्या दारासिंहच्या कृत्यामुळे झाल्याचे सिद्ध करणारा कोणताही ठोस पुरावा सादर झालेला नाही. या प्रकरणातील सारेच आरोपी या तिघांच्या हत्येस जबाबदार आहेत. त्यामुळे या तिघांपैकी कुणाच्याही मृत्यूस एकट्या दारासिंहला जबाबदार धरून त्याला भारतीय दंडविधान कलम 302 लावता येणार नाही, असे नमूद करीत कोर्टाने त्याची फाशीची शिक्षा रद्द ठरवली. मात्र दंडविधानातील इतर काही कलमे लागू होत असल्याने दारासिंहला जन्मठेपेची शिक्षा देण्यात येत असल्याचे 106 पानी निकालपत्रात म्हटले आहे. या हत्याकांडास आपण एकटेच जबाबदार आहोत, अशी कबुली देणारा महेंद हेंबरमलाही जन्मठेप ठोठावताना अन्य 11 आरोपींंना हायकोर्टाने निदोर्ष ठरवले.

स्टेन्स यांची पत्नी ग्लॅड्स यांनी कोर्टाच्या या निर्णयावर कोणतीही प्रतिक्रिया व्यक्त करण्यास नकार दिला. याबाबत मला जे म्हणायचे होते ते आधीच म्हणून झाले आहे, एवढेच त्या म्हणाल्या.

दारासिंह सुप्रीम कोर्टात जाणार

फाशीऐवजी जन्मठेपेची शिक्षा जाहीर झाल्यानंतर आनंद व्यक्त करतानाच त्या शिक्षेच्याही विरोधात सुप्रीम कोर्टात जाण्याचा निर्णय दारासिंहने घेतला आहे.

 
</text>
</doc>
