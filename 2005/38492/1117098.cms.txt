<doc>
<docno>1117098.cms.txt</docno>
<text>
 
लेख: नोंद
प्रा. द. पं. जोशी
[ Friday, May 20, 2005  08:19:37 pm]


ग्रंथ जगतातील मोलाच्या कामगिरीबद्दल दिला जाणारा केशव भिकाजी ढवळे पुरस्कार यंदा हैदराबादचे ज्येष्ठ साहित्यिक आणि आंध्र प्रदेश मराठी साहित्य परिषदेचे अध्यक्ष प्रा. द. पं. जोशी यांना लाभला आहे.

गेली चार दशके महाराष्ट्राबाहेर प्रतिकूल परिस्थितीत मराठी भाषा, साहित्य व संस्कृतीसंवर्धन विलक्षण धडाडीने करणाऱ्या द. पं.च्या बहुविध कार्याची जणू पावतीच पुरस्काराच्या रूपाने मिळालेली आहे.

लेखक-संशोधक, संपादक, अनुवादक, कुशल आयोजक/संयोजक ही द. पं.ची विविध रूपे. तरीही, गेली 48 वर्षे हैदराबादेकडून अखंंडित प्रकाशित होणारे परिषदेचे मुखपत्र 'पंचधारा' व द. पं. यांचे अतूट समीकरण बनलेले आहे.

महाराष्ट्रातील नियतकालिकांची दुरवस्था पाहता 'पंचधारे'चे अव्याहत प्रकाशन ही घटनाच अपूर्व म्हणायला हवी. तुलनात्मक भाषाभ्यास हे चलनी नाणे नव्हते तेव्हापासून 'पंचधारे'चे संपादन प्रा. जोशींनी सलग 32 वषेर् केले, यावरून त्रैमासिकाच्या जडण-घडणीतील त्यांच्या किमयेची कल्पना येईल.

भारतीय संदर्भ डोळ्यापुढे ठेवून केलेले नियोजन हे 'पंचधारे'च्या प्रत्येक अंक/विशेषांकाचे वैशिष्ट्य. कोणत्याही विषयाची पुनरुक्ती टाळण्यावर द. पं. चा कटाक्ष असल्याने 'पंचधारे'चा प्रत्येक अंक नावीन्यपूर्ण असतो. आजवर प्रकाशित 60 एक विशेषांकांच्या नुसत्या यादीवरून नजर फिरवल्यास 'पंचधारे'चे वेगळेपण लक्षात यावे. वा. वि. मिराशी, प्रेमचंद, गालिब, मुक्तिबोध याकरिता स्वतंत्र विशेषांक; दक्षिण भारतीय साहित्यातील समकालीन प्रवाह किंवा आधुनिकोत्तरवाद यांचा मागोवा घेणारे विशेषांक किंवा स्त्री साहित्यावरचे तीन स्वतंत्र विशेषांक, भारतीय ललित कथांवरील विशेषांक अथवा तेलुगु, हिंदी, उर्दू साहित्यावरील विशेष अंक ही वानगीदाखलची यादी! बहुभाषी प्रा. जोशी उत्तम अनुवादक आहेत.

उर्दू कथांचा त्यांचा अनुवादित संग्रह 'पाषानत्रयी' प्रसिद्ध झालेला आहे. हैदराबाद संस्थानातील शतकभराची स्थित्यंतरे उलगडणारे ''काळाच्या पडद्याआड''चे तीन खंड द. पं. च्या संपादक कौशल्याचा मानदंड होत. तर जन्माने तेलुगु पण ''विविधज्ञानविस्तार'चे संपादक/लेखक म्हणून मराठी साहित्यात भरीव कामगिरी करणाऱ्या के. व्ही. लक्ष्मणराव या तेलुगु- मराठी सारस्वताचा त्यांनी चिकाटीने सिद्ध केलेला चरित्रग्रंथ दुर्लक्षित वाटावळणांचा शोध घेण्याच्या द. पं.च्या आंतरिक उमीर्चे प्रतिक म्हणता येईल. हैदराबादचे मराठी महाविद्यालय ही त्यांच्या मर्मबंधातील ठेव! द. पं.चा जन्म परभणी जिल्ह्यातला. मराठवाडी बोली भाषेच्या सार्थ अभिमानाइतकाच द. पं.चा फटकळपणा सर्वश्रुत आहे. मराठी भाषा साहित्य प्रसाराची पताका खांद्यावर मिरविणाऱ्या द. पं.ना जीवनात सक्रिय साथ लाभली आहे, ती मराठीच्या विदुषी डॉ. उषाताईंची.

 
</text>
</doc>
