<doc>
<docno>1117218.cms.txt</docno>
<text>
 
क्रीडा
दी ग्रेट चॅपेल
[ Friday, May 20, 2005  10:04:07 pm]


वृत्तसंस्था

नवी दिल्ली : मैदानावरील रेकॉर्ड आणि प्रेझेंटटेशन यामध्ये ग्रेग चॅपेल यांनी टॉम मुडी, डेसमंड हेन्स व मोहिंदर अमरनाथ यांना मागे टाकत भारतीय क्रिकेट संघाच्या प्रशिक्षक शर्यतीत अव्वल क्रमांक मिळवला आणि ते दी 'ग्रेट' चॅपेल ठरले. स्वत: भारतीय क्रिकेट नियामक मंडळाचे अध्यक्ष रणबीरसिंग महेंद यांनीच त्यांना 'गेट' ठरवताना सहाही निवड समिती सदस्यांचे मत चॅपेल यांच्या पारड्यात पडल्याचे जाहीर केले.

1970 व 80 चे दशक गाजवणाऱ्या चॅपेल यांनी आपल्या शैलीदार फलंदाजीने क्रिकेट रसिकांच्या डोळ्याचे पारणे फेडले होते. मुख्य म्हणजे त्याची बॅट शैलीदार असूनही ओघवती होती. त्यामुळेच 87 कसोटीत 7110 धावांची बरसात त्याच्या बॅटमधून होऊ शकली. कर्णधार तसेच फलंदाज या दोन्ही भूमिकांना समान न्याय देताना त्यांनी कांगारू संघाला एका उंचीवर नेऊन ठेवले आणि आता ते प्रशिक्षकपदाच्या नव्या भूमिकेत पदार्पण करत आहेत.

ऑस्ट्रेलियात क््वीन्सलँड संघाला मार्गदर्शन करणाऱ्या चॅपेल यांनी भारतासाठी सर्वस्व देण्याचे निश्चित केले आहे. त्याच्याच भाषेत सांगायचे झाले तर, 'प्रशिक्षक हे पद फूलटाईम कमिटमेंट असून 24 तास, 7 दिवस आणि आठवडे फक्त विचार करायचा तर संघ आणि खेळाडूंचा. खेळाडूंकडून सर्वस्व घेण्याची अपेक्षा करताना तुम्हालाही तसेच योगदान द्यावे लागते'.

ऑगस्टमध्ये होणारी तिरंगी झटपट मालिका ही चॅपेल यांची प्रशिक्षक म्हणून पहिली स्पर्धा असेल. तर दोन वर्षांच्या काळात सर्वात महत्त्वाचे लक्ष्य असेल ते विश्वचषक. राईट यांच्या मार्गदर्शनाखाली गतवेळी अंतिम फेरी गाठणाऱ्या भारताने चॅपेल यांची शिकवणी घेऊन एक पाऊल पुढे टाकल्यास त्यांना आणखी काही वर्ष मुदतवाढ मिळेल, हे आताच निश्चित झालंय...

 
</text>
</doc>
