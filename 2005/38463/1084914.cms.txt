<doc>
<docno>1084914.cms.txt</docno>
<text>
 
महामुंबई
शाळांमध्ये अग्निशमन यंत्रणा बसविणार
[ Thursday, April 21, 2005  11:13:07 pm]


म. टा. प्रतिनिधी

मुंबई : तामिळनाडूमधील कुंभकोणम येथील शाळेत काही काळापूवीर् भीषण आग लागल्याच्या घटनेच्या पाश्वर्भूमीवर महाराष्ट्रातील प्राथमिक शाळांमध्ये अग्निशमन यंत्रणा सज्ज ठेवण्यात येणार असून 31 ऑगस्टपर्यंत हे काम पूर्ण करण्याचे आश्वासन राज्य सरकारने मुंबई हायकोर्टाला दिले आहे.

ही यंत्रणा बसविताना अंध आणि अपंगांच्या शाळांना प्राधान्य देण्याचे आदेश मुख्य न्या. दलवीर भंडारी व न्या. धनंजय चंदचूड यांच्या खंडपीठाने बुधवारी दिले. प्राथमिक शाळांमध्ये अग्निशमन यंत्रणा उभारण्याविषयी मुंबई महापालिका आयुक्त जॉनी जोसेफ यांचा अहवाल असून त्याचीही अमलबजावणी करण्यास हायकोर्टाने सांगितले आहे.

सिताबेन जोशी चॅरिटेबल ट्रस्ट यांनी ही जनहित याचिका केली असून त्यात कुंभकोणमच्या शाळेत भीषण आग लागल्याचा प्रकार लक्षात घेऊन सावधगिरीची उपाययोजना करण्याची विनंती केली आहे. त्या आगीत 100 हून अधिक मुले मरण पावली होती.

याचिकेची दखल घेऊन महाराष्ट्र सरकारच्या प्राथमिक शिक्षण विभागाचे उपसंचालक सदानंद कुपेरकर यांनी हायकोर्टापुढे प्रतिज्ञापत्र दाखल केले आहे. त्यात त्यांनी राज्यात 4825 केंदीय प्राथमिक शाळा असल्याचे म्हटले आहे. राज्य सरकारने दोन कोटी रुपयांची तरतूद केली असून एका सिलिंडरला 4950 रुपये खर्च येत असल्याने दोन कोटी रुपयांच्या निधीतून किमान 4040 अग्निशमन सिलिंडर विकत घेता येतील, असे या प्रतिज्ञापत्रात नमूद केले आहे. हे सिलिंडर लघुउद्योग महामंडळाकडून बनविण्यात येत असून ऑर्डर दिल्यापासून 45 दिवसात ही यंत्रणा ते बसवून देतात. 33 जिल्हा परिषदांनी यासाठी ऑर्डर दिल्या असल्याची माहिती त्यांनी दिली. सध्या शाळा उन्हाळी सुट्टीमुळे बंद असून त्या जून व जुलैत उघड असल्याचेही या प्रतिज्ञापत्रात नमूद केले आहे.

 
</text>
</doc>
