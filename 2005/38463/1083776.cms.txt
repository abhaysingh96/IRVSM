<doc>
<docno>1083776.cms.txt</docno>
<text>
 
महाराष्ट्र
प्रचंड गोंधळात पुणे काँग्रेस शहराध्यक्षांची निवड
[ Thursday, April 21, 2005  12:21:59 am]


म. टा. प्रतिनिधी

पुणे : दगडफेक, घोषणाबाजी, तोडफोड, अर्वाच्य शिवीगाळ अशा वातावरणातच अंतर्गत यादवीचा कळस गाठत बुधवारी काँग्रेस शहराध्यक्षपदाच्या आणि कार्यकारिणीच्या निवडणुका पार पडल्या. अभूतपूर्व गोंधळात स्वत:ची गाडी फोडली गेली असतानाही, निवडणुका ' शांतते ' त पार पडल्या असल्याचा दावा खासदार सुरेश कलमाडींनी केला, तर ही निवडणूक बेकायदा असून, हायकमांडकडे न्याय मागणार असल्याचे माजी शहराध्यक्ष मोहन जोशी यांनी म्हटले आहे.

ब्लॉक समिती अध्यक्षपदाच्या निवडणुका अचानक घेतल्याने शिवरकर आणि जोशी गटाने जोरदार विरोध करून त्या उधळून दिल्या व या निवडणुका बेकायदा असल्याची ओरड केली. अशातच शहराध्यक्षांची मंगळवारी होणारी निवडणूक बुधवारी घेण्याचा निर्णय रात्री उशिरा जाहीर झाला. दुपारी 11 वाजता निवडणुकीची प्रक्रिया सुरू झाली. पक्षश्रेष्ठी कलमाडी आणि निवडणूक निरीक्षक प्रकाश मुगदिया यांनी एका बैठकीत अभय छाजेड यांची शहराध्यक्ष म्हणून घोषणा केली. या पदासाठी इच्छुक असलेले दीपक मानकर यांनी या निवडीला विरोध केला.

अशातच मानकर समर्थकांनी बैठकीत पदाधिकाऱ्यांना अर्वाच्य भाषेत शिवीगाळ करत भवनातील खोल्यांच्या खिडक्यांच्या काचा फोडल्या. जमाव पदाधिकाऱ्यांच्या अंगावर येऊ नये म्हणून नगरसेवक अनिल जाधव यांनी त्यांना अडवण्याचा प्रयत्न केला. ' कलमाडी मुर्दाबाद ' च्या घोषणा देणाऱ्या समर्थकांसह मानकर भवनाच्या आवारात आले. अशातच दगडफेकीला सुरुवात झाली. जमावाने कलमाडींची गाडीही फोडली. पोलिसांनी जमावाला आवर घालण्याचा प्रयत्न केला. पण वातावरण आणखीच तंग झाले.

' मानकर झिंदाबाद ', ' हुकुमशाही चालणार नाही ' अशा घोषणा सुरू झाल्या. नगरसेवक दत्ता सागरे यांनी छाजेड यांची निवड रद्द करून मानकर यांना शहराध्यक्षपद द्यावे, अन्यथा आत्महत्या करू, अशी धमकी दिली. आमदार रमेश बागवे यांच्यासमोर येऊन ते एक कीटकनाशकही प्यायले. कार्यर्कत्यांनी त्यांना त्वरित रुग्णालयात दाखल केले.

अशातच कलमाडी यांनी मानकर यांना बोलावून त्यांची समजूत घातली आणि त्यांच्या उपस्थितीत मुगदिया, कलमाडी यांनी वार्ताहर बैठकीत पदाधिकाऱ्यांची नावे जाहीर केली. अध्यक्षपदी छाजेड, वरिष्ठ उपाध्यक्ष म्हणून दीपक मानकर आणि उपाध्यक्ष म्हणून सदानंद शेट्टी आणि बाळासाहेब मारणे यांची तर खजिनदारपदी अजिम गुडकुवाला यांची निवड झाल्याचे जाहीर करण्यात आले.

 
</text>
</doc>
