<doc>
<docno>1011872.cms.txt</docno>
<text>
 
क्रीडा
शोएबची निवड केल्यास पाक खेळाडूंचा बहिष्कार?
[ Friday, February 04, 2005  09:51:20 pm]


इस्लामाबाद : अंतर्गत वादाचा इतिहास असलेल्या पाकिस्तान क्रिकेट संघाला आणखी एका वादळाचा फटका बसण्याची शक्यता असून भारत दौऱ्यासाठी शोएब अख्तरच्या नावाला पाकच्या वरीष्ठ खेळाडूंनी विरोध दर्शवला आहे. या वरीष्ठ खेळाडूंमध्ये स्वत: कर्णधार इंझमाम उल हक आघाडीवर आहेत. ऑस्ट्रेलियन दौऱ्यातील कटू आठवणीमुळे शोएब सर्वांना नकोसा झाला आहे.

इंझमामसह उपकर्णधार युसुफ योहाना, अब्दुल रझाक, शाहिद आफ्रिदी, युनिस खान, राणा नावेद उल हसन व सलमान बट यांनी शोएबच्या नावाला विरोध करताना कुठल्याही परिस्थितीत त्याचा पाकिस्तान संघात समावेश करण्यात येऊ नये, अशी एकमुखी मागणी केल्याचे वृत्त स्थानिक दैनिक द नेशनने दिली आहे. इंझमामसह वरीष्ठ खेळाडूंनी शोएबच्या नावासच फक्त विरोधच केलेला नसून त्याची निवड केल्यास ऑस्ट्रेलियातील उर्वरित सामने तसेच भारत दौऱ्यावर बहिष्कार घालण्याची धमकी दिली आहे, असे वृत्तात म्हटले आहे.

ऑस्ट्रेलियन दौऱ्यात शोएबच्या वागण्याचा मोठा फटका पाकिस्तान संघाला बसला असून त्याने अपेक्षित कामगिरी तर केली नाहीच शिवाय मैदानाबाहेरच्या आपल्या करामतींनी संघाचेही नाव बदनाम केले. अनफिट म्हणून त्याला ऑस्ट्रेलियावरून मायदेशी बोलावून घेण्यात आले असले तरी खरे कारण त्याच्या वर्तणुकीचे असल्याचे सांगितले जाते. शोएबशिवाय पाकिस्तान संघ बऱ्यापैकी कामगिरी करत असून त्याच्याविना संघाचे काही अडत नसल्याचे इंझमाम व योहानाने पाकिस्तान क्रिकेट मंडळाच्या पदाधिकाऱ्यांच्या कानावरही घातल्याचे सांगण्यात येते.

ऑस्ट्रेलियात आधुनिक वैद्यकिय सुविधा उपलब्ध असताना शोएबला दुखापतींवर उपचार करून घेण्यासाठी पाकिस्तान बोलावून घेण्याची काहीएक गरज नव्हती. पण दुखापत हे माघारीचे वरचे कारण असून खरे कारण त्याची वागणुक असल्याचे सुत्रांनी सांगितले.

दरम्यान शोएबवरून पाकिस्तान संघात वादळ उठल्याच्या वृत्ताचा पाकिस्तान क्रिकेट मंडळाचे प्रसार माध्यम संचालक अब्बास झैदी यांनी इन्कार केला आहे. संघात असे काहीही वादळ उठलेेले नसून सर्वजण देशासाठी एकदिलाने खेळत आहेत, असे झैदी यांनी सांगितले.

शोएब मायदेशी परतल्यानंतर पाकिस्तानच्या कामगिरीत सुधारणा झाली असून तिरंगी झटपट स्पधेर्च्या अंतिम फेरीतही त्यांनी प्रवेश केला. तर शोएबच्या जागेवर आलेल्या मध्यमगती गोलंदाज नावेद उल हसनने मिळालेल्या संधीचा फायदा उचलत छान कामगिरी केली आहे. वडीलांचे निधन झाल्यावरही त्याने मायदेशी परत येण्याऐवजी संघासाठी आपण खेळत राहणार असल्याचे जाहीर केले.

 
</text>
</doc>
