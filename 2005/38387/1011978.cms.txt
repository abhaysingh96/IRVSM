<doc>
<docno>1011978.cms.txt</docno>
<text>
 
महाराष्ट्र
दुकानांमध्ये चोऱ्या करणारी सोलापूरची टोळी गजाआड
[ Friday, February 04, 2005  11:29:14 pm]


म. टा. प्रतिनिधी

पुणे : कपडे विकत घेण्याच्या बहाण्याने दुकानांमध्ये जाऊन हातचलाखीने चोरी करणाऱ्या सोलापूरमधील सातजणांच्या टोळीला पोलिसांनी शुक्रवारी गजाआड केले.

ही टोळी जीपमधून शहरात फिरायची. त्यातील तीन महिला आणि एक पुरुष दुकानामध्ये जाऊन अन्य साथीदार जीपमध्ये बसायचे. दुकानात किमती साड्या काढायला सांगून हातचलाखीने त्यातील काही साड्या ते लंपास करायचे. ही टोळी महापालिका भवन बसस्थानकाजवळ आल्याची माहिती समजल्यावर गुन्हे शाखेचे फौजदार वसंत गिरी आणि सहकाऱ्यांनी सातजणांना पकडले. त्यात निर्मला जाधव, नंदा गायकवाड आणि अश्विनी जाधव या तीन महिला तसेच जावेद जमादार, अंबादास जाधव, श्रीनिवास जाधव आणि राजू गायकवाड यांचा समावेश आहे.

त्यांनी शिवाजीनगर भागातील कलाकृती टेक्सटाइलमधून 16 हजार रुपयांच्या साड्या, नळस्टॉप चौकातील कासट सिलेक्शन या दुकानातून 15 हजार रुपयांच्या साड्या, उरुळीकांचनमधील रुपाली टीव्ही सेंटरमधून व्हिसीआर चोरल्याचे उघडकीस आले. ते मूळचे सोलापूरच्या सलगरवस्तीतील असल्याचे पोलिसांनी सांगितले.

 
</text>
</doc>
