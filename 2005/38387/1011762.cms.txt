<doc>
<docno>1011762.cms.txt</docno>
<text>
 
महाराष्ट्र
गारपीटग्रस्तांना आश्वासने नको, आथिर्क मदत हवी
[ Friday, February 04, 2005  08:23:57 pm]


रामानंद व्यवहारे

परभणी : नांदेड, परभणी आणि हिंगोली या जिल्ह्यांत 26 ते 31 जानेवारीच्या कालावधीत वारंवार झालेल्या गारपीटीने शेतकऱ्यांचे मोठेच नुकसान झाले आहे. ज्वारी, गहू, तूर, कापूस, सूर्यफूल ही अगदी हातात आलेली पिके जमीनदोस्त झाली आहेत. मोसंबी, चिकू आणि पपई या फळपिकांचीही अपरिमित हानी झाली आहे. आता हे नुकसान कसे भरून काढायचे या चिंतेत सध्या मराठवाड्याच्या या तीन जिल्ह्यांतील शेतकरी पडले आहेत. नुकसानभरपाईची मागणी केलेल्या शेतकऱ्यांना तातडीने आथिर्क साह्य देऊन त्यांना सावरून घेण्याची गरज आहे.

पाण्याची पातळी खोल गेल्याने यावषीर् वरील जिल्ह्यांतील काळी, कसदार जमीन असलेल्या शेतकऱ्यांनी ऊस, केळी पिकांचे प्रमाण कमी करून कापूस, तूर, ज्वारी, गहू या कमी कालावधीच्या पिकांकडे मोर्चा वळविला होता. विदर्भापाठोपाठ मराठवाड्याच्या नांदेड, परभणी आणि हिंगोली जिल्ह्यांत कापसाचे क्षेत्र अधिक आहे. यावषीर् कापसाचे उत्पादन बऱ्यापैकी झाले. शेतावर वेचणीसाठी तयार असलेल्या व बोंडाच्या रूपाने झाडाला राहिलेला कापूस गारपीटीने शंभर टक्के खलास झाला. कापूस पणन महासंघाने खरेदी करून साठविलेला तसेच खरेदीसाठी रांगा लावून असलेल्या शेकडो शेतकऱ्यांचा लाखो क्ंविटल कापूस भिजून गेला. ज्वारीचे कोठार म्हणून ओळखल्या जाणाऱ्या या जिल्ह्यात यंदा मोठ्या प्रमाणावर ज्वारीचा पेरा होता. जायकवाडी भरल्याने गव्हासाठी शेतकऱ्यांना पाणी उपलब्ध झाले म्हणून गव्हाचा पेरा जास्त होता. कापूस पिकात तुरीची लागवड केली जाते. हरबरा, करडई यांचेही मोठे क्षेत्र आहे. ही सर्व पिके 26 जानेवारीच्या सायंकाळी सुमारे अर्धा तास झालेल्या गारपीटीने पूर्णत: नष्ट झाली.

मागच्या वीस वर्षांत अशी गारपीट कधीही झाली नाही, असे वयोवृद्ध सांगून निसर्ग कोपल्याचे बोलून स्वत:चे समाधान करून घेतात. गहू, ज्वारी ही हातची पिके गेल्याने उद्या खायचे काय हा मोठा बिकट प्रश्ान् त्यांच्यासमोर उभा ठाकला आहे. हाच प्रश्ान् सध्या शेतकऱ्यांना त्यांचे जगणे अधिक बिकट करीत आहे. ही गारपीट नेहमी होते तशी नव्हती. पाव किलो वजनाच्या गारांचा मारा झाल्याने पिके आडवीच पडली. गारांच्या फटक्याने फळबागा कोलमडल्या. परभणीच्या पूर्णा, पालीम तालुक्यात डिग्रस, फळा पिंपळगाव, राहाटी, खखडा, फुलकळहा, माखणी, कळगाव शिवारात शेकडो हेक्टरवरील पिके नष्ट झाली आहेत. एकूण 97 गावांना गारपीटीचा तडाखा बसला. जिल्हा प्रशासनाने नुकसानीचा अंदाज घेतला आहे व तो साधारणत: तीस कोटींच्या घरात जात आहे.

नांदेड जिल्ह्यात धर्माबाद, लोहारा, कंधार तालुक्यांत गारपीट झाली. पिकांच्या हानीबरोबरच मोर, बगळे, चिमण्या आणि हरणेदेखील मरून पडली. पूर्णा तालुक्यात सर्वाधिक पक्षी मृत झाले. गायी, म्हशी आणि मेंढ्या मरून पडल्या. आंब्याच्या झाडांचा मोहर गळून पडला. हेही नुकसान 20 कोटींच्या आसपास असण्याचा संभव आहे. मराठवाड्याच्या विकासाबद्दल बोलणारे लोकप्रतिनिधी सध्या तरी या प्रश्ानवर गप्प आहेत. काही ठिकाणी आमदार आणि खासदारांनी शेतकऱ्यांना भेटी दिल्या, नुकसानभरपाईचे आश्वासन दिले. परंतु हवालदिल झालेले शेतकरी प्रत्यक्ष आथिर्क मदत मिळाल्याशिवाय सावरणार नाहीत, हेही खरे आहे.

 
</text>
</doc>
