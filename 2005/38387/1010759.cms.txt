<doc>
<docno>1010759.cms.txt</docno>
<text>
 
महामुंबई
झोपडी बचाव आंदोलनात खैरनारही उतरले
[ Friday, February 04, 2005  12:04:29 am]


म. टा. प्रतिनिधी

मुंबई : एकेकाळी बेकायदा बांधकामांचे कर्दनकाळ समजले जाणारे मुंबई महापालिकेचे माजी उपायुक्त गो. रा. खैरनार यांनी झोपडीधारकांच्या बचावासाठी सुरू झालेल्या आंदोलनात सहभागी होण्याची घोषणा गुरुवारी आझाद मैदानात केली. इतकेच नव्हे तर ' झोपडी तोडनेवालोंको हमेशा हटाना है, उनको गाडना है, गरीबोंकी झोपडी तोडनेवालोंके हाथपैर टूटेंगे ' असा नारा देत उपस्थितांना हात उंचावण्यास सांगून, निवाऱ्याच्या हक्कासाठीच्या लढाईत अखेरपर्यंत आपण तुमची साथ देणार असल्याचे जाहीर केले.

येत्या दोन दिवसांत झोपड्या तोडण्याची मोहीम न थांबल्यास मुंबई बंद पाडून जेलभरो आंदोलन करण्याचा इशारा ' आवास अधिकार संयुक्त कृती समितीच्या नेत्यांनी दिला.

खैरनार धरणे आंदोलनाच्या ठिकाणी आल्यानंतर झोपडीधारकांच्यामध्ये बारा हत्तीचं बळ संचारल्याची भावना होती. पण काही नेत्यांना त्यांची उपस्थिती अडचणीची वाटत होती. खैरनार बोलण्यास उभे राहण्यापूवीर् आझमी तेथून काही काळ निघून गेले.

तोडफोड करणारा माणूस तुमच्यामध्ये कसे आला हे बघून तुम्हांला आश्चर्य वाटले असेल, पण मी कधीच गरीबांची झोपडी तोडली नाही. कुख्यात गँगस्टर दाऊद इब्राहिम, अरूण गवळी, अमर नाईक यांची बेकायदा बांधकामे तोडली. दाऊदची बांधकामे तोडण्याचा सपाटा सुरू झाल्यानंतर काही राजकारण्यांना ते मानवले नाही. मला निलंबित करून घरी बसवण्यात आले असे खैरनार म्हणाले.

बाळासाहेब ठाकरे, मनोहर जोशी, पोलिस अधिकारी, मंत्री यांच्याशी संबंधित 20 बियरबार तोडल्याने त्यांच्यादृष्टीने आपण नालायक ठरलो. निवृत्तीनंतर आपण गुजरातेत पुनवर्सन कार्यास गेलो होतो. आता काहीच काम नसल्याने या संघर्षात उतरण्याचे ठरविले आहे, असे ते म्हणाले.

समाजवादी पक्ष, मार्क्सवादी कम्युनिस्ट पक्ष, शेतकरी कामगार पक्ष, लाल निशाण गट, डाव्या कामगार संघटना व विविध सामाजिक क्षेत्रातील संघटना यांच्या पुढाकाराने स्थापन झालेल्या संयुक्त कृती समितीतफेर् आझाद मैदानात सरकारच्या झोपड्या तोडण्याच्या मोहीमेविरुद्ध धरणे आंदोलन करण्यात आले. दुपारी दोनपासून खाजगी बस गाड्या, ट्रक, टेंपो आणि लोकलद्वारे तुटलेल्या झोपड्यातील लोक दाखल होत होते. यासाठी समाजवादी पक्षाने मोठी मेहनत घेतली असल्याने मुस्लिम बहुसंख्य इलाख्यातील व उत्तर भारतीय लोकांचा त्यात मोठा भरणा होता. सप व मार्क्सवाद्यांचे ध्वज मोठ्या प्रमाणात फडकत असले तरी आपली झोपडी कशी टिकेल, यासाठी आलेल्या मंडळी प्रत्येक भाषणे मन लावून ऐकत होती.

समाजवादी पक्षाचे नेते अबु आझमी यांनी तुटलेल्या झोपड्यातील लोकांची नावे मतदारयादीतून कमी करण्याचा सरकारने प्रयत्न केल्यास हायकोर्टात जाण्याचा इशारा दिला. मंुबईत मंत्र्यांना फिरू दिले जाणार नाही, अशी धमकीही त्यांनी दिली. आयटकचे नेते ए. डी. गोलंदाज, मार्क्सवादी कम्युनिस्टचे महेंदसिंग, शेकापचे प्रा. एस. व्ही. जाधव, जनता दलाचे सुहास बने, लाल निशाणचे यशवंत चव्हाण, माजी न्यायमूतीर् होस्बेट सुरेश, शशी सोनवणे, संजय सिंघवी आदींनी सरकारवर हल्ला चढवला.

 
</text>
</doc>
