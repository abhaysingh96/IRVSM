<doc>
<docno>1011749.cms.txt</docno>
<text>
 
महाराष्ट्र
ग्राहकांचे हक्क संपुष्टात'
[ Friday, February 04, 2005  08:14:39 pm]


म. टा. वृत्तसेवा

नांदेड : नवीन वीज कायद्यामुळे ग्राहकांचे सर्व हक्क संपुष्टात येणार आहेत. वीज ही सेवा न रहाता तिचा धंदा होणार आहे. वीज क्षेत्रात गुंतवणूक करणाऱ्यांसाठी पायघड्या घालण्याचा प्रकार नवीन वीज कायद्यात स्पष्ट दिसतो, असे मत वीज ग्राहक संघटनेचे प्रताप हेगाडे यांनी व्यक्त केले आहे.

येथील जिल्हा परिषदेच्या यशवंतराव चव्हाण सभागृहात जनता दलाने आयोजित केलेल्या वीज ग्राहकांच्या मेळाव्यात ते बोलत होते. विजेचे लोड शेडिंग करण्याऐवजी वीज उत्पादन वाढवावे, असे ते म्हणाले.

राज्यात एक कोटी वीज ग्राहक असून, विजेची मागणी बारा हजार मेगावॅट एवढी आहे. प्रत्यक्ष उत्पादन व खरेदीद्वारे नऊ हजार पाचशे मेगावॅट वीज उपलब्ध होते. 2500 मेगावॅट विजेची तूट सध्या भासते. विजेची साठवण सध्या करता येत नाही. तिची कमाल मागणी अंदाजावर ठरते. गेल्या आठ ते दहा वर्षांत वीज उत्पादनाकडे दुर्लक्ष केले असल्याने राज्यात वीज टंचाईचे संकट उद्भवले आहे, असे ते म्हणाले.

मागील कालखंडात केवळ 300 ते 400 मेगावॅट विजेचे उत्पादन वाढले. हे उत्पादन आणखी वाढावे यासाठी कोणते उपाय करावे लागतील याचा तपशील देताना हेगाडे म्हणाले, उरण येथील वीज निमिर्ती केंदाची क्षमता 912 मेगावॅटची आहे. प्रत्यक्षात 450 मे. वॅ. उत्पादन होते. वीज मंडळाने ऑगस्ट 2001 मध्ये दिलेल्या शपथपत्रानुसार चांगल्या प्रतीचा कोळसा वापरल्यास 600 मेगावॅट उत्पादन वाढू शकते. तसेच उच्चदाब वीज वाहिन्यांवर सत्तर टक्के क्षमता वाढविल्यास 200 मेगावॅट वीज अधिक मिळेल. 2000 मध्ये विजेची गळती व चोरी 39.52 टक्के एवढी होती. ती दरवषीर् 3 टक्क्यांनी कमी केली जाईल, असे आश्वासन वीज मंडळाने आयोगास दिले होते, ते पाळले गेले असते तर 1200 मेगावॅट वीज आज उपलब्ध झाली असती, असे हेगाडे म्हणाले.

वीज नियामक आयोग आणि गोडबोले समितीच्या अहवालानुसार ग्रामीण भागाच्या तुलनेत शहरी भागात अधिक चोरी होते. गळतीचे प्रमाणही 22 ते 40 टक्के आहे. 100 टक्के मीटर बसविलेल्या जागी व 50 टक्के मीटर बसविलेल्या जागी 17 ते 18 टक्के वीज गळती होते ती 39 टक्के कशी झाली ? यामागेही वीज मंडळाची चलाखी आहे. अगोदर विजेचा वापर 3600 तास दाखवला जायचा. प्रत्यक्षात तो 1500 तासच होता, असा गौप्यस्फोटही त्यांनी केला. 19 टक्क्यांवरील वीज गळतीला ग्राहक कदापि जबाबदार नाही, असा सुप्रीम कोर्टाच्या एका निवाड्याचा हवाला देत हेगाडे म्हणाले, दरवषीर् 3500 कोटी रु. ची वीज राज्यात चोरीस जाते. ही रक्कम गोवा राज्याच्या अर्थसंकल्पापेक्षा अधिक आहे. वीज चोरी रोखण्यासाठी वीज मंडळाचे अधिकारी व कर्मचारी यांनी इमानदारीचे व्रत घेतले पाहिजे. ग्राहकांच्या कॅपासिटरवर 90 विजेचे मोजमाप आले तर ग्राहकाला दंड होतो, पण वीज मंडळाच्या कॅपासिटरवर 50 टक्के मोजमाप येऊनही वीज मंडळास कोणताच दंड आकारला जात नाही. वीज नियामक आयोग हा 1998 मध्ये स्थापन झाला. त्यानंतर नवीन वीज कायदा व त्यातील तरतुदी म्हणजे जागतिकीकरणाचे टप्पे आहेत. आयोगाचे निर्णय हे मंडळावर बंधनकारक असतात. सरकारवर त्यांनी जबाबदारी झटकल्याचा आरोप केला.

 
</text>
</doc>
