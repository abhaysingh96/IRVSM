<doc>
<docno>1011819.cms.txt</docno>
<text>
 
बहुतांची अंतरे
फ्रंट स्टेज नाट्यरसिकाचा विसर!
[ Friday, February 04, 2005  09:02:26 pm]


गेल्या नाट्यसंमेलनात निर्माते स्टेज कलावंत व बॅक स्टेज वर्कर यांच्या मागण्या मागताना सोयीस्कररीत्या विसरला गेला, तो ' फ्रंट स्टेज नाट्यरसिक. ' ज्या फ्रंट स्टेज प्रेक्षकाची दाद, टाळी यामुळेच स्टेजवर कलावंत उभा राहू शकतो व नाट्यव्यवसाय चालू शकतो, हे विसरून कसे चालेल ?

नाट्यगृह अल्प दरात, नाटकांच्या जाहिरातीसाठी सवलतीचे दर, कलावंतांना सरकारी कोट्यातून घरे वगैरे सर्व गोष्टी मागताना नाट्यरसिक प्रेक्षकांच्या पदरात आपण काय टाकतो, याचा विचार निर्माते करतील काय ? दजेर्दार नाटकांचा अभाव, दोन, पावणेदोन तासांत उरकलेले नाटक, तिकिटांचे वाढलेले अव्वाच्यासव्वा दर, वेळेवर नाटक सुरू न करणे इत्यादी प्रकारांमुळे प्रेक्षकांची फसवणूक होत असते.

मराठी माणसांच्या नाट्यवेडाचा फायदा उठवायचा, हा निर्मात्यांचा एकमेव उद्देश असतो. नाटकाचा ' धंदा ' करायचा, शासनाकडून सवलती मिळवायच्या व प्रेक्षकांना मायबाप म्हणत त्यांच्या तोंडाला पाने पुसायची हे जास्त काळ चालेल असे वाटत नाही.

बॅक स्टेज वर्कर व रंगभूमी कलावंत यांच्या संघटनांप्रमाणेच प्रेक्षकांचीही संघटना काढण्याची वेळ आता आली आहे.

मल्हार वरळीकर, दादर, मुंबई.

 
</text>
</doc>
