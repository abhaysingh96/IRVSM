<doc>
<docno>1011835.cms.txt</docno>
<text>
 
महाराष्ट्र
जामठी दरोड्याची उपमुख्यमंत्र्यांकडून गंभीर दखल
[ Friday, February 04, 2005  09:26:45 pm]


म. टा. वृत्तसेवा

जळगाव : बोदवड तालुक्यातील जामठी येथे बुधवारी पडलेला दरोडा आणि त्यात एकाचा गोळीबारात झालेला मृत्यू ; याची उपमुख्यमंत्री आर. आर. पाटील यांनी गंभीर दखल घेतली असून या घटनेच्या चौकशीचे आदेश दिले आहेत. परिणामी नाशिक विभागाचे डीआयजी अंकुश धनविजय यांनी जामठीला भेट दिली

बोदवड तालुक्यातील जामठी येथील जिल्हा बँकेच्या शाखेवर बुधवारी दरोडा पडला या ' धूम ' स्टाइल दरोड्यात गोळीबारात एकजण ठार झाला तर 48 हजार रुपये दरोडेखोरांनी लुटून नेले. या घटनेचे अत्यंत तीव्र पडसाद जिल्हाभर उमटले आहेत.

जळगाव जिल्ह्यात चोरी दरोडे, घरफोडीसह अनेक अवैध धंदे जोरात सुरू असल्याचा आरोप आमदार एकनाथ खडसे यांनी यापूवीर् अनेकदा केला होता. पण पोलिसांनी याकडे कधीच गांभीर्याने पाहिले नाही.

डीआयजी धनविजय आले असताना त्यांच्यासमोरच आमदार खडसे व पोलिस अधिकाऱ्यांमध्ये जोरदार शाब्दिक चकमक झडली. घटनास्थळी पोलिस उशीरा पोहोचल्याचे म्हणणे पोलिस अधिकाऱ्यांनी खोडून काढण्याचा प्रयत्न केला.

खडसेंना अरेतुरेची भाषा वापरली गेली त्यामुळे संतप्त झालेल्या खडसे यांनी धनविजय यांच्या समोर जामठी येथे ठिय्या आंदोलन सुरू केले. नागरिकांकडूनही त्यांना उत्स्फूर्त प्रतिसाद मिळाला. अखेर आधिकाऱ्यांनी माफी मागितल्यानंतर हे प्रकरण मिटले..

दरम्यान या प्रकरणाच्या तपासासाठी तीन पथके तयार करण्यात आली आहेत. यातील एक पथक औरंगाबादला, दुसरे मध्य प्रदेशात तर तिसरे मलकापूर येथे रवाना झाले. मलकापूर येथे एका संशयितास ताब्यात घेऊन त्याच्याकडून दहा हजार रुपयांची रोकड व दोन मोटार सायकली हस्तगत करण्यात आल्या.

 
</text>
</doc>
