<doc>
<docno>1010814.cms.txt</docno>
<text>
 
महामुंबई
मुंबईकरांना दिलासा
[ Friday, February 04, 2005  12:31:56 am]


म. टा. प्रतिनिधी

महापालिकेचा कोणतीही करवाढ नसलेला अर्थसंकल्प

मुंबई : मुंबईकरांवर कोणतीही करवाढ न लादणारा मुंबई महानगरपालिकेचा 2005-2006 चा 72 लाख रु. शिलकीचा अर्थसंकल्प गुरुवारी सादर झाला. शहराच्या सर्वांगीण विकासाला चालना देणाऱ्या या अर्थसंकल्पात रस्ते, सार्वजनिक आरोग्य आणि पाणीपुरवठ्याच्या कामांसाठी दोन हजार 123 कोटी रुपयांची तरतूद करण्यात आली आहे. आरोग्यासाठी साडे आठशे कोटी रुपयांची तरतूद आहे. त्याशिवाय नगरसेवक निधी 25 लाख रु. करण्यात आला आहे. अनुकंपा तत्वावर कामगाराच्या वारसाला सामावून घेण्याचे धोरण प्रभावीपणे राबवण्यात येणार आहे. करवाढ नसली तरी पाण्याचा वापर प्रमाणापेक्षा वाढल्यास दर वाढविण्याचा इशारा देण्यात आला आहे.

स्थायी समितीच्या सभेत आयुक्त जॉनी जोसेफ यांनी व स्थायी समिती अध्यक्ष दत्ता दळवी यांना अर्थसंकल्प सादर केला. उत्पन्नाच्या बाजूला चार हजार 360 कोटी 31 लाख रु. तर खर्चाच्या बाजूला चार हजार 359 कोटी 59 लाख रु. दाखविण्यात आले आहेत. पायाभूत सेवासुविधांवर भर देताना कोणत्याही प्रकारचा नवा कर वाढवण्यात आलेला नाही आणि विद्यमान करांमध्ये वाढही करण्यात आलेली नाही. 2005 हे साल ' मुंबई स्वच्छता वर्ष ' जाहीर करण्यात आल्याने पायाभूत सुविधांमध्ये सुधारणा करण्यात येणार आहे.

घनकचरा व्यवस्थापन, रस्त्याचे सिमेंट काँक्रिटीकरण, पूल, सार्वजनिक आरोग्य, पाणीपुरवठा, मलनि:सारण अशा सुविधांसाठी दोन हजार 122 कोटी 80 लाख रुपयांची तरतूद करण्यात आली आहे.

मुंबईतले 33 रस्त्यांच्या काँक्रिटीकरणास प्रारंभ झाला आहे. या अर्थसंकल्पात 50 रस्त्यांचे काँक्रिटीकरण करण्यासाठी 202 कोटी नऊ लाख रूपयांची तरतूद करण्यात आली आहे.

नगरसेवक निधी 20 लाख रुपयांवरून 25 लाख रु. करण्याचा प्रस्ताव आहे. पालिकेची आथिर्क स्थिती मजबूत करण्यासाठी ' क्षेपण भूमी संपादन निधी ' आणि प्राथमिक शालेय इमारत परिरक्षण निधी ' असे दोन नवीन निधी स्थापन करण्यात येणार आहेत. पिण्याचे पाणी आणि प्रकल्पांसाठी 471 कोटी 67 लाख रुपयांची तरतूद केली आहे.

मध्य वैतरणा प्रकल्पाच्या कामांसाठी 80 कोटी रुपयांची तरतूद करण्यात आली आहे. दूषित पाणीपुरवठा होणारे विभाग निश्चित करण्यात आले आहेत. जलवाहिन्या बदलणे, त्यांना आतून सिमेंटचा गिलावा देणे, या कामांना प्राधान्य देण्यात येणार आहे.

मुंबईत पाण्याची मागणी वाढत आहे. पाण्याचा प्रमाणापेक्षा अधिक वापर करणाऱ्यांना नवी दिल्लीप्रमाणे ' टेलीस्कोपिक दरपद्धती ' आकारण्याचे सूचित केले आहे. मुंबईतही अशा प्रकारचे दर अंमलात आणण्याबाबत अभ्यास करण्यात येणार आहे. पाणी खात्याचा ' ग ' अर्थसंकल्प एकत्रित करून एकूण 7020 कोटी 58 लाख रुपयांचा अर्थसंकल्प आहे.

सार्वजनिक आरोग्यासाठी 849 कोटी 87 लाख रु.

संगणकीकरणासाठी 70 कोटी रु.

कर्मचाऱ्यांची संख्या आणि उत्पादकतेचा अभ्यास करण्यासाठी मॅकेन्झी कंपनीची नियुक्ती.

3 रुग्णालयांच्या ओपीडीच्या आधुनिकीकरणासाठी 17 कोटी 21 लाख रु.

' विक्रांत ' च्या संग्रहालयासाठी एक कोटीची तरतूद

उपनगरांतील पालिका रुग्णालयांचे आधुनिकीकरण

तिवरांच्या जंगलाचे संरक्षण आणि माहीमच्या किल्ल्याचे सुशोभिकरण.

घरगल्ल्यांची रोज सफाई करण्याचा धोरणात्मक निर्णय.

जिजामाता उद्यान सिंगापूरच्या धतीर्वर करण्यासाठी मास्टर प्लॅन.

मलेरियाला आळा घालण्यासाठी मोहीम तीव्र

भटक्या कुत्र्यांच्या संख्येला आळा घालण्यासाठी मोहीम.

 
</text>
</doc>
