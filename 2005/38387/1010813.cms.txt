<doc>
<docno>1010813.cms.txt</docno>
<text>
 
महामुंबई
शिवाजी तळेकर यांना कोणत्याही क्षणी अटक?
[ Friday, February 04, 2005  12:30:29 am]


म. टा. प्रतिनिधी

मुंबई : आपल्या बेहिशेबी संपत्तीवर धाडी पडल्यानंतर लगेच तब्येत बिघडून हॉस्पिटलात दाखल झालेल्या आणि आपल्या राजकीय वर्तुळातील प्रभावाच्या आधारे आपले स्थान अबाधित ठेवण्याचा प्रयत्न करणाऱ्या महानंदचे कार्यकारी शिवाजी तळेकरांचा अटकेस स्थगिती देण्यास कोर्टाने नकार दिला आहे.

दुसरीकडे तळेकर व त्यांच्या पत्नीविरोधात पोलिसांनी एफआयआर नोंदविला असून त्यांना कोणत्याही क्षणी अटक होण्याची शक्यता आहे.

ठाणे जिल्ह््यात चिकूच्या बागा, शेकडो एकर जमिनी, चार फ्लॅट, बंगला अशी मालमत्ता असलेल्या शिवाजी तळेकर यांनी धाडी पडल्यानंतर हॉस्पिटलची वाट पकडली होती आणि सेशन्स कोर्टात अटकपूर्व जामीनासाठी अर्ज केला होता.

महत्वपूर्ण कागदपत्रे व संपत्ती त्यांनी अन्यत्र हलविल्याचाही संशय आहे. गुरुवारी सत्र न्यायाधीश एस. वाय. महाजन यांच्यापुढे या अर्जाची सुनावणी आली असता कोर्टाने अटकेस स्थगिती देण्यास नकार दिला.

यावेळी तळेकर व त्यांच्या पत्नीवर एफआयआर नोंदविण्यात येणार असल्याची माहिती तसेच तळेकर यांच्या मालमत्तेचे ज्ञात तपशील पोलिसांनी कोर्टाला सादर केला.

दरम्यान, गुरुवारी सायंकाळीच तळेकर पती-पत्नीच्या विरोधात एफआयआर नोंदविण्यात आला असून त्यांना केव्हाही अटक होण्याची शक्यता व्यक्त करण्यात येत आहे.

 
</text>
</doc>
