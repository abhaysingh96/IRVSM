<doc>
<docno>1011831.cms.txt</docno>
<text>
 
अग्रलेख
मेधाचा बुलडोझर!
[ Friday, February 04, 2005  09:13:12 pm]


पावसाळा आला की, रस्त्याच्या कडेला ओलसर भागात अचानक कुत्र्याच्या छत्र्या दिसू लागतात. काही काळाने त्या दिसेनाशाही होतात. त्या कुठून आल्या आणि कुठे गेल्या याची फारशी दखलही कुणी घेत नाही. काही वर्षांपूर्वी ' डिमॉलिशन मॅन ' म्हणून देशभरच्या माध्यमांत गाजणारे माजी महापालिका उपायुक्त गो. रा. खैरनार यांचेही तसेच आहे.

गेली काही वर्षे त्यांचे अस्तित्व मुंबईकर विसरले होते. पण मुंबईत अनधिकृत बांधकामे व झोपड्यांविरुद्धची मोहीम सुरू झाली आणि अचानक खैरनार आझाद मैदानात अवतरले. त्यांच्या साथीला होते, समाजवादी पाटीर्चे मुंबईचे नेते अबू आझमी. खैरनारांनी झोपड्या पाडण्याच्या मोहिमेला जोरदार विरोध केला आणि त्याविरुद्ध प्राणपणाने लढण्याची प्रतिज्ञाही केली.

वाऱ्याची दिशा बदलली की झाडांची पाने व फांद्याही उलट्या दिशेने हेलकावू लागतात, तसेच खैरनारांचेही आहे. काही वर्षांपूवीर् मुंबई महापालिकेतफेर् त्यांनी अतिक्रमणविरोधी मोहिमा हाती घेतल्या, तेव्हा रस्त्यावरच्या गरीब फेरीवाल्यांचा ताजा भाजीपाला ते लाथाडत असतानाची आणि रस्त्यांवरच्या टपऱ्यांवर कुदळ चालवत असल्याची छायाचित्रे प्रसिद्ध झाल्याचे त्यांना नाही, तरी महाराष्ट्रातील जनतेला स्मरतच असेल.

पुढे खैरनार निवृत्त झाले आणि त्यांच्या- भोवतीचे प्रसिद्धीचे वलयही नाहीसे झाले. तेव्हा शरद पवार यांच्याविरुद्ध ट्रकभर पुरावे आणण्याची वल्गना त्यांनी आझाद मैदानातच केली होती. पवार पुन्हा केंदात मंत्री बनले, तरी खैरनार त्यांच्याविरुद्ध पुराव्यादाखल कागदाचा एक कपटाही मिळवू शकले नव्हते, हेसुद्धा जनतेच्या स्मरणात आहे. असे खैरनार आता झोपडपट्टीवासीयांच्या बाजूने उभे ठाकले आहेत.

महापालिका उपायुक्ताच्या जबाबदारीच्या पदावर काम केल्याने, राज्य कायद्याने चालते आणि कायदा मोडणाऱ्यांना शिक्षा भोगावी लागते, हे त्यांना ठाऊक असेल. खैरनारांनी झोपड्या पाडणाऱ्यांचे हातपाय तोडण्याची भाषा वापरली. ती जोश म्हणून ठीक असली, तरी कायद्याच्या चौकटीत प्रक्षोभक ठरू शकते काय, ते तपासून पाहावे लागेल. असो. खैरनार यांचा पूवेर्तिहास पाहता, त्यांच्याकडून अधिक जबाबदारीच्या वर्तनाची अपेक्षा नसली, तरी ' नर्मदा बचाव ' चे आंदोलन तर्क आणि कायद्याच्या जोरावर नेटाने टिकवून धरणाऱ्या मेधा पाटकर यांनीसुद्धा ' झोपडी बांधा ' चा नारा द्यावा, ही बाब स्तिमित करणारी आहे.

मुंबईतील 1995 नंतरच्या झोपड्या अधिकृत नाहीत. सरकारी व सार्वजनिक जमिनीवर वसलेल्या अधिकृत झोपडपट्ट्यांमुळे मुंबईतील नागरी सुखसोयींवरील ताण वाढतो आहेच, शिवाय त्यांच्या अतिक्रमणामुळे अनेक सार्वजनिक हिताचे प्रकल्प अडले आहेत. प्रकल्प आणि त्यांचे ' अर्थकारण ' यांची निश्चित जाण असलेल्या मेधाताईंना प्रकल्प अडल्यामुळे दिवसागणिक त्यांची किंमत कशी वाढत राहते, तेही ठाऊक आहे. तरीही त्यांनी महात्मा गांधींच्या पुतळ्यासमोर ठिय्या धरला आणि आता झोपड्या पाडणाऱ्या बुलडोझरसमोर उभे राहण्याची तयारी दर्शवली. अशा आगखाऊ भाषेमुळे त्यांच्या मागे झोपडीवासी उभेही राहतील, पण त्यात ना त्यांचे भले ना मुंबईचे कल्याण. मुंबईत वाढत जाणाऱ्या अनधिकृत रहिवाशांच्या संख्येमुळे या शहराचा केवळ बकालपणाच वाढत आहे.

राजकीय स्वार्थ म्हणून यापूवीर् दर पाच वर्षांनी झोपड्या अधिकृत करण्यात आल्या. त्यामुळे आधी 1985, नंतर 1990 व शेवटी 1995 पर्यंतच्या झोपड्यांना संरक्षण मिळाले. पुढे काँग्रेस सरकारचा इरादा 2000 पर्यंतच्या झोपड्या अधिकृत करण्याचा होता. सुदैवाने सरकारला सुबुद्धी सुचली आणि मुंबईचे शांघाय करण्याच्या निमित्ताने का होईना, शहराच्या सुशोभिकरणाची मोहीम सुरू झाली. मेधाताईंचा विरोध गरिबांच्या झोपड्या हटवण्याला आहे. पण हे गरीब झोपड्यांमध्ये कोणता नरकवास भोगतात, याचाही तपास त्यांनी केला, तर त्यापेक्षा गावातील दारिद्याचे जीणे बरे, असे त्याच सांगतील.

गरिबांच्या झोपड्या हटवताना श्रीमंतांच्या अनधिकृत हवेल्या व टोलेजंग इमारतीही तोडा, असे त्या म्हणाल्या, तर त्या मागणीला पाठींबा मिळू शकेल, पण अनधिकृत बांधकामांविरुद्धच्या मोहिमेलाच त्यांचा विरोध असेल, तर केवळ मेधा पाटकर विरोध करतात, म्हणून बुलडोझर थांबवणे, हा सरकारचा कमकुवतपणा ठरेल. गेल्या दहा वर्षांत मुंबईत ज्या अनधिकृत वस्त्या उभ्या राहिल्या, त्यामुळे रस्ते रुंदीकरणासारखी कामे थांबलीच, शिवाय पाईपलाइन्स, विजेच्या तारा यांच्या अवतीभवतीसुद्धा झोपड्या आल्याने सार्वजनिक सुरक्षेचाही प्रश्न उभा राहिला. सार्वजनिक जीवनात काम करणाऱ्यांनी केवळ भावनेच्या आहारी न जाता समग्र परिस्थिती डोळ्यासमोर ठेवून विचार करायला हवा.

मेधाताईंचा स्वभाव असा की, त्यांना एखादा विषय भावला की, त्या स्वत:ला झोकून देतात. ' नर्मदा ' चे आंदोलन चालू असतानाच त्यांनी अचानक एन्रॉनविरुद्धसुद्धा बंड पुकारले होते, हे सर्वांच्या स्मरणात आहेच. थोडक्यात, एका बाजूला कुत्र्याच्या छत्र्यासारखे उगवणारे खैरनारांसारखे स्वयंघोषित पुढारी आणि दुसऱ्या बाजूला मेधाताईंसारखे नेतृत्व यांच्या कचाट्यात मुंबई मात्र असहाय बनली आहे.

 
</text>
</doc>
