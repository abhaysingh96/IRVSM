<doc>
<docno>1011850.cms.txt</docno>
<text>
 
देश-विदेश
महामार्ग विकासाचा चौथा टप्पा जाहीर
[ Friday, February 04, 2005  09:36:42 pm]


वृत्तसंस्था

नवी दिल्ली : राष्ट्रीय महामार्ग विकास प्रकल्पाचा चौथा टप्पा केंद सरकारने शुक्रवारी जाहीर केला. यात महामार्ग विकासाचे 20 हजार किलोमीटरचे काम 11 व्या पंचवाषिर्क योजनेत पूर्ण करण्याचे ठरविण्यात आले आहे.

या टप्प्यात महामार्गांचे दुपदरीकरण अंतर्भूत आहे. केंदीय मंत्रिमंडळ लवकरच तिसऱ्या टप्प्याला मंजुरी देण्याची शक्यता आहे. त्यानंतर चौथ्या टप्प्यासाठी सार्वजनिक गुंतवणूक मंडळाची मान्यता घेण्यात येईल. महामार्ग विकासाचे संपूर्ण काम 172 हजार कोटी रुपयांचे असून त्यापैकी 55 हजार कोटी रुपयांची मंजुरी तिसऱ्या टप्प्यासाठी होईल. यात राष्ट्रीय महामार्गाचे चौपदरीकरण आणि ईशान्येतील राज्यांमधील महामार्गाला जोडणाऱ्या रस्त्यांचा विकास करण्याची योजना आहे.

महामार्ग विकास प्रकल्पाच्या पहिल्या टप्प्यात दिल्ली, कोलकाता, चेन्नई, मुंबई यांना चार ते सहा पदरी मार्गांनी जोडणारी सुवर्ण चतुश्कोन योजना आहे. ती 2007 पर्यंत पूर्ण करणे अपेक्षित आहे. दुसऱ्या टप्प्यात काश्मीर ते कन्याकुमारी आणि सिलचर ते पोरबंदर वाहतूक सुविधा अधिक सक्षम करण्यात येईल. दहा वर्षांच्या कालावधीच्या या प्रकल्पात पाचवा व सहावा टप्पा उर्वरित 22 हजार किलोमीटर महामार्गांचा विकास करण्यासाठी असेल.

 
</text>
</doc>
