<doc>
<docno>1011764.cms.txt</docno>
<text>
 
महाराष्ट्र
कोकणातील कोळंबीला 'व्हाइट स्पॉट'चा फटका
[ Friday, February 04, 2005  08:25:05 pm]


म. टा. वृत्तसेवा

कणकवली : एकाच फटक्यात लाखो रुपयांच्या उत्पादनाचे नुकसान करणाऱ्या ' व्हाइट स्पॉट ' रोगाने सिंधुदुर्ग जिल्ह्यातल्या कोळंबी प्रकल्पांना दणका दिला आहे.

या संसर्गजन्य रोगाने देवगड, मालवण भागांतील काही मत्स्यशेती प्रकल्पांचे सुमारे 80 लाख ते एक कोटी रुपयांचे नुकसान झाले आहे. शासकीय यंत्रणेचे मात्र या कडे दुर्लक्ष झाल्याने हा उद्योग काहीसा अडचणीत आला आहेे.

हा रोग ' व्हाइट स्पॉट बॅक्युलो व्हायरस ' म्हणजेच ' डब्ल्यु. एस. बी.व्ही. ' विषाणुंंमुळे होतो. ' पिनियस ' जातीच्या सर्व कोळंबींना याचा धोका आहेेे. परिणामी अनेक प्रकल्पधारक मत्स्य बीज संवर्धनाचा कार्यक्रम पुढे ढकलत आहेत.

या रोगामधे प्रादुर्भाव झालेल्या कोळंबी काठाकडे झेप घेतात. त्यांच्या कवचांवर पांढरे ठिपके दिसतात आणि त्यांची नांगी मोडल्यासारखी दिसते. त्यांचा रंग लालसर दिसू लागतो. ही लक्षणे कोळंबी उजेडात धरल्यास स्पष्ट दिसतात.

हा रोग आढळल्यास लगेचच उपाययोजना कराव्या लागतात. औषधोपचारांबरोबरच कोळंबीची घनता कमी करावी लागते. हा रोग संसर्गजन्य असल्यामुळे दूषित पाणी खाडीत सोडताना फार काळजी घेतली पाहिजे.

शेजारील प्रकल्पांनाही त्याबाबतची माहिती देणे आवश्यक आहे. अशी माहिती दिली गेली नाही तर त्या पाँडसमध्येही हा रोग पसरण्याचा धोका उद्भवू शकतो, असा इशारा तज्ज्ञांनी दिला आहे.

 
</text>
</doc>
