<doc>
<docno>1011920.cms.txt</docno>
<text>
 
क्रीडा
फलंदाज सचिनच असेल!
[ Friday, February 04, 2005  10:43:19 pm]


दुबई : आंतरराष्ट्रीय क्रिकेटमध्ये शंभर शतके झळकावणारा पहिला फलंदाज सचिन तेंडुलकरच असू शकेल, असे भकित ऑस्ट्रेलियाचा माजी कर्णधार स्टीव वॉ याने केले आहे.

येथे व्यवसायाच्या निमित्ताने आला असताना वॉने हे भाकित केले. शतकांचेही शतक झळकावण्याचा मान सचिनच मिळवू शकेल, असे स्पष्ट करत वॉ पुढे म्हणाला, सचिनने कसोटी व झटपट सामन्यांमध्ये आतापर्यंत 71 शतके झळकावली आहेत. आता त्याला 29 शतके हवी आहेत.

गल्फ न्यूजला मुलाखत देताना वॉने सचिनच्या फलंदाजीची तारीफ केली. मात्र शतकांचे शतक करण्यासाठी त्याला प्रकृतीनेही साथ देण्याची आवश्यकता असल्याचेही प्रतिपादन त्याने केले.

वॉच्या नेतृत्वाखाली ऑस्ट्रेलियाने सर्वाधिक सामने जिंकले आहेत. मात्र आपल्याला भारतात मालिका जिंकता न आल्याची खंत त्याच्या बोलण्यातून जाणवली.

वॉ पुढे सांगतो, सौरव गांगुलीचा संघ जगज्जेत्या ऑस्ट्रेलियाला गाठण्याचा प्रयत्न करत असून त्यापाठोपाठ इंग्लंड व दक्षिण आफ्रिकाही चांगली कामगिरी करत आहेत. पाकिस्तान संघात गुणवान खेळाडू असून प्रशिक्षक बॉब वुल्मर या गुणवान खेळाडूंचा लौकरच चांगला संघ घडवू शकतील.

गतवर्षी निवृत्ती जाहीर केल्यानंतर आपण पुस्तक लिहिण्यास सुरुवात केली असून आतापर्यंत 150,000 शब्द लिहिले गेले असून मागे वळून बघताना लिहिलेल्या या अनुभवाला संशोधनाचीही जोड दिली आहे. नोव्हेंबरमध्ये ते पूर्ण होईल, असे वॉने सांगितले.

 
</text>
</doc>
