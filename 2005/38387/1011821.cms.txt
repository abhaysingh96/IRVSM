<doc>
<docno>1011821.cms.txt</docno>
<text>
 
लेख: एअरमेल
उलघाल ते आत्मविश्वास
[ Friday, February 04, 2005  09:03:48 pm]


पत्रकारितेत बायकांनी येणं हे आता नवीन राहिलेलं नाही. इलेक्ट्रॉनिक क्रांतीमुळे सुगीचे दिवस आलेल्या माध्यमांत बायकांचा वावर सहज दिसतो. पण ' युद्धपत्रकारिता ' आजही त्यांच्यापासून लांब आहे. म्हणूनच गेली दोन दशकं यात पाय रोवून उभ्या असलेल्या ख्रिस्तिना लॅम्बचं स्थान आदराचं आहे. आई झाल्यावरही हे स्थान तिनं आत्मविश्वासानं टिकवलं आहे.

उलघाल. करियर आणि मातृत्व या दोन धृवांवर एकाच वेळी पाय ठेवता येत नाही, म्हणून होणारी तगमग. मनापासून निवडलेल्या करियरवर तिचं प्रेम आहे, म्हणून ती तिच्या वाट्याला आलीय. ख्रिस्तिना लॅम्ब. गेली 15 वर्षं ती युद्धपत्रकार म्हणून नाव कमवून आहे. अफगाणिस्तान युद्धाच्या बीबीसीवरच्या तिच्या बातम्या लक्षणीय ठरल्या होत्या.

ख्रिस्तिनाची पत्रकारिता सुरू झाली ती अफगाणिस्तानच्याच भूमीत. 1987 मध्ये तिची कामातील धडाडी पाहून तिला युवा पत्रकाराचा पुरस्कार जाहीर झाला तेव्हा तो घेण्यासाठी लंडनला जाणंही तिच्या जिवावर आलं होतं, इतकी ती आपल्या कामासाठी तळमळत असायची.

ख्रिस्तिनाची पुन्हा एकदा तगमग झाली ती युगोस्लाव्हियाच्या युद्धाच्या वेळी. या वेळपर्यंत ' युद्ध तिथे ख्रिस्तिना ' हे समीकरण रुळलं होतं. पण शारीरिक अडचणीमुळे तिला युगोस्लाव्हियाचं युद्ध कव्हर करता येणार नव्हतं. ती गरोदर होती. मातृत्वाच्या चाहुलीनं हुरळून जायच्या ऐवजी महत्त्वाच्या बातम्या हातून निसटून चालल्याची चुटपुट तिनं लावून घेतली!

नंतर अवघ्या 29 आठवड्यांत ल्यूरेन्कोचा जन्म झाला. अपुऱ्या दिवसांचं, तळहातावर मावेल एवढं हे बाळ जगवण्यासाठी डॉक्टरांचे प्रयत्न चाललेले. नाकातोंडात नळ्या. त्याच्याकडे पाहून ख्रिस्तिनामधली आई कळवळली. आपण करतोय ते काम या बाळापुढे किती क्षुल्लक आहे!, तिच्या मनात आलं. याचं नीट संगोपन करायचं, छान वाढवायचं... असं कायकाय ती ठरवू लागली. पण बाळाच्या या अवस्थेला तूच कारण आहेस, असं तिला ऐकावं लागलं. तेही पुरतं खोटं नव्हतं. त्या 29 आठवड्यांत ख्रिस्तिनाची बरीच धावपळ झाली होती. सियाचिन, नायजर डेल्टा, दक्षिण आफ्रिका... असं जगभर ती हिंडली होती. टोकल्यामुळं कामाच्या आठवणी जाग्या झाल्या आणि ख्रिस्तिनामधल्या पत्रकारानं उचल खाल्ली. प्रसूतिगृहातही तिचा बाहेरच्या जगाशी संपर्क होताच. इन्क्युबेटरमधल्या बाळाला , ' जरा जाऊन येते ', असं सांगून बाई बाहेर पडली.

सिझेरियनचे काचणारे टाके सहन करत ही ओली बाळंतीण चिलीचा स्थानबद्ध हुकुमशहा जनरल ऑगस्टो पिनोशेची मुलाखत घ्यायला गेली. त्याची ही पहिली जाहीर मुलाखत प्रचंड गाजली. मुलाखतीनंतर ती प्रसूतिगृहात परतरली तेव्हा, कुठे गेली होतीस, या प्रश्ानला तिनं अगदी सहज उत्तर दिलं. विचारणारे मात्र भूत बघितल्यासारखे तिच्याकडे पाहत राहिले. ' मी 12 वर्षं युद्धपत्रकारिता करत आहे, त्यामुळे याचं एवढं काही वाटायला नको ', असं ख्रिस्तिनाचं मत होतं.

ल्यूरेन्को मोठा होऊ लागला तशी ख्रिस्तिनामधली ' आई ' वेळ मागू लागली. झालं तेवढं पुरे, असं म्हणत ख्रिस्तिनानं पुस्तक लिखाणाचं काम हाती घेतलं. शांतपणे लिहावं, एखादं वर्षं बाळाच्या संगोपनावर लक्ष केंदित करावं, असा विचार करून ती सहकुटुंब पोर्तुगालला गेली. मात्र तिथे ती स्थिरावू शकली नाही. पोर्तुगालमध्ये येऊन दोन दिवस होतात न होतात तोच अमेरिकेत 9 । 11 चा हल्ला झाला. त्यापाठोपाठ अफगाणिस्तानचं युद्ध सुरू झालं. अफगाणिस्तान म्हणजे ख्रिस्तिना लॅम्बचं पहिलं प्रेम. ती अशा वेळी स्वस्थ बसणं शक्यच नव्हतं. सगळे बेत रद्द करून बाई युद्धभूमीवर दाखल!

निर्वासितांच्या समस्या, खिंडीतली युद्धकौशल्यं, एक्स्क्लूजिव बातम्या, एक्स्क्लूजिव सोसेर्स यांच्या रेट्यात मातेची चुटपुट मागे पडली. धडाडीच्या पत्रकाराच्या धडाकेबाज बातम्या गाजू लागल्या. पण रात्री उसंत मिळाली की हिंदुकुशच्या एकांड्या डोंगरावरून ख्रिस्तिनाचा ल्यूरेन्कोशी संपर्क साधण्याचा प्रयत्न सुरू होई. तासन्तास प्रयत्न केल्यावर घरी फोन लागायचा. दोन वर्षांचा ल्यूरेन्को एव्हाना आईशिवाय राहायला सरावला होता. आई तडकाफडकी विमानात बसून भुर्र गेल्यामुळे ' माझी आई विमानात असते ', असंच तो ज्याला त्याला सांगत असे. फोनवर बोलायला तो राजी नसे. खेळण्यात रमलेल्या ल्यूरेन्कोचे ' आई, मी बिझी आहे ', इतकेच शब्द ऐकून तिला समाधान मानावं लागत होतं. बाळाशी बोलायला ख्रिस्तिनाची उलघाल सुरूच राही.

अफगाणिस्ताननंतर मग इराकचं युद्ध. या युद्धाला ख्रिस्तिनाचा तीव्र विरोध होता. कोणत्याही क्षणी युद्ध सुरू होईल, अशा वेळी ती बसऱ्यात पोहोचली आणि पहिला हल्ला झाल्याची बातमी आली. आतापर्यंत कधीही न शिवलेली भीती तिच्या मनाला यावेळी स्पर्शली. नको नकोसं हे युद्ध युद्धपत्रकारांवरही एका अर्थानं लादलेलंच होतं. हिंसाचार, समाजचा समाज बेचिराख होणं, उद्ध्वस्तता... हे काहीही त्यांना नको होतं. पण कर्तव्य म्हणून ख्रिस्तिना तिथे होती. कधी आपल्या पुढच्या वाहनाची मशीनगनच्या गोळ्यांनी झालेली चाळण पाहत, कधी डोक्याला चाटून गेलेल्या गोळ्यानं जीव घेतला नाही, याचं आश्चर्य करत ती बातम्या देत राहिली. बचावल्यावर ' हा दिवस आपला ', असं म्हणून ती ल्यूरेन्कोला फोन करायची. आईची पत्रकारिता बाळाच्या परिचयाची झालेली. वयाच्या तिसऱ्या वषीर् त्याला जगाचा नकाशा पाठ. पृथ्वीच्या गोलावर इराक, अफगाणिस्तान दाखवत पठ्ठ्या, आई कुठे गेलीय, ते सांगतो. फोन आला की उत्तेजित स्वरात तो विचारायचा , ' आई, तू वाळवंटात आहेस ? तुला किती उंट दिसले तिथे ?' इथे सोनेरी वाळूच्या टेकड्या नाहीत तर रक्तरंजित मृतदेहांचे ढिगारे आहेत, हे त्या निरागस जिवाला कसं कळायचं, या विचारानं ख्रिस्तिनाचं मन झाकोळून जायचं.

एवढी तगमग होते, तर असलं करियर निवडायचं कशाला, असं युद्धपत्रकार मातेला कुणीही विचारेल. पण ख्रिस्तिनानं विचारपूर्वक करियर निवडलेलं आहे. त्यामुळे तिच्याकडे याचं उत्तर आहे. युद्धवार्ता म्हणजे केवळ सत्ताधाऱ्यांचा संघर्ष मांडणं नव्हे ; युद्धभूमीवरच्या समाजाचं भरडलं जाणं, युद्धाचं कारण आणि परिणाम यांच्या मुळाशी जाणं, हेही करायला पाहिजे. प्रत्यक्ष त्या जागी गेल्याशिवाय ते शक्य नाही, असं ख्रिस्तिनाचं सर्वच युद्धपत्रकारांच्या वतीने म्हणणं.

अनेक आठवड्यांनी ती घरी परतल्यानंतर ख्रिस्तिनाची तगमग निवते. तसाच प्रसन्न ल्यूरेन्को समोर ठाकतो. त्याच्या हातात मोबाईल कानाशी धरलेली बाहुली असते. ' ही तुझ्यासाठी आणलीय मी. आई, ही तू आहेस! मिस जर्नलिस्ट! '

सुलेखा नलिनी नागेश

( संडे टाइम्सवरून)

 
</text>
</doc>
