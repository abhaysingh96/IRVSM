<doc>
<docno>1011986.cms.txt</docno>
<text>
 
महाराष्ट्र
नावे आल्याने वाद चिघळण्याची चिन्हे
[ Friday, February 04, 2005  11:33:05 pm]


म. टा. प्रतिनिधी

पुणे : महापालिकेच्या ढोले-पाटील क्षेत्रीय कार्यालयाने जाहीर केलेल्या एक लाख रुपयांच्या पुढील मिळकतकर थकबाकीदारांच्या यादीत पुण्यातील अनेक बड्या मंडळींची आणि त्यांच्याशी संबंधित संस्थांची नावे असल्याने हे प्रकरण अधिकच वादग्रस्त होण्याची चिन्हे आहेत.

या थकबाकीदारांमध्ये वॉस्कॉन इंजि. प्रा. लि. या कन्स्ट्रक्शन कंपनीचे संचालक वासुदेवन आर., मेसर्स अहुरा बिल्डर्सचे संचालक पी. ए. इनामदार, कारखानदार कल्याणी कन्स्ट्रक्शनचे एन. टी. कल्याणी कुटुंब आणि त्यांचे भाडेकरू असलेले आयसीआयसीआय बँकेचे मुख्य कार्यालय, भवानी पेठेतील लाकडाचे व्यापारी उमाकांत गोराडे, आंतरराष्ट्रीय खाद्य पदार्थाचे नॉर्थ मेन रस्त्यावरील आर. डी. आगा यांचे ए. बी. सी. फार्म, कॅम्पमधील इन्डुसिंध बँकेच्या ताब्यातील हॉटेल आमिर, नॅशनल फटीर्लायझर्स, सॅमसंग इंडिया लिमिटेड, कोलते पाटील डेव्हलपर्स, रामकुमार राठी, आर्य संगीत प्रसारक मंडळ आदींचा समावेश आहे.

सुमारे 62 थकबाकीदारांची यादी ढोले-पाटील क्षेत्रीय कार्यालयाने जाहीर केली असून या सर्वांची मिळून दोन कोटी 46 लाख 79 हजार रुपये थकबाकी असल्याचे पत्रकात म्हटले आहे. थकबाकीदारांच्या मिळकतींच्या जप्तीचेही काम क्षेत्रीय कार्यालयांनी सुरू केले असून हॉटेल हॉलिडे इन चे जुने मालक भोजवानी यांच्या बंगल्याला सील ठोकून तीन लाख रुपये वसूल केले आहेत.

थकबाकीदारांमध्ये पिंगळे यांची सर्वात जास्त थकबाकी असून ती 30 लाख 76 हजार रुपये आहे. आर. वासुदेवन यांची थकबाकी 14 लाख 67 हजार रुपये आहे. कल्याणी फॅमिलीची थकबाकी 31 लाख 36 हजार रुपये असल्याचे यादीत नमूद केले आहे. गोराडे यांची थकबाकी 13 लाख 94 हजार रुपयांच्या घरात असून आर्य संगीत प्रसारक मंडळाची थकबाकी आठ लाख 73 हजार रुपये असल्याचे स्पष्ट झाले आहे.

शिवाय अेबीली फार्मचे संचालक आर. डी. आगा यांची थकबाकी आठ लाख 15 हजार रुपये इतकी आहे. सीओ बिर्ला कम्युनिकेशन लिमिटेड शारदा सेन्टर येथील क्लोअर डाळ बी. को. ऑफ. हौसिंग सोसायटी यांची थकबाकी दोन लाख 77 हजार रुपये आहे. हॉटेल आमिर यांची थकबाकी सात लाख 50 हजार रुपये आहे. बी. जे. रस्त्यावरील वाईडव्हयु इंडिया प्रा. लि. ची थकबाकी 18 लाख रुपये असल्याचे यादीवरून दिसून येते.

ढोले-पाटील क्षेत्रीय कार्यालयाने प्रसिद्ध केलेल्या यादीत एक लाख रुपयांच्या दरम्यान असलेले एकूण 39 थकबाकीदार आहेत. बाकी सर्व थकबाकीदार हे दोन लाख रुपयांच्या पुढीलच आहेत. विश्रामबाग क्षेत्रीय कार्यालयाने थकबाकी वसुलीची जोरदार मोहीम हाती घेतली असून कार्यालयांतर्गत असलेल्या अनेक थकीत मिळकतींवर जप्तीची कारवाई करून 25 लाख रुपये वसूल करण्यात आले आहेत.

क्षेत्रीय अधिकारी उमेश माळी, निरीक्षक अमर परदेशी यांच्या मार्गदर्शनाखाली वसुली पथकाने नारायण पेठ, शनिवारी पेठ येथील भूदरगड नागरी सहकारी पतसंस्था, तृप्ती डायनिंग हॉल, शू प्लाझा, श्री मेमन, कल्पतरू बिल्डर्स आदींवर जप्तीची कारवाई करून 10 लाख रुपये वसूल केले.

येरवडा क्षेत्रीय कार्यालयाने आयसीआयसीआय बँकेवर जप्तीची कारवाई करून चार लाख 40 हजार रुपये वसूल केले. बिबवेवाडी क्षेत्रीय कार्यालयाने माकेर्टयार्डमधील हॉटेल नंदनवन वर कारवाई करून चार लाख 53 हजार रुपये वसूल केल्याचे पत्रकात म्हटले आहे.

 
</text>
</doc>
