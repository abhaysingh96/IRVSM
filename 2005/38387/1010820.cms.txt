<doc>
<docno>1010820.cms.txt</docno>
<text>
 
महामुंबई
झोपड्यांवर बुलडोझर फिरणारच!
[ Friday, February 04, 2005  12:34:03 am]


म. टा. प्रतिनिधी

कारवाई थांबविण्यास सरकारचा नकार

मुंबई : झोपड्या पाडण्याची कारवाई स्थगित करण्याच्या मागणीसाठी नर्मदा बचाव आंदोलनाच्या नेत्या मेधा पाटकर यांच्या नेतृत्वाखाली झोपडीधारकांनी पुकारलेले आंदोलन तीव्र झाले असून गुरुवारी मालाड, मानखुर्द आणि विक्रोळीतील रिक्त भूखंडाचा ताबा घेण्याचा प्रयत्न झोपडपट्टीवासीयांनी केला. दरम्यान ही कारवाई स्थगित करण्यास सरकारने नकार दिल्याने आंदोलन तीव्र करण्याचा निर्णय घेण्यात आला असून याबाबत शुक्रवारी दुपारी घोषणा होईल.

झोपड्यांवरील कारवाई थांबविण्याबाबत सरकारने कोणतेही आश्वासन न दिल्याने मेधा पाटकर यांच्या नेतृत्वाखालील जमावाने गुरुवारी मंत्रालयासमोरील महात्मा गांधींच्या पुतळ्यासमोर ठिय्या आंदोलन सुरू केले होते. त्यामुळे याबाबत विचार करण्यासाठी मुख्यमंत्र्यांच्या निवासस्थानी तातडीची बैठक बोलाविण्यात आली होती. मात्र या बैठकीत कोर्टात प्रतिज्ञापत्र सादर केल्याप्रमाणे 1995 नंतरच्या झोपड्यांच्या विरोधात कारवाई सुरू असल्याने ती चालूच ठेवण्याचा निर्णय घेण्यात आल्याचे सांगण्यात आले.

या बैठकीनंतर सरकारच्या या भूमिकेची माहिती गृहनिर्माण सचिव व जिल्हाधिकाऱ्यांमार्फत मेधा पाटकर यांना देण्यात आली. त्यामुळे आंदोलन अधिक तीव्र करण्याचा निर्णय घेण्यात आला. राजकीय पक्ष तसेच इतर संघटनांनी एकत्र येऊन हे आंदोलन चालवावे, असे ठरविण्यात आले असून त्यासाठी शुक्रवारी दुपारी बैठक बोलाविण्यात आली आहे. बैठकीनंतर पुढील आंदोलनाची रुपरेषा ठरविण्यात येईल, असे दत्ता इस्वलकर यांनी सांगितले.

झोपड्यांवरील कारवाई स्थगित करण्याबाबत गुरुवारी मुंबई महापालिकेच्या अधिकाऱ्यांची बैठक बोलावून अंतिम निर्णय घेण्यात येईल, असे आश्वासन मुख्यमंत्र्यांनी बुधवारी आंदोलकांना दिले होते. प्रत्यक्षात मंत्रालयात कोणतीही बैठक झाली नाही. यामुळे फसवले गेल्याची भावना होऊन आझाद मैदानात जमलेल्या झोपडपट्टीवासीयांनी मंत्रालयानजिकच्या महात्मा गांधी पुतळ्यासमोर धाव घेऊन तिथेच ठिय्या आंदोलन सुरू केले. मेधा पाटकर, प्रकाश रेड्डी, दत्ता इस्वलकर, संजय शिंदे, गौतम सोनावणे यांच्या नेतृत्वाखाली सुमारे दोनअडीचशे झोपडपट्टीवासीयांनी अचानक ठिय्या दिल्यावर पोलिसांची धावपळ उडाली. निदर्शकांनी सरकारच्या धिक्काराच्या जोरदार घोषणा सुरू केल्यावर पोलिसांनी पुतळ्याच्या मैदानातील दोन्ही प्रवेशद्वारे बंद केली हाती.

झोपड्या पाडण्याची कारवाई करताना 1995 पूवीर्च्याही शेकडो झोपड्या पाडल्या. झोपड्यांवर बुलडोझर फिरवताना राज्य सरकारने कोणताही सव्हेर् केला नसल्याचह आरोप यावेळी बोलताना मेधा पाटकर यांनी केला.

 
</text>
</doc>
