<doc>
<docno>1011768.cms.txt</docno>
<text>
 
महाराष्ट्र
परीक्षा गैरव्यवहारांना कोल्हापूर शिक्षण मंडळाचा चाप
[ Friday, February 04, 2005  08:27:12 pm]


शशी तायशेटे

कणकवली : दहावीच्या परीक्षेतील गैरप्रकार टाळण्यासाठी तज्ज्ञांनी सुचवलेल्या कठोर उपाययोजना अमलात आणण्याची पूर्ण तयारी कोल्हापूर विभागीय शिक्षण मंडळाने केली आहे. विद्याथीर् आणि शिक्षकांसाठीही नियम आखून देऊन परीक्षा प्रणालीतील कुठलीही साखळी कमकुवत ठरणार नाही, याची काळजी घेण्यात आली आहे. मंडळाचे अध्यक्ष दिलीप गोगटे नव्या पद्धतीच्या मांडणीवर लक्ष ठेवून आहेत.

पेपर तपासणाऱ्या शिक्षकांना आपल्याकडील पेपर कुणाचा आहे, हे कळणार नाही. पेपर तपासण्याचे कामही आता घरी करता येणार नाही. मुख्याध्यापकांच्या उपस्थितीत शाळेतच पेपर तपासावे लागतील. इतरांना पेपर तपासायला लावून मेहनताना घेता येणार नाही, असे बंधन घालून देण्यात आले आहे.

विद्यार्थ्यांना कॉपी करता येऊ नये, यासाठीही उपाययोजना करण्यात आल्या आहेत. दहावी व बारावीच्या इंग्रजीच्या प्रश्नपत्रिका बहुसंचित असतील.

एका परीक्षा कक्षात एकच प्रश्नसंच वापरता येईल. ए, बी, सी व डी अशा चार संचांपैकी प्रत्येक विद्यार्थ्याला वेगवेगळी प्रश्नपत्रिका देण्यात येईल. त्यामुळे त्यांना कॉपी करता येणार नाही, असा गोगटे यांचा दावा आहे.

यावषीर्पासून विद्यार्थ्यांनी भरलेल्या अर्जाचे स्कॅनिंग करून आधीच्या प्रक्रियेपेक्षा वेगळी पद्धत अवलंबण्यात आली आहे. विद्यार्थ्यांना स्कॅनिंगद्वारे प्रवेशपत्र देण्याचे नियोजन करण्यात आले आहे. विद्यार्थ्याचे नाव व फोटो असलेली एकत्रित यादी शाळांकडे पाठवण्यात येईल.

विद्यार्थ्याची सही या फोटो पिंट प्रवेशपत्रावर असल्यामुळे डमी विद्याथीर् परीक्षा देऊ शकणार नाहीत, असा विश्वास गोगटे यांनी व्यक्त केला.

कोल्हापूर विभागीय मंडळाच्या कार्यकक्षेत सांगली, सातारा, कोल्हापूर, रत्नागिरी व सिंधुदुर्ग जिल्ह्यांतील 2394 माध्यमिक शाळा व 516 ज्युनियर कॉलेजे येतात.

दहावीच्या परीक्षेसाठी पावणेदोन लाख, तर बारावीच्या परीक्षेसाठी एक लाख विद्याथीर् असतील, असा अंदाज आहे. दहावीसाठी 335, तर बारावीसाठी 102 परीक्षा केंदे निश्चित करण्यात आली आहेत.

 
</text>
</doc>
