<doc>
<docno>1010796.cms.txt</docno>
<text>
 
देश-विदेश
गोव्यात मंत्रिमंडळ विस्तार; 6 कॅबिनेट मंत्री
[ Friday, February 04, 2005  12:23:54 am]


वृत्तसंस्था

पणजी : नाट्यमय घडामोडींनंतर बुधवारी मध्यरात्री सत्तेवर आलेल्या प्रतापसिंह राणे यांच्या मंत्रिमंडळाचा गुरुवारी विस्तार करण्यात आला असून सरकारच्या स्थैर्यासाठी महत्त्वाच्या ठरणाऱ्या चार आमदारांसह सहाजणांना कॅबिनेटमंत्रिपद बहाल करण्यात आले आहे.

या सहापैकी काँग्रेसचे माजी मुख्यमंत्री लुइझिन्हो फर्नांडिस आणि दयानंद नावेर्कर या दोघांनीच गुरुवारी शपथ घेतली. राष्ट्रवादी काँग्रेसचे नेते आणि माजी मुख्यमंत्री विल्फ्रेड डिसूझा, महाराष्ट्रवादी गोमांतक पक्षाचे सुदिन ढवळीकर आणि भाजपमधून बाहेर पडलेले इसिदोरो फर्नांडिस आणि पांडुरंग मडगईकर या चौघांनाही मंत्रीपदे देण्यात आली आहेत. बुधवारी मुख्यमंत्री राणे यांच्यासह अपक्ष आमदार फिलिप नेरी रॉड्रिग्ज यांनी उपमुख्यमंत्री म्हणून शपथ घेतली होती.

मात्र, आपण काँग्रेसमध्ये प्रवेश केला नसल्याने कार्यर्कत्यांशी चर्चा करूनच मंत्रीपदाबाबत निर्णय घेऊ, असे फर्नांडिस आणि मडकईकर यांनी सांगितले. विल्फेड डिसूझा यांनाही उपमुख्यमंत्रीपद दिले जाण्याची चर्चा आहे.

राज्यपालांचे समर्थन

भाजपने लक्ष्य केलेले राज्यपाल एन. सी. जमीर यांनी आपल्या कृतीचे जोरदार समर्थन केले. विधानसभेचे सभापती विश्वास सातारकर यांनी मतदानाच्या वेळी घटनात्मक जबाबदारीची पायमल्ली केल्याने सरकार बडतर्फ करण्यावाचून पर्याय नव्हता, असे जमीर यांनी सांगितले.

भाजपचे शिष्टमंडळ राष्ट्रपतींना भेटले

नवी दिल्ली : गोवा सरकार बरखास्तीला आक्षेप घेत राज्यपाल जमीर यांना माघारी बोलावण्याच्या मागणीसाठी भाजप अध्यक्ष लालकृष्ण अडवाणी यांच्या नेतृत्वाखालील शिष्टमंडळाने गुरुवारी राष्ट्रपती ए.पी.जे. अब्दुल कलाम यांची भेट घेतली.

या भेटीसाठी बडतर्फ मुख्यमंत्री मनोहर परीर्कर हे समर्थक आमदारांसह गुरुवारी सकाळीच दिल्लीत दाखल झाले. अर्थात राष्ट्रपती भवनातून मात्र या भेटीबाबतची प्रतिक्रिया वा तपशील देण्यात आलेला नाही.

 
</text>
</doc>
