<doc>
<docno>1011836.cms.txt</docno>
<text>
 
महाराष्ट्र
केबलसाठी 90 रुपयेच
[ Friday, February 04, 2005  09:27:58 pm]


म. टा. प्रतिनिधी

नाशिक : शहरातील केबल चालकांनी निर्बंधित व्यापारी प्रथा ताबडतोब बंद करून गेल्या वर्षाच्या 12 मार्चपासून प्रतिमाह 90 रुपये आकारणी करावी, असा आदेश नाशिक जिल्हा ग्राहक तक्रार निवारण न्याय मंचाचे अध्यक्ष एस. पी. सुरजुसे यांनी दिला आहे.

गेल्या वर्षी नाशिकमध्ये टेन स्पोर्टस, इन केबल, हाथवे आणि अन्य केबलचालकांनी भारत विरुद्ध पाकिस्तान क्रिकेट मॅच न दाखविण्याचा निर्णय घेतला होता. हा निर्णय ग्राहक कायद्याचा भंग करणारा आणि अनुचित व्यापारी प्रथेला खतपाणी घालणारा असल्याची तक्रार नाशिक जिल्हा ग्राहक पंचायतीचे सेकेटरी विलास देवळे यांना जिल्हा ग्राहक न्याय मंचाकडे केली होती.

केबलचालक काही चॅनलचे प्रक्षेपण सुरू आणि बंद करताना ग्राहकांना कधीही विचारात घेत नसल्याची तक्रार देवळे यांनी केली होती. शहरातील भागांचे वाटप करून तेथील केबल चालक एकाधिकारशाही निर्माण करून ग्राहकांच्या सेवा निवडीवर घाला घालत असल्याचेही या तक्रारीत म्हटले होते.

नाशिकमध्ये दाखविण्यात येत असलेले 70 चॅनल आणि त्यांची फी ट्रायने 26 फेब्रुवारी 2003 ला 90 रुपयांवर गोठविलेली असल्याने त्यापेक्षा जास्त पैसे आकारू नयेत आणि कमी चॅनल दाखवू नये, असे आदेश दिले होते. मात्र, एकाधिकारशाहीच्या जोरावर नाशिकमधील केबलचालक ग्राहकांकडून 90 रुपयांपासून ते 230 रुपयांपर्यंत आकारणी करत असल्याचे सांगत भारत-पाकिस्तान क्रिकेट मॅच, ऑलिम्पिक खेळ अशा प्रसंगांचे प्रक्षेपण करणारे चॅनल बंद करून केबलचालकांनी ट्रायच्या आदेशाचे उल्लंघन केल्याचा प्रमुख आरोप या तक्रारीत होता.

ग्राहक संरक्षण कायद्यानुसार व मुंबई उच्च न्यायालयाच्या आदेशावरून कोणत्याही केबल ग्राहकाचे कनेक्शन तोडण्यापूवीर् त्याला पंधरा दिवसांची लेखी नोटीस देणे अनिवार्य असताना शहरातील केबलचालक कुठलीही पुर्वसूचना न देता सेवा बंद करतात, असे तक्रारीत म्हटले होते.

नाशिक जिल्हा ग्राहक न्याय मंचाने ग्राहक पंचायतीचा आरोप योग्य ठरवत केबलचालकांना वरील आदेश दिले. त्याचप्रमाणे पुर्वसूचनेशिवाय सेवा खंडीत करू नये, जादा आकारणीशिवाय सर्व वाहिन्या प्रक्षेपित कराव्यात असेही या आदेशात म्हटले आहे.

ट्रायच्या आदेशानुसार 12 मार्च 2004 पासूनच ही आकारणी लागू करून आजतागायत वसूल केलेल्या जादा रकमेचा यापुढच्या कालावधीसाठी विचार करावा, असाही आदेश केबलचालकांना देण्यात आला आहे.

केबल ग्राहक संघटनेचे महाराष्ट्र अध्यक्ष सुधाकर वेलणकर यांनी या आदेशाचे स्वागत केले आहे. या आदेशाच्या अंमलबजावणीसंदर्भात केबल ग्राहकांनी सिद्धार्थ सोनी, अमोल पाचोरकर, श्रीकांत खाडिलकर यांच्याशी ग्राहक पंचायत कार्यालय, लोकमान्यनगर, गंगापुर रोड, नाशिक येथे वा 9422 266 133 या मोबाइलावर संपर्क साधावा असे आवाहन देवळे यांनी केले आहे.

केबलचालक हायकोर्टात जाणार

नाशिक जिल्हा ग्राहक तक्रार निवारण न्यायमंचाने दिलेल्या आदेशाविरुद्ध उच्च न्यायालयात दाद मागण्याचा निर्णय केबलचालक संघटनेने घेतला आहे. केबल ग्राहकांना दरमहा 90 रुपये आकारणी करण्याचे आदेश न्यायमंचाने केबल चालकांना दिला आहे. त्यासंदर्भात केबलचालक संघटनेने शुक्रवारी तातडीची बैठक घेतली. त्यात हा निर्णय घेण्यात आला आहे. याबाबत संघटनेचे सरचिटणीस अजय नेमाडे ' मटा ' शी बोलताना म्हणाले की , ' हा अत्यंत एकतफीर् असा निर्णय आहे. वस्तुस्थिती पाहता शंभर रुपये पे चॅनलसाठी, त्यावर 30 रुपयांचा करमणुक कर आणि 10.2 टक्के सेवा कर असा साधारणत: दिडशे रुपये खर्च केबलचालकाला करावा लागतो. त्यात पन्नास रुपये अधिक आकारून केबल चालक खर्च भागवून नफा कमावतात. असे असताना 90 रुपये आकारणी केली तर व्यवसायच बंद करावा लागेल. '

 
</text>
</doc>
