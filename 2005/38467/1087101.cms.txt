<doc>
<docno>1087101.cms.txt</docno>
<text>
 
महाराष्ट्र
व्यसनी पोलिसांना घरी बसवणार!
[ Monday, April 25, 2005  12:33:34 am]


म. टा. वृत्तसेवा

सांगली : व्यसनी आणि कामचुकार पोलिसांना यापुढे सेवेतून काढून टाकले जाईल, अशी घोषणा उपमुख्यमंत्री आर. आर. पाटील यांनी तासगाव येथे केली. अशा पोलिसांच्या याद्या बनवण्याचे आदेश आपण दिले आहेत, असे त्यांनी सांगितले.

मुंबईतील पोलिसाने केलेला बलात्कार हा रक्षकानेच भक्षक बनण्याचा लांच्छनास्पद प्रकार आहे. पोलिसांनी केलेल्या चांगल्या कामगिरीवर पाणी टाकणारा हा प्रकार आहे, असे सांगून ते म्हणाले की, या निंद्य घटनेची आपण फारच गंभीर दखल घेतली आहे. त्यासाठी आता कायद्याचा आधार घेऊनच नवे धोरण राबवण्याचा निर्णय अंमलात आणला जाईल. व्यसनी आणि कामचुकार पोलिसांची गय केली जाणार नाही. त्यांना थेट घरी पाठवले जाईल. अशा प्रकारे रिकाम्या होणाऱ्या पोलिसांच्या जागी नव्यांना संधी दिली जाईल, असेही त्यांनी सांगितले.

डान्स बार बंद करण्याचा निर्णय आपण पूर्ण विचारांती घेतल्याचे सांगून पाटील म्हणाले, विधानसभेच्या इतिहासात प्रथमच या प्रश्ानवर सत्तारुढ आणि विरोधक एकत्र आल्याचे चित्र पाहायला मिळाले. त्याशिवाय मंत्रिमंडळानेही एकमताने बंदीचा हा निर्णय घेतला. कोणत्याही परिस्थितीत सरकार या निर्णयापासून मागे हटणार नाही, असेही त्यांनी निक्षून सांगितले.

भेसळ पेट्रोल तस्करीत आंतरराज्य गुन्हेगारी टोळ्यांचा शिरकाव झालेला दिसतो, हे ' रॅकेट ' ही उद्ध्वस्त केले जाईल, अशी माहितीही त्यांनी दिली.

सुनील मोरे बडतर्फ

मुंबई (म. टा. प्रतिनिधी) : पोलिस दलाला हादरा देणाऱ्या बलात्काराच्या प्रकरणातील पोलिस शिपाई सुनील आत्माराम मोरे याला रविवारी पोलिस दलातून बडतर्फ करण्याचा निर्णय घेण्यात आला.

गुन्ह्याचे गांभीर्य लक्षात घेऊन तांत्रिक बाबींच्या जंजाळात अडकून वेळ न दवडता, कडक शिस्तीचा संदेश सर्वत्र पोहचावा यासाठी मोरेला बडतर्फ करण्यात आल्याचे पोलिस आयुक्त अनामी रॉय यांनी सांगितले. या गुन्ह्याचा तपास तीन महिन्यात पूर्ण करण्यात येईल, असेही ते म्हणाले.

 
</text>
</doc>
