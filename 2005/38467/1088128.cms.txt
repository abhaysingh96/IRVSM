<doc>
<docno>1088128.cms.txt</docno>
<text>
 
अर्थव्यवहार
सीमेन्सला तिमाहीत 79.37 कोटी नफा
[ Monday, April 25, 2005  09:07:32 pm]


म. टा. उद्योग प्रतिनिधी

मुंबई : मार्च 2005 अखेर संपलेल्या यंदाच्या दुसऱ्या तिमाहीत सीमेन्स लि.ने निव्वळ नफ्यात 88.97 टक्के वाढ साध्य केली असून , 10 रु. मूल्याच्या समभागांवर प्रत्येकी 4.50 रु., म्हणजे 45 टक्के हंगामी लाभांशाची घोषणा केली आहे.

कंपनीकडून मुंबई शेअर बाजाराला देण्यात आलेल्या माहितीनुसार, मार्च 2005 अखेर संपलेल्या तिमाहीत 744.60 कोटी रु.च्या एकूण उत्पन्नावर (आधीच्या वर्षातील याच तिमाहीत 498.24 कोटी रु.) 79.37 कोटी रु. निव्वळ नफा ( 42 कोटी रु.) मिळविला. सीमेन्स बिल्डिंग टेक्नॉलॉजिस प्रा. लि. ही समूहातील कंपनी सीमेन्स लि.मध्ये विलीन करण्यात आलेली असल्याने ' सीमेन्स ' च्या ताळेबंदात ' सीमेन्स बिल्डिंग ' च्या उत्पन्न व नफ्याचाही समावेश असल्याचे कंपनीने स्पष्ट केले आहे. डिमॅग डेलाव्हल इंडस्ट्रियल टबोर्मशिनरी प्रा. लि., मुंबई (' डीडीआयटीएल ') ही कंपनी आपल्यात विलीन करून घेण्याच्या प्रस्तावाला कंपनीच्या संचालक मंडळाने मंजुरी दिली आहे.

' डीडीआयटीएल ' ही सीमेन्स लि.ची 100 टक्के मालकीची उपकंपनी असून, ती इंडस्ट्रियल टर्बाइन्सच्या रचना, उत्पादन व विक्रीच्या व्यवसायात आहे.

 
</text>
</doc>
