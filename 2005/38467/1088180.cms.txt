<doc>
<docno>1088180.cms.txt</docno>
<text>
 
हेल्थ
यकृताचे आजार व पॅथॉलॉजी चाचण्या
[ Monday, April 25, 2005  09:46:43 pm]


यकृत (लिव्हर) हे आपल्या शरीरातील अत्यंत महत्त्वाचे इंदिय आहे. यकृताला कोणत्याही कारणाने इजा झाली असता रुग्णामध्ये कावीळ, पोटात पाणी होणे, पोटात दुखणे, यकृताचा व प्लीहेचा आकार वाढणे यासारखी लक्षणे दिसतात. यकृताचा आजार मोठ्या प्रमाणावर बळावल्यास रुग्णाला रक्ताच्या उलट्या किंवा बेशुद्धावस्थेला तोंड द्यावे लागते. यकृताच्या कार्याचा अंदाज घेण्यासाठी पॅथॉलॉजी लॅबोरेटरीत खालील चाचण्या करतात :

1) बिलिरुबिन : लाल रक्तपेशींचे रक्तातील आयुष्य संपल्यानंतर त्यातील हिमोग्लोबीनवर रासायनिक प्रक्रिया होऊन बिलिरुबिन तयार होते. या बीलीरुबीनला इनडायरेक्ट बीलीरुबीन असं म्हणतात. हे बीलीरुबीन यकृतात गेल्यानंतर त्याचे डायरेक्ट बीलीरुबीनमध्ये रूपांतरण होते. कोणत्याही कारणामुळे बीलीरुबीनचे रक्तातील प्रमाण वाढल्यास त्वचेला किंवा डोळ्यांना पिवळेपणा येतो. यालाच कावीळ असे म्हणतात. काविळीच्या रुग्णामध्ये रक्त तपासून कोणत्या प्रकारचे बीलीरुबीन वाढले आहे हे पाहणे महत्त्वाचे ठरते. नवजात बालकामध्ये यकृत पूर्णपणे कार्यरत झाले नसल्यामुळे इनडायरेक्ट बीलीरुबीन रक्तात साठत जाते. ज्या पंडुरोगामध्ये लाल रक्तपेशींचे रक्तातील आयुष्य झपाट्याने कमी होते ( हिमोलायटिक अॅनिमिया) तेथे इनडायरेक्ट बिली.चे प्रमाण वाढते. उलट काही कारणाने पित्तनलिकेवर दाब आल्यास किंवा पित्ताशयातील खड्यांमुळे पित्ताचा प्रवाह अडकून डायरेक्ट बीलीरुबीन वाढते. यकृताला सूज येऊन झालेल्या काविळमध्ये (हिपॅटायटिस व्हायरस, दारू, औषधांचा दुष्परिणाम वगैरे) यकृताला झालेल्या इजेच्या गांभीर्यानुसार डायरेक्ट किंवा इनडायरेक्ट बीलीरुबीनचे प्रमाण वाढू शकते.

2) एस. जी. पी. टी., एस.जीओटी, अल्कलाइन फॉसफटेज, गॅमाजीटी या विकारांचे प्रमाण काविळीच्या प्रकारानुसार वाढते. यकृताला किती प्रमाणात सूज आली हे ठरविण्यासाठी एस.जी.पी.टी. ही चाचणी उत्तम आहे.

3) टोटल प्रोटिन, अल्ब्युमिन यांचे प्रमाण खूप दिवसांच्या यकृताच्या आजारामध्ये कमी होते. रक्त गोठण्यासाठी लागणारी प्रथिने यकृतात तयार होत असल्यामुळे त्यांचे प्रमाण कमी झाल्यास रक्त गोठण्याची क्रिया थांबते. प्रोथ्राँबिन टाइम या चाचणीद्वारा हे माहीत होते.

4) हिपॅटायटिस व्हायरसच्या चाचण्या : हिपॅटायटिस ए व ई दूषित पाण्यामुळे तर हिपॅटायटिस बी, सी रक्ताद्वारे किंवा स्त्री-पुरुषसंबंधाद्वारे होत असतो. ऑस्ट्रेलिया अँटिजेन (हिपॅ. बी अँटिजेन), अँटिबॉडी बी, सी, ए वगैरे चाचणीद्वारा योग्य निदान शक्य होते.

5) लिव्हर बायोप्सी : क्वचितप्रसंगी अचूक निदानासाठी लिव्हर बायोप्सी करावी लागते.

डॉ. चारुता वि. कवीश्वर

 
</text>
</doc>
