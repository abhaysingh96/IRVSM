<doc>
<docno>1087099.cms.txt</docno>
<text>
 
महामुंबई
एसटीत पैशाचा खडखडाट!
[ Monday, April 25, 2005  12:32:17 am]


म. टा. प्रतिनिधी

मुंबई : मॅक्सीकॅब वाहनांना खासगी प्रवासी वाहतुकीला मुक्त परवाने देण्याचे धोरण स्वीकारण्याच्या मन:स्थितीत राज्य सरकार आले असतानाच एक लाख कर्मचारी असलेले एस. टी. महामंडळ तीव्र आथिर्क संकटात सापडले असून महामंडळाकडे निधी नसल्याने मधल्या काळात निवृत्त झालेल्या सुमारे पाच हजार कर्मचाऱ्यांना निवृत्तीनंतरचा भविष्य निर्वाहनिधी आणि ग्रॅच्युइटीची सुमारे 16 कोटी रुपयांची रक्कम देण्यात आलेली नाही. यामुळे कर्मचारीवर्गात खळबळ माजली आहे.

महामंडळ आताच आथिर्क संकटात सापडले असून सध्या महामंडळाचा हक्काचा असलेला महसूल खाजगी वाहने आल्यास मोठ्या प्रमाणावर बुडणार आहे. महामंडळाकडे पैसे नसल्याने निवृत्त होणाऱ्या कर्मचाऱ्यांना त्यांच्या हक्काचे पैसे मिळण्यासही विलंब होत आहे. गेल्या जानेवारीपासून निवृत्त झालेल्या कर्मचाऱ्यांना सुमारे 16 कोटी रुपयांची रक्कम चुकती करण्यात आलेली नाही. यामुळे कर्मचारीवर्गात चिंतेचे वातावरण आहे. आता उन्हाळी सुट्ट्यांमुळे प्रवासी वाहतुकीत वाढ होणार असली, तरी त्यानंतरही परिस्थिती कितपत सुधारेल याविषयी शंका व्यक्त केली जात आहे.

पैसे नसल्याने निवृत्त कर्मचाऱ्यांचे पैसे चुकते न करण्याचा प्रकार प्रथमच घडला आहे. यापेक्षाही गंभीर प्रकार म्हणजे महामंडळाला डिझेलपुरवठा करणाऱ्या सरकारी कंपन्यांचेही सुमारे 70 कोटी रुपये चुकते करण्यात आलेले नाहीत. या कंपन्यांनी सध्या डिझेलचा पुरवठा चालू ठेवला असला, तरी थकबाकीची रक्कम मोठी झाल्यास या कंपन्या डिझेलपुरवठा थांबवण्याची चिन्हे आहेत. डिझेलपुरवठ्यात कपात झाल्यास महामंडळाचा कारभारच बंद पडण्याची शक्यता आहे.

महामंडळ एवढ्या गंभीर आथिर्क संकटात सापडले असताना दुसरीकडे सरकार खासगी वाहनांना प्रवासी वाहतुकीचे परवाने देण्याच्या मन:स्थितीत आहे. यासाठी मंत्रिमंडळाची उपसमिती नेमण्यात आली असून कोणत्याही क्षणी अंतिम निर्णय घेतला जाईल, असे सांगण्यात येते.

 
</text>
</doc>
