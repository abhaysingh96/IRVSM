<doc>
<docno>1088175.cms.txt</docno>
<text>
 
महाराष्ट्र
फळा-फुलांच्या 'पॅकेज'वर साताऱ्याला आशा
[ Monday, April 25, 2005  09:43:20 pm]


म. टा. वृत्तसेवा

कराड : फळे व फुलांच्या लागवडीत वाढ व्हावी, यासाठी केंद सरकारच्या कृषी विभागाकडून लवकरच एक नवीन पॅकेज शेतकऱ्यांना मिळणार असून त्याचा फायदा सातारा जिल्ह्यालाही मिळू शकतो, अशी माहिती येथील खासदार श्रीनिवास पाटील यांनी नुकतीच येथे दिली.

प्रत्येक राज्यातील फळांचे व फुलांचे उत्पादन करणारे विभाग निवडण्यात येणार असून त्या विभागांकरता स्वतंत्र आराखडा राज्य कृषी विभागाने बनवावा, अशी यामागील कल्पना आहे. आराखड्यासाठीचा निधी मात्र केंद सरकार पुरवणार आहे. सातारा जिल्ह्यात महाबळेश्वर येथे स्ट्रॉबेरी व पाटण तालुक्यात काजू लागवडीचे प्रयोग मोठ्या प्रमाणावर यशस्वी झाले आहे. याखेरीज सातारा तालुक्यात व कण्हेर जलाशयालगत ग्रीन हाउसमधून फुलांचे उत्पादन मोठ्या प्रमाणावर घेतले जात आहे. कराड तालुक्याच्या मसूर परिसरात दाक्षाची लागवड तसेच माण आणि खटाव तालुक्यांत डाळिंबाचे उत्पादन घेतले जाते. फळे-फुले उत्पादनातील ही बहुविधता सातारा जिल्ह्याकडे असल्याचे आपण केंदातील संबंधितांच्या लक्षात आणून देऊ आणि पाठपुरावा करू, असे पाटील म्हणाले.

जागतिक क्रमवारी फळांचे उत्पादन करणाऱ्या देशांत भारत दुसऱ्या क्रमांकावर आहे ; तर केळी, आंबा, पपई या फळांच्या उत्पादनात देश पहिल्या क्रमांकावर आहे, अशी माहिती पाटील यांनी दिली. केंदीय कृषी मंत्री शरद पवार यांच्या प्रयत्नांमुळे हा व्यापार आणखी वाढू शकेल, असा विश्वासही पाटील यांनी व्यक्त केला.

 
</text>
</doc>
