<doc>
<docno>1088114.cms.txt</docno>
<text>
 
लेख
कांदा पाकिस्तानात जायलाच पायजे !
[ Monday, April 25, 2005  08:35:19 pm]


भारत आणि पाकिस्तानच्या संबंधातले अंतर मिटविण्यासाठी दोन्ही देशांनी गेल्या काही दिवसांत आशादायक वाटचालीला सुरुवात केली आहे. आता या वाटचालीला आणखी चार पावलं पुढे नेण्याची संधी भारताला दिली आहे ती नेहमी शेतकऱ्यांना आणि कधीतरी ग्राहकांनाही रडविणाऱ्या कांद्याने. मात्र, लालू प्रसाद यादव यांच्याप्रमाणेच त्यांच्या रेल्वेखात्यानेही बेदरकारी अंगी बाणवून उत्तर महाराष्ट्रातील कांदा उत्पादक शेतकरी आणि नाफेड यांच्या नाकदुऱ्या काढून ही संधी सडवून टाकण्याची वृत्ती अंगिकारली आहे.

देशाच्या एकूण कांदा उत्पादनापैकी साधारणत: 23 टक्के उत्पादन महाराष्ट्रातून होते. त्यातही महाराष्ट्रातल्या कांदा उत्पादनात नाशिक अग्रेसर आहे. नाशिकच्या लासलगाव आणि पिंपळगाव या दोन मोठ्या कांदा बाजारपेठांमध्ये नाशिक, नगर, जळगाव, धुळे आणि औरंगाबाद येथून कांदा विक्रीसाठी आणला जातो. त्यातही 70 ते 80 टक्के कांदा निर्यातयोग्य असतो. भारतातून मुख्यत्वे सिंगापूर, बहारीन, मस्कत, कुवेत, दुबई, एडन, पिनाँग, नैरोबी, पोर्टलुईस, मुंबासा, बैरुत, अबुधाबी, श्रीलंका, बांगलादेश अशा देशांमध्ये कांदा निर्यात केला जातो. इतके दिवस केंद सरकारने निर्यातीबाबत धरसोडीचे धोरण ठेवल्याने आंतरराष्ट्रीय बाजारात पत टिकवून ठेवण्यासाठी भारतीय कांदा निर्यातकांना नेहमीच तारेवरची कसरत करत राहावी लागलेली आहे.

पाकिस्तानच्या सिंध प्रांतात मुख्यत्वे मोठ्या प्रमाणावर कांदा उत्पादन होते. हा कांदा 78 साली जागतिक बाजारपेठेत पोहोचला, तो भारताचे तत्कालिन पंतप्रधान मोरारजी देसाई यांनी भारतीय कांद्याला घातलेल्या निर्यातबंदीमुळे. त्यावेळी पाकिस्तानला प्रथमच कांद्याच्या जागतिक बाजारपेठेची चव चाखता आली. तेव्हापासून पाकिस्तानी कांद्याने जागतिक बाजारपेठेत भारताला नेहमीच स्पर्धा निर्माण केली आहे.

गेल्या आथिर्क वर्षात भारताने दहा लाख टन कांदा निर्यात केला ; तर पाकिस्तानने सुमारे साडेचार लाख टन. कांदा उत्पादनात स्वत: स्वयंपूर्ण झाल्यामुळे गेल्या 20 ते 22 वर्षांपासून पाकिस्तानने भारतातून एकही कांदा खरेदी केलेला नाही. मात्र, यंदा पाकिस्तानमधले कांदा उत्पादन लक्षणियपणे घटल्याने त्यांना निर्यातीसाठी तर नाहीच पण देशांतर्गत वापरासाठीही कांद्याचा तुटवडा भासतो आहे. तर भारतात त्याच्या नेमकी विरुद्ध परिस्थिती आहे. आपल्याकडे सरासरी 50 ते 52 लाख टन कांदा उत्पादन होतं. ते यंदा 65 लाख टनावर गेलं आहे. त्यामुळे सहाजिकच भावही घसरले आहेत. शेतकऱ्याला एक क्विंटल कांदा पिकविण्यासाठी जिथे 350 रुपये खर्च येतो तिथे त्याला सरासरी 200 रु.च भाव मिळतो आहे. म्हणजे प्रतिक्विंटल सव्वाशे ते दीडशे रुपयांचा फटका खाऊन शेतकरी कांदा विकतो आहे.

पाकिस्तानमध्ये कांद्याच्या उत्पादनात झालेली घट भरून काढण्यासाठी त्यांनी भारताकडे प्रथमच मागणी नोंदवली आहे. पाकिस्तानच्या दुसऱ्या बाजूला असलेला इराणही कांद्याचा निर्यातक आहे. मात्र, तेथून कांदा आणण्यासाठी पाकिस्तानला 1200 ते 1400 किलोमीटरची वाहतूक करावी लागते. तर तोच कांदा भारतातून मागवला तर 100 ते 150 कि.मी.च्या वाहतुकीतच काम भागतं. पण त्यासाठी भारत-पाकिस्तान सीमेवरच्या अटारी स्टेशनपर्यंत हा कांदा रेल्वेने जाणे आवश्यक आहे. मात्र, या पर्यायात रेल्वेनेच खोडा घालून ठेवला आहे. त्यामुळे आतापर्यंत पाकिस्तानात भारतातून 40 हजार टन कांदा जहाजमार्गेच पाठवावा लागला आहे.

रेल्वेखात्याने 1 एप्रिलपासून नाशवंत मालाच्या वाहतुकीला प्राधान्यक्रमातून बाद केले आहे. त्यामुळे कांदा निर्यात करण्यासाठी आवश्यक असलेल्या रेल्वे वॅगन उपलब्ध होईनाशा झाल्या आहेत. त्या उपल्बध झाल्या तर आणखी 50 हजार टन कांदा पाकिस्तानात निर्यात होऊ शकतो. आतापर्यंत अशा वॅगन सर्व स्टेशनवर उपलब्ध होऊ शकत असत. पण रेल्वेखात्याने आता नाशिक जिल्ह्यातील नांदगाव, नगरसूल आणि नाशिकरोड याच स्टेशनवर ही गाडी थांबविण्याची भूमिका घेतली आहे. आशिया खंडातील सर्वात मोठी कांदा बाजारपेठ समजल्या जाणाऱ्या लासलगावचा त्यात समावेश नाही हे रेल्वेखात्याच्या बेदरकार वृत्तीचेच लक्षण समजावे लागेल.

कांदा निर्यातीसाठी रेल्वे वॅगन उपलब्ध व्हाव्यात यासाठी नाफेडचे उपाध्यक्ष चांगदेवराव होळकर यांनी गेल्या दोन- तीन आठवड्यांपासून प्रयत्न आरंभले आहेत. मात्र, रेल्वेखात्याचे अधिकारी दाद देत नसल्याची त्यांची खंत आहे. ' प्रवासी असलेली गाडी भारतातून पाकिस्तानात जाऊ शकते तर कांदा असलेल्या गाडीला काय अडचण आहे. तेवढे नसले तरी थेट अटारीपर्यंत का होईना कांदा पोहोचविण्याची सोय झाली पाहिजे. सरकारने इथल्या कांदा उत्पादकांचे नुकसान टाळण्यासाठी वेळप्रसंगी अनुदान देऊन हा कांदा निर्यात करण्याची भूमिका घेतली पाहिजे. त्यातून भारत पाकिस्तानच्या मैत्रीचा मार्ग प्रशस्त होणार आहे. मात्र, याच सरकारचे रेल्वेखाते या मार्गातला धोंडा होऊन बसले आहे ,' अशी कळकळीची भूमिका होळकर मांडत आहेत.

खरं म्हणजे नाशिक जिल्ह्याशी आणि इथल्या मातीशी केंदीय कृषी मंत्री शरद पवार यांनी नेहमीच स्नेह जपला आहे. त्यांनी इथल्या शेताशेतातल्या बांधांवर नुकताच झंझावाती दौरा काढून नाशिककरांना अनेक स्वप्नंही दाखविली आहेत. त्या नात्याची गाज राखत पवारांनी स्वत: लालू प्रसादांना ' कांदा पाकिस्तानात जायलाच पायजेल आहे! ' असे ठणकावून सांगण्याची वेळ आली आहे.

सचिन अहिरराव

 
</text>
</doc>
