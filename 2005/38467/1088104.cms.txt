<doc>
<docno>1088104.cms.txt</docno>
<text>
 
लेख: जाता जाता
हलवा मंत्रालय!
[ Monday, April 25, 2005  08:13:59 pm]


मंत्रालयातील एक दुपार. बाहेरच्या रणरणत्या उन्हात, अभ्यागतांच्या रांगा लागल्या आहेत. मुख्यमंत्र्यांकडे मीटिंग सुरू आहे. मुख्य सचिव अदबीने त्यांना काही माहिती देत आहेत.

' मंत्रालयाबद्दल आपण काही योजना आखली आहे का ?' सीएम अचानक विचारतात.

उपस्थितांच्या चेहऱ्यावर विविध भाव उमटतात. पण साहेबांचा प्रश्ान् कळला आहे असं काही जाणवत नाही.

' साहेब, अनावश्यक कागदपत्रांच्या झेरॉक्स करून ती नष्ट करण्याचे आदेश देण्यात आले आहेत. ' एका कोपऱ्यातून माहिती देण्यात येते.

' दिवसातून चारदा साफसफाई करण्याच्या ऑर्डर्स इश्यू केल्या आहेत. ' अॅडिशनल इन्फमेर्शन देण्यात येते.

' आता तर आपण रोषणाई केली आहे. म. टा.ने फ्रंट पेजवर टॉपला पिक्चर छापलं आहे. ' मागे बसलेले, सीएमसाहेबांचे पीआरओ घाईघाईने पेपर त्यांच्याकडे सरकवतात.

' या वास्तूने अर्धशतक पूर्ण केलं आहे. तेव्हा येथून कारभार कसा चालवला जावा, याबाबत विचार करण्याची गरज आहे. ' सीएम आपल्या मनातील बाब स्पष्ट करतात.

' याहून आणखी वेगळं काय करायचं! ' अशा अर्थाचे आश्चर्याचे भाव अनेकांच्या मुखावर पसरतात.

' सर काय करावं असं आपल्या मनात आहे ?' मुख्य सचिव विचारतात.

' हे मंत्रालयच ग्रामीण भागात हलवावं असं मला वाटतं. ' शांतपणे साहेब सांगतात. सगळेजण हबकतात.

' पण रुरल एरियात इलेक्ट्रिसिटी, वॉटर, रोड्स असे अनेक प्रॉब्लेम्स आहेत सर. ' एक सनदी अधिकारी अडचणींचा पाढा वाचतात.

' पण हे कशासाठी करायचं ?' एक अधिकारी थेट विचारतात.

' माझ्या ग्रामीण भागातील बंधू- भगिनींना छोट्या छोट्या कामांसाठी इथे यावं लागतं. फार त्रास होतो त्यांना. त्यापेक्षा आपणच त्यांच्याकडे जायला हवं. ' सीएमचा खुलासा.

' व्हेरी गुड आयडिया सर! इट विल सेंड पॉझिटिव सिग्नल सर! ' एक अधिकारी तत्परतेने, उत्साहाने दाद देतो.

' आता बाहेर जाऊन बघा. आमचा मतदार रांगेत, उन्हात उभा आहे. केबिनच्या बाहेर ताटकळतो आहे. आपलं काम होणार की नाही, कधी होणार हे त्याला कळत नाही. राज्याच्या कानाकोपऱ्यातून बिच्चारे येतात. हे सगळं सुवर्णमहोत्सवी वर्षात बदलायला हवं. ' सीएम इलेक्शन कँपेनच्या आवेशात बोलतात.

' साहेब, पॉईंट व्हॅलिड आहे. आपण एक हाय पॉवर कमिटी नेमू. टू डिस्कस शिफ्टिंग ऑफ मंत्रालया. पुढल्या दहा वर्षांत रिपोर्ट सबमिट करेल कमिटी. ' एक सचिव सुचवतात. सीएम मान हलवून मान्यता देतात. सगळ्या सचिवांचे चेहरे उजळतात.

चकोर

 
</text>
</doc>
