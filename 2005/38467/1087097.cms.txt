<doc>
<docno>1087097.cms.txt</docno>
<text>
 
महामुंबई
ठाकरे यांच्या फार्म हाऊसवर हल्ला; सुरक्षारक्षक ठार
[ Monday, April 25, 2005  12:28:44 am]


म. टा. प्रतिनिधी/ म. टा. वृत्तसेवा

मुंबई/ अलिबाग : शिवसेनाप्रमुख बाळासाहेब ठाकरे यांच्या रायगड जिल्ह्यातील खालापूर-नजिकच्या फार्म हाऊसवरील खासगी सुरक्षारक्षकांवर शनिवारी मध्यरात्री दोन अनोळखी व्यक्तींनी केलेल्या सशस्त्र हल्ल्यात एक सुरक्षारक्षक ठार झाला, तर दुसरा जबर जखमी झाला.

ठाकरे यांचा भिलवली येथे फार्म हाऊस असून तेथे टॉप्स सिक्युरिटीचे सुरक्षारक्षक नेमले आहेत. शनिवारी रात्री साडेबाराच्या सुमारास दोन अनोळखी व्यक्ती फार्म हाऊसमध्ये शिरण्याच्या प्रयत्नात असताना सुरक्षारक्षकांनी त्यांना रोखण्याचा प्रयत्न केला. त्या दोघांनी तीक्ष्ण हत्यारांनी चढवलेल्या हल्ल्यात पी. के. सिंग ( 26) हा ठार झाला, तर इमोका सिंग हा सुरक्षारक्षक जबर जखमी झाला.

दोन्ही हल्लेखोरांनी ताबडतोब तेथून पळ काढला. या फार्म हाऊसवर शदत याईमा मईतई हा सुरक्षारक्षकही आहे. मात्र हल्ला झाला तेव्हा तो बंगल्याच्या मागे असल्याने बचावला. त्याने थेट चौक येथील पोलिस ठाणे गाठून हल्ल्याची माहिती दिल्यानंतर पोलिसांसह जिल्हा पोलिस अधीक्षक ज्ञानेश्वर फडतरे तिकडे रवाना झाले.

इमोका सिंग याला रुग्णालयात दाखल करण्यात आले असून त्याची प्रकृती चिंताजनक असल्याचे सांगण्यात आले.

 
</text>
</doc>
