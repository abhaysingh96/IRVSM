<doc>
<docno>1088072.cms.txt</docno>
<text>
 
महामुंबई: मुंबई टाइम्स
'वर'चा प्रवास
[ Monday, April 25, 2005  07:38:55 pm]


डबलडेकर बसची संख्या कमी झाली असली, तरी तिची लोकप्रियता जशीच्या तशी आहे. स्टॉपवर बस थांबल्याबरोबर धावतपळत ' वर ' जाण्यासाठी सगळेच धडपडतात. ' वर ' च्या डेकवर फ्रण्ट सीट मिळाली, तर विलक्षण आनंद होतो. इथे ग्रुपबरोबर बसून केलेली मजा, खाली दिसणाऱ्यांवर केलेले कॉमेण्ट्स सगळंच अविस्मरणीय असतं...

डबलडेकर बस काय असते, ती केवढी मोठी असते, ती खरी असते का, असे प्रश्न लहान मुलांना पडतात. खेळण्यातली डबलडेकर बस बघितली, की ' आपणही अशा बसमध्ये बसायचं ,' असा आईवडिलांकडे हट्ट धरला जातो. डबलडेकर बसचं अप्रूप फक्त लहान मुलांनाच नाही, तर मोठ्यांनाही असतं. कुठलीही डबलडेकर बस दिसली आणि ती आपल्याला हवं त्या स्टॉपवर नेणार नसेल, तरी त्या बसमध्ये चढण्याचा मोह होतो.

आता डबलडेकर बसेस खूप कमी झाल्या आहेत. त्यामध्ये प्रवास करताना वाटणारी मजादेखील इतिहासजमा होण्याची भीती आहे. ज्यांनी हा आनंद भरपूर घेतला आहे, त्यांना विचारलंत, तर डबलडेकरच्या प्रवासाचे एकाहून एक मजेशीर किस्से कानावर पडतील. डबलडेकरमध्ये जाण्याची संधी मिळाल्यावर धावत वर जाऊन ' फ्रण्ट सीट ' पकडण्याची धांदल, ती सीट मिळाल्यावर चेहऱ्यावर दिसणारा जग जिंकल्याचा आनंद, फ्रेण्ड्स असतील, तर केलेली अविस्मरणीय मस्ती असे असंख्य अनुभव तुमच्याही आठवणीत बंदिस्त असतील. या खिडकीतून दिसणारी इतर वाहनं, खाली दिसणारे लोक आणि त्या लोकांपेक्षा आपण कुठेतरी ' वर ' असल्याचा अभिमान अशी ही मजा असते.

डबलडेकर बसमध्ये बसल्यावर रस्त्यावरच्या घडामोडी बघताना चांगलंच मनोरंजन होतं. एवढी मोठी बस येतेय म्हणून टॅक्सीवाले, गाडीवाले यांनी बससाठी करून दिलेली जागा, डबलडेकरच्या समोरून रस्ता क्रॉस करायला घाबरणारी मुलं, मधूनच ड्रायव्हरचं हुलकावणी देत सुरेख टर्न घेणं फ्रण्ट सीटवर बसून अनुभवण्यासारखं आहे.

एवढी अवाढव्य बस चालवण्यासाठीही कसब लागतं. जागेचा व्यवस्थित अंदाज घेत, इतर वाहनांची जागा न अडवता सुखरूप प्रवास करणं ही सगळी कौशल्यं ड्रायव्हरला अनुभवाने अवगत होतात. वरच्या डेकवर बसणाऱ्या मुलांना आजही ' इथला ड्रायव्हर कुठे गेला ,' असा प्रश्न पडतो. वयाने कितीही मोठं झालं, तरी डबलडेकर बसचं अप्रूप कधी कमी होत नाही. बसमध्ये पुढची जागा पकडून हवा खाण्यात एक वेगळीच मजा असते. अशा वेळी ' टायटॅनिक ' मधला जॅक आठवतो. हवेवर स्वार होऊन जोरात ओरडणाऱ्या जॅकसारखं आपल्यालाही मनसोक्त ओरडावंसं वाटतं.

वरच्या डेकवर आपला खास ग्रुप सोबत असेल, तर अशा वेळी गाण्याचा मोह आवरत नाही. दुपारच्या वेळी कॉलेज सुटल्यावर घरी जाताना होणारा मुलांचा दंगा बघितलात, तर हे लक्षात येईल. डबलडेकरमध्ये बसून साध्या बसमधल्या लोकांना चिडवावंसं वाटतं. मग बसच्या जवळून जाणाऱ्याला ' ए मामू ' अशी हाक जाते, तर कधी मध्येच पार्क केेलेल्या टॅक्सीवाल्याला ' ए हटा सावनकी घटा! ' असं चिडवलं जातं. डबलडेकर बस म्हणजे जणू आपलं साम्राज्य असल्याच्या थाटात सगळे वागत असतात.

अर्थात, हा प्रवास एन्जॉय करण्यासाठी डबलडेकर बसमध्ये वरच्या डेकची फ्रण्ट सीटच पकडली पाहिजे. मग तुम्हालाही जावंसं वाटतंय का ' वर '?

रश्मी पुराणिक

 
</text>
</doc>
