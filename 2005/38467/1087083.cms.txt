<doc>
<docno>1087083.cms.txt</docno>
<text>
 
महाराष्ट्र
आंबा महोत्सवाची आरंभाआधीच अखेर!
[ Monday, April 25, 2005  12:21:57 am]


सुनील नलावडे

रत्नागिरी : मोठा गाजावाजा करीत ' थिबा पॅलेस ' मध्ये 29 एप्रिलपासून होऊ घातलेल्या आंबा महोत्सवाला नकटीच्या लग्नापेक्षाही जास्त विघ्ने आली. आंबा बागायतदारांचा निरुत्साह, सहकार क्षेत्राने फिरवलेली पाठ, पाऊस-दंवामुळे बसलेला फटका आणि प्रशासनाने केलेली उपेक्षा यामुळे पालकमंत्री बबनराव पाचपुते यांना रविवारी महोत्सव रद्द करण्याची घोषणा करावी लागली.

आंबा महोत्सवाबद्दल प्रशासन थंड असल्याचा आरोप करण्यात आला होता. त्यामुळे दौऱ्यावर असलेले पालकमंत्री तयारीच्या पाहणीसाठी शनिवारी सकाळी आठ वाजताच थिबा पॅलेसला थडकले आणि त्यांना धक्काच बसला. महोत्सवाची जय्यत तयारी सुरू आहे, असे सांगणाऱ्या अधिकाऱ्यांची बोलती बंद झाली. मैदान सपाट करण्यासाठी आणून टाकलेले मातीचे ढिगारे वगळता तिथे तयारीचा मागमूसही नव्हता. साधा रखवालदारही तेथे नव्हता.

संयोजन समितीची पाचपुतेंच्या अध्यक्षतेत रात्री बैठक झाली आणि त्यात त्यांनी महोत्सव रद्द करण्याचा निर्णय केला. आमदार उदय सामंत, राजाभाऊ लिमये, नगराध्यक्ष उमेश शेट्ये ही राजकीय मंडळी नाराज झाली. त्यामुळे पाचपुतेंनी थिबा पॅलेसलाच एक ते पाच मे दरम्यान पर्यटन महोत्सव आयोजित करण्याची घोषणा केली. त्याची जबाबदारी त्यांनी पर्यटन विकास महामंडळाकडे सोपवली आहे.

आंबा महोत्सव रद्द करण्याचे महत्त्वाचे कारण निधीची कमतरता हेच होते. जिल्ह्यातील सर्वच सहकारी बँकांनी अर्थसहाय्य नाकारलेच, पण स्मरणिकेला जाहिरातीही दिल्या नाहीत. नगरपालिकेने तीन लाखांची देणगी घोषित केली होती. पण ती जिल्हाधिकाऱ्यांच्या मंजुरीसाठी अडकली होती.

29 एप्रिलचा आंबा महोत्सव रद्द झाला असला तरीही नाशिकमधील छगन भुजबळांनी आयोजित केलेला आंबा महोत्सव आणि रत्नागिरी जिल्हा कृषी उत्पन्न बाजार समितीचा आंबा महोत्सव नीट पार पडतील, अशी लक्षणे आहेत. त्यामुळे जिल्ह्यातील मोठ्या बागायतदारांनी चांगले फळ या महोत्सवांसाठी राखून ठेवले आहेत.

 
</text>
</doc>
