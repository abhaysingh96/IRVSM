<doc>
<docno>1088266.cms.txt</docno>
<text>
 
क्रीडा
मुंबई क्रिकेट असोसिएशनच्या घटनेत बदल आवश्यक
[ Monday, April 25, 2005  11:40:44 pm]


चंदशेखर संत

रणबीरसिंग महेन्द विरुद्ध शरद पवार यांच्यातील भारतीय क्रिकेट नियामक मंडळाची अध्यक्षपदाची निवडणुक बरीच गाजली होती आणि भारतीय क्रिकेट नियामक मंडळाच्या घटनेतील त्रुटींचा मोठा गाजावाजाही झालेला होता. परंतु आता मुंबई क्रिकेट असोसिएशनच्या घटनेतील त्रुटीही प्रकाशात येत आहेत आणि ही घटना सुधारण्याची, त्यात बदल करण्याची गरज गेल्या काही दिवसातील घटनांमुळे प्रकर्षाने जाणवू लागली आहे.

जर एखादी व्यक्ती डीफॉल्टर असेल तर अशा व्यक्तीला मतदारांच्या यादीत स्थान तरी कसे दिले जाते हा प्रश्ान् पुढे आला आहे. शिवाय मतदारांच्या यादीत समावेश झाल्यानंतर या व्यक्तीने एखाद्याच्या अर्जावर अनुमोदन देण्यासाठी सही केली की मग त्या व्यक्तीमुळे जर एखाद्याचा अर्ज बाद होत असेल तर ते योग्य नव्हे हे साऱ्यांनाच जाणवून गेले आहे. अगदी शरद पवारांनीही ते मान्य करताना नरी काँट्रॅक्टर यांचा अर्ज वैध असल्याचा निर्वाळा दिला होता. परंतु झाली तेव्हढी शोभा पुरे झाली या भावनेने नरी काँटॅक्टर यांनी निवडणुकीतून अंगच काढून घेण्याचा निर्णय जाहीर करून टाकला आहे!

आता मुंबई क्रिकेट असोसिएशनच्या घटनेतील आणखी एक कलम चचेर्चा विषय ठरलेले आहे. ते म्हणजे समजा काही कारणामुळे एखादी जागा मग ती पदाधिकाऱ्याचीही का असेना रिकामी झाली तर ती भरण्यासाठी जी तरतूद आहे तीही चमत्कारीक आहे. निवडणुकीत पराजीत होणाऱ्या सदस्यात सर्वात जास्त मते मिळवणाऱ्या व्यक्तीची निवड त्या जागी होऊ शकते असा उल्लेख आहे. त्यात बदल करण्याची मागणी यावेळच्या वाषिर्क सर्वसाधारण सभेत केली जाणार आहे. कार्यकारिणी आणि पदाधिकारी यांच्या रिकाम्या जागा भरताना एकच निकष लावणे बरोबर नाही. संजीव खानोलकरांनी तसा प्रस्तावही मांडलेला आहे.

मुंबई क्रिकेट असोसिएशनच्या निवडणुकीमुळे सध्या या बाबी पुढे आल्या आहेत आणि त्यातील त्रुटीही सर्वांना जाणवू लागल्या आहेत. आता यात लक्ष घालून घटनातज्ज्ञांनी आवश्यक ते बदल घडवून आणायला हवेत.

 
</text>
</doc>
