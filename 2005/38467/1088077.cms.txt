<doc>
<docno>1088077.cms.txt</docno>
<text>
 
महामुंबई: मुंबई टाइम्स
कुलपातल्या चौक्या कशाला?
[ Monday, April 25, 2005  07:45:39 pm]


प्रवीण मुळ्ये

आमच्या सुरक्षेसाठी पोलिसांनी ही बीट चौकी उभारली. पण सतत बंद असणाऱ्या या चौकीचा आम्हाला काडीमात्र उपयोग नाही. नुसतीच जागा अडवणारी ही चौकी हटवा, अशी मागणी नागपाडा पोलिस ठाण्याच्या हद्दीत येणाऱ्या ' बीट क्रमांक एक ' या चौकीविषयी स्थानिकांमधून जोर धरू लागली आहे. ही कहाणी एकाच चौकीविषयी नाही. मरीन ड्राइव्हवर बलात्कार होण्यासाठी अशीच चौकी जबाबदार ठरल्यामुळे मुंबईकरांच्या सुरक्षेसाठी उभारलेल्या पण सध्या बंद असलेल्या अशा चौक्या हटवाव्यात, अशी मागणी जोर धरत आहे.

' जनतेच्या सुरक्षिततेची हमी देणारं हक्काचं ठिकाण ' किंवा कोणत्याही संकटसमयी पहिल्यांदा जिथे धाव घ्यायची, ते ठिकाण ' म्हणून ज्या पोलिस चौकीकडे लोक मोठ्या आशेनं बघतात, तशाच पोलिस चौकीत एका पोलिसानंच एका मुलीवर बलात्कार केल्याच्या प्रकरणानं मुंबई हादरली आहे. पण या घृणास्पद कृत्यानं मुंबईतल्या अनेक पोलिस चौक्यांमधले गैरप्रकारही चव्हाट्यावर आले आहेत. मुंबईतल्या 85 पोलिस स्टेशनच्या हद्दीत येणाऱ्या अंदाजे 350 पोलिस चौक्यांपैकी 30 टक्के पोलिस चौक्यांना सतत कुलुप असतं. त्यामुळे केवळ जागा अडवून ठेवणाऱ्या या चौक्या हटवण्यात तरी याव्यात, किंवा कार्यान्वित तरी करण्यात याव्या, अशी मागणी त्या त्या विभागातील रहिवासी करत आहेत. विद्याविहार येथील नथानी मार्ग, मिठीबाई कॉलेज, मिर्नव्हा टॉकीज, बोरीवली एमएचबी कॉलनी, अशा अनेक भागांतल्या चौक्याविषयी या तक्रारी येत आहेत. मरिन लाइन्स बलात्कार प्रकरणानंतर आता बंद असलेल्या काही चौक्यांचा गर्दुल्ले आणि तृतीयपंथी वापरत असलेल्या बीट चौक्यांच्या विरोधातही लोक उघड समोर येत आहेत.

एखाद्या विभागात गुन्ह्याच्या ठिकाणी तातडीनं पोहोचता यावं, या उद्देशानं प्रत्येक पोलिस स्टेशनच्या हद्दीत चार ते पाच बीट चौक्या उभारल्या आहेत. एका चौकीत एक पोलिस सबइन्स्पेक्टर आणि त्याच्या हाताखाली चार ते पाच पोलिस कॉन्स्टेबल, पेट्रोलिंग व्हॅन असा ताफा असतो. विभागातली छोटी भांडणं, मारामारीसारखी प्रकरणं या चौकीमार्फत निकालात काढले जातात. विभागात कायदा आणि सुव्यवस्था राखण्यासाठी पेट्रोलिंगची जबाबदारी या चौक्यांवर असली तरी, एका हवालदारानं चौकीत हजर राहणं आवश्यक असतं. पण अनेकदा या चौक्या बाहेरूनच बंद असल्याचे अनुभव स्थानिकांना येतात. यामागे अपुरे पोलिस कर्मचारी हेच मुख्य कारण असल्याचं अनेक पोलिस अधिकारी मान्य करतात.

बीट चौक्यांमध्ये पोलिसांना प्राथमिक सुविधा मिळत नसल्यामुळे चौकीत थांबण्यापेक्षा पेट्रोलिंगवर भर दिला जातो. त्यामुळे अनेकदा चौक्या बंद दिसतात, असा युक्तिवाद एका वरिष्ठ पोलिस अधिकाऱ्यानं ' मुंबई टाइम्स ' शी बोलताना केला. लोकांचा विश्वास संपादन करण्याबरोबरच मुंबईतल्या सर्वच पोलिस चौक्यांची पुन्हा एकदा ' स्क्रूटिनी ' करण्याची गरज असल्याचे प्रमोद नवलकर यांचं म्हणणं आहे. अनावश्यक पोलिस चौक्या डोकेदुखी ठरण्याऐवजी पोलिसांनी आवश्यक त्या ठिकाणी हलवण्याची किंवा बंद करण्याची गरज असल्याची मागणीही अनेक स्वयंसेवी संस्थांकडून करण्यात येत आहे.

पोलिस चौक्यांबरोबरच निरुपयोगी ट्रॅफिक बूथ हटवावेत, ही मागणीही करण्यात येत आहे. रस्त्यावरील ट्रॅफिक सुरळीत करण्याऐवजी अनेक ट्रॅफिक बूथ केवळ जाहिरातींचं प्रदर्शन करत असतात. अनेक बूथ रात्रीच्यावेळी भिकारी आणि गर्दुल्ल्यांचे ' आशियाना ' बनतात. त्यामुळे हे बूथ असावेत की नसावेत, याची तपासणी व्हायला हवी, असं मत टॅफिक विभागातील अधिकारीही व्यक्त करत आहेत.

 
</text>
</doc>
