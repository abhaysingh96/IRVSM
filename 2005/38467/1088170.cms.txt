<doc>
<docno>1088170.cms.txt</docno>
<text>
 
महाराष्ट्र
नाशिकच्या चार विद्यार्थ्यांना स्काऊटचा राष्ट्रपती पुरस्कार
[ Monday, April 25, 2005  09:39:27 pm]


म. टा. प्रतिनिधी

नाशिक : नाशिकमधील स्काऊटच्या चार विद्यार्थ्यांनी राष्ट्रपती पुरस्कार पटकावला असून पुण्याच्या ' भारत स्काऊट्स अँड गाईड्स ' प्रशिक्षण केंदातील सोहळ्यात हा पुरस्कार राष्ट्रपतींच्या हस्ते त्यांना प्रदान करण्यात येणार आहे.

नाशिकरोडच्या पुरुषोत्तम इंग्लिश स्कूलमधील सुशांत सराफ, दीपक पवार, जगदीश मराठे आणि अशोकनगरच्या माध्यमिक विद्यालयातील आशिष राणे अशी या चार विजेत्यांची नावे आहेत.

या परीक्षेसाठी राज्यभरातून 185 विद्यार्थ्यांनी सहभाग घेतला होता. त्यात नाशिकचे 18 जण होते. लेखी आणि तोंडी परीक्षेबरोबरच या चौघांनी प्रात्यक्षिक चाचणीत बाजी मारली. या चाचणीत कॅसेट तयार करणे, तंबू उभारणे, गाठींचे प्रकार आदी गोष्टींचा समावेश होता.

विज्ञान जागृती, एड्स जनजागृती, कुष्ठरोग निर्मूलन, जल प्रकल्प, रक्तदान, कुंभमेळ्यातील सामाजिक मदत आदी उपक्रमांध्येही या चार विद्यार्थ्यांनी चमकदार कामगिरी केली. त्यामुळे त्यांची राष्ट्रपती पुरस्कारासाठी निवड झाली.

 
</text>
</doc>
