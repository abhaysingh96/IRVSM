<doc>
<docno>1087989.cms.txt</docno>
<text>
 
सदर
'लग्नाला चला'
[ Monday, April 25, 2005  06:39:24 pm]


विवाह हा आपल्या जीवनातील एक सवोर्च्च पवित्र संस्कार आहे. पण गेल्या काही वर्षांत हा संस्कार मागे पडला असून तो एक दिखाऊ समारंभ म्हणून ओळखला जातो. हळद, आंघोळ, वराचं आगमन, पायपाखणी, मंगलाष्टक, कन्यादान, लाजाहोम, भरवाभरवी, उखाणे इत्यादी उभयतांच्या मनावर कायमचे संस्कार करणारे विधी आता हळूहळू इतिहासजमा होत आहेत. आता डामडौल आणि भव्यदिव्य समारंभ यांचं महत्त्व वाढत आहे. त्यामुळे त्या दिखाऊ समारंभाचा आणि संस्काराचा संबंध दुरावत गेला आहे.

मंगलाष्टकांत वधु-वरांना जो उपदेश केला जातो तो आता कोणीच ऐकत नाही. दोघांना जबाबदारीची जाणीव होण्याऐवजी बेजबाबदारपणाची दिशा दिली जाते. गतवषीर् एका प्रसिद्ध ज्येष्ठ पत्रकाराच्या विवाह समारंभातील छायाचित्र प्रसिद्ध झालं होतं. त्यात तो पत्रकार हवालदिल होऊन पत्नीच्या पायाला मिठी मारून अश्रू ढाळताना दिसत होता. विवाहासारख्या अतिशय पवित्र असलेल्या संस्काराचं ते ओंगळवाणं विडंबन होतं.

आता तर कोणत्याही विवाहसमारंभाकडे पाहिल्यावर सारा समारंभच आपल्या भारतीय संस्कृतीचं विडंबन असल्याचं लक्षात येतं. त्याचं सविस्तर वर्णन मी आज करणार नाही. पण पाहुण्यांना अती जाचक ठरणाऱ्या दोन गोष्टींचा सर्वांनीच ऊहापोह करणं आवश्यक आहे. विवाह समारंभावर होणार खर्च हा केवळ वधु-वरांच्या खिशातून होतो. म्हणून तिथे दुर्लक्ष केल्याने त्याची झळ आता यजमानांपेक्षा पाहुण्यांना अधिक लागू लागली आहे. आता पूवीर्प्रमाणे छोट्या शृंगारलेल्या दिवाणखान्यात रिसेप्शन होत नाही. त्यासाठी मैदानाची गरज भासते. परिणामी अशा मैदानाला प्रचंड मागणी वाढल्याने सध्या विधीप्रमाणे नव्हे, तर मंगलकार्यालयांच्या उपलब्धतेप्रमाणे मुहूर्त ठरवला जातो. मागणी तसा पुरवठा करण्यासाठी दादरच्या वनिता समाजापासून ते मरिन ड्राइव्हवरील जिमखान्यांपर्यंत सरकारने सवलतीने दिलेल्या जागा विवाह समारंभासाठी जबर भाड्याने दिल्या जातात.

हा लेख लिहिण्यासाठी परवाच मी मरिन ड्राइव्हवरील जिमखान्याचं एक दिवसाचं भाडं विचारलं असता मला धक्काच बसला. कारण त्याचं भाडं आहे एक लाख साठ हजार रुपये. अधिक सजावटीसाठी गरजेप्रमाणे आठ ते वीस लाख, अधिक जनरेटरचं भाडं. तिथल्या ग्रॅण्ट मेडिकल कॉलेजच्या जिमखान्यावर मी गेल्या पन्नास वर्षांत एकाही डॉक्टरला खेळताना पाहिलं नाही. मात्र रोज तिथे विवाह समारंभाचा धूमधडाका चाललेला असतो. सकाळी डझनभर फुलवाले फुलांच्या राशी घेऊन येतात तीन, चार लाखांत सुंदर सजावट करतात आणि त्या फुलांच्या राशी रात्री बारा वाजता समोरच्या समुदात फेकतात.

श्रीमंत हे श्रीमंतच राहणार, त्यांच्याविषयी माझ्या मनात बिलकुल असूया नाही. पण आपल्या श्रीमंतीचं प्रदर्शन करणं ही एक सामाजिक विकृती आहे. अशा वेळी त्या समारंभात नात्याचा ओलावा राहत नाही. स्वागताचा आनंद कोणाला मिळत नाही, पाहुणचाराची नामोनिशाणी नसते आणि विशेष म्हणजे आग्रहाने बोलवलेल्या पाहुण्यांविषयी यजमानांना त्याचा किंचितही आदरभाव नसतो.

समारंभाची वेळ सायंकाळी सहाची असेल तर जोडपं सावकाश पावणेसातला डुलत डुलत येतं. ब्युटिपार्लरमध्ये उशीर झाल्याचं खोळंबून राहिलेल्या पाहुण्यांना मोठ्या अभिमानाने सांगितलं जातं. आता तर एक पाऊल पुढे गेलं आहे. वधु-वरांना मी ओळखत नाही, त्यांचे आईवडील माझे परिचित असतात. आता आईवडीलही पार्लरमध्ये जाऊ लागल्याने वधु-वर आले तरी त्यांचा पत्ता नसतो. आल्यानंतरही पूवीर्प्रमाणे ते दरवाजात स्वागतासाठी उभे राहत नाहीत. थेट प्रवेशदारापासून अर्धा किलोमीटरवर असलेल्या व्यासपीठावर उभे राहतात.

त्यानंतर त्या वधु-वरांना भेटण्यासाठी साधारण दोनशे मीटरची रांग लागते. कधी रेशनच्या रांगेतदेखील उभं न राहिलेल्यांना तिथे नाइलाजाने पाऊण-पाऊण तास त्या रांगेत उभं राहावं लागतं. व्यासपीठावरील यजमान त्या रांगेकडे सोयीस्कररीत्या दुर्लक्ष करतात. जे नशीबवान वधु- वरांपर्यंत पोहोचतात, ते त्यांना वैतागलेले असले तरीही हसण्याचा अभिनय करून शुभेच्छा द्याव्याच लागतात. मग व्हिडीओसाठी काहीतरी बोलत असल्याची पोझ द्यावी लागते. नंतर फोटोग्राफरसाठी केविलवाणं हसत उभं राहावं लागतं. हा सर्व विधी सुरू असताना रांगेतील डोळे फाडफाडून बघत असतात, निघता-निघता यजमानीणबाई आग्रहाने बुफेकडे बोट दाखवून थोडं जेवून जा हां, असं सांगायला विसरत नाही. आणखी दोन समारंभांना जायचं असल्याने घाईत आहे, असं म्हटल्यावर ' मग थोडं आइस्क्रीम तरी खाऊन जा ' असा अत्याग्रह होतो. पण हा आग्रह करताना त्या श्रीमंत यजमानीणबाई थोडा हा शब्द बोलायला विसरत नाहीत, हे माझ्या लक्षात आल्याखेरीज राहत नाही.

आता लग्नसराई असल्यास सर्वांना माझी हात जोडून विनंती आहे की पाहुण्यांना असं रांगेत उभं करण्यापेक्षा वधु-वरांनीच समारंभात मोकळेपणाने हिंडलं तर सर्वांना त्यांना सहजतेने भेटता येईल. अहेरदेखील करता येईल, सोबत वाटल्यास अहेराची नोंद होण्यासाठी जवळचा माणूस ठेवावा. रांगेतला वेळ वाचला तर पाहुण्यांना एकमेकांना भेटता येईल, गप्पा मारता येईल आणि खऱ्या अर्थाने तिथे समारंभाचं वातावरण तयार होईल. पण त्यासाठी फक्त वधु-वरांनी फिरून चालणार नाही. पाहुणे खरोखरच रिलॅक्स व्हावेत, असं वाटत असेल तर बुफे नावाच्या शापापासून समारंभ दूर ठेवावा. तो बुफे म्हणजे आणखी एक रांग नंतर सॅलडसाठी रांग, आइस्क्रीमसाठी रांग, बनारसी पानासाठी रांग तोपर्यंत तो पाहुणा अर्धमेला होतो. तो जेवणासाठी आलेला नसतो. त्याच्या घरी जेवण ठेवलेलं असतं. इथे बुफेसाठी माणशी किमान सहाशे ते बाराशे रुपये चार्ज घेतला जातो. ते पण फक्त बश्या मोजून, साठ टक्के अन्नाची नासाडी होते. कोणाचा कोणाला पत्ता लागत नाही. या रांगा लावा, जमल्यास थोडं जेवा आणि जा. विचारपूस नाही, काही नाही. मग दुसऱ्या दिवशी घरी सर्वांनी बसून व्हिडीओत कोण कोण आले याची नोंद घेतली जाते.

यजमानांना छळण्याची आणि श्रीमंतीचं उग्र प्रदर्शन करण्याची ही स्पर्धा थांबलीच पाहिजे. कारण त्या झगझगाटातून बाहेर पडल्यानंतर बाहेर गाडीजवळ पोटाची खपरी झालेली उपाशी पोरे भीक मागत असतात. माझी चाळीस वर्षांपूवीर्ची आठवण आहे, किडवाई अन्नमंत्री होते. त्यांनी सर्व समारंभातील मेजवानीवर कायदेशीर निर्बंध घालून पन्नासपेक्षा अधिक पाहुण्यांना भोजन देण्यास मनाई केली होती. असे एखादे किडवाई पुन: निर्माण व्हावेत असं क्षणभर वाटतं. पण उधळपट्टीच्या निमित्ताने समाजात रुजणारी ही कीड मारण्यासाठी किडवाईंची गरज नाही. या दरिदी देशात आपापल्या मर्यादा जनतेनेच ओळखल्या पाहिजेत. परखडपणे हे लिहिलं याचा थोडाफार परिणाम दिसावा अशी अपेक्षा आहे. हौशेलादेखील मोल नसलं तरी मर्यादा असाव्यात.

प्रमोद नवलकर

 
</text>
</doc>
