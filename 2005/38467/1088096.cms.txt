<doc>
<docno>1088096.cms.txt</docno>
<text>
 
बहुतांची अंतरे
पोलिस चौक्या की वामकुक्षीची सोय?
[ Monday, April 25, 2005  08:07:09 pm]


मरीन लाइन्स पोलिस चौकीत महाविद्यालयीन विद्याथिर्नीवर बलात्कार झाल्याची बातमी मन सुन्न करून गेली. एक मुंबईकर म्हणून, झाल्याप्रकाराबद्दल मी तीव्र संताप व्यक्त करीत आहे. त्याचबरोबर त्या मुलीबद्दल आणि तिच्या कुटुंबियांना माझ्या अंत:करणपूर्वक सांत्वना व्यक्त करीत आहे. बातमीतील माहितीप्रमाणे संबंधित पोलिस शिपायी मोरे याच्यावर केवळ बलात्कार (क. 376) व जबरदस्तीने डांबून ठेवणे (क. 342) एव्हढ्याच आरोपांखाली नव्हे, तर पदाचा, युनिफॉर्मचा गैरवापर शिवाय आपल्या ताब्यातील स्त्रीवर पब्लिक र्सव्हंटने केलेला बलात्कार याही आरोपांखाली गुन्हा दाखल झाला पाहिजे. या घटनेमुळे रस्तोरस्तीच्या या पोलिस चौक्यांच्या उभारणीबाबतही गांभीर्याने विचार झाला पाहिजे.

खरे तर या अशा चौक्या या त्या त्या विभागातील मुख्य पोलिस ठाण्यांशी संलग्न असतात. या चौक्यांशी किरकोळ एक किंवा फार तर दोन पोलिस शिपाई आणि क्वचित ठराविक, वेळेवर व्हिजिट देणारा एखादा पोलिस अधिकारी एवढाच पोलिस कर्मचाऱ्यांचा संबंध असतो. तरीही या चौक्या एवढ्या मजबूत आणि सुसज्ज बांधल्या जात आहेत की संबंधित पोलिस कर्मचारी यांचा वापर तात्पुरती व्यवस्था (स्टॉप गॅप अॅरेंजमेंट) म्हणून न करता चक्क रेस्ट रूमसारखा करताना आढळतात. कित्येक वेळा तर ड्युटीवर नसलेले पोलिस कर्मचारी अशा चौक्या-चौक्यांतून आराम फर्मावताना दिसतात.

अशा चौक्यांना खरे तर मजबूत दरवाजे असावेत का ? त्यामुळेच या चौक्यांचा वापर पोलिसी कामांपेक्षा आजूबाजूच्या फेरीवाल्यांचे सामान ठेवणे इत्यादी तत्सम बेकायदा कामांसाठीच जास्त होताना आढळतो. काही चौक्या तर इतक्या सुशोभित व सुसज्ज आणि सुशीतल केलेल्या आहेत की त्यांच्यासमोर मुख्य पोलिस ठाणेही फिके पडते. दुपारच्या वेळी अशा चौक्यांतून त्या त्या एरियाचे वरिष्ठ अधिकारी चक्क वामकुक्षी करताना आढळतात. या घटनेमुळे जागरूक होऊन मुंबईच्या पोलिस आयुक्तांनी या चौक्यांबाबत काही निश्चित धोरण आखले तर फार बरे होईल.

एम. आर. सबनीस, अंधेरी, मुंबई.

 
</text>
</doc>
