<doc>
<docno>1088100.cms.txt</docno>
<text>
 
धावते जग
नेपाळला सवलती
[ Monday, April 25, 2005  08:10:33 pm]


इंडोनेशियातील आशिया-आफ्रिका परिषदेचे फलित काहीही असो, ती नेपाळ व बांगलादेशसाठी मात्र फलदायी ठरली आहे. तीन महिन्यांपूर्वी नेपाळमध्ये राजे ग्यानेंद यांनी लोकनियुक्त सरकार बरखास्त केले. या बरखास्तीचे सावट बांगलादेशात त्या सुमारास होणाऱ्या सार्क देशांच्या परिषदेवरही पडले होते.

बांगलादेशातील सुरक्षेचे कारण सांगून भारताने या परिषदेत सहभागी व्हायला नकार दिला असला तरी प्रत्यक्षात नेपाळमधील बिघडलेल्या राजकीय परिस्थितीत ही परिषद होऊ देऊ नये, असे भारताला वाटत असावे. काहीही असले तरी सार्क परिषद लांबणीवर पडेल, अशी व्यवस्था भारताने केली होती.

आता ती बांगलादेशाने त्यांच्या सोयीच्या वेळी कधीही घ्यावी, असे भारताने सांगितले आहे. आता दोन्ही देशांच्या सीमेवर तणाव निर्माण झाला असताना आणि परस्परांचे लोक मरत असताना, भारताने या परिषदेला हिरवा कंदील दिलेला आहे. तीन महिन्यांत नेपाळमध्ये असा काय बदल झाला की भारताने भूमिका बदलावी, हे कळलेले नाही.

त्यातच नेपाळला पुन्हा शस्त्रे देण्याचा निर्णय भारताने घेतला आहे. त्याला अपेक्षेप्रमाणे देशातील डाव्या पक्षांनी हरकत घेतली आहे. तरी तो रोखण्यास फारसा उपयोग होणार नाही, हे उघड आहे. लष्करी साह्याची बातमी जाहीर करायची नाही असे ठरलेले असताना, आपल्याला पुन्हा शस्त्रे मिळणार, हे नेपाळच्या राजांनी परस्पर जाहीर केले.

ज्या प्रकारे ही बातमी फोडण्यात आली, ते कदाचित भारताला आवडणारे नव्हते. परंतु हा शस्त्रपुरवठा आपल्या देशातील राजकीय परिस्थिती सुधारण्याशी निगडित आहे, हे सांगायला मात्र राजे विसरले. आणीबाणी उठवणे, राजकीय बंद्यांना सोडणे आणि राजकीय परिस्थिती सुरळीत होऊ देणे या सर्व गोष्टींशी या लष्करी साह्याचा संबंध आहे.

यापैकी अजून काहीच न झाल्याने, लष्करी साह्याच्या घोषणेमुळे नेपाळमधल्या राजकीय पक्ष नाराज होणे समजण्यासारखे आहे. पंतप्रधान मनमोहन सिंग यांनी या साऱ्या प्रश्ानवर मौन बाळगणेच पसंत केले असले तरी परराष्ट्रमंत्री नटवरसिंग यांनी असा निर्णय झाल्याच्या बातमीस दुजोरा देऊन काय साधले ?

कदाचित आपण साह्य न केल्यास पाकिस्तान त्यांना मदत करील आणि हा देश आपला मित्र राहणार नाही, असे त्यांना वाटले असावे. काहीही असले, तरी यामुळे नेपाळचा फायदाच झाला आहे.

 
</text>
</doc>
