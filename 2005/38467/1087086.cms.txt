<doc>
<docno>1087086.cms.txt</docno>
<text>
 
महाराष्ट्र
वाजपेयी हे नेहरुंनंतरचे सर्वश्रेष्ठ पंतप्रधान!
[ Monday, April 25, 2005  12:23:24 am]


चंदपूर : सुमार पंतप्रधान... आता रिटायर्डच व्हा... अशी विशेषणे आणि सल्ल्यांचे ' सुदर्शनचक्र ' झेलत आणि परतवत असलेले माजी पंतप्रधान अटलबिहारी वाजपेयी यांच्या समर्थनासाठी ज्येष्ठ समाजसेवक आणि महाराष्ट्र भूषण बाबा आमटे उभे ठाकले आहेत. ' पंडित नेहरुंनंतरचे देशाचे सर्वश्रेष्ठ पंतप्रधान ' अशा शब्दांत त्यांनी वाजपेयींचा गौरव केला आहे.

कुष्ठरोग्यांच्या आयुष्यात ' आनंदवन ' फुलवणारे बाबा आमटे यांना नुकताच राज्य सरकारचा ' महाराष्ट्र भूषण ' पुरस्कार जाहीर झाला. त्या निमित्ताने एका वृत्तवाहिनीला दिलेल्या मुलाखतीत आमटे यांनी वरील भावना व्यक्त केल्या. विविध मुद्द्यांना स्पर्श करणाऱ्या या मुलाखतीत संघ परिवारात माजलेल्या अंतर्कलहाचा विषय उपस्थित झाला. राष्ट्रीय स्वयंसेवक संघ हे ' घर ' आणि भारतीय जनता पक्ष हा ' घाट ' असले माजी पंतप्रधान अटलबिहारी वाजपेयी यांना मिळत असलेल्या घरच्या आहेराचाही मुद्दा मग ओघाने आला!

सरसंघचालक के. सी. सुदर्शन यांनी वाजपेयींवर मध्यंतरी केलेल्या टीकेबाबत छेडता, बाबा आमटे यांनी सुदर्शन यांचे ते उद्गार दुदैर्वी असल्याची टिप्पणी केली. राजकारणात एखाद्याची एखादी खेळी चुकली तर त्याचीच माणसे त्याला कशी हैराण करतात, याचेच हे उदाहरण आहे, असे उद्गार आमटे यांनी काढले. याच ओघात बोलताना वाजपेयींचे वर्णन बाबांनी ' पंडित नेहरुंनंतरचे देशाचे सर्वश्रेष्ठ पंतप्रधान ' अशा शब्दांत केले. मात्र त्याचवेळी वाजपेयींची अवस्था आज ' ना घर का ना घाट का ' अशी झाल्याचेही त्यांनी नमूद केले!

बाबांना नुकताच जाहीर झालेला महाराष्ट्र भूषण पुरस्कार पाच लाख रुपयांचा आहे. आपल्या संस्थेचे कार्य तसेच समाजकार्यासाठी आपण हा पुरस्कार स्वीकारला आहे, असे सांगतानाच, प्रकृतीअस्वास्थ्यामुळे पुरस्कार सोहळ्यास आपल्याला हजर मात्र राहता येणार नाही, असेही आमटे यांनी स्पष्ट केले.

 
</text>
</doc>
