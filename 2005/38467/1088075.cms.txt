<doc>
<docno>1088075.cms.txt</docno>
<text>
 
महामुंबई: मुंबई टाइम्स
उन्हाळ्यातच झाडं लावा !
[ Monday, April 25, 2005  07:43:54 pm]


अविनाश चंदने

जून आणि जुलै महिन्यातले आठवडे म्हणजे ' वृक्षरोपणा ' चा कालावधी, अशी अनेकांची समजूत असते. भरपूर पावसामुळे रोपटी वाढायला आयतं पाणी मिळून झाडं जगवण्यात अडचण येणार नाही, असं वाटून वृक्षारोपण करणारे निश्चिंत असतात. हे चुकीचं नसलं तरी, वसंत ऋतू किंवा मार्च-एप्रिलमध्ये वृक्षारोपण केलं, तर ते अधिक योग्य ठरतं, असं पर्यावरणवाद्यांचं मत आहे.

पावसाळ्यात वृक्षारोपण केलं, तर रोपट्याला पाणी विनासायास आणि भरपूर मिळतं, हे खरं आहे. पण नव्यानं लावलेल्या रोपट्याची मुळं मातीला घट्ट धरून नसतात. शिवाय जोरदार पाऊस झेलायला रोपटी तयार नसतात. त्यामुळे वरवर लाभदायी ठरणारं पावसाळ्यातलं वृक्षारोपण अनेकदा ' वाहून ' जाण्याची शक्यता असते. महत्त्वाचं म्हणजे पावसाळ्यात भरपूर सूर्यप्रकाश नसल्यामुळे वनस्पतींना अन्न तयार करण्यात अडचणी येतात, असे पर्यावरण क्षेत्रात 10 वर्षं प्रशिक्षण आणि संशोधनात कार्यरत असणारे पार्थ आणि दीप्ती बापट यांनी सांगितलं.

त्यांच्या सांगण्यानुसार, वसंत ऋतू किंवा एप्रिल महिन्यात लावलेल्या रोपट्यांना नियमित पाणी देण्याचे कष्ट घ्यावे लागतात. या काळात लावलेल्या झाडांना भरपूर सूर्यप्रकाश मिळतो आणि पावसाळ्यापर्यंत रोपट्याची मुळं जमिनीला पकडून ठेवतात. त्यामुळे येणारा पाऊस झेलायला रोपटी बऱ्यापैकी ' तयार ' होतात.

नवीन रोप लावताना काही बाबी विचारात घ्याव्या, असंही बापट दाम्पत्याचं म्हणणं आहे. वृक्षारोपण फळं, फुलं मिळवण्यासाठी की, सरपण, लाकूड मिळवण्यासाठी करायचं, हे आधी ठरवलं, तर पुढचं काम सोपं जातं. झाडं लावताना एतद्देशीय म्हणजे आपल्या देशाच्या हवामानात जगणारी झाडं आणि प्रदेशनिष्ठ म्हणजे स्थानिक, त्या त्या मातीत, हवामानात आणि तापमानात जगणाऱ्या झाडांचाचा विचार करावा. या झाडांमुळे परिसंस्था (श्वष्श्ा स् 4 ह्यह्लद्गद्व) अधिक परिपक्व बनते.

उदा. सुबाभूळ मूळचं ऑस्ट्रेलियातलं झाड. ते भारतातही जगतं. पण त्याचा आपल्या इको सिस्टिमला उपयोग होतो का, यामुळे आपली इको सिस्टिम बिघडत नाही ना, हे पाहणंही गरजेचं आहे. दुदैर्वाने आपल्याकडे झाडं लावताना या गोष्टींकडे लक्ष दिलं जात नाही. त्यामुळे वृक्षरोपणाचा हिरवळीच्या व्यतिरिक्त काहीच उपयोग होत नाही, असंही बापट पती-पत्नींचं म्हणणं आहे.

स्थानिक झाडं लावली, तर त्याच्यावर त्या परिसरातले पक्षी आपोआपच या झाडांकडे आकृष्ट होतात. घरटी बनतात, साप, कीटक, सूक्ष्मजीवांचा झाडावर वावर होतो, वेली वाढतात. याचाच अर्थ ते झाड परिसंस्थेला अनुकूल असतं. याविरुद्ध परप्रदेशी वृक्षांचं (श्व 3 श्ाह्लद्बष्) आहे. ते जगले तरी, त्यावर पक्षी येत नाहीत किंवा फारच कमी येतात. कीड किंवा इतर कोणत्याही सूक्ष्मजीवांचा वावर नसतो. अशी झाडं दिसायला चांगली वाटली, तरी त्यांच्यामुळे इको सिस्टिम बिघडते. मुळात निसर्गालाच ते मान्य नसतं.

वृक्षारोपण करताना आपल्याजवळील ' जंगलांची कॉपी करण्याचं ' सूत्र अमलात आणणं चांगलं. आपणही आपल्या परिसरात झाडं लावताना अनेक झाडं लावणार असू, तर स्थानिक परंतु वेगवेगळी झाडं लावावीत. शिवाय एकाच वेळी सर्व झाडं न लावता झाडाच्या बाजूला मोकळी जागा सोडून त्या जागी वर्ष-दोन वर्षांनी तिथे वेगळं झाड लावावं, अशा सूचना बापट यांनी केल्या आहेत.

 
</text>
</doc>
