<doc>
<docno>1088102.cms.txt</docno>
<text>
 
धावते जग
अवहेलनेचा बदला?
[ Monday, April 25, 2005  08:12:04 pm]


बिहारमध्ये लालू प्रसाद यादव यांच्या पक्षाची सत्ता जाण्यास काँग्रेस आणि लोकजनशक्ती पार्टी यांच्याशी बिनसलेली युती हे मुख्य कारण असूनही, केंदातील काँग्रेसप्रणीत आघाडी सरकारमधून बाहेर पडून बदला घेण्याचा विचारही लालूंच्या मनाला शिवला नाही ; कारण राज्यात विरोधक सत्तेवर आले, तर राजदच्या कार्यकाळातील गैर- व्यवहारांच्या चौकश्यांचा ससेमिरा मागे लागेल, याची त्यांना खात्री असणार.

त्याचा प्रतिकार काही अंशी का होईना, केंदातील सत्तेत महत्त्वाचे स्थान असेल तर करता येईल, या हिशेबानेच त्यांनी निवडणूक निकालांनंतर पडते घेतले होते. राज्यात विरोधकांचे सरकार येऊ शकले नाही, मात्र राष्ट्रपती राजवट आल्यामुळेही जिल्हा प्रशासनातील काही अधिकाऱ्यांचे मनोधैर्य वाढलेले दिसते. विशेषत: लालूंच्या पक्षाच्या तिकिटावर निवडून आलेल्या आणि माफिया म्हणून कुप्रसिद्ध असलेल्या शहाबुद्दिन यांच्या ' सिवान ' चे जिल्हाधिकारी सी. के. अनिल यांनी लालूंच्या निकटवतीर्यांच्या गैरव्यवहाराविरुद्ध मोहीमच सुरू केली आहे.

शहाबुद्दिन हे गेली दोन वषेर् तुरुंगात आहेत. मात्र सिवान मतदारसंघातील त्यांच्या गुन्हेगारी साम्राज्यावर याचा यत्किंचितही परिणाम झाला नाही, हे गेल्या वषीर् झालेल्या लोकसभा निवडणुकीतील त्यांच्या विजयाने सिद्ध झाले होते. राज्यातील राबडीदेवी सरकारचे संरक्षण असल्यामुळेच त्यांच्या साम्राज्याला धक्का पोचू शकला नव्हता. आता जिल्हाधिकाऱ्यांच्या पुढाकाराने पोलिस अधीक्षकांनी शहाबुद्दिन यांच्या बंगल्यावर धाडींचे सत्र सुरू केले आहे. केवळ लष्करालाच उपलब्ध असलेली काही उपकरणे तसेच स्वयंचलित रायफलींसह चोरीची वाहनेही तेथे कशी आढळली, याचा तपशील जाहीर केला जात आहे.

शहाबुद्दिन यांची प्रतिमा गुंड अशीच आहे. त्यामुळे त्यांना लक्ष्य केले, तर राष्ट्रपती राजवटीच्या नावाने अप्रत्यक्षपणे बिहारमधील सत्तेचे नियंत्रण करणाऱ्या केंदातील काँग्रेसप्रणीत आघाडीवर दबाव आणण्याची हिंमत लालू करणार नाहीत, असा विचार करून जिल्हाधिकाऱ्यांनी हे धाडस केले असावे, असे मानण्यासारखी परिस्थिती नाही ; कारण जिल्हाधिकारी अनिल यांच्या कारवाईचे दुसरे लक्ष्य ठरली आहे, ती माजी मुख्यमंत्री राबडीदेवी यांची बहीण. या बहिणीचे पती केवळ शिक्षक असताना, अधिकाऱ्यांसाठी असलेल्या सरकारी बंगल्यात गेली काही वषेर् बिनदिक्कत राहत होते.

पात्र अधिकाऱ्यांना भाड्याच्या घरात राहावे लागत असताना, नियमबाह्य पद्धतीने त्यांना या बंगल्याचे वाटप करण्यात आले होते. आता जिल्हाधिकाऱ्यांनी लालूंच्या या मेव्हणीला बंगल्याबाहेर काढले आहे! हे थेट लालूंनाच आव्हान आहे. लालू आणि राबडीदेवी यांच्या सत्ताकाळात निमूटपणे सहन करावी लागलेली मनमानी आणि अवहेलना यांची भरपाई याच मार्गाने अन्य वरिष्ठ अधिकाऱ्यांनीही सुरू केली, तर आश्चर्य वाटायला नको.

 
</text>
</doc>
