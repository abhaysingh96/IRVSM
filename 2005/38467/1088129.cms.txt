<doc>
<docno>1088129.cms.txt</docno>
<text>
 
अर्थव्यवहार
एक्झिम बँकेला 258 कोटी रु. नफा; 13 टक्के वाढ
[ Monday, April 25, 2005  09:08:02 pm]


वृत्तसंस्था

मुंबई : मार्च 2005 अखेर संपलेल्या आथिर्क वर्षात भारतीय आयातनिर्यात बँक अर्थात ' एक्सपोर्ट- इम्पोर्ट बँक ऑफ इंडिया ' ने ( ' एक्झिम बँक ') निव्वळ नफ्यात 13 टक्के वाढ साध्य केली असून , 258 कोटी रु. निव्वळ नफा मिळविला आहे. आधीच्या 2003-2004 आथिर्क वर्षातील बँकेचा नफा 229 कोटी रु. होता.

आयात व निर्यातीसाठी कर्जसहाय्य पुरविण्याच्या व्यवसायातील केंद सरकारच्या 100 टक्के मालकीच्या असलेल्या ' एक्झिम बँके ' ने सरकारला लाभांशापोटी 65.44 कोटी रु. देण्याचे ठरविले असल्याचे बँकेचे अध्यक्ष व व्यवस्थापकीय संचालक टी. व्ही. वेंकट सुब्रमणियन यांनी सोमवारी येथे पत्रकारांना सांगितले.

एक्झिम बँकेने 2004-2005 आथिर्क वर्षात 1,104.30 कोटी रु.चे एकूण उत्पन्न (2003-04 वर्षात 972.23 कोटी रु.) मिळविले. गतवर्षातील बँकेची कर्जमंजुरी व्यवहार 15,853 कोटी रु. (आधीच्या वर्षात 9,266 कोटी रु.) आणि कर्जवितरण 11,435 कोटी रु. (आधीच्या वर्षात 6,957 रु.) होते. गेल्या वर्षात निर्यातीत वाढ झाल्यामुळे कर्जमंजुरी व वितरणात भरीव वाढ झाली असल्याचे श्री. सुब्रमणियत यांनी सांगितले.

गतवर्षात बँकेने एकूण 423 दशलक्ष अमेरिकन डॉलर्सच्या एकूण 16 ' लाइन्स ऑफ क्रेडिट ' द्वारे ( ' एलओसी ') निर्यातदारांना पतपुरवठा केला. आता 953 दशलक्ष डॉलर्सच्या ' एलओसी ' मंजूर करणार आहे.

 
</text>
</doc>
