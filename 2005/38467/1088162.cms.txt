<doc>
<docno>1088162.cms.txt</docno>
<text>
 
देश-विदेश
निरुपम यांचा काँग्रेसप्रवेश!
[ Monday, April 25, 2005  09:36:30 pm]


म. टा. विशेष प्रतिनिधी

नवी दिल्ली : अनेक दिवसांच्या प्रदीर्घ प्रतीक्षेनंतर संजय निरूपम यांचा अखेर सोमवारी काँग्रेसप्रवेश झाला. महाराष्ट्राच्या प्रभारी मार्गारेट अल्वा यांच्या निवासस्थानी घाईगडबडीने बोलावलेल्या पत्रकार परिषदेत निरुपम यांच्या काँग्रेसप्रवेशाची अधिकृत घोषणा करण्यात आली, यावेळी प्रदेशाध्यक्ष प्रभा राव आणि मुंबई काँग्रेसचे अध्यक्ष गुरुदास कामत तसेच बी. के. हरिप्रसाद व भरत सोलंकी हे काँग्रेसचे राष्ट्रीय सहचिटणीस उपस्थित होते.

निरुपमसमर्थकांनी मार्गारेट अल्वांच्या निवासस्थानी फटाक्यांच्या आतषबाजीत आणि मिठाई वाटून निरुपम यांच्या प्रवेशाचे स्वागत केले. मात्र, स्वत: अल्वा यावेळी उपस्थित नव्हत्या. प्रभा राव यांनीच पत्रकारांना उत्तरे दिली. निरुपम यांच्या काँग्रेसप्रवेशाला पक्षात कोणाचाही विरोध नव्हता. काँग्रेसने विचारपूर्वकच हा निर्णय घेतला असल्याचे त्या म्हणाल्या. निरुपम यांच्या प्रवेशाने मंुबईत काँग्रेसचे बळ वाढेल, असे मत गुरुदास कामत यांनी यावेळी व्यक्त केले. सोनिया गांधी सोपवतील ती जबाबदारी आपण निष्ठेने पार पाडू, असे अत्यंत उत्साहात असलेल्या निरुपमांनी सांगितले.

निरुपम यांचे समर्थक मुंबई विमानतळावर मंगळवारी दुपारी एक वाजता त्यांचे भव्य स्वागत करणार असून सुमारे 300 गाड्यांचा काफिला स्वागतासाठी सज्ज असेल. मुंबईत दाखल झाल्यानंतर, निरुपम सर्वप्रथम सिद्धिविनायकाचे दर्शन घेतील, त्यानंतर हाजीअली दर्गा, माऊंट मेरी चर्च आणि अंधेरीच्या गुरुद्वारामध्ये जाऊन ते प्रार्थना करणार आहेत, अशी माहिती स्वत: निरुपम यांनी दिली.

 
</text>
</doc>
