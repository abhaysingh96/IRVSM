<doc>
<docno>1088243.cms.txt</docno>
<text>
 
महाराष्ट्र
पेंच, ताडोबा, मेळघाटमध्ये वाघांची संख्या वाढली असण्याची शक्यता?
[ Monday, April 25, 2005  11:05:05 pm]


म. टा. प्रतिनिधी

पुणे : पेंच, ताडोबा आणि मेळघाट येथील व्याघ्रप्रकल्पांमध्ये 2001 साली वाघांची संख्या 328 होती. यंदाच्या गणनेत ती वाढण्याची शक्यता मुख्य वनसंरक्षक ( वन्यजीव) के. सुब्रह्माण्यम यांनी सोमवारी वर्तवली.

वन्य प्राण्यांना कसे पकडावे, त्यांना हाताळताना कोणती काळजी घ्यावी यासंबंधी ' वन्यजीव व्यवस्थापन ' कार्यशाळेनिमित्त राजीव गांधी प्राणीसंग्रहालयात सुब्रह्माण्यम आले होते. वन्यजीव अभ्यासक विद्या अत्रेय आणि वाइल्ड लाइफ व्हेटर्नरियन डॉ. अनिरुद्ध बेलसरे यांच्या सहकार्याने ' युके ' च्या ' रुफोर्ड ' फाऊंडेशन, डब्लूपीएसआय आणि इकॉलॉजीने या कार्यशाळेचे आयोजनेेकेले होते.

महाराष्ट्रातल्या पेंच, ताडोबा आणि मेळघाट येथील व्याघ्रप्रकल्पांमध्ये स्थानिक जनतेचा सहभाग वाढवण्याच्यादृष्टीने प्रयत्न सुरू करण्यात आले आहे. स्थानिक जनतेच्या गरजा काय आहेत आणि त्यांची पूर्तता करून त्यांना प्रकल्पात सहभागी करून घेण्याचे प्रयत्न असल्याचे सुब्रह्माण्यम म्हणाले. चित्ते, वाघ या सारख्या वन्यजीवांचा अधिवास आता मनुष्यवस्तीतही दिसू लागला आहे. त्यामुळे मनुष्य आणि प्राण्यांनाही एकमेकांपासून धोका निर्माण झाला आहे. त्या दोघांच्याही संरक्षणाच्या दृष्टीने योग्य प्रशिक्षण देणे आवश्यक असल्याने या कार्यशाळेचे आयोजन करण्यात आले होते. या कार्यशाळेमध्ये मादी बिबट्यावर एक छोटीशी शस्त्रक्रियाही करण्यात आली.

शिवाय आपत्कालीन स्थितीत वन्यप्राण्यांना जीवित हानी न करता कसे पकडायचे, स्थानिक परिस्थिती आटोक्यात कशी आणायची याचे प्रशिक्षणही या कार्यशाळेत देण्यात आले.

 
</text>
</doc>
