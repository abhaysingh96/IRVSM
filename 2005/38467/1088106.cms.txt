<doc>
<docno>1088106.cms.txt</docno>
<text>
 
अग्रलेख
शापच वरदान होणार?
[ Monday, April 25, 2005  08:17:21 pm]


आलेल्या संकटाला आव्हान समजून त्याला सामोरे गेले की त्या संकटाविषयी मनात उभा राहिलेला बागुलबुवा दूर होतोच ; परंतु यशही गळ्यात माळ घालते आणि नवीन संधींची खिडकीही उघडली जाते. याचाच अर्थ असा की सकारात्मक दृष्टिकोन ठेवला की भोवताली पसरलेल्या ज्वालांचीही फुले करता येतात आणि वाळवंटातही नंदनवन फुलवता येते.

वाढणाऱ्या लोकसंख्येबाबतही सकारात्मक विचार केला, तर येणाऱ्या काळात आपला देश हा मनुष्यबळाच्या जोरावर जगातील एक मोठी सत्ता बनू शकतो. याचे प्रमुख कारण म्हणजे जगातील विकसित राष्ट्रांची लोकसंख्या आता वाढत नाही. त्या देेशांमध्ये जन्माला येणाऱ्या बालकांची संख्या कमी असली, तरी आधुनिक विज्ञानामुळे आणि भौतिक समृद्धीमुळे सरासरी आयुष्यमान वाढले आहे.

त्यामुळेच वयाची 65 वषेर् ओलांडलेल्या नागरिकांची संख्या त्या देशांमध्ये सतत वाढतेच आहे. चीनसारख्या देशाने, लोकसंख्येला आवर घालण्यासाठी एका जोडप्याला एकच मूल असा नियम केला आणि त्याची काटेकोरपणे अंमलबजावणी होईल अशी दक्षता घेतली. परिणामी तेथील लोकसंख्यावाढीला आळा बसला आहेे. देशाचा विकास घडविण्याच्या सर्वच उपायांचा स्वाहाकार करणारी आणि विकासाच्या मार्गातील धोंड मानली जाणारी लोकसंख्या आटोक्यात आली की विकासाची दालने खुली होतील आणि प्रगतीची फळे समाजाच्या सर्वच स्तरांपर्यंत पोहोचून एकंदरच आथिर्कस्तर उंचावता येईल, असे मानले जाते.

ते खरेही आहे. मात्र या गृहिताला एक मर्यादा आहे, ती लोकसंख्येतील उत्पादनक्षम लोकांच्या प्रमाणाची. निमिर्तीक्षम हात जितके अधिक, तितका विकासाचा दर जास्त असतो. मात्र या हातांवर अनुत्पादक घटकांचा भार पडू लागला तर आथिर्क विकासाच्या प्रगतीला खीळ बसू शकते. ज्येष्ठ नागरिकांच्या वाढत्या संख्येचा ताण आजच जपानसारख्या देशांना बसू लागला आहे. युरोपमधील अनेक देशही त्याच वाटेने आज जात आहेत.

चीनने लोकसंख्येला आटोक्यात ठेवण्याचा अवलंबिलेला कठोर मार्ग त्याला जपानच्याच मार्गावर आणून सोडणार आहे. या पार्श्वभूमीवर आपल्या देशातील वाढती लोकसंख्या आणि तीमधील निमिर्तीक्षम लोकांचे प्रमाण बघता ही वाढणारी लोकसंख्या आपल्यालाच नाही, तर जगातील अनेक देशांना मनुष्यबळ पुरविणारी ठरणार असल्याचा निष्कर्ष आता काढण्यात आला आहे. आज आपल्या देशाची लोकसंख्या शंभर कोटींच्या पुढे गेली आहे.

आज चीनची लोकसंख्या 129 कोटी आहे. मात्र येत्या 25 वर्षांमध्ये आपण त्याला मागे टाकलेले असेल, असा अंदाज आहे. याचाच अर्थ, आपण 110 कोटींवरून 130 कोटींवर झेप घेतली असेल. 1991 सालच्या 84 कोटींवरून 2001 मध्ये आपण 100 कोटींच्याही पुढे गेलो हे ध्यानात घेतले, तर येत्या 25 वर्षांत आपल्या लोकसंख्येत पडणारी 20 कोटींची भर हा चकित करणारा आकडा नाही. मात्र याच काळात अमेरिकेसह अनेक देशांतील काम करणारे हात कमी झालेले असतील.

ज्येष्ठ नागरिकांची संख्या वाढलेली असेल. कारखाने आणि शेती, खाजगी व्यवसाय आणि सार्वजनिक व सरकारी नोकऱ्या यांत काम करण्यासाठी लागणाऱ्या लोकांची संख्या रोडावलेली असेल. समाजातील तरुणांची संख्या कमी झाल्याने समाजाचे सरासरी वय वाढले असेल. साहजिकच तेथे उत्कटतेऐवजी कोमटपणा आणि नवनिमिर्तीच्या स्ंपदनांऐवजी स्थितिशीलता वाढेल. अशा वेळेला भारतच या देशांना आवश्यक ते मनुष्यबळ पुरवू शकेल.

याचे कारण आपल्या देशात नवनिमिर्ती करू शकणारे जवळपास पाच कोटी जादा हात उपलब्ध असतील. अर्थात या वाढणाऱ्या लोकसंख्येचा फायदा करून घ्यायचा, तर त्यादृष्टीने नियोजन करावे लागले. शिक्षण आणि आरोग्य याची काळजी घेतानाच बालमजुरीतच उगवती पिढी बरबाद होणार नाही, यासाठी दक्ष राहावे लागेल. तसे झाले, तर लोकसंख्येचा राक्षस आपल्यासाठी शाप न ठरता वरदान ठरू शकेल.

 
</text>
</doc>
