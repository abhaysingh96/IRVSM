<doc>
<docno>1088070.cms.txt</docno>
<text>
 
महामुंबई
प्रसादातलं विष
[ Monday, April 25, 2005  07:37:22 pm]


वेलजीभाई खूनप्रकरणाची उकल करणं तशी अवघड गोष्ट होती. एकतर मारेकऱ्याने कोणताही पुरावा ठेवला नव्हता आणि वेलजीभाईंची जखमी बायको कोणतीही माहिती देण्याच्या अवस्थेत नव्हती. मारेकऱ्याने अगदी पद्धतशीरपणे वेलजीभाईंचा काटा काढला होता. मीरा रोड पोलिस ठाण्याचे इन्स्पेक्टर राजन घुले यांच्या मार्गदर्शनाखाली सहाय्यक पोलिस निरीक्षक भीमराव टेळे यांनी अवघ्या चोवीस तासांत आरोपीलाही गजाआड करण्याची कामगिरी केली.

वेलजीभाई पांबर यांना दारूतून विष दिलं होतं. त्यांची पत्नी हंसाबेनवरही मारेकऱ्याने चाकूने हल्ला केला होता. घरातील ऐवज आणि हंसाबेनच्या अंगावरील दागिने घेऊन मारेकऱ्यान पोबारा केला होता. त्यांचा मुलगा शाळेत गेला असल्याने मारेकऱ्याच्या तावडीतून बचावला.

घटनेची खबर मिळताच राजन घुले आणि भीमराव टेळे यांनी पोलिस पथकासह घटनास्थळी पोहोचले. हंसाबेन यांच्यावर अनेक वार केल्याने त्या गंभीर जखमी झाल्या होत्या. त्यांची शुद्ध अधूनमधून हरपत होती. मात्र पतीला आणि आपल्याला राजूने मारल्याचं त्या बडबडत होत्या. तेवढा एकमेव धागा सोडल्यास कोणताही पुरावा त्या ठिकाणी नव्हता. त्यावरून तपास करण्याच काम अवघड आणि जिकीरीचं होतं. हंसाबेन संपूर्णपणे शुद्धीवर येत नाहीत तोपर्यंत तपासाची दिशा मिळणार नव्हती. हंसाबेन एवढ्या गंभीर जखमी होत्या की त्यातून त्या वाचतील की नाही अशी शंका डॉक्टर व्यक्त करत होते. हंसाबेन शुद्धीवर येईपर्यंत वाट न पाहता टेळे यांनी तपासकामाला सुरुवात केली. खरं तर हे त्यांच्यापुढे एक आव्हानच होतं.

टेळे यांनी वेलजीभाईंची माहिती काढण्यास सुरुवात केली. वेलजीभाई दहिसरला एका हिऱ्याच्या कंपनीत कामाला होते. पूवीर् दहिसरला राहणारे वेलजीभाई नुकतेच मीरा रोडला राहायला आले होते. म्हणून टेळेंनी कंपनीतून माहिती मिळवण्याचा प्रयत्न केला. तेव्हा वेलजीभाईंना दारू पिण्याचं व्यसन असून ते नेहमी राजू नावाच्या मित्रासोबत बोरिवलीच्या ठराविक बारमध्ये जात असत. ही माहिती हाती आली. हंसाबेनही राजूचंच नाव घेत होत्या. त्यामुळे वेलजीभाईच्या हत्येमागे राजू असल्याचं टेळेंचं पक्क मत झालं. पण राजूबद्दल अधिक माहिती मिळत नव्हती. म्हणून त्यांनी दहिसर आणि बोरिवली परिसरातील लेडिज बारमध्ये चौकशी सुरू केली. तेव्हा एका बारमध्ये दोघांना ओळखणारा वेटर सापडला. त्याच्या मदतीने टेळेंनी राजूचा पत्ता शोधून काढला.

राजू ऊर्फ विनोद जंगडा हा तो दहिसरला राहायचा. दोघांनाही दारूचं व्यसन असल्याने ते नियमित ठराविक बारमध्ये बसून दारू पित असतं. त्यातून त्यांची मैत्री झाली. वेलजीभाई मीरा रोडला राहायला गेले. त्यानंतर थोड्याच दिवसांत राजूही भाईंदर पूवेर्ला राहायला गेला. वेलजीभाईंची आथिर्क स्थिती तशी बऱ्यापैकी. पण राजूची आथिर्क स्थिती दिवसागणिक डबघाईला जात चालली होती. राजूला पैशांची खूप चणचण भासायची. त्यामुळे वेलजीभाईंचा पैसा त्याच्या नजरेत भरला. वेलजीभाईला ठार करून त्यांचा पैसा लंपास करण्याचे विचार त्याच्या मनात घोळू लागले. त्यातूनच वेलजीभाईला संपवण्याचा डाव राजूने रचला.

एकेदिवशी दुपारी अगदी तयारीनिशी राजू वेलजीभाईंच्या घरी पोहोचला. सोबत त्याने दारूची बाटली घेतली होती. आज दुपारी घरीच पिऊ या असा निरोप त्याने वेलजीभाईला दिला होता. राजूने त्याच दिवशी वेलजीभाईला संपवण्याचं ठरवलं होतं. म्हणून सोबत त्याने पोटॅ्शिअम सायनाइडची विषारी पावडर घेतली होती. राजू घरी पोहोचला तेव्हा वेलजीभाई त्याची वाटच पाहत होते. हंसाबेन बाथरूममध्ये कपडे धूत होत्या. तर वेलजीभाईंचा मुलगा शाळेत गेला होता. राजू आणि वेलजीभाईंनी प्यायला सुरुवात केली. बोलताबोलता राजूने विषारी पावडर प्रसाद म्हणून वेलजीभाईंना खायला दिली. थोडीशी नशा चढलेल्या वेलजीभाईंनी ती तोंडात टाकली आणि त्याच क्षणी मरण पावले.

क्षणाचाही विलंब न करता राजूने घरात जाऊन प्रसाद म्हणून तीच पावडर हंसाबेनच्या हातावर ठेवली. जीभेवर ठेवताच चुरचुरायला लागलं म्हणून हंसाबेननी ती लागलीच थुंकून पाण्याने चूळ भरली. हे सारं राजू पाहत होता. आपला मनसुबा उधळला जाण्याची भीती राजूला वाटली. म्हणून मागचा पुढचा विचार न करता राजूने चाकू काढून हंसाबेनवर वार करायला सुरुवात केली. रक्तबंबाळ झालेल्या हंसाबेन जमिनीवर कोसळल्या. हंसाबेन ठार झाल्याचं समजून राजूने त्यांच्या अंगावरील सर्व दागिने काढून घेतले. त्यानंतर घरातील पैसे आणि दागदागिने घेतले. रक्ताने माखलेले कपडे काढून वेलजीभाईंचे कपडे अंगावर चढवले. कोणताही पुरावा राहणार नाही याची दक्षता घेऊन तडक भाईंदरचं स्वत:चं घर गाठलं.

घरात गेल्यानंतर मुलीला फिरायला घेऊन जाण्याच्या बहाण्याने तो पुन्हा घराबाहेर पडला. भाईंदर खाडीजवळील घनदाट झुुडुपांत रक्ताने माखलेले कपडे आणि चाकू टाकून तो पुन्हा घरी परतला. रात्री चोरलेला मोबाइल आणि दागिने त्याने विकून टाकले. पण पोलिस आपल्यापर्यंत पोहोचतील याची भीती त्याला सतावत होती. त्यामुळे तो सारखा घराबाहेर राहण्याचा प्रयत्न करत होता. पोलिसांनी पाळत ठेवली त्याची कुणकुण त्याला लागली होती. टेळे यांनी दोन तुकड्या बनवल्या होत्या. पहिल्या तुकडीने राजूच्या घरी छापा टाकला तेव्हा तो लांबून सर्व पाहात होता. पण पोलिसांची दुसरी तुकडी नेमकी राजूच्याच मागे होती. त्याचा राजूला पत्ता नव्हता. पोलिस घरी पोहोचले म्हणून पळण्याच्या तयारीत असलेल्या राजूला संधी मिळालीच नाही.

शशी करपे

 
</text>
</doc>
