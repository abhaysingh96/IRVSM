<doc>
<docno>1088174.cms.txt</docno>
<text>
 
महाराष्ट्र
 वसंतदादा कारखान्याचे लक्ष 'पॅकेज'कडे
[ Monday, April 25, 2005  09:42:31 pm]


म. टा. वृत्तसेवा

सांगली : बंद पडलेल्या वसंतदादा शेतकरी सहकारी साखर कारखान्यास केंद सरकारकडून मदतीचे ' पॅकेज ' मिळणार असून मदतीच्या या यादीत या कारखान्याचा प्रामुख्याने अंतर्भाव आहे असे या कारखान्याचे सवेर्सर्वा खा. प्रकाशबापू पाटील यांनी येथे सांगितले.

आता साखरेचे दरही वाढले आहेत, मदतीचे पॅकेजही मिळणार आहे, त्यामुळे या गळित हंगामात आमचा कारखाना सुरू होण्यात कसलीच अडचण नाही, असे सांगून ते म्हणाले की, या हंगामासाठी साडेतीन हजार हेक्टर उसाची नोंद झाली आहे. तोडणी कामगार व वाहतूकदार यांच्याशी मे महिन्यात करार केले जातील.

कारखाना व कामगार वसाहतीतील वीज पुरवठा पूर्ववत सुरू झाला आहे, असेही पाटील यांनी नमूद केले. ते म्हणाले : कारखान्याची 25 धडक उपसा जलसिंचन योजनांची वीज थकबाकी दोन कोटी 28 लाख रुपये होती, कृषी संजीवनी योजनेचा फायदा घेत 87 लाख 28 हजार रुपये भरले आहेत. योजनेचा फायदा घेतल्याने एक कोटी 41 लाख 41 हजार रुपये सूट मिळाली आहे. या योजना सुरू झाल्या आहेत. वेळप्रसंगी आमच्या घरादाराचा लिलाव करू, पण कोणत्याही परिस्थिीत कारखाना सुरू करू.

वसंतदादा शेतकरी सहकारी साखर कारखान्याच्या येत्या जूनमध्ये होणाऱ्या पंचवाषिर्क निवडणुकीला सरकारने कोणत्याही परिस्थितीत मुदतवाढ देऊ नये अशी मागणी या कारखान्याचे एक अभ्यासू सभासद दीपक शिंदे यांनी केली आहे. ते म्हणतात की, विद्यमान संचालक मंडळाच्या अकार्यक्षमतेमुळेच गेली दोन वषेर् हा कारखाना बंद पडला. ऊस गोड लागतो म्हणून तो मुळासकट खाऊ नये हे पथ्य येथे पाळले गेलेले नाही. सबब या भ्रष्ट संचालक मंडळाच्या तावडीतून या कारखान्याची सुटका झालीच पाहिजे, तरच सभासदांचे कल्याण होणार आहे. ठरल्याप्रमाणे संचालकांची निवडणूक झालीच पाहिजे.

दरम्यान, वसंतदादा शेतकरी साखर कारखान्यासह सांगली जिल्ह्यातील बंद पडलेल्या आठही सहकारी साखर कारखान्यांचे लक्ष आता केंदाच्या मदतीच्या ' पॅकेज ' कडे लागले आहे. मदतीचे हे पॅकेज आम्हाला मिळणार आणि आमचा कारखाना सुरू होणार, असे या सर्वच साखर कारखान्यांच्या चालकांना वाटत आहे. तर, प्रामुख्याने भ्रष्टाचार, गैरव्यवस्थापन यांमुळे बंद पडलेल्या सहकारी साखर कारखान्यांना मदतीचे हे ' पॅकेज ' दिले जाऊ नये, कारण तो वाळूत पाणी ओतण्याचाच प्रकार होईल, तसेच या क्षेत्रातील तथाकथित पुढाऱ्यांची घरे भरण्यासाठी आम्ही प्रमाणिकपणे देत असलेल्या करांचा वापर केला जाऊ नये, असे आता करदाते बोलू लागले आहेत.

' कदम काँग्रेस ' ला आव्हान!

सांगली जिल्हा काँग्रेस म्हणजे ' कदम काँग्रेस ' ( सहकार मंत्री पतंगराव कदम यांची काँग्रेस) हा प्रयोग मी कदापी यशस्वी होऊ देणार नाही. जिल्हा काँग्रेस अध्यक्ष व पदाधिकारी यांची निवड योग्य पद्धतीने झालेली नाही असे सांगून पाटील यांनी याबाबत आपण पक्ष श्रेष्ठींकडे तक्रार करणार आहोत असे सांगितले. वसंतदादांचा गट संपविण्याचा काहींचा कट आहे, पण आपण मेल्या आईचे दूध प्यालेलो नाही असेही ते म्हणाले.

 
</text>
</doc>
