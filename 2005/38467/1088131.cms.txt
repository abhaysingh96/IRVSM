<doc>
<docno>1088131.cms.txt</docno>
<text>
 
अर्थव्यवहार
अनिल अंबानी यांना काहीच माहिती नाही!
[ Monday, April 25, 2005  09:09:18 pm]


वृत्तसंस्था

नवी दिल्ली: इंडियन पेट्रोकेमिकल्स कॉपोर्रेशन लि. अर्थात ' आयपीसीएल ' मधील आपल्या उपाध्यक्ष व संचालकपदाबाबत कंपनीच्या संचालक मंडळाने घेतलेल्या निर्णयाबाबत आपल्याला काहीच माहिती नसल्याचे प्रवक्त्यामार्फत जाहीर करून अनिल अंबानी यांनी या प्रकरणीच्या वादंगाला वेगळेच वळण दिले आहे. श्री. अंबानी यांनी प्रसारमाध्यमांशी स्वत: न बोलता आपल्या प्रवक्त्यामार्फत सोमवारी येथे हा खुलासा केला.

अनिल यांच्या प्रवक्त्याने सांगितले की, रिलायन्स समूहाचा भाग असलेल्या ' आयपीसीएल ' मधील आपल्या (उपाध्यक्ष व संचालक) स्थानाबाबत कंपनीच्या संचालक मंडळाने घेतलेली भूमिका व निर्णय याबाबत श्री. अनिल अंबानी हे अनभिज्ञ आहेत. अनिल यांनी आपल्या या पदांचे राजीनामे गेल्या 3 जानेवारी रोजी दिल्यानंतर झालेल्या ' आयपीसीएल ' च्या संचालक मंडळ बैठकीत काय झाले असावे, या प्रश्ानचे उत्तर देण्यास सदर प्रवक्त्याने नकार दिला.

रिलायन्स औद्योगिक साम्राज्याच्या (समूहाच्या) नियंत्रणावरून मुकेश व अनिल अंबानी यांच्यात शीतयुद्ध चालू असून, मुंबईत ' आयपीसीएल ' च्या होऊ घातलेल्या संचालक मंडळ बैठकीपूवीर् आपल्याला मंडळाच्या निर्णयाबाबत काहीही कळविण्यात आले नसल्याचे या वक्तव्याद्वारे अनिल यांनी स्पष्ट केले आहे.

रिलायन्स इंडस्ट्रीज लि.च्या प्रवक्त्याने गेल्या शनिवारी सांगितले होते की, अनिल अंबानी यांनी सादर केलेल्या राजीनाम्यावर 20 जानेवारी 2005 रोजी झालेल्या ' आयपीसीएल ' च्या संचालक मंडळ बैठकीत विचार करण्यात आला.

त्यांचा राजीनामा स्वीकारण्यात आला व ते आता संचालकपदावर राहिलेले नाहीत. मात्र त्यांना आपल्या निर्णयावर फेरविचार करण्याची विनंती करण्याचा निर्णय संचालक मंडळाने एकमताने घेतला. ही माहिती शेअर बाजारांना 20 जानेवारी 2005 रोजीच देण्यात आल्याचे रिलायन्स इंडस्ट्रीजच्या प्रवक्त्याने लेखी उत्तरात सांगितले होते.

 
</text>
</doc>
