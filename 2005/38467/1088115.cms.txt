<doc>
<docno>1088115.cms.txt</docno>
<text>
 
लेख
आता चिंता मुशर्रफ यांच्या सुरक्षेची!
[ Monday, April 25, 2005  08:36:10 pm]


अध्यक्ष मुशर्रफ यांनी भारताशी मैत्रीचा हात पुढे करून सर्वात महत्त्वाची कोणती गोष्ट साध्य केली असेल तर ती ही की, त्यांनी त्यांच्या राजवटीला अमेरिकेनंतर भारताचाही पाठिंबा मिळविला आहे. जगातले दोन मोठे लोकशाही देश एका लष्करी हुकूमशहाच्या पाठिशी उभे असल्याचे जगाला आणि पाकिस्तानी जनतेला दाखविण्यात त्यांना यश आले आहे. भारताबरोबर ज्या मैत्री- संबंधाचा अध्याय मुशर्रफ यांनी सुरू केला आहे, तो पुढे चालू राहणे हे केवळ त्यांच्या सत्तेवर कायम राहण्यावर अवलंबून आहे. येत्या काळात मुशर्रफ यांना काही घात-अपघात झाला तर हे मैत्रीसंबंध पुढे राहतील याची शाश्वती नाही. त्यामुळेच आता अमेरिकेनंतर भारत सरकार मुशर्रफ यांच्या सुरक्षेची काळजी वाहू लागले आहे.

मुशर्रफ यांच्यापुढे कोणती राजकीय आव्हाने आहेत व त्यांच्या व्यक्तिगत सुरक्षेला अतिरेकी व अन्य भारतविरोधी संघटनांकडून असलेला धोका कसा टाळता येईल याची चाचपणी आता सुरू झाली आहे.

नवी दिल्लीत नुकत्याच झालेल्या राष्ट्रीय सुरक्षा सल्लागार मंडळाच्या बैठकीत मुशर्रफ यांना असलेल्या धोक्यांबाबत विचार करण्यात आला. या मंडळात लष्कराच्या तिन्ही विभागांतील माजी ज्येष्ठ अधिकारी, गुप्तचर संस्थांचे माजी अधिकारी, संरक्षण तज्ज्ञ आदींचा समावेश आहे. पाकिस्तानातील भारताचे माजी उच्चायुक्त सतीश लांबा हेही या मंडळाचे सदस्य आहेत. शिवाय ते पाकिस्तानबरोबरच्या सेकंड ट्रॅक डिप्लोमसीचे मुख्य शिल्पकार आहेत. ही समिती सरकारला सुरक्षाविषयक सल्ला देते. अर्थात ही बिगर सरकारी संस्था असल्यामुळे तिला कोणतेही अधिकार नाहीत.

या बैठकीत लांबा यांनी मुशर्रफ यांना असलेल्या धोक्यांची माहिती दिली. त्यांना इस्लामी अतिरेक्यांचा धोका आहे हे तर आता सिद्ध झालेच आहे. त्यांच्यावर तीनदा जीवघेणा हल्ला झाला होता. त्यातून ते बालबाल बचावले. या धोक्याची टांगती तलवार मुशर्रफ यांच्या डोक्यावर सतत आहेच. त्यासाठी अमेरिकेच्या मदतीने आवश्यक ते उपायही करण्यात आले आहेत. मुशर्रफ यांच्या आयुष्याची दोरी मजबूत असेल तर ते यातूनही निभावतील. अर्थात हा धोका भारताबरोबरच्या संबंधांचा परिणाम म्हणून नाही तर तो त्यांच्या तालिबान व अल् कायदाविरोधी धोरणाचा परिणाम म्हणून आहे. काश्मीरमधील अतिरेकी संघटनांना तालिबानचा आशीर्वाद आहे. या अतिरेकी संघटनांची मदत मुशर्रफ यांनी कमी करीत आणली आहे. त्यामुळे आता या संघटनाही मुशर्रफ यांच्या विरोधात गेल्या आहेत.

लष्करातील कट्टर भारतविरोधकांना मुशर्रफ यांनी आवर घातला आहे. अनेक ठिकाणी त्यांनी आपल्या मजीर्तील अधिकारी आणले आहेत. असे असले तरी यातले किती अधिकारी त्यांच्याशी निष्ठावंत असतील किंवा राहतील ते येणारा काळच सांगू शकेल. त्यांच्यावरील तीनपैकी किमान एका हल्ल्यात तरी लष्करातल्या काही लोकांचा हात होता हे दिसून आले आहे. थोडक्यात, पाकिस्तानातील अमेरिका व भारतविरोधी शक्ती मुशर्रफ यांच्या जीवावर उठल्या आहेत. त्यांच्यापासून मुशर्रफ यांच्याइतकेच अमेरिका व भारतालाही सावध राहावे लागणार आहे.

मुशर्रफ यांना दुसरा धोका आहे तो त्यांच्या राजकीय विरोधकांचा. माजी पंतप्रधान नवाज शरीफ व बेनझीर भुत्तो यांचे मुशर्रफ यांच्याविरुद्ध राजकीय आघाडी बांधण्याचे प्रयत्न चालू आहेत. परंतु हे दोघेही देशाबाहेर राहत असल्यामुळे त्याला फारसे यश आलेले नाही. त्यातच मुशर्रफ यांनी बेनझीर यांचे पती असीफ अली झरदारी यांना तुरुंगातून सोडून व पाकिस्तानबाहेर जाण्याची परवानगी देऊन बेनझीर यांच्या विरोधातील हवा काढून घेण्याचा प्रयत्न चालविला आहे. मुळात देशातील राजकीय पक्षांनी त्यांच्या राजवटीच्या काळात इतका भ्रष्टाचार माजवला होता की, लोकांचा या राजकीय पक्षांबद्दल फारशी सहानुभूती राहिलेली नाही. त्यातच मुशर्रफ यांची प्रागतिक प्रतिमा मध्यम व उच्चवगीर्यांना अधिक जवळची वाटते. त्यामुळे सध्या तरी त्यांना होणारा राजकीय विरोध नगण्य व निष्प्रभ आहे.

मुशर्रफ हे सध्या लष्कराचेही प्रमुख आहेत. सध्या तरी हे पद त्यांच्याकडे 2007 सालापर्यंत राहील अशी तरतूद करण्यात आली आहे. 2007 सालानंतर त्यांनी हे पद यदाकदाचित सोडलेच तर मुशर्रफ यांची स्थिती कशी असेल हा एक अंदाजाचाच विषय आहे. या काळात ओसामा बिन लादेन सापडून त्याचा नायनाट झाला तर अमेरिकेच्या दृष्टिकोनातून मुशर्रफ यांची उपयुक्तता संपू शकते. शिवाय मुशर्रफ यांनी या काळात नीट राजकीय पाठबळ जमा केले नाही, तर राजकीय पक्ष त्यांना सत्ता सोडण्यास किंवा काही अधिकार सोडण्यास भाग पाडू शकतात. दरम्यानच्या काळात लष्करावर पूर्ण नियंत्रण मिळवता आले नाही तर तेही मुशर्रफ यांना सत्तेवरून हटविण्याच्या कटात सामील होऊ शकते.

सध्या बलुचिस्तान प्रांतात फुटीर चळवळ सुरू झाली आहे. अफगाणिस्तान, भारत आणि अमेरिका या तिघांशीही चांगले संबंध असल्यामुळे मुशर्रफ ही चळवळ दडपू शकतील ; पण बलुची टोळीवाले सहजपणे हार मानणारे नाहीत. ते मुशर्रफ यांची डोकेदुखी ठरतील. त्यात समाधानाची बाब हीच असेल की, एरवी भारताची जी गुप्तमदत या फुटीरांना मिळाली असती, ती आता मिळणार नाही.

थोडक्यात, मुशर्रफ यांच्यापुढे सर्वात मोठे आव्हान असेल ते स्वत:च्या वैयक्तिक सुरक्षेचे आणि राजकीय सत्ता कायम राखण्याचे. भारताशी जुळवून घेण्याचे त्यांनी ठरविल्यामुळे काही गट त्यांच्या विरोधात गेले असले तरी, त्यांनी काश्मीर-प्रश्ानवर आपण तडजोड करणार नाही हे वारंवार सांगितले आहे. त्यामुळे या प्रश्ानवर विरोधकांना फार हवा तापविता येणार नाही. त्यातच दोन्ही देशांत दळणवळण, व्यापार, मदत आदी व्यवहार सुरू झाले तर भारतविरोध हळूहळू क्षीण होत जाण्याची शक्यता नाकारता येत नाही.

पण हे सर्व साधण्यासाठी मुशर्रफ यांनी येती किमान पाच-सात वषेर् तरी सत्तेवर राहणे आवश्यक आहे. या काळात त्यांनी लष्करात आपली विचारसरणी रुजविली तर लष्कराची भारतविषयक भूमिका पूर्णपणे बदललेली असू शकते. पण त्यात त्यांना यश आले नाही तर काय, हा मोठा प्रश्ान् आहे. त्यामुळे आणखी पाच ते दहा वषेर् तरी या शांतता प्रयत्नांचे भवितव्य सांगता येणार नाही. मधल्या काळात त्यांच्या जीवाचे काही बरे-वाईट झाले तर दोन्ही देशांतील संबंधात पुन्हा येरे माझ्या मागल्या सुरू होण्याची शक्यता नाकारता येत नाही. थोडक्यात, या शांतता मार्गावर जागोजाग सुरुंग पेरलेले आहेत. कुठे कधी चुकून या सुरुंगावर पाय पडला तर मोठा धमका उडून पुन्हा रक्तबंबाळ होण्याची भीती आहेच.

दिवाकर देशपांडे

 
</text>
</doc>
