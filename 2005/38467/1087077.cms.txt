<doc>
<docno>1087077.cms.txt</docno>
<text>
 
देश-विदेश
लालूंवरील हल्ल्याच्या चौकशीचे आदेश
[ Monday, April 25, 2005  12:18:10 am]


वृत्तसंस्था

अहमदाबाद : अपघातग्रस्त साबरमती एक्स्प्रेसमधील जखमी रुग्णांची विचारपूस करण्यासाठी गेलेले रेल्वेमंत्री लालूप्रसाद यादव यांच्यावर बडोद्यात झालेल्या हल्ला प्रकरणाची निवृत्त न्यायमूतीर्ंमार्फत चौकशी करण्याचा निर्णय नरेंद मोदी सरकारने घेतला आहे. लालूंनी मात्र, हे प्रकरण गुंडाळण्यासाठीच मोदींनी चौकशीचा निर्णय घेतल्याची प्रतिक्रिया व्यक्त केली आहे.

साबरमती एक्स्प्रेसला झालेल्या अपघातातील जखमींची विचारपूस करण्यासाठी बडोद्यातील रुग्णालयात गेलेले यादव यांच्यावर हल्ला झाला. त्यात त्यांच्या गाडीची काचही फुटली. लालू यांनी या हल्ल्याला मुख्यमंत्री मोदी यांना जबाबदार धरले असून आपल्याला जिवे मारण्याचाच मोदी यांचा कट होता, असा आरोप केला आहे.

हे प्रकरण तापत असतानाच, लालूंवरील हल्ल्याची चौकशी केली जाईल, अशी घोषणा रविवारी मुख्यमंत्र्यांच्या कार्यालयातील अधिकाऱ्याने केली. गुजरात हायकोर्टाचे निवृत्त न्यायमूतीर् एन. बी. पटेल यांच्याकडे ही जबाबदारी सोपवण्यात आली आहे. या प्रकरणात सुरक्षा व्यवस्थेत काही त्रुटी होत्या काय, याचाही तपास करण्यात येईल. येत्या तीन महिन्यांत न्या. पटेल चौकशी अहवाल सादर करतील.

त्याचवेळी, नवी दिल्लीत भारतीय जनता पक्षाने लालूंच्या राजीनाम्याची मागणी केली. देशभरात वारंवार होत असलेले रेल्वे अपघात रोखण्यात लालू अपयशी ठरले आहेत. अपयशावर पांघरुण घालण्यासाठी आता ते मोदी सरकारवर बेलगाम आरोप करीत सुटले आहेत, अशी टीका भाजपचे उपाध्यक्ष व्यंकय्या नायडू यांनी केली.

 
</text>
</doc>
