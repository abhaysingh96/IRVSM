<doc>
<docno>1088178.cms.txt</docno>
<text>
 
महाराष्ट्र
अभयारण्यांच्या क्षेत्रात वनौषधींची लूट
[ Monday, April 25, 2005  09:45:04 pm]


म. टा. वृत्तसेवा

कराड : चंदोली व्याघ्रप्रकल्पाबाबत केंदीय वनविभागाकडे पाठपुरावा केला असून त्याला लवकरच मान्यता मिळणार असल्याचे संबंधित अधिकाऱ्यांनी सांगितले आहे. मोठा खर्च करून वने जोपासण्याचा प्रयत्न होत असतानाच चांदोली व कोयना अभयारण्यांच्या क्षेत्रातून बहुमोल वनौषधींची दिवसाढवळ्या लूट होत असल्याचेही पहावयास मिळते.

दाजीपूर अभयारण्याचा चांदोली व कोयना अभयारण्य हा भाग पश्चिम घाटात येतो. या भागात वाघ कमी आहेत, हा दावाही वनखात्याने खोडून काढला आहे. गणना केल्यानंतर या भागात 17 वाघ असल्याचे सिद्ध झाले आहे, असे वनाधिकाऱ्यांनी सांगितले. यामुळे पर्यटकांना आकषिर्त करण्यासाठी जाळीच्या गाड्या, योग्य रस्ते अशा सुविधा केल्यास हा व्याघ्रप्रकल्प होऊ शकेल, असे अनेकांचे म्हणणे होते. दाजीपूर अभयारण्यात 22, चांदोली राष्ट्रीय उद्यानात 17 व कोयना अभयारण्यात 28 बिबटे आढळून आले आहेत. असे असताना चांदोली व्याघ्रप्रकल्पाला मान्यता मिळण्यात अडचण नसावी, असे वन्यप्रेमींचेही म्हणणे आहे.

पश्चिम घाटातील वनसंपदा ही जगातील 18 महत्त्वाच्या वनांपैकी एक मानली जाते. पाटण आणि शिराळा तालुक्यांच्या हद्दीत चांदोली आणि कोयना अभयारण्यांचा जो भाग येतो तेथे उत्तम वनौषधी आहेत. पांढरेपाणी, गोठणे, उद्गीर, टाकळे या चार ठिकाणी नरक्या (अमृता), शेवाळ, तमालपत्रे, शिकेकाई अशा मोठी मागणी असलेल्या उत्पादनांच्या वनस्पती आहेत. त्यामुळे त्यांची बेसुमार तोड सुरू आहे. त्याला वनखात्यातील अधिकाऱ्यांचाच वरदहस्त असल्याचे सांगितले जाते.

टाकळे येथे झाडांवर वाढणारे शेवाळ आजूबाजूच्या गावातील लोक गोळा करून नेतात आणि 25 किलोला 80 रुपये दराने ते व्यापाऱ्यांना विकतात. तर साडेतीन रुपये किलो भावाने विकत घेतलेली शिकेकाई व्यापारी 60 रुपये दराने बाजारात विकतात. वाल्मिक पठारावर तमालपत्राची झाडे मोठ्या प्रमाणात असून त्यांचा पाला वाटेल तसा तोडण्याचा सपाटा लोकांनी लावला आहे.

वनसंपदेची ही लूट राजरोसपणे चालली असून तिची वाहतूक वनविभागाच्या मदतीनेच केली जाते! वनौषधींची बेकायदा तोड केल्याप्रकरणी चांदोली अभयरण्याचे वनक्षेत्रपाल अरुण माने यांना सक्तीच्या रजेवर पाठविण्यात आल्याची ताजी घटना या प्रकारावर झगझगीत प्रकाश टाकणारीच आहे.

 
</text>
</doc>
