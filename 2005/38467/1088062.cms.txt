<doc>
<docno>1088062.cms.txt</docno>
<text>
 
हेल्थ
पेरिले ते उगवतेच!
[ Monday, April 25, 2005  07:31:57 pm]


आज मी नारळाचं किंवा आंब्याचं झाड लावलं, तर त्याची फळं माझा नातू नक्की खाईल ,' असं म्हणण्याची एकेकाळी पद्धत होती. परंतु काळ बदलला. झाड लावल्यापासून तिसऱ्या किंवा पाचव्या वषीर्च फळं देणाऱ्या जाती विकसित झाल्या आणि आपल्या नातवंडांसाठी काहीतरी ठेवण्याची असोशीही लोपली. परंतु वर्षानुवर्षं आपल्या पुढच्या पिढीसाठी काहीतरी ठेवा ठेवला जाण्याची व्यवस्था निसर्गानेच करून ठेवली आहे. त्याला आपण आनुवंशिक देणगी असं म्हणतो. पण या देणगीच्याही पलीकडे काही गोष्टी असतात. म्हणजे असं, की आपल्या सवयींचे प्रताप आपल्याला सहन करावे लागतातच ; पण त्याची प्रतिबिंबं पुढच्या पिढीतही दिसतात, असं आता दिसू लागलं आहे. म्हणजे असं, की ज्या महिला गर्भारपणातही बिनदिक्कतपणे स्मोकिंग करतात, त्यांच्या नातवंडांना दमा लागण्याची संभाव्यता खूपच मोठी असते, असं अलीकडेच करण्यात आलेल्या एका अभ्यासपाहणीत दिसून आलं आहे.

अमेरिकेतील युनिव्हसिर्टी ऑफ सदर्न कॅलिफोनिर्यामधील संशोधकांनी ही अभ्यासपाहणी केली. त्यामध्ये त्यांनी एकंदर 338 मुलांना सहभागी करून घेतलं होतं. ही सर्व मुलं पाच वर्षांची होती आणि त्या सर्वांना दमा होता. त्यांची तुलना करण्यासाठी जो एक वेगळा गट निवडला होता, त्यामध्ये 570 मुलं होती. तीसुद्धा वयाने पाचच वर्षांची होती, मात्र त्यांच्यापैकी कुणालाही दमा नव्हता. या दोन गटांची तुलना करता संशोधकांना असं आढळलं, की ज्या मुलांच्या आज्या त्यांच्या तरुणपणात आणि गर्भारपणात स्मोकिंग करत होत्या, त्या मुलांना दमा होण्याची शक्यता स्मोकिंग न करणाऱ्या आज्यांच्या नातवंडांपेक्षा दुपटीपेक्षा अधिक आहे. या 338 मुलांपैकी ज्यांच्या आयासुद्धा गर्भारपणात स्मोकिंग करत होत्या, त्यांना दमा होण्याची शक्यता इतरांपेक्षा अडीच पटीने जास्त असल्याचंही या संशोधकांना आढळून आलं.

यापूवीर् करण्यात आलेल्या अभ्यासात गर्भवती स्त्रीने केलेलं स्मोकिंग आणि त्यांच्या उदरात वाढणाऱ्या गर्भाला दमा होण्याची संभाव्यता यांचं निकटचं नातं असतं, असं सिद्ध झालं होतंच. आता नव्याने करण्यात आलेल्या अभ्यासपाहणीतून अगोदरच्या एका पिढीने केलेला अगोचरपणा तिसऱ्या पिढीलाही कसा भोवतो, हे दिसून येत आहे. तंबाखूतील विषारी घटकांमुळे गर्भाच्या ' पुनरुत्पादनास जबाबदार ' असणाऱ्या पेशींवर विपरीत परिणाम होतो. विशेष म्हणजे हा परिणाम पुढच्या पिढीतसुद्धा संक्रमित होतो. हे कशामुळे होतं ? संशोधक जे सांगतात, ते साध्या भाषेत असं मांडता येईल - तंबाखूमधील रसायनांचा दुहेरी परिणाम होत असतो. या रसायनांमुळे गर्भाच्या अपरिपक्व बिजांडपेशींना हानी पोहोचते. दुसरं म्हणजे ही रसायनं गर्भाच्या विशिष्ट पेशींना हानी पोहोचवतात. कोणती जनुकं प्रभावी असतील, हे ठरवण्यामध्ये या विशिष्ट पेशी महत्त्वाची भूमिका बजावत असतात. हा दुसरा दुष्परिणाम आहे , ( त्याला शास्त्रीय परिभाषेत द्गश्चद्बद्दद्गठ्ठद्गह्लद्बष् द्गद्घद्घद्गष्ह्ल असं म्हणतात.) त्याचा संबंध रोगप्रतिकार यंत्रणेशी असतो. ज्या मुलांच्या आज्या, त्यांच्या गर्भारपणात स्मोकिंग करत, त्यांच्या नातवंडांना दमा होण्याची संभाव्यता वाढण्यामागे रोगप्रतिकारयंत्रणेतील ' बिघाड ' हेच कारण असावं, असा संशोधकांचा कयास आहे. अर्थात आम्ही ' एपिजेनेटिक परिणामां ' चा थेट अभ्यास करून हा निष्कर्ष काढलेला नाही, तर हे अप्रत्यक्ष पुराव्यावरून काढलेलं अनुमान आहे, असा खुलासा या संशोधकांनी केला आहे. दुसरं असं, की ही मुलं स्मोकिंग करणाऱ्या व्यक्तीच्या सतत संपर्कात येत असण्याची आणि त्यामुळे त्या धुरातील विषारी घटकांचा बळी असण्याची शक्यता नाकारता येत नाही, असं सावध विधानही या संशोधकांनी केलं आहे.

काहीही असलं, तरी स्मोकिंग करणाऱ्या व्यक्तीला त्याचा फटका बसत असतोच , ( हृदयविकार होणं, सततच्या स्मोकिंगने रक्तवाहिन्या कठीण आणि जाड होणं, रक्तदाब, छातीचे अन्य विकार वगैरे) परंतु काही वर्षांनंतर या जगात पाऊल टाकणाऱ्या पिढीलाही बसतो, हेच या अभ्यासपाहणीवरून दिसतं. यापूवीर्, म्हणजे दोन वर्षांपूवीर् नॉर्थ कॅरोलिनामधील संशोधकांनी केलेल्या एका प्रयोगात असं दिसून आलं होतं, की गर्भार स्त्री जो आहार घेते, त्याचा थेट परिणाम तिच्या उदरात वाढणाऱ्या गर्भावर होत असतो. हा परिणाम मूलभूत स्वरूपाचा आणि आयुष्यभर राहणारा असतो, कारण हा परिणाम गर्भाच्या जनुकांवरच होत असतो. अर्थात हा प्रयोग उंदरांवर केला गेला होता. परंतु त्या प्रयोगामध्ये आहारात आणि पोषकघटकांत बदल केल्याने जन्माला येणाऱ्या पिलाच्या त्वचेच्या रंगातच कसा फरक पडतो, हे संशोधकांनी सोदाहरण दाखवून दिलं होतं.

दोन्ही प्रयोगांचा मथितार्थ हाच, की जसा आहार असतो, तसंच आरोग्य लाभतं आणि जशी जीवनशैली स्वीकारतो, तशीच निरामयतेची किंवा विकाराची देणगी मिळते, हेच या प्रयोगांनी अधोरेखित केलं आहे. त्यापासून योग्य तो बोध घेणं आणि स्वत:मध्ये आवश्यक असतील तसे बदल करणं आपल्या हाती आहे.

श्रीराम शिधये

 
</text>
</doc>
