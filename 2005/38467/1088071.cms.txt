<doc>
<docno>1088071.cms.txt</docno>
<text>
 
महामुंबई
रोजगार हमीमध्ये लाखोंचा भ्रष्टाचार
[ Monday, April 25, 2005  07:38:00 pm]


मंुबई टाइम्स टीम

कल्याण : तालुक्यातील वाड्यापाड्यातील अंतर्गत रस्त्यांची कामं दाखवून रोजगार हमी योजनेच्या माध्यमातून लाखो रुपयांचा भ्रष्टाचार होत आहे. सरकारने व ठाणे जिल्हाधिकाऱ्यांनी त्वरित लक्ष घालावं, अशी मागणी कुणबी सेनेचे अध्यक्ष भगवान कोरे यांनी पत्रकार परिषदेत केली.

प्रत्यक्षात न केलेली कामं किंवा केंद सरकार अथवा नाबार्डच्या साहाय्याने पूवीर्च केलेली अंतर्गत रस्त्यांची कामं रोहयोच्या माध्यमातून केल्याचं कॉन्ट्रक्टर दाखवत आहे. अधिकाऱ्यांच्या मदतीने हा भ्रष्टाचार सुरू आहे. 26 व 27 एप्रिल रोजी कल्याण तालुक्यास विधिमंडळ रोजगार हमी योजना समितीच्या शिष्टमंडळाची भेट ठरली आहे. ही समिती कामांचा आढावा घेण्यासाठी येत असते. परंतु अनेक वेळा हे कार्यक्रम ठरवले आणि रद्द केले जातात. त्यामुळे आता हा कार्यक्रम रद्द करू नये, अशीही मागणी करण्यात आली. समितीची भेट ठरली की रोहयोच्या मस्टरवरील कामगार कमी दाखवले जातात. नाहीतर जास्तीत जास्त कामगार दाखवून निधीची लूट केली जात असल्याच्या संदर्भात कागदपत्रं सादर केली.

फेब्रुवारी ते एप्रिल 2005 या काळात 29 पैकी 13 गावांत गावरस्ते, जोड रस्ते, अंतर्गत रस्ते तयार झाल्याचा सरकारी अहवाल आहे. 26 फेब्रुवारी ते 1 एप्रिल या चार आठवड्यात 944 मजूरांना वरप इथे, दहागाव इथे 909 तर अंताडे इथे दोन आठवड्यासाठी 550 मजूर व उतणं चिचवलीत तीन आठवड्यादरम्यान 568 मजूर रस्ते बांधणीसाठी कामावर दाखवले होते. पण प्रत्यक्षात या गावात हा कालावधीत रोहयो अंतर्गत कोणतंही काम झालं नसल्याचे दाखलेच दहागावचे सरपंच तानाजी बांधणे, उतणे-चिंतवलीचे सरपंच कुंडलिक कथोरे, अंताडेचे पोलिस पाटील वामन सांबरे यांनी दिले आहेत. रोहयोच्या माध्यमातून रस्त्याचे काम करताना मातीकाम, रोलिंग, खडीकरण करण्याचा नियम असताना प्रत्यक्षात जेसीबी लावून कामं करून खडीचं मस्टर भरण्यात येतात, असा आरोपही करण्यात आला. तसंच रोहयोच्या कामासाठी गावामध्ये दवंडी पिटवण्यात येत असते व कामाचं स्वरूप कालावधीची माहिती असलेला बोर्ड लावणं, प्रथमोपचाराची व पाण्याची व्यवस्था करणं आवश्यक असते त्यासही हरताळ फासताना दिसत असल्याची तक्रार करण्यात आली. हल्ली प्रशासन बेदरकार बनले असून लोकप्रतिनिधी अकार्यक्षम ठरत असल्याची तक्रार माजी आमदार दिगंबर विशे यांनी याप्रसंगी केली. तसंच कल्याण तालुक्यात फेब्रुवारी, मार्च, एप्रिल 2005 दरम्यान 4500 हून अधिक मजूर कामावर दाखवले गेले व शासकीय दराने 45 रुपये प्रत्येक मजूराचं वेतन धरल्यास हा लाखो रुपयांचा घोटाळा असून त्याची त्वरीत चौकशी व्हावी अशीही त्यांनी मागणी केली.

 
</text>
</doc>
