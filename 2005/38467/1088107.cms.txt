<doc>
<docno>1088107.cms.txt</docno>
<text>
 
अग्रलेख
आधुनिक महाभारत!
[ Monday, April 25, 2005  08:19:03 pm]


भारतीय संस्कृती, वेद, पुराणे, आर्षकाव्ये यांचा भारतीय जनता पक्षाला नको तेवढा सोस आहे. त्यामुळेच केंदात सत्तेवर असताना मुरली मनोहर जोशींसारख्या नेत्यांनी ' भगव्या ' संस्कृतीचे बाळकडूच पाजण्याचा विडा उचलला होता. परिवारातील संस्थेमार्फत झारखंडमध्ये चालविल्या जाणाऱ्या एकल विद्यालयांमधून त्यांनी त्याची सुरुवात केली आणि ' ए ' फॉर अर्जुन , ' बी ' फॉर ब्रह्मा , ' सी ' फॉर काऊ.... ' यु ' फॉर उमा अशी नवीच बाराखडी शिकवायला सुरुवात केली. यातील उमा म्हणजे ' उमा भारती ' असणार असा कोणाचाही समज होऊ शकेल! पण मुरली मनोहरांच्या मनातील ही ' उमा ' म्हणजे भगवान शंकराच्या प्राप्तीसाठी कठोर तपश्चर्या करणारी पत्नी ' उमा ' होती. पण एकविसाव्या शतकातल्या या आधुनिक उमेला आपण आजही महाभारत काळातच वावरत असल्यासारखे वाटत आहे.

रामायणाचे कथानक अखेरच्या कांडात शिरले, तेव्हा सत्ययुग संपले होते. पण त्यानंतरची द्वापार आणि त्रेता ही युगे उलटल्यानंतरच्या कलियुगातील महाभारतात वावरताना उमा भारती यांना आपण अर्जुन असल्यासारखे वाटू लागले आहे. हा साक्षात्कार त्यांना अमरकंटक येथे तपश्चर्येसाठी गेल्यावर होणे हा योगायोग समजण्याचे कारण नाही. अर्थात भगवान शंकराच्या प्राप्तीसाठी आतुर झालेल्या उमेचे अधिष्ठान वेगळे होते. उमा भारतींची ही भ्रांतचित्त अवस्था त्यांचे मुख्यमंत्रीपद गेल्यापासून झाली आहे, हे सारेच ओळखून आहेत. शिवाय महाभारतातील अर्जुन भ्रांतचित्त झाला होता, तो भीष्म पितामहांसारखे आप्तस्वकीय रणांगणात सामोरे उभे ठाकलेले बघितल्यावर.

उमा भारतींच्या मनातला अर्जुन अर्थातच वेगळा आहे. युद्धात सामोरे उभे ठाकलेले भीष्म पितामह बघताच ओरिजिनल अर्जुनाची अवस्था ' गाण्डीवं संसते हस्तात... ' अशी झाली होती. पण कोणतेही युद्ध नसतानाच उमा भारतींनी आपली सारी आयुधे आप्तस्वकीयांविरोधातच परजली आहेत आणि ' मुझे अर्जुन की तऱ्हा काम करना हैं. अपना पराया नहीं देखना हैं, बस मारना हैं! ' असे आव्हान त्यांनी दिले, त्यास चार दिवस उलटून गेल्यावरही भाजपतफेर् त्यासंबंधात चकार शब्दही उच्चारण्यात आला नाही. उमा भारतींचे ' लक्ष्य ' अर्थातच पक्षाध्यक्ष लालकृष्ण अडवाणी आहे आणि ते साऱ्यांनाच ठाऊक आहे. मूळ महाभारतातील अर्जुन जेव्हा जेव्हा भ्रांतचित्त झाला, काय करावे ते त्याला कळेनासे झाले आणि तेव्हा तेव्हा युगंधर कृष्णाने त्याला मोलाचा सल्ला दिला आणि तो मार्गावर आला, असे व्यासमुनींनी लिहून ठेवले आहे.

आता या कलियुगात स्वत:ला अर्जुन समजणाऱ्या उमा भारतींना ' युक्तीच्या चार गोष्टी ' सांगणारा वासुदेव कोण हा लाखमोलाचा प्रश्ान् असला, तरी गेल्या काही दिवसांत भाजपच्या पितामहांना कोंडीत पकडणारे ' सुदर्शनचक्र ' फिरवणारे सरसंघचालक के. सुदर्शन यांनीच ती भूमिका स्वीकारली आहे, हे सायंशाखेवर जाणाऱ्या शिशू स्वयंसेवकांनाही एव्हाना ठाऊक झाले आहे. अर्जुन हतबल झाल्यावर खऱ्याखुऱ्या कृष्णावरही सुदर्शनचक्र बाहेर काढण्याची वेळ काही वेळा आली होती आणि साक्षात भीष्मपितामहांवरही कृष्ण एकदा धावून गेला होताच, असा महाभारतात दाखला आहेच! कलियुगातील महाभारतातही सारे कसे पूर्वसुकृतानुसार घडते आहे. अटल बिहारी वाजपेयी आणि अडवाणी आधी या ' सुदर्शनचक्रा ' च्या आवर्तात सापडले आणि त्यातून कसेबसे बाहेर पडतात न पडतात तोच या स्वयंघोषित अर्जुनाने त्यांना लक्ष्य केले आहे.

त्यातल्या त्यात वाजपेयी अधिक धोरणी ठरले. ' बदनामी से मौत बेहत्तर! ' असे जाज्वल्य उद्गार पुण्यात प्रभू रामचंदाच्या साक्षीने काढल्यानंतर त्यांना आपले भागधेय काय ते बहुधा आठवले आणि त्यांनी सुदर्शन यांच्या सुरात सूर मिसळला, तेव्हा त्यांना तपश्चयेर्साठी अमरकंटकला येण्याचे आमंत्रण देऊन उमा भारती मोकळ्या झाल्या. आता प्रश्ान् फक्त अडवाणींचा आहे. गेल्या नोव्हेंबरमध्ये पक्षाच्या भर बैठकीत आणि शिवाय मीडियाच्या साक्षीने अडवाणींना आव्हान देण्याचे धारिष्ट्य दाखविल्याबद्दल उमाजींना सरचिटणीसपदाची नोकरी गमवावी लागली होती. पण त्यांच्या अस्वस्थतेचे मूळ त्यांची मुख्यमंत्रीपदाची नोकरी जाण्यात आहे. तेव्हा पत्करलेल्या हौतात्म्याची पक्ष म्हणजेच अडवाणी हवी तेवढी दखल घेत नाहीत, हा या आधुनिक अर्जुनाच्या मनातील खरा सल आहे. त्यामुळेच त्या रोजच्या रोज आपले उपदवमूल्य दाखवून देत आहेत.

पण भीष्मपितामहांपुढील सध्याचे अन्य प्रश्ान् इतके गंभीर आहेत की अशा भुसा भरून उभ्या राहिलेल्या अर्जुनांची दखल घ्यायला त्यांना वेळ तरी कुठे आहे ?

 
</text>
</doc>
