<doc>
<docno>1088074.cms.txt</docno>
<text>
 
महामुंबई: मुंबई टाइम्स
खड्ड्यांसाठी बाराशे रुपयेच
[ Monday, April 25, 2005  07:42:46 pm]


मुंबई टाइम्स टीम

नळजोडणीसाठी खणावयाच्या एक बाय एक मीटर खड्ड्यापोटी झोपडीवासियांना 11 हजार 700 रुपयांएवजी जुन्याच दराने म्हणजे 1200 रुपये फी आकारण्याचा निर्णय मंुबई महापालिकेनं घेतला आहे.

विविध कामांसाठी शहरात वर्षभर अनेक ठिकाणी खोदकाम सुरू असतं. हे खोदकाम करणाऱ्यांकडून महापालिका एक बाय एक मीटरच्या खड्ड्यासाठी 1200 रुपये फी घेत असे. या फीमध्ये महापालिकेने मध्यंतरी वाढ केली. त्यामुळे संबंधितांना 11 हजार 700 रुपये फी भरावी लागणार होती. नळजोडणी-साठी अर्ज करणाऱ्या झोपडी- वासीयांनाही हीच फी लागू होणार होती.

याबाबतचा प्रस्ताव मध्यंतरी स्थायी समितीच्या बैठकीत मांडण्यात आला असता, राष्ट्रवादी काँग्रेसचे गटनेते रवींद पवार यांनी हरकतीचा मुद्दा मांडून त्यास विरोध केला. इतर व्यावसायिक संस्था एवढी फी भरू शकतात, पण झोपडीवासीयांना एवढी फी भरणे शक्य होणार नाही. केवळ पैसे नसल्यामुळे त्यांना पाण्यापासून वंचित ठेवणं चुकीचं आहे, असं सांगून त्यांनी प्रस्तावास विरोध केला होता. सर्वपक्षीय सदस्यांनी त्या वेळी त्यांच्या हरकतीच्या मुद्द्यास पाठिंबा दिला होता.

त्यानंतर प्रशासनाने झोपडीवासीयांंकडून जुन्या दरानेच फी आकारण्याचं आश्वासन महापौरांना दिलं.

 
</text>
</doc>
