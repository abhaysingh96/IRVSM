<doc>
<docno>1088105.cms.txt</docno>
<text>
 
लेख
पुनर्वसनातील धोका
[ Monday, April 25, 2005  08:15:59 pm]


डान्स बार बंद झालेच पाहिजेत. तिथल्या शोषित मुलींचे योग्य पद्धतीने पुनर्वसन झाले पाहिजे. तसे करताना पुनर्वसन मागणाऱ्या अन्य सामाजिक घटकांवर अन्याय होता कामा नये.

डान्सबार बंदीला विरोध करणारी मंडळी ' बार्समधली नाचायची नोकरी गेली तर या मुली थेट वेश्याव्यवसायात जाऊन पडतील ' असा पुन:पुन्हा ओरडा करताना स्वत:ला नकळत आणखी एक भयावह सत्य सर्वांसमोर मांडताहेत. ते म्हणजे डान्स बारमध्ये नाचणे व वेश्याव्यवसाय यामधली सीमारेषा असलीच तर अत्यंत क्षीण आहे. कोणत्याही क्षुल्लक कारणाने या मुली वेश्याबाजारात जाऊन पडू शकतात. असे असेल तर या अशिक्षित कोवळ्या मुलींना इतक्या खतरनाक जागेत दारुड्यांच्या मनोरंजनासाठी नाचायला देण्याचा हट्ट तरी कशासाठी व त्याला हक्क म्हणण्यात शहाणपणा तो कोणता ?

खरे तर आजच यातील बहुसंख्य मुली या वेश्याकर्मासाठी वापरल्या जाताहेत. मुळात हे बार नसते तर एवढ्या मोठ्या प्रमाणावर मुली बाजारात आल्याच नसत्या. बार व वेश्या व्यवसाय यांचा संबंध ' हे नसेल तर ते ' असा नसून ' याबरोबरीने तेही आलेच ' असा अविभाज्यतेचा आहे. अलीकडे विविध चित्रवाहिन्यांवरून या मुलींची डान्सबारमधली अनेक क्लिपिंग्ज प्रेक्षकांपर्यंत पोहोचली आहेत. त्यातून या मुलींचा 15 ते 24 हा वयोगट निविर्वादपणे स्पष्ट झाला आहे. वय वाढलेल्या मुलीना तिथे नाचायला मिळत नाही. गिऱ्हाईकांना बारमध्ये नाचण्यासाठी व त्यानंतरच्या लैंगिक उपभोगासाठी कोवळ्या मुलीच हव्या असतात. या सर्वाचा सरळ अर्थ असा की, बारमध्ये नाचून करायची कमाई ही अल्प काळापुरतीच असते. आयुष्यभर कमाई देत राहणारी ही जागा नाही. वय वाढलेल्या मुली अन्य कोणत्या उरलेल्या मार्गाने कमाई करतात ते समजणे कठीण नाही.

स्वत: मुली व त्यांच्या युनियनच्या नेत्या ' आम्ही मजबुरी म्हणून इथे काम करतो ; पर्याय दिला तर आम्हाला इथे यायची अजिबात इच्छा नाही. पोटासाठी हे करावे लागते ' असे वारंवार सांगत असतानाही बंदीला विरोध करणाऱ्यांना मात्र या मुली कायम त्या खतरनाक खातेऱ्यातच पडून राहिलेल्या हव्या आहेत. मुली पुनर्वसन मागताहेत. या संघटनांनी मुलींच्या बारमध्ये नाचण्याचा प्रश्ान् ' रोजगार हक्का ' चा प्रश्ान् केला आहे. या भूमिकेचे ठळक वैशिष्ट्य म्हणजे सरंजामी दुटप्पीपणा. विशेषाधिकाराने जगणाऱ्या स्तरातील स्त्रियांसाठी स्त्रीमुक्ती आणि श्रमिकांच्या पोरीसाठी मात्र डान्सबारमध्ये नाचण्याचा हक्क!

सर्वप्रथम या मुलींच्या पुनर्वसनाची मागणी आम्ही केली. पुनर्वसन केले जाईल, ही शासनाची घोषणा स्वागतार्ह असली, तरीही पुनर्वसनाचा प्रश्ान् वाटतो तितका सरळ नाही. मुळात पुनर्वसनासाठी दोन रांगा आहेत. आपल्याला कोणत्या रांगेत उभे रहायचे ते या मुलींनी ठरविले पाहिजे व त्यांच्या हितचिंतकानी त्यांना समजावले पाहिजे. एक रांग आहे, पोटापाण्याचे पारंपरिक साधन गमावून बसल्याने पुनर्वसनाची गरज निर्माण झालेल्या व तशी मागणी करणाऱ्या असंख्य सामाजिक घटकांची. या रांगेत डान्स बारच्या मुलींचा क्रम सर्वात मागे असणार. राष्ट्रवादी काँग्रेसच्या प्रवक्त्याने जाहीर केले, तसा अग्रक्रम या मुलींना दिला तरी तो याच रांगेतून वर्षानुवषेर् वाट पाहणाऱ्या अन्य अनेकांवरचा अन्याय ठरेल. तसेच एका प्रतीक्षाथीर्ला रोजगार हमीवरचे काम व दुसऱ्याला व्यावसायिक प्रशिक्षण व लघु पतपुरवठा असे केले तरी भेदभावाचा आरोप येणारच.

दुसरी रांग नवीन व छोटी आहे. ती आहे गुन्ह्याला बळी पडलेल्या व्यक्तींची. 1975 च्या ' डिक्लेरेशन ऑफ बेसिक प्रिन्सिपल्स ऑफ जस्टिस फॉर व्हिक्टिम्स ऑफ क्राईम अॅण्ड अब्युज ऑफ पॉवर ' च्या संकेतानुसार गुन्ह्याला बळी पडलेल्या व्यक्तीचे विशेष अधिकार आपण मान्य केले आहेत. 2002 च्या सार्क संकेतानुसारदेखील मानवी वाहतुकीच्या बळी व्यक्तींबाबत सर्व सार्क राष्ट्रांनी संवेदनशीलतेचा आग्रह धरला आहे. आटिर्कल नऊ, कलम एक प्रमाणे सदस्य राष्ट्रे बळी व्यक्तीला पुन्हा आपल्या मायदेशी पाठविण्याची व्यवस्था करतील व कलम दोन प्रमाणे पुन्हा मायदेशी पाठवले जाईपर्यंत ते राष्ट्र परकीय बळी व्यक्तीला निगा, रक्षण, आरोग्यसेवा, व कायदेशीर सल्ला पुरवतील, असे ठरले आहे. मानवी वाहतुकीला बळी पडलेल्या व्यक्तींसंदर्भात अलीकडे युरोपीयन देशांनी एकत्रितपणे मान्य केलेल्या युरोपियन जाहीरनाम्यानुसार परदेशी बळी व्यक्तीला दिला जाणारा आश्रय व अन्य सहाय्य हे त्या व्यक्तीने शासनाला सदर गुन्ह्याविरोधातील तपास व खटला याबाबतीत दिलेल्या सहकार्यावर अवलंबून असते.

भारतीय कायद्यातील बदल सुचविताना एक महत्त्वाची शिफारस केंदाला केली आहे. ती सूचना एकूणच शिक्षेविषयक तरतुदींमध्ये बदल सुचविते व खऱ्या अर्थाने न्यायाचे तत्त्व अमलात आणू पाहते. अशा गुन्ह्याला बळी पडलेल्या व्यक्तीला नुकसानभरपाई द्यायची तरतूद विद्यमान भारतीय कायद्यात नाही. अपवाद क्रिमिनल प्रोसीजर कोड कलम 357 चा. या अंतर्गत एखाद्या गुन्ह्याच्या शिक्षेमध्ये दंडाची तरतूद असेल, तर न्यायाधीशास वाटले तर ते ती रक्कम अंशत: वा पूर्णपणे बळी व्यक्तीला देऊ शकतात. अलीकडे न्यायालयांनी प्रागतिक भूमिका घेऊन बळी व्यक्तीला नुकसानभरपाई द्यायला सुरुवातही केली आहे.

' दिल्ली डोमेस्टिक वर्कर्स फोरम वि. भारत सरकार व ' बोधिसत्व गौतम वि. भारत सरकार ' या दोन्ही केसेसमध्ये सवोर्च्च न्यायालयाने बळी व्यक्तीला नुकसानभरपाई देण्यासाठी ' क्रिमिनल इंज्यूरीज काँपेन्सेशन बोर्ड ' निर्माण केला जावे, असे म्हटले आहे. हाही अर्धवट न्याय झाला ; कारण त्याचा बोजा सरळसरळ करदात्यावर येऊन पडतो. एकाने गुन्हा करून पैसे, संपत्ती जमवायची, दुसऱ्याने गुन्ह्याला बळी पडून आपले सर्वस्व गमवायचे आणि गुन्हा नोंदणी, तपास, खटला, प्रतिबंधात्मक उपाय, पुनर्वसन, लोकशिक्षण व आता नव्याने नुकसान भरपाई या सर्वांचा भार उचलायचा प्रामाणिक करदात्याने. गुन्हा करणाऱ्यांच्या खिशाला काहीच तोशिस नाही. याला न्याय म्हणता येणार नाही.

यासाठी 1998 सालापासून आम्ही मागणी करीत आहोत की गुन्हेगाराची मालमत्ता जप्त करून तिचे विसर्जन एखाद्या निधीत केले जावे व नुकसानभरपाईचा भार प्रथम या निधीवर पडायला हवा. जगभरच्या कायद्यांचा अभ्यास करूनच ही सूचना केली आहे. परंतु गुन्हा सिद्ध झाल्यास तपासणी अधिकारी, सरकारी वकील, साक्षीदार, पोलिस कल्याण मंडळ, या सर्वांना जप्त मालमत्तेत 5 ते 10 टक्के हिस्सा दिला जावा, अशीही सूचना आहे आहे. यामुळे अंमलबजावणी यंत्रणांमधील लाचखोरीला आळा बसेल, तपास व खटला प्रभावीरीत्या चालेल. शिवाय प्रामाणिक करदात्याला सर्वप्रथम बडवण्याचा अन्यायही थांबेल. राज्य सरकार डान्सबार संदर्भात नवीन कायदा करताना या तरतुदींचा विचार करू शकेल यामुळे कायद्याच्या अंमलबजावणीला जोर येईल. किमान सुरुवातीच्या दहा वर्षांसाठी ही तरतूद करायला काहीच हरकत नसावी.

आता डान्सबारमधील मुलींच्या पुनर्वसनाशी याचा संबंध काय, असा प्रश्ान् पडू शकेल. पण काही राजकारण्यांना विषयाचा सारासार विचार वा चौकशी न करता शासकीय मदत घेऊन धावायचे खूळ असते व लगोलग पत्रकार परिषदा घ्यायला ते विसरत नाहीत. कालांतराने त्यांची गोची होते. तो भाग वेगळा! पहिल्या रांगेत या मुली उभ्या राहिल्या तर त्यांचा क्रमांक यायला वेळ लागणार व इतरांकडे दुर्लक्ष करून शासनाने यांनाच अग्रक्रम दिला त्यामागचे समर्थन कोणते हा प्रश्ान् उठणारच, जो अशा उतावळ्या नेत्यांना व पर्यायाने शासनाला अडचणीत टाकील.

या मुली दुसऱ्या रांगेत उभ्या राहिल्या तर त्यांचा नंबर लगेच येईल ; कारण ही रांग छोटी आहे. मात्र त्यासाठी या मुलीना स्वत:ला गुन्ह्याच्या बळी म्हणून पुढे यावे लागेल. स्वेच्छेने कायदेशीर वा बेकायदा बारमध्ये नाचले तर शासनाकडून भरपाई कोणत्या आधारे मागणार ? मनाविरुद्ध, जबरस्तीने नाचवले गेले, लैंगिक शोषण केले केले, असे म्हटले तर नुकसानभरपाई मिळेल पण त्यासाठी सर्वप्रथम गुन्हेगारांविरुद्ध तक्रार करावी लागेल गुन्हा नोंदवावा लागेल, साक्ष द्यावी लागेल, खटला चालवावा लागेल.

आजमितीला भारतात श्ाीमती वर्षा काळे यांच्या अध्यक्षतेखाली बारबालांची आहे ती एकच एक अशी ट्रेड युनियन आहे, जिची मालकाविरुद्ध वा मॅनेजमेंटविरुद्ध कोणतीही तक्रार नाही! या युनियनला कोणाचे आशीर्वाद आहेत याबाबत न बोललेले बरे. अशावेळी सामाजिक व राजकीय कार्यर्कत्यांना, महिला संघटनांना पुढाकार घेऊन या मुलींना संरक्षण व आत्मविश्वास द्यावा लागेल. जेणेकरून त्या स्वत:वरील अन्यायाला वाचा फोडण्यास, गुन्हा नोंदवण्यास व भरपाईसाठी पुढे येतील.

डान्सबार बंद झालेच पाहिजेत. तिथल्या शोषित मुलींचे योग्य पद्धतीने पुनर्वसन झाले पाहिजे. तसे करताना पुनर्वसन मागणाऱ्या अन्य सामाजिक घटकांवर अन्याय होता कामा नये. बारमालकांचे ऐकून आचारसंहिता बनवायला बसणे हा वेळेचा अपव्यव व मूर्खपणा होईल. आचारसंहिता म्हणजे खाबूगिरीला निमंत्रण. कचऱ्याच्या कुंड्या स्वच्छ व सुगंधित ठेवता येत नसतात. एकदा का आचारसंहिता जाहीर झाली की तिथे पोस्टिंगसाठी बोली लावली जाईल. प्रसारमाध्यमे उद्या हा विषय बंद करतील व राज्य चालेल ते केवळ आचारसंहितेवर अंमल करणाऱ्या अधिकाऱ्यांचे. खरा धोका तिथेच आहे.

प्रवीण पाटकर, प्रीती पाटकर

 
</text>
</doc>
