<doc>
<docno>1121352.cms.txt</docno>
<text>
 
प्रगती फास्ट
'ऑसी' स्टाइल इंग्रजी
[ Wednesday, May 25, 2005  02:52:03 pm]


ब्रिटिश आणि अमेरिकन इंग्रजीच्या अॅक्सेण्टचा विद्यार्थी चांगलाच धसका घेतात. याचा अर्थ ऑस्ट्रेलियन इंग्रजी सोपं आहे, असा होत नाही. इथे संवाद आणि लेखणासाठी दोन स्वतंत्र शैली आहेत. हे ऑसी स्टाइल इंग्रजी सुरुवातीला थोडंसं उच्चस्वरित, अनुनासिक, दीर्घ आणि पुटपुटल्यासारखं वाटू शकतं.

परदेशात जाणाऱ्या विद्यार्थ्यांची प्रमुख अडचण असते ती स्थानिक बोलीभाषा समजून घेणं. भाषेचा कितीही अभ्यास केला तरी प्रत्येक देशाचं स्वत:चं असं वैशिष्ट्य असतं आणि त्याप्रमाणे बोलीभाषाही बदलते. ऑस्ट्रेलियात प्रामुख्याने इंग्रजी बोललं जात असलं तरी इथेही तुम्हाला संवाद साधताना काही अडचणी हमखास जाणवतात.

ऑस्ट्रेलियन व्यक्तींची बोलण्याची शैली वेगळीच आहे. काही ठराविक शब्द आणि अभिव्यक्ती ब्रिटिश रांगड्या बोलीतून सहजगत्या उचलले असले तरी ऑस्ट्रेलियात काही शब्दांचा अर्थ अन्य देशांपेक्षा वेगळा होतो. सर्रासपणे वापरले जाणारे कित्येक शब्द अतिसंक्षिप्त रूपात वापरले जातात. बूमरँग, कांगारू यांसारखे स्थानिक शब्दप्रयोग ऑस्ट्रेलियाची खासियत आहेत.

ऑस्ट्रेलियन इंग्रजीला एखाद्या खेळाप्रमाणे समजतात आणि शब्दांच्या कसरती करून, त्याबरोबर खेळाची मजा लुटतात. काही शब्द आणि शब्दप्रयोग सहजपणे कळतात. पण काही अगदीच अनाकलनीय असल्यामुळे त्यांचा नेमका अर्थ लागत नाही की योग्य वापर करायला जमत नाही. इथले उच्चारही अगदी वैशिष्ट्यपूर्ण आहेत. ऑस्ट्रेलियन बोलीत शब्द काहीसे आकुंचित होतात म्हणजे संक्षिप्त रूपात वापरतात कारण काही उच्चारांचा लय होतो तर काही अक्षरं चक्क गाळली जातात. ऑस्ट्रेलियन बोलीत हमखासपणे 'ए'चा 'आय' आणि 'आर'चा उच्चार 'आह'सारखा होतो.

एग निशर - एअर कण्डिशनर

गडये, माट - गुड डे, मेट

स्ट्रायन - ऑस्ट्रेलियन

व्हान चे व्हा कोल्ड शेअर - व्हाय डोण्ट यू हॅव अ कोल्ड शॉवर

खालील शब्द वाचलेत तर लक्षात येईल की ऑस्ट्रेलियन इंग्रजी उच्चारातील फरक हा धमाल उडवणारा असतो. त्याचा कंटाळा येत नाही.

ऑसी (त्याचा उच्चार ओझी असा होतो)- ऑस्ट्रेलियन

अवार्ड वेज - मिनिमम पे रेट

बेल्ट अप - शट अप

बर्को - अँग्री

बिक्की - डॉलर

बिग मॉब्ज - लार्ज अमाउण्ट, हीप्स

बिकीज - मोटारसायक्लिस्ट

बार्नी - बाबेर्क

नित्याच्या व्यवहारात ऑस्ट्रेलियन नागरिक काही खास शब्दांचा वापर करतात. हे शब्द ब्रिटिश इंग्रजीपेक्षा नक्कीच वेगळे आहेत.

ऑस्ट्रेलियन इंग्रजी हे काहीसं उच्चस्वरित, अनुनासिक, दीर्घ आणि पुटपुटल्यासारखं आहे. ऑस्ट्रेलियन उच्चारात प्रातांगणिक थोडासा फरक पडत जातो. शहरातील व्यक्तींचा बोलण्याचा वेग अधिक असतो. ऑस्ट्रेलियन बोलीचे नियम अगदी सोपे करून सांगायचं झालं तर अनुनासिक म्हणजे थोडंसं नाकात बोलायला लागेल. दोन अक्षराहून मोठा शब्द असेल तर त्याचं संक्षिप्त रूप वापरावं. शक्य असेल त्या प्रत्येक ठिकाणी शब्दांना लघुरूप देत राहायचं.

बहुतांश भाषातज्ज्ञ ऑस्ट्रेलियन इंग्रजीचे प्रामुख्याने व्यापक, जनरल आणि कल्टिवेटेड म्हणजेच संस्कारीत असे तीन प्रकार मानतात. हे वगीर्करण उच्चारावर आधारित असून त्यातून बोलणाऱ्यांचा सामाजिक स्तर, शैक्षणिक पार्श्वभूमीची कल्पना येते. ऑस्ट्रेलियन व्यक्तींची चलता है ही मानसिकता भाषेतील खास रांगड्या शब्दांच्या वापरातून दिसते. इथे इंग्रजीची लेखन आणि संवाद शैलीत खूप मोठ्या प्रमाणावर फरक दिसून येतो. त्यामुळे दोन्ही शैली अवगत करणाऱ्या ऑस्ट्रेलियन व्यक्तींचं कौतुक करावं तितकं थोडं आहे.

सिडनीत एक इंग्रजी लेखिका पुस्तकाच्या दुकानात तिच्या नव्या पुस्तकांवर सह्या करत होती. रांगेत उभी असणारी ऑस्ट्रेलियन महिला आणि लेखिका यांच्यातील संवाद पुढीलप्रमाणे झाला.

ऑसी : इम्मा चिसिस्ट्स

तिचं ते नाव आहे, असं वाटून लेखिकेने पुस्तकाच्या मुखपृष्ठावर लिहिलं, प्रती, इम्मा चिसिस्ट्स

ऑसी (मुद्दामच म्हणाली) - नाही, इम्मा चिसिस्ट्स

खरं तर ऑस्ट्रेलियन महिला हाउ मच इज इट असं विचारत होती. ऑस्ट्रेलियन इंग्रजी तुम्हाला गोंधळात कसं टाकेल, हे सांगणारा हा किस्सा आहे. त्यामुळे ऑस्ट्रेलियाला जायचा विचार असेल तर बरोबर कोझी, सनीज घ्यायला विसरू नका आणि तुम्ही तिथे असताना

बार्बी घ्या.

- ग्लोबल एज्युकेशन कौन्सिल

 
</text>
</doc>
