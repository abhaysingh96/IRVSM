<doc>
<docno>1120769.cms.txt</docno>
<text>
 
महाराष्ट्र
32 वर्षांनी तेंडुलकर भेटले 'घाशीराम'ला
[ Wednesday, May 25, 2005  12:51:23 am]


विवेक सबनीस

पुणे : मराठी रंगभूमीचा चेहरामोहरा बदलून तिला थेट जागतिक रंगभूमीकडे नेणारे 'घाशीराम कोतवाल' हे नाटक 32 वर्षांनंतर आजच्या काळातही तेवढेच टवटवीत आणि गदीर् खेचणारे ठरत आहे. अनेक वादविवादातून तावून-सुलाखून बाहेर पडलेल्या 'घाशीराम'चा सुरुवातीचा प्रयोग या नाटकाचे तितकेच वादग्रस्त ठरलेले लेखक विजय तेंडुलकर यांनी पाहिला होता. त्यानंतर तब्बल 32 वर्षांनी मंगळवारी पिंपरी येथील आचार्य अत्रे नाट्यगृहात हा योग पुन्हा एकदा जुळून आला.

आधी पीडीए, नंतर टीए, आता पपेट्स् ग्रुप अशा तीन संस्थांनी या नाटकाचे देशात आणि परदेशात शेकडो प्रयोग केले. आपली ही लाडकी 'बेबी' तेंडुलकर अत्यंत तल्लीन होऊन न्याहाळत होते! या नाटकाची ऑडिओ- व्हिजुअल सीडी अलुरकर म्युझिक हाऊसतफेर् काढण्यात येणार आहे.

'घाशीराम..'चा प्रयोग आपण फक्त दुसऱ्यांदा पाहात आहोत. इतर भाषांमध्ये या नाटकाचे झालेले अनुवाद आणि प्रयोग मात्र मी पाहिले आहेत, असे तेंडुलकरांनी 'महाराष्ट्र टाइम्स'ला सांगितले.

हे नाटक पाहताना तेंडुलकर अर्थातच जुन्या आठवणीत रमून गेले होते. ते एरव्ही स्वत:ची नाटके बघायची शक्यतो टाळतात. त्यामुळे त्यांच्या उपस्थितीत हा प्रयोग म्हणजे कलाकार आणि उपस्थित प्रेक्षकांना एक वेगळीच पर्वणी होती. अंगावर फुला- फुलांचा हलक्या रंगाचा हाफशर्ट आणि कॉटनची तशी लाइट कलरची पँट असा त्यांचा पेहराव होता.

संध्याकाळी पाच वाजता प्रयोग सुरू होण्यापूवीर् तेंडुलकर रंगपटात गेले. नाटकातील नाना फडणवीसांची भूमिका करणाऱ्या माधव अभ्यंकरांनी त्यांची नाटकातील सर्व कलावंत आणि तंत्रज्ञांशी ओळख करून दिली. सर्वांना शुभेच्छा देऊन तेंडुलकर प्रेक्षागृहात आले. त्यांच्यासाठी राखून ठेवण्यात आलेल्या पहिल्या ओळीत बसण्याचे नाकारून त्यांनी एकदम सातवी रांग गाठली! थोड्या वेळाने तेथून उठून ते तिसऱ्या रांगेत शेजारी कुणी नाही, असे पाहून बसले. नाटक पाहत असताना ते 'घाशीराम'च्या त्या मंतरलेल्या दिवसांमध्ये रमून गेले होते.

रशिया, अमेरिका आणि युरोपात सर्वत्र विजयाचा झेंडा फडकवलेल्या 'घाशीराम'चे डॉक्युमेंटेशन व्हावे या हेतूनेच ही सीडी काढली जात आहे, असे अलुरकर म्युझिक हाऊसचे सुरेश अलुरकर यांनी सांगितले.

दिवंगत साहित्यप्रेमी मधु गानू यांनी याबाबत तेंडुलकरांशी सातत्याने संपर्क साधल्यामुळेच हे शक्य होत आहे. पण आज हे पाहायला गानू मात्र आपल्यात नाहीत, अशी खंत अलुरकर यांनी यावेळी व्यक्त केली.

 
</text>
</doc>
