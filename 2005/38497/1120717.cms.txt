<doc>
<docno>1120717.cms.txt</docno>
<text>
 
महामुंबई
पाणीप्रश्नात राजकारण आणणार नाही
[ Wednesday, May 25, 2005  12:05:04 am]


म. टा. प्रतिनिधी

ठाणे : मोठी शहरे किंवा ग्रामीण भागांपैकी कोणत्याही पाण्याच्या प्रश्नात राजकारण न आणता सकारात्मक निर्णय घेतले जातील, अशी ग्वाही पाणीपुरवठा आणि स्वच्छतामंत्री अजित पवार यांनी मंगळवारी येथे ठाण्यात दिली.

राष्ट्रवादी काँग्रेसचे नगरसेवक प्रताप सरनाईक यांच्या निधीतून होणाऱ्या नागरी कामांचे उद्घाटन आणि कार्यअहवालाच्या प्रकाशनसाठी पवार ठाण्यात आले होते. या कार्यक्रमापूवीर् पत्रकारांशी बोलताना त्यांनी नगरपालिका व महानगपालिकांकडे असलेल्या पाणीपट्टीच्या थकबाकीविषयी भूमिका स्पष्ट केली.

मोठ्या शहरांसाठी धरणांची सोय करून देताना ज्या भागात ही धरणे बांधली जातील तेथील स्थानिकांना सिंचनासाठी काही पाणी राखून ठेवण्याचे सूत्र राज्य सरकारने स्वीकारले आहे. ठाणे परिसर आणि कल्याण- डोंबिवली या भागासाठी जादा पाणीव्यवस्था करण्यासाठी शाई धरणासारखे प्रस्ताव सरकार समोर आहेत. त्यापैकी ठाण्यासाठी शाई धरण होणार आहे.

धरणाच्या बाधित क्षेत्रात वनखात्याची जमीन येत असल्यामुळे ती मिळवण्यासाठी केंदीय वनखात्याकडे कृषीमंत्री शरद पवार यांच्या माध्यमातून प्रयत्न सुरू आहेत. राज्य सरकारने वनखात्याला पर्यायी जागा देण्याची तयारी दर्शवली असून त्याबाबत आता दिल्लीतच निर्णय होईल, असेही पवार म्हणाले.

या धरणांसाठी आमदार जितेंद आव्हाड आणि तत्कालीन मंत्री पद्मसिंह पाटील यांनी केलेल्या प्रयत्नांचाही त्यांनी उल्लेख केला.

राज्यात 31 मार्चपर्यंत मोठ्या प्रमाणावर पाणीपट्टी वसूल करण्यात आली. परंतु आता मे महिन्याचा काळ लक्षात घेऊन त्याबाबत सबुरीचे धोरण अवलंबण्यात आले आहे. जूनमध्ये पावसाळा सुरू झाल्यावर कठोर निर्णय घेऊ. त्याचबरोबर नगरविकास खात्याकडून त्यांना जो निधी मिळतो त्यातून आधी पाणी, वीज आणि जीवन प्राधिकरणाच्या थकबाकी वळत्या करून घेतल्या जातील, असे पवार म्हणाले.

उल्हासनगर पालिकेला उल्हास नदीतून पाणी देण्यासंदर्भात नुकतीच बैठक झाली, असे त्यांनी सांगितले. उल्हासनगरला जादा पाणी देऊ पण वापर झाल्यावर ते पाणी प्रक्रिया करूनच सोडले पाहिजे, अशी अट घालण्यात आली आहे. त्या पाण्याचा वापर शेती आणि जनावरांसाठी पुन्हा करता येईल अशा तऱ्हेने प्रमाणकांचे पालन करणे बंधनकारक राहणार आहे. तशाप्रकारचा खर्च करण्यास उल्हासनगर पालिकेने तत्त्वत: मान्यता दिली आहे, अशी माहिती त्यांनी दिली.

 
</text>
</doc>
