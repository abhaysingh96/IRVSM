<doc>
<docno>1120730.cms.txt</docno>
<text>
 
महामुंबई
एक्स्प्रेस वे होणार 'ग्रीन वे'
[ Wednesday, May 25, 2005  12:11:29 am]


म. टा. प्रतिनिधी

मुंबई : मुंबई-पुणे दरम्यानच्या 'एक्स्प्रेस वे'च्या दुतर्फा दोन लाख झाडे लावून या रस्त्याचे 'हरित मार्गात' (ग्रीन वे) रुपांतर करण्याचा निर्णय राज्य रस्ते विकास मंडळाने घेतला आहे.

हा दुतगती मार्ग सह्यादीची रांग ओलांडून जात असल्याने पश्चिम घाटातील जैविक वैविध्यावर त्याचा विपरित परिणाम होण्याची भीती व्यक्त करण्यात येत होती. त्यामुळेच या रस्त्यावर मोठ्या प्रमाणावर वनीकरण करण्याची योजना आखण्यात आली असल्याचे सार्वजनिक उपक्रम मंत्री अनिल देशमुख यांनी सांगितले. रस्त्याच्या दुतर्फा तसेच मधल्या दुभाजकावरही झाडे लावण्यात येणार आहेत. दुभाजकाच्या 90 किलोमीटरच्या अंतरावर पाण्यासाठी ठिबक सिंचनाची सोय करण्यात येणार आहे.

पश्चिम घाटातील जैविक वैविध्य लक्षात घेऊन या भागात आढळणारी झाडे लावण्यावरच भर देण्यात येणार असून त्यात ताम्हणी (जारुळ), सीताअशोक, निम, वड, अमल ताश, कदंब कांचन, रानभेंडी, करंज, पारजांभुळ आदी झाडांचा समावेश आहे. त्याचबरोबर दुमिर्ळ तसेच नष्ट होत चाललेल्या जातीतील झुडपे, लतावेली यांचाही लागवडीसाठी विचार करण्यात येणार आहे.

जुन्या रस्त्याची दुरुस्ती

एनएच-4 या मुंबई- पुणे दरम्यानच्या राष्ट्रीय महामार्गाच्या चौपदरीकरणाचे काम महामंडळाने हाती घेतले असून ते पुढील एप्रिलपर्यंत पूर्ण होण्याची अपेक्षा आहे. या कामावर 200 कोटी रुपये खर्च होणार आहेत. हे काम पूर्ण झाल्यावर या रस्त्यावरही टोल बसविण्यात येणार असून 'एक्स्प्रेस वे'वर आकारण्यात येत असलेल्या टोलच्या 60 टक्के रक्कम या रस्त्यावर टोल म्हणून घेण्यात येणार असल्याची माहिती अनिल देशमुख यांनी दिली. कार व जीपसाठी 68 रुपये, टेम्पोसारख्या वाहनांसाठी 121 रुपये, ट्रक, बससाठी 240 रुपये तर मल्टिअॅक्सल वाहनांसाठी 517 रुपये टोल असणार आहे.

 
</text>
</doc>
