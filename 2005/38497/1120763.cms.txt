<doc>
<docno>1120763.cms.txt</docno>
<text>
 
महामुंबई
'सामना' आणि शिवसेना त्यांना समजलेच नाही!
[ Wednesday, May 25, 2005  12:43:48 am]


म. टा. प्रतिनिधी

मुंबई : 'सामना हे शिवसेनेचे मुखपत्र आहे. त्यात प्रसिद्ध झालेला प्रत्येक शब्द शिवसेनेचा पर्यायाने शिवसेनाप्रमुख बाळासाहेब ठाकरे यांचा असतो. त्यामुळे ज्यांना 'सामना', शिवसेना आणि शिवसेनाप्रमुख समजले नाहीत, तीच मंडळी अशाप्रकारचे कृत्य करू शकतात, अशी प्रतिक्रिया सामनाचे कार्यकारी संपादक व शिवसेना खासदार संजय राऊत यांनी मंगळवारी व्यक्त केली.

वसईत राऊत यांच्या पुतळ्याचे दहन करण्यात आल्याच्या पार्श्वभूमीवर त्यांच्याशी संपर्क साधला असता ते म्हणाले की, हौसे-गौसे अनेक असतात, जे अशाप्रकारचे कृत्य करतात. विवेक पंडित तसेच इतर काही कार्यर्कत्यांनी हे कृत्य केल्याने त्यांच्यावर शिवसेनाप्रमुख कोणती कारवाई करणार, असे विचारले असता ते म्हणाले : याबाबत शिवसेनाप्रमुख निर्णय घेऊ शकतात व घेतील. मला त्याविषयी काहीही माहिती नाही.

हितेंद ठाकूर यांच्याशी तुमचे मैत्रीचे संबंध असून त्यामुळेच वृत्त दिले गेले या पंडित यांच्या विधनाविषयी विचारले असता ते म्हणाले की, मैत्री वेगळी असते व राजकारण वेगळे असतात. शिवसेनाप्रमुखांच्या पुस्तक प्रकाशनासाठी शरद पवारही उपस्थित होते. त्यामुळे पवारांच्या विरोधात राष्ट्रवादीच्या कार्यर्कत्यांनी आंदोलन केले नाही.

तसेच शिवसेनेचे कार्यकतेर्ही आंदोलन करणार नाहीत. हितेंद ठाकूर यांच्या व्यासपीठावर आपण एकदा उपस्थित राहिलो याचा बाऊ करण्याची गरज नाही, असेही ते म्हणाले.

हा वाद चिघळू न देता आता त्यावर पडदा टाकण्याचे आवाहन शिवसेनाप्रमुख बाळासाहेब ठाकरे करण्याची शक्यता आहे.

 
</text>
</doc>
