<doc>
<docno>1121909.cms.txt</docno>
<text>
 
धावते जग
मुलांना समजून घ्या...
[ Wednesday, May 25, 2005  09:44:35 pm]


परीक्षेच्या तोंडावर विद्यार्थी आजारी पडणे अथवा अपयशाच्या भीतीपायी त्याने पळून जाणे, या गोष्टी आतापर्यंत अनेकदा घडत होत्याच. आता त्याची पुढची पायरी म्हणून आत्महत्येचा मार्ग अवलंबिला गेल्याच्या बातम्या जवळपास रोजच्या रोज ऐकायला मिळत आहेत. त्या केवळ 'दुदैर्वी' म्हणून सोडून देण्यासारख्या नाहीत. सोमवारी पहाटे मुंबईत एका 18 वर्षांच्या मुलीने आत्महत्या केली.

ती सीबीएससीच्या बारावीच्या परीक्षेला बसली होती. सोमवारीच तिचा निकाल लागणार होता. त्याआधी काही तास तिने आपले आयुष्य संपवले. गेल्या आठवड्यात आत्महत्या केलेली ती तिसरी विद्याथिर्नी आहे. मुले आत्महत्येसारखा अंतिम मार्ग का अवलंबतात, याचा मानसशास्त्रीयदृष्ट्या अभ्यास होणे आवश्यक आहे. मुलांमधील शैक्षणिक स्पर्धा हा त्यातला एक भाग झाला.

परंतु, पालक आणि एकूणच समाजाचा दबाव हा यातला प्रमुख घटक आहे. आपले मूल शैक्षणिकदृष्ट्या मागे पडू नये, ही कोणत्याही पालकाची भावना असते. ती समजण्यासारखी आहे. तरीही ते प्रत्यक्षात येण्यासाठी जे 'अघोरी' उपाय योजले जातात, ते भयंकर असतात. 'तुला इतके मार्क मिळाले तरच तू पुढे जाशील, यापेक्षा कमी मिळाले तर तुझा उपयोग नाही,' असा दबाव सतत मुलांवर टाकला जातो.

मुलांनी अभ्यास एके अभ्यास करावा ही मनोवृत्ती काही वषेर् रुजत चालली आहे. अभ्यासाव्यतिरिक्त काही छंद असू शकतात अथवा खेळात मन रमू शकते, हे पालकांना कळत असूनही वळत नाही. आजची शिक्षणपद्धती त्याला कारणीभूत आहे, हे निश्चित. त्यामुळे पालकांना वा मुलांनाच दोष देऊन चालणार नाही. तरीही मुलांनी आत्महत्येचा मार्ग का अनुसरावा, असा प्रश्न पडतो. याचे कारण आपल्याला कमी मार्क मिळाले तर आपल्यावर समाजात 'अपयशी'-पणाचा शिक्का बसेल ही भीती त्यांना असते आणि त्या अपयशात पालक आपल्याला किती साथ देतील याबाबत विश्वास त्यांना नसतो, हे खरे कारण आहे.

शाळा व घरे (तिसरा कोन क्लासचा) यांत मुलांशी चर्चा असते मार्कांचीच. मुलांचा अभ्यास घेण्यात पालक भरपूर वेळ घालवतात. परंतु, शैक्षणिक जडणघडणी- बरोबरच मानसिक आधारही मुलांना हवा असतो, हे पालक विसरतात. यामुळे अभ्यासात अत्यंत हुषार गणली जाणारी मुलेही एखाद-दुसरा मार्क कमी मिळाल्याने बावरून जातात आणि भीतीपोटी जीवाचे बरेवाईट करून घेतात. परीक्षा जवळ आल्यावर मुले बऱ्याचदा आजारी पडतात, त्याचे कारण त्यांच्या मनात कुठेतरी अपयशाची भीती असते, हेच आहे. मुलांतला अस्वस्थपणा पालकांनी वेळीच ओळखला आणि इंजिनीअर किंवा डॉक्टर होणे म्हणजेच यशस्वी होणे अशी भावना मुलांमध्ये रुजविली नाही, तर मुलेही आश्वस्त होतील. मगच आत्महत्यांचे प्रमाण कमी होईल.

 
</text>
</doc>
