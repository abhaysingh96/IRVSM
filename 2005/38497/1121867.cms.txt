<doc>
<docno>1121867.cms.txt</docno>
<text>
 
देश-विदेश
'कॉफी क्वीन' सुनालिनी मेनन यांचा गौरव
[ Wednesday, May 25, 2005  09:05:24 pm]


वृत्तसंस्था

बंगलोर : कॉफी क्षेत्रात वैशिष्ट्यपूर्ण काम केल्याबद्दल भारतीय उद्योजिका सुनालिनी मेनन यांना अमेरिकेच्या 'इंटरनॅशनल वुमन्स कॉफी अलायन्स' (आयडब्ल्यूसीए) चा पुरस्कार देण्यात आला आहे. मेनन यांनी खासगी क्षेत्रात पहिली कॉफी लॅब उघडलेली.

कॉफी लॅबमध्ये कॉफी उत्पादकांना उत्तम दर्जाचे पीक घेण्यासाठी अद्ययावत पद्धतींची माहिती दिली जाते. नामांकित कॉफी ब्रॅण्डसाठी कॉफी उत्पादन घेणे एवढेच ध्येय समोर नसून कॉफीच्या विविध जातींचे उत्पादन घेणे शक्य व्हावे अशी भावना उत्पादकांमध्ये निर्माण झाली पाहिजे.

कॉफीचा दर्जा वाढवून तिला जगाच्या कानाकोपऱ्यात नेण्यासाठी व्यावसायिक तयार करणे हा लॅबचा हेतू असल्याची माहिती त्यांन दिली.

कॉफी तयार करताना तिचा अंगभूत आणि वैशिष्ट्यपूर्ण स्वाद कायम राखता आला पाहिजे. कॉफीची चव नेहमीच एकसमान रहावी, यासाठी ती करण्याची पद्धतही या व्यावसायिकांना लॅबमध्ये शिकवली जाते. कॉफीच्या बिया भाजण्याची यंत्रे, दळण्याची आणि कॉफी तयार करण्याची यंत्रे असलेले एक संग्रहालय उभारण्याचीही मेनन यांची योजना आहे.

 
</text>
</doc>
