<doc>
<docno>1121505.cms.txt</docno>
<text>
 
महामुंबई: मुंबई टाइम्स
पुलं अकादमीकडे 'परफॉर्मन्स लायसन्स'च नाही!
[ Wednesday, May 25, 2005  03:57:48 pm]


अमित भंडारी

ज्याअकादमीत तबला नाही, तानपुरे नाहीत, घुंगरू नाहीत, मेकअपचं साहित्य नाही अशा अकादमीला 'राज्याची सांस्कृतिक अकादमी' म्हणण्याची वेळ आली आहे. त्याहीपेक्षा कहर म्हणजे जिथे विविध सांस्कृतिक कार्यक्रमांचं सादरीकरण हा जिथे मूळ उद्देश आहे, अशा पु. ल. देशपांडे सांस्कृतिक अकादमीला अद्याप परफॉर्मन्स लायसन्सच मिळालेलं नाही, अशी माहिती उघड झाली आहे. त्यामुळे आतापर्यंत सरकारी अधिकारी नेमकं काय करत होते, हा प्रश्न निर्माण झाला आहे.

'पु. ल. देशपांडे कला अकादमी' सांस्कृतिक चळवळीपेक्षा तिथे उद््भवलेल्या विविध वादांनीच जास्त गाजत आहे. सध्या भाडेवसुलीपासून मेण्टेनन्स कॉण्ट्रॅक्टच्या वादात अकादमी अडकली आहे. आतापर्यंत झालेल्या कार्यक्रमांना कायदेशीर परवानगीच नसताना इथे परफॉर्मन्स झाले कसे, असा सवाल आता उपस्थित केला जातोय.

सेन्सॉरच्या परवानागीसह परफॉर्मन्स लायसन्स असणं आवश्यक असतं, अकादमीला परवाना नसल्याचं तिथे कार्यक्रम करणारे निर्माते आणि आयोजकांच्या गावीच नव्हतं, असंही आता उघड झालं आहे. आतापर्यंत इथे 'इंडियन आयडॉल'पासून थेट दलित नाटककरांच्या 'बोधिनाट्य परिषदे'पर्यंत कार्यक्रम झाले. राज्याच्या नाट्य, संगीत, कला आणि सांस्कृतिक कार्यक्रमांचं अधिपत्य असणाऱ्या अकादमीकडेच परफॉर्मन्स लायसन्स नसणं ही चिंतेची बाब आहे.

अकादमीच्या मागण्यांच्या फायली गहाळ होण्याचे प्रकार वारंवार घडल्याच्या सुरस कथा इथले अधिकारी रंगवून सांगतात. अकादमीचं कोणतंही काम करण्यासाठी गोरेगाव फिल्मसिटीच्या कार्यालयात कागदपत्रं मागवली जातात, ही कर्मचारीवर्गाला डोकेदुखी ठरत आहे. आतापर्यंत कार्यक्रमांमध्ये परफॉर्म केलेल्या काही ऑर्केस्ट्रामधील लोकांचं मानधन थकवल्याची तक्रार आहे. इतकंच नव्हे, तर तिथल्या डोअर कीपर्सचंही मानधन अद्याप दिलं गेलेलं नाही.

अशा अकादमीला महाराष्ट्राचं लाडकं व्यक्तिमत्त्व पु. ल. देशपांडे यांचं नाव दिलंय, याचं भान तरी ठेवायला नको का, अशी चर्चा सांस्कृतिक वर्तुळात रंगतेय. काही महिन्यांपूवीर् डॉ. जब्बार पटेलांनी रसिकांना काही स्वप्नं दाखवली होती, त्याचं काय, असा प्रश्नही त्यांना पडतो आहे.

 
</text>
</doc>
