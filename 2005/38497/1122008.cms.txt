<doc>
<docno>1122008.cms.txt</docno>
<text>
 
महाराष्ट्र
नाशकात विदेशी मद्य हस्तगत
[ Wednesday, May 25, 2005  11:43:22 pm]


म. टा. प्रतिनिधी

नाशिक : दीव-दमण येथून आणलेले मद्य नाशिकमध्ये अवैधरीत्या विकण्याच्या तयारीत असलेल्या एका महिलेला आणि एका पुरुषाला राज्य उल्पादन शुल्क विभागाने अटक केली. त्यांच्याकडून 48 हजार रुपये किंमतीचा विदेशी मद्याचा साठाही जप्त करण्यात आला.

नाशिकमध्ये गेल्या काही दिवसांपासून दीव-दमण येथून मद्याची चोरटी आवक केली जात असल्याची चर्चा सुरू होती. या पार्श्वभूमीवर राज्य उत्पादन शुल्क विभागाला खबर मिळाली. त्यावरून मंगळवारी रात्री या विभागाच्या पथकाने द्वारका परिसरात सापळा लावला. या सापळ्यात विदेशी दारूचे तस्कर अडकले. त्यात ज्योती गेणू पवार (मुंबई) आणि दत्तु रंगनाथ फड (बीड) या दोघांना पोलिसांनी ताब्यात घेतले. त्यांच्या 'मारुती एस्टीम' गाडीची झडती घेण्यात आली असता त्या गाडीत 'गोल्डन स्टार व्हीस्की'च्या 180 मि. ली. च्या 950 बाटल्या लपवण्यात आल्याचे आढळून आले. या विदेशी दारूची किंमत 48 हजार रुपये आहे. पवार आणि फड या दोघांना अटक करण्यात आली असून त्यांना 27 मेपर्यंत पोलिस कोठडीत देण्यात आली आहे.

 
</text>
</doc>
