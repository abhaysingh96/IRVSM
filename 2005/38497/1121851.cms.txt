<doc>
<docno>1121851.cms.txt</docno>
<text>
 
अर्थव्यवहार
विजेच्या तुटवड्याचा परिणाम नाही
[ Wednesday, May 25, 2005  08:37:26 pm]


सुधीर साबळे

पुणे : राज्यात सध्या विजेचा गंभीर प्रश्न निर्माण झाला असल्यामुळे खाजगी आणि परदेशी कंपन्या महाराष्ट्रात नवे प्रकल्प आणण्यास उत्सुक नसल्याचा समज असला तरी प्रत्यक्षात स्थिती वेगळी असून अनेक परदेशी व्यावसायिक कंपन्या पुणे परिसरात असणाऱ्या विविध एमआयडीसी क्षेत्रांमध्ये कारखाने सुरू करण्याच्या दृष्टीने विचारणा करत असल्याची माहिती एमआयडीसीच्या एका वरिष्ठ अधिकाऱ्याने दिली.

राज्यात सध्या निर्माण झालेला विजेचा प्रश्ान् हा कायमस्वरूपी नाही. नजीकच्या काळात हा प्रश्ान् सुटणारा असल्यामुळे परदेशी गुंतवणूकदार या ठिकाणी कारखाना उभारण्यास प्राधान्य देण्याची शक्यता आहे, असे सांगून या वरिष्ठ अधिकाऱ्याने सांगितले, की रांजणगाव परिसरात असणाऱ्या एमआयडीसीमध्ये एल. जी. या कोरियन कंपनीचा कारखाना काही दिवसांपूवीर् सुरू झाला आहे. या भागात कारखाना सुरू करण्यासाठी ड्यूराबिल्ड, कोहलर या कंपन्यांनीही एमआयडीसीकडे विचारणा केली आहे.

कोल्हापूर परिसरातील कागलमध्ये असणाऱ्या एमआयडीसीमध्ये रेमंड आणि करेरा या दोन कंपन्या लवकरच सुरू होणार असल्याची चर्चा आहे, त्यामुळे कागल परिसरात असणाऱ्या 1200 हेक्टर एमआयडीसीचा परिसर विकसित होईल. सोलापूरमध्ये असणाऱ्या एमआयडीसीमध्ये करेरा कंपनी सुरू करण्याची शक्यता आहे. तळेगाव येथील एमआयडीसी सुद्धा वेगाने विकसित होत असून नजीकच्या काळात रांजणगाव आणि जेजुरी परिसरात असणाऱ्या एमआयडीसीचा विस्तार करण्यात येणार असल्याचे त्यांनी सांगितले. पुणे आणि परिसरात असणाऱ्या चाकण, हिंजवडी, रांजणगाव, तळेगाव आणि जेजुरी या भागातील एमआयडीसी मोठ्या प्रमाणात विकसित झाली आहे. हिंजवडी परिसरातील सॉफ्टवेअर पार्कचा विस्तार करण्यासाठी एमआयडीसीच्या ताब्यात 350 एकर जागा आली असून येत्या तीन ते चार महिन्यांमध्ये लेआऊट तयार करण्यात येणार आहे. चाकण एमआयडीसीमध्ये सध्या जमीन उपलब्ध नसून येत्या काही दिवसांमध्ये तिथे जमीन संपादनाचे काम सुरू होईल, असे या अधिकाऱ्याने स्पष्ट केले.

सध्या सुरू असणाऱ्या विजेच्या अडचणीसंदर्भात ते म्हणाले की, मुंबई- पुण्यामध्ये मोठ्या प्रमाणात उद्योगधंदे आहेत. त्यामुळे सध्या सुरू असणाऱ्या लोडशेडिंगसंदर्भात राज्य सरकारला मार्ग काढावा लागणार आहे. सांगली, सातारा, नगर, कोल्हापूर, सोलापूर या भागात असणाऱ्या एमआयडीसीमध्ये अनेक कारखाने आहेत. पण शहर आणि ग्रामीण भागासाठी लोडशेडिंगचे वेळापत्रक वेगळे असल्यामुळे ग्रामीण भागात असणाऱ्या कारखान्यांना त्याचा मोठा फटका बसतो आहे.

 
</text>
</doc>
