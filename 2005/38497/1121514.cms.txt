<doc>
<docno>1121514.cms.txt</docno>
<text>
 
महामुंबई: मुंबई टाइम्स
पावसात मुंबई पाण्याखाली?
[ Wednesday, May 25, 2005  04:00:19 pm]


संजय सावंत

मुंबईत मे अखेरपर्यंतही पूर्ण न झालेली नालेसफाई, एमएमआरडीएने खोदलेले रस्ते आणि अर्धवट कामं, यामुळे यंदा पावसाळ्यात मुंबईचं काय होणार, याबद्दल प्रश्नचिन्ह निर्माण झालं आहे. महापालिकेच्या विशेष सभेतही यावर ठोस उत्तर मिळालेलं नाही. जून ते सप्टेंबर या पावसाळ्याच्या काळात 21 दिवस भरतीच्या लाटांची उंची साडेचार मीटरपेक्षा जास्त राहणार असल्याने या दिवसात भरतीच्या वेळेस जोरदार पाऊस पडल्यास मुंबई जलमय होण्याची भीती आहे. त्यामुळे या दिवसांत मुंबईत पाणी तुंबू नये, यासाठी महापालिकेच्या डिझास्टर कंट्रोल यंत्रणेला 'रेड अलर्ट' जारी करावा लागणार आहे.

मुंबईत भरतीच्या वेळेस लाटांची उंची साडेचार मीटरपेक्षा जास्त असेल आणि त्याच वेळी मुसळधार पाऊस पडत राहिला, तर मुंबईतून पावसाचं पाणी समुदात जाऊ शकत नाही. उलट भरतीचंच पाणी आऊटफॉलमधून शहराच्या आत येतं. त्यामुळे मुंबईच्या स्टॉर्म वॉटर ड्रेन्सचे अरबी समुदात उघडणारे दरवाजे बंद केले जातात. परिणामी पावसाच्या पाण्याचा निचरा होत नाही आणि मुंबईचे रस्ते जलमय होतात.

जून ते सप्टेंबर या काळातील 21 दिवसांपैकी दहा दिवस तर अधिकच चिंतेचे आहेत. त्यात लाटांची उंची 4.8 मीटरपेक्षाही जास्त असणार आहे. यावेळी अधिक खबरदारी महापालिकेच्या यंत्रणांना घ्यावी लागेल.

मुंबईची निमिर्ती ही सात बेटं एकमेकांना जोडून झाली आहे. सभोवताली समुद असल्याने भरती- ओहोटीच्या चक्रात मुंबईकरांना वेगवेगळ्या समस्यांना तोंड द्यावं लागतं. मुंबईची नैसगिर्क रचना पाहता भरतीच्या वेळी लाटांची उंची 4.5 मीटर्सपेक्षा जास्त असताना त्याचवेळी तासात 20 मिमीपेक्षा जास्त पाऊस पडल्यास रस्त्यांवर, रेल्वेट्रॅकवर पाणी साचण्याची शक्यता असते. नाल्यांतील पाणी अरबी समुदात वाहून नेण्यासाठी शहर भागात 107 दरवाजे आणि माहीम खाडीत चार दरवाजे आहेत. पश्चिम उपनगरात 29 अरबी समुदात 14 माहीम खाडीत उघडणारे दरवाजे आहेत. पूर्व उपनगरात माहीम खाडीत आठ, माहूल खाडीत सहा, तर ठाणे खाडीत पाणी वाहून नेण्यासाठी 14 दरवाजे आहेत.

पालिकेने या दिवशी अतिरिक्त स्टाफ ठेवण्याबरोबर रस्त्यांवर, नाल्यांजवळ, ड्रेनेज आणि गटारांच्या लाइनवर लक्ष ठेवण्यासाठी वेगळी टीम ठेवली असून, पालिकेची आपत्कालीन यंत्रणा समन्वय ठेवणार असल्याचं अतिरिक्त आयुक्त सीताराम कुंटे यांनी सांगितलं. पालिकेने यासाठी बेस्ट, पश्चिम रेल्वे, मध्य रेल्वे, जिल्हाधिकारी, विद्यापीठांचे कुलगुरू आणि पोलिस आयुक्तांना पत्र लिहून या दिवसांत त्यांच्याही यंत्रणेने काळजी घ्यावी असं आवाहन केलं आहे. मुंबई नालेसफाई 100 टक्के झाली, तरी मुंबईत पाणी तुंबण्याचा धोका नेहमीप्रमाणे राहीलच.

 
</text>
</doc>
