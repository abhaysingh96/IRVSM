<doc>
<docno>1121509.cms.txt</docno>
<text>
 
महामुंबई: मुंबई टाइम्स
डम्पिंग ग्राउण्डचा त्रास
[ Wednesday, May 25, 2005  03:59:07 pm]


अविनाश चंदने

खारघर स्टेशनजवळ डम्पिंगमुळे रहिवासी त्रासले आहेतच, पण डम्पिंग पर्यावरणालाही मारक ठरत असल्याची पर्यावरणप्रेमींची तक्रार आहे. गेल्या काही महिन्यांपासून सिडकोने स्टेशनजवळ अनधिकृत डम्पिंग सुरू केल्यामुळे इथे दुर्गंधी पसरत आहे. तसंच कचरा जाळण्यामुळे रेल्वे प्रवाशांनाही धुराचा त्रास होत आहे.

खारघर रेल्वे स्टेशन खाडीलगत असल्यामुळे इथे तिवरं दिसत असत. मात्र, डम्पिंगमुळे ती नष्ट होत आहेत. परिसर घाणेरड्या प्लास्टिक पिशव्यांमुळे विदूप दिसत आहे. तरीही नवं डम्पिंग ग्राऊण्ड ताब्यात घेण्याच्या दृष्टीने सिडकोकडून विशेष प्रयत्न होत नाहीत. यामुळे तात्पुरती सोय म्हणून खारघरचं डम्पिंग कायमस्वरूपी डम्पिंग ग्राऊण्ड होईल की काय, अशी भीती रहिवाशांना वाटत आहे.

या भागात पूर्वी पक्षीनिरीक्षणासाठी गर्दी होत असे, अशी माहिती काही पक्षीप्रेमींनी दिली. बगळे, वंचक, खंड्या, मैना, सूर्यपक्षी आणि निळकंठ यांसारख्या अनेक पक्षांमुळे परिसर सजीव वाटत होता. तिवरं, पक्षी आणि खाडीलगतचा भाग हे दृश्य एकूणच प्रसन्न होतं. मात्र, आता दुर्गंधीमुळे इथे केवळ कावळ्यांचं अस्तित्व असतं. या भागात मृत जनावरंही टाकली जात आहेत. त्यामुळे घाणीचं साम्राज्य वाढल्याकडेही रहिवासी लक्ष वेधत आहेत.

एकूणच खारघरच्या सुंदर रेल्वे स्टेशनच्या बाजूला सिडकोने डम्पिंग सुरू केल्यामुळे प्रवाशांबरोबर रहिवाशांमध्येही सिडकोच्या हेतूविषयी उलट-सुलट चर्चा झडत आहेत. भविष्यात याच परिसराला 'अधिकृत डम्पिंग ग्राऊण्ड' म्हणून सिडकोने मान्यता दिली, तर खारघरमधील बांधकामांना कायमची घरघर लागेल, अशी भीती काही बांधकाम व्यावसायिक व्यक्त करत आहेत. त्यामुळेच पावसाळा सुरू होण्यापूवीर्च अनधिकृत डम्पिंग दुसरीकडे हलवावं, अशी मागणी होत आहे.

 
</text>
</doc>
