<doc>
<docno>1120747.cms.txt</docno>
<text>
 
महामुंबई
नाटकातही ते जगले कैद्यांचेच जगणे!
[ Wednesday, May 25, 2005  12:31:44 am]


म. टा. सांस्कृतिक प्रतिनिधी

मुंबई : पाच पाच महिने नोकरीसाठी वणवणूनही ती मिळत नाही. मग मजबुरी म्हणून कोणाला तरी लुटायचं. पैसा आला की डान्सबारमध्ये जायचं. तिथे आणखी कोणाला तरी लुटायचं आणि अशा लुटालुटीच्या चक्रात एक दिवस पोलिसांच्या हाती लागायचं हीच नियती... कोठडीत लावली जाणारी थर्ड डिग्री हा अटळ भोग... यातून कोणीतरी बाहेर काढणारा दयावान मिळेल काय? ज्याला लुटलं तोच मायूस होऊन माफ करील काय? 'मजबुरी' नावाचं नाटुकलं करणाऱ्यांना तसा दयावान सापडतो. वास्तवात तो सापडावा, ही इच्छा ते नाटकात फलदुप करून घेतात. त्यांच्या हाती तेवढंच असतं. कारण ते स्वत:च बंदिवान असतात.

आर्थर रोडच्या तुरुंगात अवितोको संस्थेनं कैद्यांचं दोन दिवसांचं नाट्यशिबीर घेतलं आणि त्याचं फलस्वरूप म्हणून मंगळवारी 18 ते 23 वयोगटातल्या अठरा कच्च्या कैद्यांनी 'दो कैदी' आणि 'मजबुरी' अशी दोन हॅपनिंग्ज करून आपल्या चरित्रातली एकदोन पानंच सादर केली. मुलं अडखळत होती. मागेपुढे करीत होती. स्वत:शीच हसत होती. तोंडातल्या तोंडात बोलत होती. पण तरीही तो सगळा नाट्यानंदाचा काळ मजेत उपभोगत होती. मागे नेपथ्य नव्हतं की स्टेजवर प्रॉपटीर् नव्हती. तीनचारजणांच्या हातात कागदाच्या पांढऱ्या सुरळ्या तेवढ्या होत्या. त्यांचा ते पोलिसी दंडुक्यासारखा वापर करीत होते.

कैद्याला आडवं पाडून त्याच्या तळव्यावर काठ्यांचे फटकारे हाणताना त्यांचा त्वेष पाहावा. एकजण तोंडातच पुटपुटू लागला तेव्हा दुसरा त्याला लाफा हाणत म्हणाला, 'अबे साब के सामने जोर से बोल!' कोठडीत थर्ड डिग्री लावतानाचा मुलांचा अभिनय पाहून आर्थर रोड जेलचे अधीक्षक जे. एस. नाईकही गालात हसत होते.

मोहम्मद रियाझ, भीमराज, जादूप्रसाद मेस्त्री, अजय श्ाीवास्तव, राहुल, संतोष अशा नावाची ती मुलं रांगेने बसली होती, शिस्तीत उठत होती, एकमेकांना स्टेज डायरेक्शन देत होती, सारा इम्प्रोव्हायजेशनचा मामला. प्रश्ान् त्यांचे, शब्दही त्यांचेच. पत्ते खेळत बसलेल्या हवालदारांना गाफिल ठेवून जेल मधून पळण्याचे प्लॅन, नोकरीसाठी इमान आणि शील न विकण्याचा बाणेदारपणा, पोटात न मावणाऱ्या भुकेने दुसऱ्याला लुटण्याचा दाखवलेला मजबूर रस्ता... आयुष्याची हीच चाकोरी असावी असा समज झालेल्या या मुलांनी त्याचा प्रामाणिक आविष्कार पाहणाऱ्यांसमोर ठेवला.

कुणी खुनाच्या गुन्ह्यासाठी आलेला, कुणावर चोरीचा आरोप, कुणी किडनॅपिंगसाठी बंद, कोणावर लैंगिक छळाचा आळ. अनेकजण बाहेरून मुंबईत आलेले आणि गुन्ह्यात अडकलेले. पण या दोन दिवसांत मंजुल भारद्वाज, विभा राणी, राजकुमार कांबले यांच्याबरोबर काम करताना मोकळे झालेले, हरखून गेलेले. त्यांना इतक्या प्रेमाने आपल्याशी कोणी बोलतंय, समजावतंय, सन्मान देतंय याचा अनुभवच नाही. मंजुल भारद्वाज म्हणाले, 'आज माणूस घडण्याची प्रक्रियाच थांबलेली आहे. आजची सर्वात मोठी समस्या हीच आहे. तिची सुरुवात अशा प्रयत्नांतून करता येईल का, ते पाहायला पाहिजे.' मुलं म्हणाली, असं वर्कशॉप हप्त्यातून एकदा करा ना! आम्ही बाहेर गेल्यावर मानाने जगायचा प्रयत्न करू. चान्स मिळाला तर अॅक्टर बनू. पण बाहेरच्यांनीपण समजून घेतलं पाह्यजे...

 
</text>
</doc>
