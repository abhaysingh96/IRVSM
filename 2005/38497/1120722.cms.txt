<doc>
<docno>1120722.cms.txt</docno>
<text>
 
महामुंबई
ठाण्यातील महिला नगरसेवकांच्या हैदराबाद दौऱ्याची चौकशी
[ Wednesday, May 25, 2005  12:06:27 am]


म. टा. प्रतिनिधी

ठाणे : महापालिका कामकाजाच्या तुलनात्मक पाहणीसाठी ठाणे महापालिकेतील सर्वपक्षीय नगरसेविकांनी केलेल्या हैदराबाद दौऱ्याची चौकशी करून दोन दिवसांत अहवाल देण्याचे आदेश नगरविकास खात्याच्या प्रधान सचिवांनी दिले आहेत.

ठाण्यातील 'फॅक्ट' या संस्थेचे सदस्य नितीन देशपांडे यांनी नगरसेविकांच्या या दौऱ्याबाबत महापालिकेकडे माहितीच्या अधिकारात माहिती मागितली होती. त्याला पालिकेने दिलेल्या उत्तराने समाधान न झाल्यामुळे देशपांडे यांनी राज्य सरकारच्या नगरविकास खात्याकडे लेखी विचारणा केली.

त्या पत्राची दखल घेऊन कक्ष अधिकारी बा. शि. गायकवाड यांनी, दौऱ्याचा तपशील आणि संपूर्ण प्रकरणाची चौकशी करून त्याचा अहवाल दोन दिवसांत देण्याचा नगरविकास खात्याचा आदेश महापालिकेला दिला आहे.

या दौऱ्यास स्थायी समिती आणि महासभेने तातडीने मंजुरी दिली होती. अशा प्रकारचे दौरे आयोजित करून त्याचे नेमके फलित काय असते, याविषयी त्यावेळी महासभेतीही चर्चा झाली. त्यावर दौऱ्यावर गेलेल्या मंडळींनी पाहणी अहवाल तयार करावा, असेही ठरवण्यात आले होते.

हैदरबाद महापालिकेचे कामकाज आणि त्यांनी केलेली विधायक व लोकोपयोगी कामे पाहण्यासाठी तत्कालीन महापौर शारदा राऊत यांच्या नेतृत्वाखाली सर्वपक्षीय महिला नगरसेविकांचे शिष्टमंडळ 28 जानेवारी रोजी हैदराबाद येथे गेले होते. परंतु राज्य सरकारने चौकशीचा आदेश दिल्यामुळे अशाप्रकारच्या दौऱ्यांच्या आवश्यकतेविषयी पुन्हा प्रश्नचिन्ह निर्माण झाले आहे. या दौऱ्यावर एकूण एक लाख 74 हजार 900 रुपये खर्च झाले आहेत.

 
</text>
</doc>
