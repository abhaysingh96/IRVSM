<doc>
<docno>1120720.cms.txt</docno>
<text>
 
महामुंबई
नाल्यात रुतून कामगाराचा मृत्यू
[ Wednesday, May 25, 2005  12:05:48 am]


म. टा. वृत्तसेवा

भाईंदर : मीरा रोड येथील शांतीनगर सेक्टर चारमधील नालेसफाईचे काम करताना एक मजूर नाल्यातील गाळात रुतून मरण पावला.

गणेश चौकात स्वामी रंगास्वामी या कंत्राटदाराचे मजूर हे नालेसफाईचे काम करत होते. रवी सेतू (23) हा मजूर यावेळी गाळात रुतला आणि सुमारे 40 फूट आत ओढला गेला. नाल्यावर स्लॅब असल्याने त्याला वाचविण्यासाठी काहीच करता आले नाही, असे त्याच्या बरोबरीच्या मजुरांनी सांगितले.

मजुरांच्या आराडाओरड्याने शिवसेना शाखाप्रमुख प्रशांत दळवी यांना झाला प्रकार समजला. त्यांनी तातडीने अग्नीशमन दल, पोलिस आदींना बोलावले. तीन तासांच्या प्रयत्नांनंतर मजुराचा मृतदेह हाती लागला.

 
</text>
</doc>
