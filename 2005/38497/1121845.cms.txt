<doc>
<docno>1121845.cms.txt</docno>
<text>
 
महाराष्ट्र
वादग्रस्त विकास आराखडा हरकतींअभावी मंजूर होणार?
[ Wednesday, May 25, 2005  08:22:50 pm]


म.टा. वृत्तसेवा

पंढरपूर : नगर विकास विभागाने पंढरीच्या विकासासाठी तयार केलेल्या 'प्रारुप सुधार योजना टप्पा 2'मध्ये साडेतीन हजार मालमत्ताधारकांना फटका बसत असताना केवळ 1640 हरकती दाखल झाल्याने हा आराखडा मंजूर होण्याची चिन्हे आहेत.

पंढरपूर शहराच्या पुढील 20 वर्षांसाठी हा प्रारूप आराखडा बनविण्यात आला आहे. पालिकेतील सत्ताधारी शहर विकास आघाडी, आमदार सुधाकर परिचारक आणि सर्वच पक्षांनी या आराखड्यास विरोध केला आहे. पंढरपूर शहर मंदिराजवळ एकवटले असून शहराच्या एकूण जागेपैकी दहा टक्के जागेवरच शहरातील लोकसंख्येच्या 52 टक्के लोक राहात असल्याचा दावा नगररचना विभागाने केला आहे.

मांढरादेवी दुर्घटनेच्या पार्श्वभूमीवर नगररचना विभागाने 31 कोटी रु. खर्चाचा आराखडा सादर करताना 3500 मालमत्ताधारकांच्या इमारती, जमिनींवर टाच आणली आहे. नगरपालिकेने हा आराखडा मंजूर करून हरकतीसाठी ठेवला असता केवळ 1640 जणांनीच हरकती नोंदवल्याने लोकप्रतिनिधी यामध्ये कमी पडल्याची भावना रहिवाशांत निर्माण झाली आहे.

आराखडा बनविताना शहराचे सहा विभाग करण्यात आले असून खाजगी 70 व 102 शासकीय जागांवर आरक्षणे बसवलेली आहेत. यापूवीर्च्या विकास आराखड्याअंतर्गत पहिल्या टप्प्यात केलेल्या रस्तारुंदीकरणामधील नागरिकांचे योग्य पुनर्वसन अद्याप पालिकेकडून झाले नसल्याच्या तक्रारी असून पहिल्या टप्प्यातीलच रस्तारूंदीकरण पूर्ण करणे नगरपालिकेला शक्य झाले नसताना आता शहर उद्ध्वस्त करणारा नवीन आराखडा कशासाठी असा सवाल नागरिकांमधून केला जात आहे. या आराखड्यामुळे शहरामध्ये नवीन 27 क्रीडांगणे, 24 बागबगिचे, आणि 63 नवीन रूंद रस्ते सुचविले आहेत. हा आराखडा राबविल्यास पंढरीचे रूपच पालटणार असले तरी यातील 3500 बाधित मालमत्ताधारकांचे योग्य पुनर्वसन होणार नसेल तर आराखडा राबवू नये अशी भूमिका विविध पदाधिकाऱ्यांनी घेतली आहे.

 
</text>
</doc>
