<doc>
<docno>1120751.cms.txt</docno>
<text>
 
महामुंबई
 राजनच्याच हस्तकाने केला ढोकरेचा गेम?
[ Wednesday, May 25, 2005  12:34:32 am]


म. टा. प्रतिनिधी

मुंबई : छोटा राजनचा हस्तक बाळू ढोकरे याच्या मलेशियातील हत्येमागे राजन टोळीतीलच गुंड डी. के. राव याचा हात असल्याचे समजते. गजाआड असलेल्या रावला ढोकरेपासून धोका वाटत असल्याने त्यानेच परस्पर 'दुश्मन' टोळीशी संगनमत करून हा काटा काढल्याचे समजते. मात्र, पोलिसांकडे याबाबत ठोस माहिती आलेली नाही.

ढोकरे मलेशियात सुरेश या नावाने व्हिसा मिळवून माकेर्टिंग मॅनेजर म्हणून वावरत होता. क्वालालंपूर येथून दीड ते दोन तासांच्या अंतरावर तेनांग नावाचे शहर असून तेथे एका पार्कजवळ त्याची हत्या करण्यात आली. चाकूने त्याच्या गळ्यावर तसेच शरीरावर असंख्य वार करण्यात आले. सुमारे सहा तासांहून अधिक काळ त्याचा मृतदेह रस्त्यावरच पडून होता. त्यानंतर 'कौला कापू' येथील एका रुग्णालयात त्याचा मृतदेह शवविच्छेदनासाठी नेण्यात आला. छोटा शकीलच्या गुंडांनी ही हत्या केल्याचे बोलले जात असले तरी यामागे राजनचा हस्तक डी. के. राव याचा हात असल्याचे समजते.

राव आणि ढोकरे हे दोघेही राजनचे हस्तक असल्याने टोळीमध्ये आघाडीचे स्थान मिळविण्यासाठी त्यांच्यात स्पर्धा होती. हे दोघेही गजाआड असताना आर्थर रोड कारागृहात त्यांनी स्वत:चे गट तयार केले होते. 2002 मध्ये पॅरोलवर बाहेर आलेला ढोकरे नंतर पोलिसांच्या हाती लागलाच नाही. दरम्यान, रावने बाळूचा तुरुंगातील गट आपल्या ताब्यात घेतला. या गटातील विशाल ढक्कण याला मध्यंतरी तुरुंगातूनच रावने राजनला फोन लावण्यास सांगितले होते. एका गुन्ह्यामध्ये रावचे नाव घेण्याबाबत ढोकरेने आपल्यावर जबरदस्ती केली आहे, असे ढक्कणने त्यावेळी राजनला सांगितले होते.

तुरुंगाबाहेर असलेला ढोकरे आपल्याला संपविण्यासाठी कट रचत असल्याची माहिती रावपर्यंत पोहचली होती. त्यामुळे त्यानेही त्याला संपविण्यासाठी कट रचला. दरम्यान, दाऊद इब्राहिमचा भाऊ इक्बाल कासकर आर्थर रोड तुरूंगात दाखल झाल्यानंतर राव आणि कासकर यांच्यातील मैत्रीचे किस्से तुरूंगात रंगू लागले. त्यावेळी छोटा राजनलाही प्रथमच आपण अजिबात दाऊदशी मैत्री केली नसल्याचा खुलासा करावा लागला होता. छोटा राजन आणि दाऊद यांच्यात थेट हात मिळवणी झाली नसली तरी डी. के. राव आणि इक्बाल कासकर यांचे सूत मात्र बऱ्यापैकी जुळल्याचा प्रत्यक्ष-अप्रत्यक्ष अनुभव तुरूंगातील अनेकांना आला होता. त्यामुळे यासर्व घटनांचा या हत्येशी अर्थ जोडला जात आहे.

अर्थात याबाबत पोलिसांकडे अद्याप ठोस माहिती आलेली नाही. दरम्यान, क्वालालंपूर येथील पोलिसही हत्या झालेली व्यक्ती हा बाळू ढोकरेच आहे याची खात्री पटविण्यासाठी प्रयत्न करीत आहे.

 
</text>
</doc>
