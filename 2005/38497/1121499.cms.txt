<doc>
<docno>1121499.cms.txt</docno>
<text>
 
महामुंबई
कामोठेवासियांचा भ्रमनिरास
[ Wednesday, May 25, 2005  03:56:17 pm]


मनोज जालनावाला

''आशिया खंडातील सर्वात मोठे 32 प्लॅटफॉर्म असलेले मानसरोेवर रेल्वे स्टेशनजवळ, प्रस्तावित आंतरराष्ट्रीय विमानतळाशेजारी, मुंबई-पुणे एक्स्प्रेसलगत, नागरी सुविधांची रेलचेल असलेले शहर...... कामोठे'' अशी जाहिरात सिडकोने केली. रहिवाशांना आणि बिल्डर्सना कामोठेत घरं बांधण्यास प्रोत्साहित केलं. पण गेल्या 7 वर्षांत सिडकोने कामोठे शहरात ना रस्ते तयार केले ना पाण्याची सोय. कामोठेतील रहिवाशांना आजतागायत 'टँकर'च्या पाण्यानेच तहान भागवावी लागते.

सिडकोने 1999 मध्ये खारघरजवळ असलेल्या कामोठेच्या विकासास सुरूवात केली. कामोठेत एकूण 54 सेक्टर्स आकारास येणार आहेत. कामोठे नगरात राहण्यासाठी रहिवासी यावेत यासाठी सिडकोने विविध आकर्षणं दाखवली. परंतु या आश्वासनांची पूर्तता करण्यात सिडकोला अद्यापि यश आलेलं नाही.

1999 मध्ये कामोठेतील फ्लॅटचा भाव 650 रुपये प्रति चौरस फूट होता. सध्या तो 900 रुपये प्रति चौरस फूटच्या घरात पोहोचला आहे. कामोठेतील दीड लाख चौरस मीटर जागेचा आजवर विकास झाला आहे. तर तितक्याच जागेवर गृहनिर्माण प्रकल्पांची उभारणी सुरू आहे. गेल्या सात वर्षांत कामोठेत एकूण 82 कोटी रूपयंाचे गृहनिर्माण प्रकल्प उभे राहिले आहेत. मात्र इथल्या इमारतीत राहणाऱ्या रहिवाशांना अनेक अडचणींना तोंड द्यावं लागत आहे.

कामोठेत 'वॉटर, मीटर, गटर' या सुविधांची वानवा आहे. रहिवाशांना 'पाणी' पाजण्यासाठी जलवाहिन्या आहेत. पण त्या खूपच कमी आहेत. अत्यंत कमी दाबाने पाणी पुरवठा होत असल्याने जलवाहिन्या असून नसल्यागत असल्याचं इथले रहिवाशी सांगतात. कामोठेत शाळा, कॉलेज, उद्याने, हॉस्पिटलसाठी सिडकोने भूखंड आरक्षित ठेवले आहेत. पण यापैकी कशाचीही निमिर्ती सिडकोने गेल्या सात वर्षांत केलेली नाही.

कामोठेत जी परिस्थिती पाणी व रस्त्याची आहे त्यापेक्षा भयंकर परिस्थिती वीजेचं मीटर घेण्याबाबत आहे. वीजमंडळाने इथे सबस्टेशन उभारलेलं नाही तसंच साधा ट्रान्सफॉर्मरही बसवलेला नाही सिडकोने भूखंड न दिल्याने वीज मंडळाने कामोठे इथे वीज वितरणाची कोणतीच सुविधा उपलब्ध करून दिलेली दिसत नाही. त्या मुळे या ठिकाणी गृहप्रकल्प उभारणाऱ्या बिल्डरलाच ट्रान्सफॉर्मर बसवण्याची सक्ती वीज मंडळाने केल्याचं बिल्डर्सचं म्हणणं आहे. तसंच वीजेचं मीटर सहजासहजी मिळत नसल्याने रहिवासी हैराण झाले आहेत.

कामोठे वसाहतीत साधे रस्तेही नाहीत. नवी मुंबई, पनवेल व उरण तालुक्यातील प्रकल्पग्रस्तांना सिडकोने साडेबारा टक्के योजनेतील भूखंड कामोठे इथे दिले आहेत. याच भूखंडांवर नवीन कामोठे नगर विकसित होत आहे. साडेबारा टक्के भूखंड वितरीत करताना सिडकोने तिथे पायाभूत सुविधा पुरवणं बंधनकारक आहे. पण एकही सुविधा पुरवलेली नाही. सुविधा हव्या असतील तर 1000 रुपये प्रति चौरस मीटर फी भरा असा अध्यादेश सिडकोने 2004 मध्ये काढला आहे. त्यातील 500 रुपये प्रति चौरस मीटर शुल्क बांधकाम परवानगी घेताना तर 500 रुपये प्रति चौरस मीटर शुल्क भोगवटा प्रमाणपत्र घेताना भरण्याचं सिडकोने अनिवार्य केलं आहे. ही फी भरण्यास बिल्डर तसंच रहिवाशांनी नकार दिल्याने सिडकोने कामोठेत नागरी सुविधा पुरवणं बंद केलं आहे. सिडको, साडेबारा टक्के

योजनेतील भूखंड वाटप करताना विकास फी घेते. त्यामुळे नागरी सुविधा पुरविण्याची जबाबदारी सिडकोचीच आहे, असं इथल्या बिल्डर व रहिवाशांचं म्हणणं आहे.

इथल्या साडेबारा टक्के योजनेतील भूखंड विकसित करणाऱ्या बहुतांशी बिल्डर्संनी पायाभूत सुविधा फी भरण्याचा अध्यादेश जारी करण्यापूवीर्च भोगवटा प्रमाणपत्रं घेतली आहेत. मग आता सिडको ही फी कशासाठी आकारते, असाही प्रश्न आहे.

विशेष म्हणजे सिडकोने कामोठेत कार्यालयही उभारलेलं नाही.

सिडको पाणीपुरवठा करीत नसल्याने कामोठेतील रहिवाशांना बिल्डर्सच टँकरने पाणी देत आहेत. इथल्या सोसायट्यांना दिवसाकाठी 200 टँकरद्वारे पाणी पुरवण्यात येतं. प्रत्येक टँकरमागे बिल्डरला 550 रुपये खर्च येतो. तर बिल्डर्स प्रत्येक टँकरमागे रहिवाशाकडून 300 रुपये आकारत असल्याचं समजतं. सिडकोने अनेक स्वप्नं दाखवून रहिवाशी तसंच बिल्डर्स वर्गाला कामोठेकडे आकषिर्त करून घेतलं. सिडकोच्या आकर्षणाला भुलून कामोठे इथे राहायला आलेल्या रहिवाशांचा व बिल्डर वर्गाचा पुरता भ्रमनिरास झाला आहे.

 
</text>
</doc>
