<doc>
<docno>1121477.cms.txt</docno>
<text>
 
प्रगती फास्ट
स्ट्रेस मॅनेजमेण्ट
[ Wednesday, May 25, 2005  03:51:46 pm]


आजकाल गृहोपयोगी वस्तूंपासून ते ऑफिस इक्विपमेण्टपर्यंत कुठलंही प्रदर्शन एकदम हिट जातं. प्रदर्शनाच्या थीम्सही अफाट असतात. असंच एक प्रदर्शन र्वल्ड ट्रेड सेण्टरमध्ये भरलं होतं. थीम होती, स्ट्रेस मॅनेजमेण्ट!

ऑफिसमधला स्ट्रेस कसा घालवायचा, यावर इथे वेगवेगळी खेळणी मांडण्यात आली होती. इथे प्रवेश करताच, पहिल्याच स्टॉलवर वेगवेगळे फिश टँक होते. रंगीबेरंगी मासे अर्धा तास बघत बसल्यावर स्ट्रेस दूर होतो, असं इथले विक्रेते सांगत होते. माझ्या समोर सरकारी ऑफिसातला एक ग्रुप हे प्रदर्शन बघत होता. त्यांच्या गप्पा अधिकच इण्टरेस्टिंग होत्या, स्ट्रेस घालवून टाकणाऱ्याच म्हणा हवं तर!

या प्रदर्शनातले स्टॉल्सही एकेक भन्नाट. ऑफिसात स्ट्रेस घालवण्यासाठी कम्प्युटरवर उपलब्ध असणारे वेगवेगळे गेम्स होते, मोबाइल जिम होतं. सगळंच अचंबित करणारं! पुढे एक झाडाझुडपांचा स्टॉल होता. जणू राणीच्या बागेतलं फळा-फुलांच्या झाडांचं प्रदर्शनच इथे मांडलंय, असं वाटू लागलं. पण ते होतं बोन्सायचं प्रदर्शन. हे बोन्सायचं काय प्रकरण, असं विचारताच सेल्समन अंगावरच आले. बंगलोरमध्ये त्यांनी हे प्रयोग केलं होतं. खासकरून आयटी रिलेटेड ऑफिसमध्ये स्ट्रेस घालवण्यासाठी बोन्सायची झाडं खूपच उपयुक्त ठरतात, असं एक स्टडीचा हवालाही त्यांनी दिला. या झाडांना दररोज पाणी घालायचं. पण सूर्यप्रकाश तीन दिवसातून एकदा मिळाला, तरी चालेल. वड, पिंपळ या प्रकारची झाडं बोन्सायस्वरूपात ठेवणं स्ट्रेस मॅनेजमेण्टच्या दृष्टीने फारच उत्तम. कोणत्याही प्रोग्रामवर सारखंसारखं काम करून कंटाळा आला, की या झाडाकडे बघायचं. तुम्हाला बरं वाटतं.

आजकाल आयटी सेक्टरमध्ये तुमच्याकडे कोणतं बोन्साय आहे, त्यावरून तुमची प्रेस्टिज व्हॅल्यू ठरू लागली आहे...बंगलोरची माणसं मला सांगत होती. मी त्यांच्या कचाट्यात सापडणार हे हेरून मघाचा तो ग्रुप माझ्या मदतीला धावला. त्यांनी लगेच त्यांना उत्तर दिलं, 'अरे वेड्यांनो, कसला आलाय स्ट्रेस? आमच्याकडे बघा...आम्ही सकाळी ऑफिसला येतो, नंतर कॉफी घेतो... कॉफीबरोबर बिस्किटं आणि सकाळच्या पेपरातल्या बातम्यांवर चर्चा होते. आमचे साहेब अनेकदा साइटवर असतात. ते कधी आलेच तर आमची हजेरी घेतात, मग त्यावर चर्चा होते. दुपारी दररोज एकेक सेल्समन ऑफिसमध्ये येतात. साड्या असल्या, तर त्यांचं प्रदर्शन दुपारी तीन वाजेपर्यंत ऑफिसात चालतं. मग त्यानंतर पेमेण्ट होतं. त्यानंतर कामाला सुरुवात होते. मग चहा येतो. मग कार्ड पंच करण्याची घाई लागते. आता बघा, या सगळ्या गडबडीत स्ट्रेस घ्यायला वेळ तरी कुठाय? हे आणखी बोन्सायकडे बघण्याचं काम हवं कशाला?

- सॅम कार्व्हर

 
</text>
</doc>
