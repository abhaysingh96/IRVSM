<doc>
<docno>1120765.cms.txt</docno>
<text>
 
महामुंबई
वसईतील शिवसैनिक बिशप डाबरे यांच्या बाजूने
[ Wednesday, May 25, 2005  12:45:21 am]


म. टा. वृत्तसेवा

वसई : अपंग सेवा संस्थेच्या कार्यक्रमासाठी चर्चचा हॉल नाकारण्यावरून फादर मायकल (गोन्सालवीस) जी आणि संस्थेच्या सिंथिया बॅप्टिस्टा यांनी वसई धर्मप्रांताचे बिशप थॉमस डाबरे हे धामिर्क तेढ निर्माण करीत असल्याचा आरोप केला असतानाच, स्थानिक शिवसैनिकांनी उघडपणे बिशप डाबरे यांची बाजू घेतली आहे.

या संदर्भात सामना दैनिकातून विपर्यस्त व शिवसेनेला अडचणीत आणणाऱ्या बातम्या येत असल्याच्या निषेधार्थ शिवसैनिकांनी मंगळवारी वसई तहसील कार्यालयासमोर सामनाचे कार्यकारी संपादक व शिवसेनेचे खासदार संजय राऊत आणि स्थानिक अपक्ष आमदार हितेंद ठाकूर यांचा पुतळा जाळला.

नवघर- माणिकपूर शिवसेना शाखाप्रमुख संजय शिरोडकर यांच्या नेतृत्त्वाखाली निघालेल्या या मोर्च्यात वसई शहरातील शिवसैनिकही सहभागी झाले होते. संजय राऊत हे हितेंद ठाकूर यांच्या मैत्रीखातर सामनामधून शिवसेनेच्या आणि शिवसेनाप्रमुखांच्या विरोधातील भूमिका घेत असून, त्यांच्यावर कडक कारवाई करण्यात यावी, अशी मागणी बाळासाहेब ठाकरे यांच्याकडे करण्यात येणार आहे, अशी माहिती ठाणे जिल्हा कार्यालयप्रमुख बळवंत पाटील यांनी पत्रकाद्वारे दिली आहे.

अपंग सेवा संस्थेने अपंगांसाठीच्या एका कार्यक्रमासाठी गास येथील चर्चचा हॉल मागितला होता. चर्चचे फादर इगन्ेशियस तुस्कानो यांनी प्रथम त्यास परवानगी दिली. मात्र बिशप डाबरे यांनी मनाई केल्याचे कारण पुढे करत परवानगी नाकारली. यापूवीर्ही या संस्थेला बिशपांचे नाव पुढे करून चर्चचे हॉल नाकारण्याचे प्रकार घडले होते. तेव्हापासूनच अपंग सेवा संस्था आणि बिशप डाबरे यांच्यात वाद चालू आहे. हॉल नाकारल्यानंतर संस्थेच्या सिंथिया बॅप्टिस्टा आणि फादर मायकल जी यांनी बिशप थॉमस डाबरे यांच्यावरच धर्मांधतेचा आरोप केला आणि या प्रकरणाला 'सामना'तून मोठी प्रसिद्धी मिळाल्याने वाद अधिकच चिघळला.

ख्रिस्ती अपंगांसाठी चर्चची स्वतंत्र संस्था आहे. एक तर तुम्ही तुमची संस्था त्यात विलीन करा वा चर्चच्या मदतीवर अवलंबून राहू नका, असे बिशप डाबरे यांनी त्यांना सांगितले. पण फादर मायकल जी यांनीही बिशप डाबरे यांच्यावर धर्मांधतेचा आरोप केला. तसेच बिशपांचा धामिर्क दहशतवादही मोडून काढू असे आव्हानही दिले आहे.

शिवसेनाप्रमुखांकडे संजय राऊत यांच्याविषयी विवेक पंडित यांनी तक्रार केली आहे. वसईतील शिवसेनेला अडचणीत आणण्यासाठी आणि हिंदू आणि ख्रिस्तींमध्ये भीतीचे वातावरण निर्माण करण्यासाठीच हे वृत्त दिले जात आहे. यामागे कोण आहे, याचा शोध घेऊन त्याविरोधात कडक कारवाई करावी, असे त्यांनी तक्रारीत म्हटले आहे.

 
</text>
</doc>
