<doc>
<docno>1120775.cms.txt</docno>
<text>
 
देश-विदेश
बिहार निवडणूक सप्टेंबरनंतरच
[ Wednesday, May 25, 2005  12:55:52 am]


वृत्तसंस्था

आयोगाचे पथक शुक्रवारी पाटण्यात

'बंद'मुळे जनजीवन विस्कळीत

नवी दिल्ली : बिहार विधानसभा बरखास्त झाल्यानंतर राजकीय हालचालींना वेग आला असतानाच तेथे सप्टेंबरच्या आत निवडणूक घेणे शक्य नाही, अशी स्पष्टोक्ती केंदीय कायदेमंत्री हंसराज भारद्वाज यांनी केली आहे.

या बरखास्तीच्या विरोधात राष्ट्रीय लोकशाही आघाडीने एकीकडे मंगळवारी बिहारमध्ये बंद पाळला, तर दुसरीकडे आगामी निवडणूक नितीश कुमार यांच्याच नेतृत्वाखाली लढवण्याची घोषणा केली. पंतप्रधान मनमोहन सिंग आणि राज्यपाल बुटासिंग यांनी मात्र 'गलिच्छ हॉर्सट्रेडिंग' झाल्यामुळे कारवाई योग्यच होती, असा पुनरूच्चार केला. या राजकीय धुराळ्यातच निवडणूक आयोगाचे दोन सदस्यीय पथक शुक्रवारी बिहारचा दौरा करणार आहे.

मॉन्सून तोंडावर असल्याने बिहारमध्ये त्वरित निवडणूक शक्य नाही. सप्टेंबर ते नोव्हेंबर हा त्यासाठी योग्य कालावधी ठरेल. अर्थात त्यासंबंधीचा अंतिम निर्णय निवडणूक आयोगच घेईल, असे भारद्वाज यांनी स्पष्ट केले. निवडणूक लांबल्यानंतर बिहारमध्ये राष्ट्रपती राजवटीचा कालावधी वाढवावा लागेल. संसदेच्या जुलैअखेर होणाऱ्या अधिवेशनात यासंबंधीचा प्रस्ताव मांडला जाईल, असे त्यांनी सांगितले.

रालोआने पुकारलेल्या 'बंद'मुळे बिहारमधील जनजीवन विस्कळीत झाले. बहुतांश ठिकाणी दुकाने बंद राहिली. कार्यर्कत्यांच्या धरणे आंदोलनामुळे रेल्वे आणि रस्ते वाहतूक विस्कळीत झाली होती. विशेषत: नितीश कुमार यांचा बाढ मतदारसंघ, चाकिया, भागलपूर आणि दरभंगा येथे आंदोलनाचा जास्त परिणाम जाणवला. भाजपचे प्रदेशाध्यक्ष गोपाल नारायण सिंग आणि संयुक्त जनता दलाचे प्रदेशाध्यक्ष विजेंद यादव यांच्यासह शेकडो कार्यर्कत्यांना अटक झाली.

विधानसभा बरखास्तीच्या कारवाईला सुप्रीम कोर्टात आव्हान देण्याचा निर्णय रालोआने घेतला असला, तरी निवडणुकीची तयारीही सुरू केली आहे. निवडणूक नितीश कुमार यांच्याच नेतृत्वाखाली लढवू, अशी स्पष्ट ग्वाही भाजपचे अध्यक्ष लालकृष्ण अडवाणी यांनी दिली. लोक जनशक्तीचे अध्यक्ष रामविलास पासवान यांनी मात्र आपले पत्ते अजूनही उघड केलेले नाहीत.

पंतप्रधान मनमोहन सिंग आणि राज्यपाल बुटा सिंग यांनी या कारवाईचे समर्थन केले. 'हॉर्सट्रेडिंग झाल्याचे भक्कम पुरावे आहेत. आमदारांना बंदुकीचा धाक दाखवून, लाच देऊन फितवण्यात आले', असे पंतप्रधानांनी स्पष्ट केले.

निवडणूक उपायुक्त आनंद कुमार आणि आयोगाचे कायदेविषयक सल्लागार एस. के. महेंदिरत्ता परिस्थितीचा आढावा घेण्यासाठी शुक्रवारी बिहारचा दौरा करणार आहेत. त्यांच्या अहवालानंतर आयोगाची पुढील आठवड्यात बैठक होणार असून, तीत निवडणुकीच्या तारखा ठरतील, अशी शक्यता आहे.

 
</text>
</doc>
