<doc>
<docno>1121517.cms.txt</docno>
<text>
 
महामुंबई: मुंबई टाइम्स
बिझनेस करायचा कसा?
[ Wednesday, May 25, 2005  03:01:31 pm]


हेमंत साटम

दादर टीटीला होणारा ट्रॅफिक जॅम टाळण्यासाठी तिथे प्रवाशांसाठी घोटाळणाऱ्या खाजगी बसेसना ट्रॅफिक पोलिसांनी बाहेरची वाट दाखवली आहे. यामुळे पादचारी खुश असले तरी, बाहेरगावी जाणारे प्रवासी आणि बस ऑपरेटर्स मात्र हवालदिल झाले आहेत. दादरसारख्या मध्यवतीर् ठिकाणची जागा गेल्यामुळे आमच्या अस्तित्वावरच प्रश्नचिन्ह निर्माण झालं असून 'आम्ही आता जगायचं तरी कसं', असा सवाल खाजगी टूर ऑपरेटर्सनी सरकारला केला आहे. परवान्यापोटी सरकारला आम्ही लाखो रुपये देत असूनही अशी परवड कशासाठी, असा बसमालकांचा सवाल आहे. या सगळ्या प्रकारात प्रवाशांची मात्र त्रेधातिरपिट उडत असून सायन किंवा बस उभी असेल, त्या नवनव्या ठिकाणी त्यांना दररोज बस पकडण्यासाठी जावं लागत आहे.

दादर टीटीला उड्डाणपूल झाल्यानंतर दादर टाळून सायनकडे जाणाऱ्या वाहनांची सोय झाली. मात्र पुलाच्या खालच्या ट्रॅफिक जॅमने अधिक उग्र रूप धारण केलं. याच भागातून सरकारच्या एशियाड बसही वर्षानुवर्षं सुटतात. पण गेल्या काही वर्षांत प्रीतम हॉटेलसमोरच्या नाक्यावरून सुटणाऱ्या खाजगी व्होल्वो बसेसची संख्या वाढली आणि वाहतूक कोंडीतही भर पडली. त्याबाबत विधानसभेतही प्रश्न उपस्थित झाला. त्यानंतर टूर बस उभ्या करण्यावर राज्य सरकारने बंदी टाकली. तेव्हापासून आपल्या व्यवसायावर संक्रांत आल्याची माहिती इथले टूर ऑपरेटर्स देतात.

इथल्या एकेकाळच्या गदीर्च्या टूरिस्ट ऑफिससमोर आजकाल ना लोकांचा गलका ऐकू येतो, ना रस्त्यांवर बसेसची गदीर् दिसते. 1960 च्या दशकापासून इथे खाजगी बसेसचा व्यवहार सुरू आहे. याच गल्ल्यांमधून पूवीर् मुंबई-पुणे खाजगी टॅक्सीसेवा सुरू होती. आता त्यांचेही प्रवासी खेचून घेण्यात खाजगी बस ऑपरेटर्सना यश आलं होतं. पण इथला स्टॅण्डच हलवल्यामुळे गेल्या वषीर्च्या तुलनेत व्यवसाय 30 ते 40 टक्क्यांनी घटल्याचंही ऑपरेटर्सचं म्हणणं आहे. दादर टूर्स अॅण्ड टॅॅव्हल्स अॅण्ड बस ओनर्स असोसिएशनतफेर् वेळ पडल्यास कोर्टात जाण्याचीही तयारी चालवण्यात आली आहे.

सध्या 50 ते 60 खाजगी टूर ऑपरेटर्सची ऑफिसेस इथे आहेत. दादरमध्ये स्टॅण्डला बंदी घालताना सरकारने त्यांना पर्यायी जागा मात्र दिलेली नाही. किमान कोणत्या सोयीच्या ठिकाणहून प्रवासी घ्यावेत, याच्याही सूचना दिलेल्या नाहीत. सध्या दादर परिसरात कुठेही टूर्सची बस उभी राहिल्यास ट्रॅफिक पोलिस लगेचच त्यावर झडप घालत कारवाई करतात. त्यामुळे बसमध्ये जाऊ इच्छिणाऱ्यांची वरात या बसमागून निघते. यामुळे लोकांमध्येही नाराजी आहे. याला पर्याय म्हणून जिथे जागा मिळेल, तिथे बस उभ्या केल्या जातात. सध्या सायन सर्कलजवळ उपलब्ध असलेल्या जागेत बस उभ्या केला जातात. तिथे प्रवाशांना नेण्यासाठी टॅक्सी केली जाते आणि टॅक्सीचं बिल मात्र ऑपरेटर्सना द्यावं लागतं.

बसमालकांनी लाखो रुपयांच्या बसेस घ्यायच्या, त्याचा टॅक्स सरकारकडे जमा करायचा, परमिटसाठी हजारो रुपयांची रक्कम भरायची आणि नंतर सरकार म्हणेल तेव्हा, म्हणेल तिथून बसथांबेही हलवायचे, ही मनमानी का? असा सवाल ऑपरेटर्स करत आहेत. एवढा कर भरत असताना बस उभी करण्यासाठी सरकारने कुठेही जागा उपलब्ध करून द्यावी, अशी मागणीही ऑपरेटर्स करतात.

आश्चर्य म्हणजे एसटीच्या लक्झरी बस सुरू असतानाही प्रवाशांची मागणी खाजगी बसना जास्त असते. त्यामुळे मुंबई-पुणे अंतरासाठी अडीचशे रुपये, मुंबई- बंगलोरसाठी 1100 रुपये, तर मुंबई-गोवा 700 रुपये एवढं प्रचंड तिकीट आकारलं जातं.

 
</text>
</doc>
