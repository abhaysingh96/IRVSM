<doc>
<docno>1120729.cms.txt</docno>
<text>
 
महामुंबई
बेस्ट बेकरी घटनास्थळाला न्या. ठिपसे भेट देणार
[ Wednesday, May 25, 2005  12:10:18 am]


म. टा. प्रतिनिधी

मुंबई : बेस्ट बेकरी खटल्याची मुंबईत फेरसुनावणी सुरू असून न्या. अभय ठिपसे आणि सरकार व बचाव पक्षाचे वकील 26 मे रोजी बडोद्यातील घटनास्थळाला भेट देणार आहेत.

या संदर्भात मंगळवारी कोर्टात चर्चा होऊन घटनास्थळाला भेट देण्याची तारीख निश्चित करण्यात आली. न्यायमूतीर्ंसोबत कोर्टाचे काही कर्मचारी, सरकारी वकील मंजुळा राव व त्यांचे सहकारी, तसेच बचाव पक्षाचे वकील देवदत्त जांबवलीकर व मंगेश पवार जात आहेत. 26 व 27 मे रोजी भेटीचा कार्यक्रम असून 27 मेच्या रात्री न्या. ठिपसे मुंबईत परत येतील.

आतापर्यंत कोर्टापुढे आलेल्या पुराव्यांतून बेस्ट बेकरीला लावण्यात आलेल्या आगीबद्दल बरीच विसंगत माहिती पुढे आली असल्याने घटनास्थळाला न्यायाधीशांनी स्वत: भेट द्यावी, अशी मागणी बचाव पक्षाच्या वकिलांनी केली होती. या मागणीला सरकारी वकिलांनीही पाठिंबा दिला आहे. घटनास्थळाचा नकाशा आणि साक्षीदारांकडून दिली जाणारी साक्ष यामध्ये विसंगती असल्याचे बचाव पक्षाने कोर्टाला वारंवार सांगितल्याने न्या. ठिपसे यांनीही घटनास्थळाला भेट देण्याची तयारी दर्शविली होती. मात्र, साक्षीपुराव्याचे काम संपल्यानंतर त्यावर विचार करू, असे त्यांनी सांगितले होते. आता साक्षीपुरावा संपत आला असल्याने न्या. ठिपसे घटनास्थळाला भेट देत आहेत.

 
</text>
</doc>
