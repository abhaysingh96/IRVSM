<doc>
<docno>1121866.cms.txt</docno>
<text>
 
देश-विदेश
सुंदरबनातल्या वाघांची उपासमार
[ Wednesday, May 25, 2005  09:04:20 pm]


वृत्तसंस्था

कोलकाता : सुंदरबनातल्या वाघांची उपासमार होऊ नये म्हणून त्यांचे भक्ष्य असलेल्या हरणांची शिकार करू नये, असा संदेश देणारी मोहीम प. बंगाल सरकारने हाती घेतली असली तरी निव्वळ जागृतीने अशा शिकारी थांबणार नाहीत, तर शिकार करणाऱ्यांवर करडी नजर ठेऊन त्यांना कठोर शासन होण्यातच जागृती मोहिमेचे यश आहे.

खेड्यापाड्यांमध्ये हरणाच्या मांसाला खूपच मागणी असल्यामुळे सुंदरबनातल्या ठिपक्यांच्या हरणांची छुपी शिकार होत असल्याचे वनखात्याच्या लक्षात आले आहे. वाघांचे भक्ष्य हरणं असल्याने व त्यांचीच चोरटी शिकार होऊ लागल्याने वाघांवर मात्र उपासमारीची आपत्ती आली. निसर्ग चक्राप्रमाणे वाघांचे भक्ष्य कमी झाल्यास त्यांचा मृत्यू ओढवू शकेल, त्यामुळेच अशा परिस्थिती वाघ पोट भरण्यासाठी जंगलाची हद्द ओलांडून गावांमध्ये शिरून नरभक्षक बनण्याची भीती आहे. भीतीपोटी वाघांना ठार मारण्यास गावकरी मागेपुढे बघणार नाहीत, असे सुंदरबनच्या संचालक अतानु राहा यांनी सांगितले.

गेल्यावषीर्च्या गणनेत वाघांची संख्या 274 होती. चार हजार किलोमीटर क्षेत्राच्या विस्तीर्ण परिसरात तसेच चोरट्या शिकारीला आळा घालण्यासाठी वनखात्याकडे असलेला कर्मचारी वर्ग अपुरा असल्याचे, सुंदरबन वन विभागाच्या अध्यक्ष अतानु राहा म्हणाल्या. वन कर्मचाऱ्यांची संख्या फक्त 150 आहे. जंगलाच्या सीमेवर मोठ्या प्रमाणावर नागरी वस्ती असल्याने त्यांच्यावर तसेच शिकाऱ्यांवरही रात्रंदिवस देखरेख ठेवणे अशक्य होते, असे त्यांनी सांगितले.

 
</text>
</doc>
