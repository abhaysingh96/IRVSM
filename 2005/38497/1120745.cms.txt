<doc>
<docno>1120745.cms.txt</docno>
<text>
 
महामुंबई
सामाजिक बांधिलकी जपणाऱ्या उद्योजकांचा सत्कार
[ Wednesday, May 25, 2005  12:30:02 am]


म. टा. प्रतिनिधी

मुंबई : उद्योगात गरूडभरारी घेत असतानाही सामाजिक बांधिलकी कायम ठेवणाऱ्या ठाणे जिल्ह्यातील डी. पी. म्हैसकर, वामन प्रभुदेसाई आणि जयकुमार पाठारे या तिघा यशस्वी उद्योजकांचा दि कल्याण जनता सहकारी बँेकेतफेर् शनिवार, 28 मे रोजी संचालक समाजसेवा पुरस्कार देऊन गौरव करण्यात येणार आहे.

हे पुरस्कार उपराष्ट्रपती भैरोसिंग शेखावत यांच्या हस्ते देण्यात येणार आहेत. पुरस्कार वितरण सोहळ्याच्या अध्यक्षस्थानी लोकसभेचे माजी अध्यक्ष मनोहर जोशी असून आमदार प्रकाश मेहता प्रमुख पाहुुणे असतील. हा कार्यक्रम विद्याविहार (पू.) येथील सोमय्या इंजिनिअरिंग कॉलेज सभागृहात सकाळी 11 वाजता होत आहे, अशी माहिती बँकेचे अध्यक्ष अशोक प्रधान आणि संचालक समाजसेवा पुरस्कार निधीचे अध्यक्ष प. वि. कारखानीस यांनी मंगळवारी पत्रकार परिषदेत दिली.

दत्तात्रय म्हैसकर हे आयडियल रोड बिल्डर्स प्रा. लि.चे अध्यक्ष व व्यवस्थापकीय संचालक असून त्यांच्या उद्योगामार्फत देशभरात अनेक ठिकाणी रस्ते बांधण्याचे मोठे प्रकल्प पूर्ण करण्यात आले आहेत. वामन प्रभुदेसाई यांनी गृहिणींना रोजच्या जीवनात लागणाऱ्या 'पितांबरी'चे उत्पादन सुरू केले आणि ते त्यात यशस्वी झाले. जयकुमार पाठारे हे 'व्हीआयपी' गारमेंट आणि त्याच्या अन्य उत्पादनांशी संबंधित असून त्यांचा उद्योग आता 250 कोटी रुपयांवर पोहोचला आहे.

दि कल्याण जनता सहकारी बँकेचा कारभार वाढत असून मुंबईतही तिच्या शाखा निघत आहेत. बँकेचे सध्या 23 हजार भागधारक असून सव्वादोन लाख ग्राहक आहेत. 31 मार्च 2005पर्यंत बँकेने 625 कोटी रुपयांचा टप्पा ओलांडला असल्याचे यावेळी प्रधान यांनी सांगितले.

 
</text>
</doc>
