<doc>
<docno>1121919.cms.txt</docno>
<text>
 
लेख
आता समाजानेच पेटून उठावे!
[ Wednesday, May 25, 2005  09:50:01 pm]


मुंबई पोलिस दलातील एका कॉन्स्टेबलने पोलिस चौकीतच अल्पवयीन मुलीवर बलात्कार करणे, हे अधम कृत्य हादरविणारे असले तरी, आपल्या समाजाची बदललेली मानसिकता आणि दृष्टिकोन यामुळे या घटना मनास कितीही वेदना पोहचविणाऱ्या असल्या तरी, त्यामुळे आश्चर्य वाटत नाही. ही परिस्थिती निर्माण होण्याची काही कारणे आहेत. आजचे नासलेले राजकारण, दूरदर्शनवरील खाजगी चॅनल्सचे आक्रमण, पाणी व वीज टंचाई असे अनेक ज्वलंत प्रश्ान् आपले जीवन आणि जीवन पद्धतीवर अनिष्ट परिणाम करीत आहेत. सरकार- कायदा-लोकप्रतिनिधी आणि समाज आपले उत्तरदायित्व पार पाडत नसल्यानेच, हे सर्व पाहणे भाग पडते आहे.

महाराष्ट्र विधानसभेत 80 आमदारांवर खून, जबरदस्तीसारखे गंभीर फौजदारी आणि इतर दिवाणी गुन्हे दाखल आहेत. वस्तुत: जनतेचे प्रतिनिधित्व करणारा लोकप्रतिनिधी हा सद्गुणी, सदाचारी असला पाहिजे. किमान ज्या गुन्ह्यामुळे 'क्रिमिनल' अशी ओळख प्रस्थापित होते, असे गुन्हे तरी या लोकप्रतिनिधींवर नसावेत; पण आता ही अपेक्षा करणेही अनाठायी ठरू लागले आहे. या स्थितीत जनतेने न्याय कुणाकडे मागावा?

समाजातील बरीच मंडळी क्लब, डान्सबार, पब्ज आणि उत्तर रात्रीपर्यंत रंगणाऱ्या चैन व करमणुकीच्या कार्यक्रमातून सहभागी होताना आणि पैशांची उधळपट्टी करताना दिसते. आपला मुलगा बेरात्री उशिरापर्यंत टी. व्ही. चॅनलवरील कार्यक्रम पाहत बसतो. बारबाला वा सिरियलमध्ये भूमिका करणाऱ्यांसारखी वेशभूषा आपल्या मुलांनी केली तर चालेल काय, याचा समाजाने विचार केला पाहिजे. समाजात ठिकठिकाणी सैतान वावरत आहेत. पण या सैतानांच्या दुष्कृत्यांकडे दुर्लक्ष, त्यांच्या सैतानीपुढे शरणागती आणि त्यांना पोसण्याचे व वाढविण्याचे कामही आपणच करणार असलो, तर मग मुंबईसारख्या घटना विस्मय का निर्माण करत नाहीत, याचे उत्तर आपोआप मिळते. ही परिस्थिती बदलायची असेल तर समाजालाच बदलावे लागेल!

वीज, पाणी, कुपोषण इ. अनेक गंभीर समस्यांना आज रोज आपल्याला तोंड द्यावे लागते आहे. लोकसंख्येचा अजगर अवघ्या सृष्टीला वेढा घालतो आहे. याकडे गांभिर्याने कुणाचे लक्ष आहे? एकादे आक्रित वा संकट आपल्या घराच्या पायरीवर वा दरवाजावर येऊन धडकत नाही, तोवर निदिस्त व बेफिकीर राहण्याची आपली, राज्याची व देशाचीही मानसिकता! वेळोवेळीच्या उदाहरणांवरून हे स्पष्ट झालेले आहे. म्हणून, कुणाचीही वाट न पाहता कुनीती विरुद्ध आक्रमकपणे लढा देण्यासाठी सिद्ध व्हावे लागेल.

कुणी तरी गांधी, रिबेरो अथवा पाटकर येतील आणि समाज परिवर्तनाच्या चळवळीत आपल्याला मार्गस्थ करतील आणि मगच आपण मार्गस्थ होऊ, ही विचारधारा वा अपेक्षा बाळगण्यात काहीच अर्थ नाही. केंद सरकारने तसेच निवडणूक आयोगाने त्यासाठी असे कायदे करावेत की, दुष्ट, दुर्गुणी आणि गुन्हेगारी कारवायांची पार्श्वभूमी असलेले लोक स्थानिक स्वराज्य संस्था असो वा ग्रामपंचायत, नगरपालिका असो, विधानसभा असो वा लोकसभा!

सुप्रीम कोर्टाच्या मुख्य न्यायाधीशांनी स्वत: पुढाकार घेऊन असे कायदे अस्तित्वात येतील हे बघावेे. समाज पेटून उठला तर गुंड, गुन्हेगार आणि गुन्हेगारी वृत्ती भस्मसात झाल्याशिवाय राहणार नाहीत. पण त्यासाठी आधी पेटून उठावे लागेल!

- शंतनू पटवर्धन

 
</text>
</doc>
