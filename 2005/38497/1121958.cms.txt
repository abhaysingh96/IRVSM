<doc>
<docno>1121958.cms.txt</docno>
<text>
 
लेख
साठीतल्या तरुणाईचे गमक...
[ Wednesday, May 25, 2005  10:38:52 pm]


मुख्यमंत्री विलासराव देशमुख यांचा आज साठावा वाढदिवस! कोणताही सार्वजनिक सोहळा आयोजित करून आपला वाढदिवस साजरा न करण्याचे त्यांनी यापूवीर्च जाहीर केले आहे. यानिमित्ताने त्यांचे ज्येष्ठ चिरंजीव अमित देशमुख यांनी उभे केलेले आपल्या 'वडिलां'चे व्यक्तिचित्र...

महाराष्ट्राचे मुख्यमंत्री विलासराव देशमुख यांचा आज साठावा वाढदिवस. पण ते साठ वर्षांचे वाटतच नाहीत. ते माझे वडिल आहेत, म्हणून मी हे म्हणतोय असं नव्हे. त्यांचं वय साठ आहे, यावर तुमचाही विश्वास बसणार नाही आणि मलाही ते आहेत, त्यापेक्षा किमान दहा वर्षांनी तरुण वाटतात. त्यांचा दिलखुलासपणा, मनमोकळेपणा, सतत हसतमुख चेहरा, कोणत्याही प्रसंगाला सहजतेनं सामोरं जाण्याची तयारी हेच त्यांच्या साठीतल्या तरुणाईचं गमक वा रहस्य आहे, असं म्हणता येईल.

त्यांचा आज वाढदिवस आहे, हे खरं. पण तो सेलिब्रेट होणार नाही. याचं कारण वाढदिवसाच्या दिवशी आम्ही पाचजणं म्हणजे बाबा, आई, रितेश, धीरज आणि मी एकत्र येऊच शकणार नाही. बाबा मुंबईबाहेर, आई मुंबईत, मी लातूरला आणि रितेश शूटिंगमध्ये बिझी. आम्ही सगळे भेटणार 29 मे रोजी. तेव्हा तर वाढदिवस होऊनच गेलेला असणार. तेव्हा कसलं आलंय सेलिब्रेशन...

पण आम्हा चौघांचं एकत्र असणं अवघडच असतं. अगदी आम्ही लहान होतो, तेव्हाही ते राजकारणामुळे सतत बाहेर असत. हल्ली आम्हाला ते जेवढा वेळ देतात, तितकाच तेव्हाही देऊ शकत. त्यामुळे बाबा भेटत नाही, ही तक्रार करण्याला तेव्हाही अर्थ नव्हता आणि आताही नाही. आता तर मी आणि रितेशही आपापल्या कामात बिझी असतो.

आम्ही लहान, शाळेत वा कॉलेजला असताना ते आम्हाला फार वेळ देऊ शकत नसल्याने आमच्यावर रागावले, दम दिला असं कधीच घडल्याचं आठवत नाही. आणि हो, आम्ही दोघंही अभ्यासात हुशार असल्याने आम्हीही त्यांच्यावर तशी वेळ येऊ दिली नाही. राजकारण्यांची मुलं म्हणजे उंडारत फिरतात, अभ्यासाच्या नावाने शंख असतो, असं अनेकदा बोललं वा चित्रपटात दाखवलं जातं. पण आमच्या बाबतीत मात्र तसं नव्हतं.

ते जसे आमच्यावर कधी रागावले नाहीत, तसंच आई आणि बाबा यांच्यात भांडण वा वाद झाल्याची एकही घटना मला आठवत नाही. मुळात ते स्वभावाने शांतच. शिवाय घरी द्यायला वेळच नसल्यानं भेटल्यावर कोण भांडणार वा वाद घालणार!

त्यांना संगीत आवडतं, हे अनेकांना माहीत नसेल. ते भावगीतं, लोकगीतं, गजल, शास्त्रीय संगीत, चित्रपट संगीत सारं ऐकत असतात. आता त्यांचं आवडतं गाणं कोणतं, असं विचाराल, तर सांगता येणार नाही. आता त्यांना म्युझिक ऐकायला वेळही फार कमी मिळतो. पण फायली क्लिअर करतानाही ते गाणं ऐकत असतात. मी वा रितेश त्यांना एखादा नवा आल्बम वा गाणं ऐकण्याची शिफारस करतो तेव्हा ते तो आवर्जून ऐकतात. दुसरी आवड वर्तमानपत्र वाचण्याची. सर्व प्रकारच्या बातम्या ते वाचतात. कधी गप्पांमध्ये या बातम्यांचा वा ऐकलेल्या गाण्यांचा उल्लेख त्यांच्याकडून होतो.

ते चित्रपट पाहतात, नाटक तर खास आवडीचं. पण अलीकडे त्यासाठीही वेळ मिळत नाही. आम्ही सर्वांनी अलीकडेच अमेरिकेतील मुलांनी इथं सादर केलेला 'माय मराठी' हा कार्यक्रम पूर्ण पाहिला. तो पाहताना बाबा इतके रंगून गेले होते की आम्हालाही कार्यक्रम संपू नये, असं वाटलं. त्यांनी पाहिलेला शेवटचा चित्रपट म्हणजे 'स्वदेस'. आशुतोष गोवारीकर यांनी खास शो आयोजित केला होता, त्यामुळे तो त्यांना पाहता आला. बाबांना रितेशचा पहिला चित्रपट 'तुझे मेरी कसम' खूप आवडला होता. त्या मानाने 'मस्ती' कमी आवडला. 'क्या कूल है हम...' तर बाबांनी अद्याप पाहिलेलाच नाही.

कपड्यांच्या बाबतीत ते व्यवस्थित असतात. पण तुमच्या लक्षात येईल, त्यांचे कपडे साधेच असतात. उगाच झकपकपणा त्यांना नाही आवडत. आम्हालाही त्यांनी साधं राहावं, साधेपणानं वागावं, असंच शिकवलं. आमच्या कामात ते कधीही हस्तक्षेप करत नाहीत. अगदी आम्हाला गरज पडली तरच सल्ला देतात.

बाबांच्या वाढदिवसाचं सेलिब्रेशन नाही, हे मी सुरुवातीलाच लिहिलंय. पण जर सेलिब्रेशन असतं, तरी बाबांनी पिठलं, भाकरी, ठेचा, शेंगदाण्याची वा जवसाची चटणी वा झणझणीत नॉन व्हेज असाच बेत सांगितला असता. त्यांना झणझणीत प्रकार आवडतात. विशेषत: काळा मसाला घालून केलेले! गोडधोड खातात. पण त्यात फार चॉइस नसतो. आवडत नाही केवळ पालकची भाजी. आम्हाला मात्र ती आवडते आणि आमच्यासाठी ती केली गेली तर त्यांच्यासाठी वेगळं काही करावंच लागतं. 29 मेला आम्ही सर्व एकत्र भेटणार आहोत. बघू या, त्यावेळी काय मेन्यू असेल ते!

 
</text>
</doc>
