<doc>
<docno>1121921.cms.txt</docno>
<text>
 
लेख
व्हेटोचा हट्ट न धरणे हेच हिताचे
[ Wednesday, May 25, 2005  09:51:08 pm]


भारताला युनोच्या सिक्युरिटी कौन्सिलचे कायम सभासदत्व हवे आहे व ते मिळण्याची दाट शक्यता आहे. पण भारताला ते व्हेटो पॉवरसह हवे आहे. याला मात्र अमेरिका आदी बडी राष्ट्रे तयार नाहीत. अशा स्थितीत भारताने व्हेटोचा हट्ट सोडणे हेच हिताचे आहे. नाहीतर व्हेटो तर राहोच, पण त्याला कायम सदस्यत्वालाही मुकावे लागेल.

लवकरच, म्हणजे मे महिन्याच्या अखेरीलाच, युनोच्या सिक्युरिटी कौन्सिलचे कायम सभासदत्व हव्या असलेल्या भारतासह ब्राझील, जपान व जर्मनी अशा चार राष्ट्रांना आपला एकत्रित ठराव स्वरूपातला अर्ज युनोला सादर करावयाचा असून, त्यातच आपली व्हेटो अधिकाराबाबतची (नकाराधिकाराबाब तची) भूमिका, म्हणजे आपल्याला तो अधिकार हवाच आहे की न मिळाला तरी चालेल हे, प्रत्येक राष्ट्राने स्वतंत्रपणाने नमूद करावयाचे आहे. त्यानंतर तो अर्ज जूनमध्ये होणाऱ्या युनोच्या सर्वसाधारण सभेत मांडला जाणार आहे. त्यावर विचारविनिमय होऊन तो मतदानास टाकला जाईल. युनोच्या घटनेनुसार दोन तृतीयांश बहुमताने तो पास व्हावा लागेल. तसे झाले तरच हे सभासदत्व पदरात पडणार आहे. आज जागतिक वातावरण पाहता असे दिसते की, या चार देशांना कायम सदस्यत्व देण्याचा ठराव बहुमताने पास होऊन हे सदस्यत्व त्यांना दिले जाईल. प्रश्ान् आहे, तो व्हेटोचा अधिकार द्यायचा की नाही.

व्हेटो म्हणजे नकाराधिकार. हा अधिकार म्हणजे युनोच्या सिक्युरिटी कौन्सिलने (सुरक्षा समितीने) बहुमताने पास केलेला ठराव पाच कायम सभासदांपैकी एका देशाला जरी मान्य नसेल, तर तो त्या ठरावाविरुद्ध आपला व्हेटो वापरून तो ठराव रद्द करू शकतो. एवढा मोठा हा अधिकार असल्याने तो प्रतिष्ठेचा मानला जातो. भारत सरकारची सध्यातरी अशी भूमिका आहे की, भारताला सुरक्षा समितीवरील कायम सदस्यत्व, नुसते कोरडे सदस्यत्व न देता ते या व्हेटो पॉवरसारख्या प्रतिष्ठेच्या अधिकारासह दिले पाहिजे.

मध्यंतरी भारताचे परराष्ट्रमंत्री नटवरसिंग अमेरिका भेटीवर गेले असताना त्यांनी इतर विषयांवर चर्चा करताना भारताच्या युनोतील व्हेटोसह कायम सदस्यत्वाबाबतही चर्चा केली आणि त्या चचेर्च्या ओघात भारताची याबाबतची भूमिका मांडताना, व्हेटो अधिकारासह भारताला सुरक्षा समितीचे कायम सदस्यत्व हवे असल्याचे ठासून सांगितले.

भारताच्या या मागणीला अमेरिकेने उघडपणे आणि स्पष्ट शब्दात विरोध केला नसला, तरी दिलखुलासपणाने पाठिंबा व्यक्त न करण्याची दक्षता मात्र घेतली आहे. खरे म्हणजे भारताला व्हेटोचा अधिकारच काय, पण मुळात युनोच्या सुरक्षा समितीवरील कायम सदस्यत्व देण्यालाही अमेरिकेचा मनोमन विरोध आहे. याचे कारण असे की, अविकसित राष्ट्रगटांमधील भारताचा वाढता प्रभाव आणि चीनशी वाढत चाललेले भारताचे सहकार्य, सामंजस्य आणि जवळिक यामुळे भारताला सुरक्षा समितीचे कायम सदस्यत्व मिळाले, तर भारत डोईजड होईल अशी शक्यता अमेरिकेला वाटते आहे. त्यातून आणखी नकाराधिकारही दिला, तर विचारायलाच नको! भारताच्या पाठिंब्यामुळे अविकसित देशांचे पारडे जड होऊन भारताचे महत्त्व अधिकच वाढेल, अशी शंकेची पाल अमेरिकेच्या मनात चुकचुकत असणार. परंतु सध्याच्या परिस्थितीत अमेरिका आपला विरोध स्पष्टपणाने मांडूही शकत नाही. याचे कारण ती एकीकडे भारताबरोबर परराष्ट्र, व्यापार, माहिती तंत्रज्ञान, अवकाश संशोधन, आऊटसोअसिर्ंग, संरक्षण याबाबतीत सहकार्याची बोलणी करत आहे. अशा परिस्थितीत भारताच्या कायम सदस्यत्वालाच विरोध केला, तर ते विसंगत तर दिसेलच; शिवाय या सर्व सहकार्याच्या बोलण्यावर बोळा फिरवल्यासारखे होईल. त्यामुळे अमेरिका मध्यममार्ग काढून भारताला कायम सदस्यत्व देण्याला मान्यता देईल. व्हेटो अधिकार त्याला देऊ नये असे स्पष्टपणाने न म्हणता सर्वसामान्य ठराव असा मांडेल की, नव्याने कायम सदस्यत्व ज्यांना देण्यात येईल, त्यांना लगेचच व्हेटोचा अधिकार बहाल न करता याबाबतीत सबुरीने घेऊन काही काळानंतर विचार केला जाईल. अशा अर्थाचा ठराव मांडून त्या बाजूने बहुमत मिळवण्याची अमेरिका खटपट करील व त्यात तिला यशही येईल.

मग आता अशा परिस्थितीत प्रश्ान् असा आहे की भारताने व्हेटोच्या अधिकारावरती ठाम रहावे का आपल्या भूमिकेत जरा मवाळपणा आणून तूर्त केवळ कायम सदस्यत्वावर समाधान मानावे?

वास्तववादी दृष्टिकोनातून विचार करता भारताने टोकाची भूमिका घेऊन 'खाईन तर तुपाशी नाही तर उपाशी' असा हटवादीपणा न करता व्हेटो अधिकारावर पाणी सोडण्याची भूमिका घ्यावी. याला एक महत्त्वाचे कारण म्हणजे अमेरिकेची वर सांगितलेली भूमिका हे तर आहेच; पण दुसरे म्हणजे भारताच्या जोडीने कायम सदस्यत्वासाठी अर्ज व ठराव करणारी जी ब्राझील, जपान व जर्मनी ही तीन राष्ट्रे आहेत, त्यापैकी एकानेही व्हेटो अधिकारासाठी ठामपणाने मागणी केलेली नाही आणि कायम सदस्यत्व हवे; व्हेटो अधिकार नाही मिळाला तरी चालेल, अशी भूमिका घेतली आहे. असे असेल तर भारतानेही व्हेटोसाठी हट्ट धरला तर भारताचा अर्ज/ठराव युनोच्या आमसभेत बहुमताने पास न होता फेटाळला जाण्याचीच शक्यता आहे आणि तसे झाले तर भारताला व्हेटो तर राहोच, पण सुरक्षा समितीचे दरवाजेही बंद होतील आणि हात चोळत बसावे लागेल. त्यापेक्षा आज मिळते आहे ते कायम सदस्यत्व पदरात पाडून घेऊन आत प्रवेश मिळवून घ्यावा आणि नंतर पुढे लोकशाहीशी विसंगत असलेला व्हेटोचा अधिकार रद्दबातल करून घेण्यासाठी प्रयत्नशील रहावे. तो प्रत्यक्ष रद्द केला जात नाही तोपर्यंत सर्व कायम सदस्यांना तो दिला जावा यासाठी आग्रह धरावा. यातच भारताचे हित आहे.

- डॉ. यशवंत रारावीकर

 
</text>
</doc>
