<doc>
<docno>1121952.cms.txt</docno>
<text>
 
अग्रलेख
यादें!
[ Wednesday, May 25, 2005  10:24:36 pm]


सुनील दत्त यांनी स्वत:च एका मुलाखतीत आपण जीवनाकडे नेमक्या कोणत्या दृष्टिकोनातून बघतो, ते सांगून टाकले होते.

हेच त्यांचे जीवनविषयक तत्त्वज्ञान होते. ते त्यांनी आयुष्यभर पाळले. पण त्यांना मृत्यू आला, तो मात्र अगदी फिल्मी स्टाइलने. आयुष्यभर काँग्रेसशी आणि नेहरू- गांधी घराण्याशी एकनिष्ठ राहिलेले दत्तसाब काँग्रेस अध्यक्षपदासाठी सोनिया गांधी अर्ज भरणार म्हणून दिल्लीला जाणार होते. पण अकस्मात त्यांना मृत्यूने गाठले.

वयाच्या पंचाहत्तराव्या वषीर् आणि जीवनातील सारे मानसन्मान मिळाल्यानंतर त्यांना मृत्यू आला. 1956मध्ये 'एक ही रास्ता' हा त्यांचा चित्रपट गाजला आणि त्यानंतरची दोन- अडीच दशके आपल्या अभिनयाच्या जोरावर त्यांनी बॉलीवूडमध्ये आपला अमीट ठसा उमटविला. पण चित्रपटात काम करत असतानाही केवळ सेल्युलॉईडच्या 36 एम. एम.च्या पट्टीपुरते आपले जीवन त्यांनी कधीच सीमित ठेवले नव्हते; तर वास्तवाच्या पातळीवर काय चाललेले आहे, याचेही त्यांना पुरते भान होते.

त्यामुळेच 1962मध्ये चीनबरोबर झालेले युद्ध असो की, 1999मध्ये सामोरे आलेले कारगिल असो; देशासाठी लढणाऱ्या जवानांसाठी आपला जीव धोक्यात घालून ते सरहद्दीवर जात. पंजाबमध्ये अतिरेक्यांनी घातलेले थैमान असो की गुजरातमध्ये गोध्राकांडानंतर उफाळलेला भीषण हिंसाचार असो; केवळ फिल्मी स्टाइलने निधी संकलन मोहिमांमध्ये दर्शन देण्याचे उपचार पार पाडण्यात त्यांना रस नसे. जीवनात जेथे कोठे आणि जेव्हा केव्हा संघर्ष उभा राही, अत्याचार सुरू होत, तेव्हा तेव्हा दत्तसाब तेथे जातीने धाव घेत आणि याची सुरुवात त्यांच्या फिल्मी जीवनाच्या प्रारंभापासूनच झाली होती.

'मदर इंडिया'च्या सेटला लागलेल्या भीषण आगीत स्वत:चा जीव धोक्यात घालून त्यांनी नगिर्सचे प्राण वाचविले होते. त्यामुळेच 1992- 93मध्ये अयोध्याकांडानंतर मुंबईत दंगली सुरू झाल्या, तेव्हाही ते रस्त्यावर उतरले होतेच. पण याच दंगलींनंतर झालेल्या बॉम्बस्फोटांच्या वेळी त्यांना जीवनातील बहुधा सर्वात मोठ्या दु:खाला सामोरे जावे लागले. संजय दत्त या आपल्याच मुलावर या स्फोटांच्या कटात सहभागी असण्याचा आरोप होणे, यापेक्षा त्यांच्या जीवनात आणखी क्लेषकारी घटना असणार तरी कोणती? पण त्या प्रसंगालाही ते तितक्याच धीरोदात्तपणे सामोरे गेले.

तेव्हा आपल्या मुलाला वाचवण्यासाठी शिवसेनाप्रमुख बाळासाहेब ठाकरे यांच्याशी संधान बांधल्याचा आरोपही त्यांच्यावर झाला आणि अतिशय व्यथित अंत:करणाने त्यांनी लोकसभेची निवडणूक न लढविण्याचाच निर्णय घेतला. पण तेव्हाही त्यांनी शिवसेनेच्या ऋणातून मुक्त होण्यासाठी हा निर्णय घेतल्याची टीका झालीच. त्याआधीच नगिर्सला कॅन्सरने गाठले होते आणि संजय हा ड्रग्जच्या आहारी गेला होता. त्यातूनच प्रेरणा घेऊन त्यांनी व्यसनमुक्ती केंदांपासून कॅन्सरग्रस्त रुग्णांसाठी इस्पितळे उभारण्यापर्यंत अनेक कामांत स्वत:ला झोकून दिले. पुढे इंदिरा गांधींच्या हत्येनंतर 1984मध्ये झालेल्या निवडणुकीत राजीव गांधी यांनी त्यांना उमेदवारी दिली आणि ते सर्वार्थाने राजकारणात उतरले.

तेव्हाही वांदे-अंधेरी पट्ट्यातील झोपडवासीयांना संरक्षण देत असल्याचा आरोप त्यांच्यावर झालाच आणि काँग्रेसमधील गटबाजीच्या राजकारणाशी दोन हात करण्याची वेळ त्यांच्यावर आली. पण त्यांना खरा रस हा राजकारणापेक्षा समाजकारणात होता. त्यामुळेच मतदारसंघातील तळागाळातील लोकांत ते कमालीचे लोकप्रिय होते. गेल्या लोकसभा निवडणुकीनंतर त्यांच्यावर झोपडवासीयांच्या पाठराखणीचा आरोप पुन्हा झाला. तरी नंतरच्या सहा महिन्यांतच झालेल्या विधानसभा निवडणुकीत त्यांच्या मतदारसंघातून सहाही आमदार काँग्रेसचेच निवडून आले! दत्तसाब केंदात मंत्रीही झाले; पण ते पठडीबाज राजकारणी कधीच नव्हते. त्यामुळेच शहकाटशहाच्या खेळींपेक्षा खेळांच्या मैदानावर ते अधिक रमत. तीच बाब ध्यानात घेऊन त्यांना केंदात क्रीडाखाते मिळाले.

पण तेथे अधिक काही करायला मिळण्याआधीच काळाने त्यांना आपल्यातून हिरावून नेले आहे. आता उरल्या आहेत फक्त आठवणी... मदर इंडिया, मेरा साया, वक्त, सुजाता, गुमराह, मीलन, मुझे जीने दो, रेशमा और शेरा... आणि अर्थात 'यादें'!

 
</text>
</doc>
