<doc>
<docno>1120714.cms.txt</docno>
<text>
 
महामुंबई
90 लाखांचे रक्तचंदन हस्तगत
[ Wednesday, May 25, 2005  12:03:16 am]


म. टा. प्रतिनिधी

मुंबई : दहिसर चेकनाक्याजवळ रक्तचंदनाच्या लाकडांनी भरलेले दोन ट्रक गुन्हे शाखेच्या पोलिसांनी हस्तगत केले असून दोन टन वजनाच्या या लाकडांची किंमत 90 लाखांहून अधिक आहे. हैदराबाद येथून तस्करी करून आणलेली ही लाकडे चीनमध्ये नेण्यात येणार होती, असे पोलिसांनी सांगितले.

कांदिवली युनिटचे प्रमुख प्रदीप शर्मा यांना चेक नाक्याजवळ दोन संशयास्पद ट्रक येणार असल्याची माहिती मिळाल्यानंतर त्यांनी तेथे जाऊन तेथे उभ्या असणाऱ्या दोन ट्रकची झडती घेतली. सुरुवातीला ट्रकमध्ये केवळ आंब्याच्या पेट्या आढळून आल्या. मात्र, या सर्व पेट्या बाजूला काढल्या असता आतमध्ये मोठ्या प्रमाणावर रक्तचंदनाच्या लाकडांचा साठा आढळून आला. यावेळी मोहमद सलीम मोहमद अब्बास, दिपक मेघानी, एम. कासम मुस्तफा आणि आर. श्रीनिवासन या चौघांना अटक करण्यात आली. मेघानी हा मुंबईतील व्यापारी असून श्रीनिवासन ट्रक चालक आहे.

ही लाकडे तिरुपती देवस्थानानजीकच्या जंगलातून आणण्यात आली होती, अशी माहिती पोलिस उपायुक्त (गुन्हे) धनंजय कमलाकर यांनी दिली. या कारवाईत सहायक पोलिस निरीक्षक अविनाश धर्माधिकारी, दिलीप पालांडे तसेच बबन सानप, हरीष नातू, विनय सांगळे आणि त्यांचे पथक सहभागी झाले होते

 
</text>
</doc>
