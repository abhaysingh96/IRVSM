<doc>
<docno>1042597.cms.txt</docno>
<text>
 
महामुंबई
अडचणींचीही गर्दी असलेले नालासोपारा...
[ Sunday, March 06, 2005  08:47:42 pm]


शशी करपे

मुंबई : विरारला लागूनच असलेल्या आणि कायम गदीर्ने ओसंडून वाहणाऱ्या नालासोपारा रेल्वे स्टेशनात सर्वच सोयींचा अभाव जाणवतो. गाडीतून उतरणाऱ्या प्रवाशाला स्टेशनबाहेर जायला टॅकमधून चालण्याशिवाय पर्याय नसतो. तर स्टेशनमधे ये-जा करण्यासाठी अधिकृत रस्ताच नसल्याने अद्यापही खाजगी रस्त्याचाच वापर करावा लागतो. त्यामुळे दररोज अपघात ठरलेलाच आहे.

अनधिकृत बांधकामं, आदिवासी आणि वनजमिनींवरील बेकायदा चाळी यामुळे शहराला बकाल नगरीचं स्वरूप आलं आहे. मुंबईच्या झोपडपट्टीतला माणूस इथंच स्थलांतरीत झालाय, होत आहे. त्यामुळे शहराची लोकसंख्या आता तीन लाखांच्या घरात पोचली आहे. गुन्हेगारीत मागे नसलेल्या या शहरातले गुन्हेगार रेल्वे प्रवाशांनाही सोडत नाहीत. म्हणूनच नालासोपाऱ्याला प्रतिधारावी असंच संबोधलं जातं. या स्टेशनातून मुंबईला दररोज किमान अडीच लाख प्रवासी ये-जा करतात. त्यामानाने रेल्वेने त्यांची दखल घेतलेली दिसत नाही.

रेल्वे स्टेशनात शिरण्यापासूनच प्रवाशांना अडचणींचा सामना करावा लागतो. रेल्वे स्टेशनच्या दोन्ही बाजूला मिळेल त्याजागेत रिक्शा आणि फेरीवाल्यांनी

कब्जा केला आहे. रिक्शा आणि फेरीवाल्यांच्या गराड्यातून कसरत करतच रेल्वे स्टेशनमधे यावं लागतं. संध्याकाळनंतर तर फेरीवाले थेट प्लॅटफॉर्मवरच येतात.

विरारवरूनच गाड्या भरुन येत असल्याने प्रवासी विरार रिटर्न असतात. त्यामुळे विरारहून येणारा प्रवासी सहजासहजी नालासोपारा स्टेशनात उतरुच शकत नाहीत.

या स्थानकातून प्रवास करणाऱ्यांमधे पासधारकांची संख्या जास्त आहे. पण इथं कम्प्युटरायझेशन न झाल्याने विरारपासूनचा पास मिळत नाही. वसईहून विरारपासूनचा पास मिळतो मग नालासोपाऱ्याहून का नाही, असा प्रश्ान् इथल्या प्रवाशांना कित्येक वर्षांपासून सतावत आहे. या शहरात परप्रांतियांचा सर्वाधिक भरणा आहे. त्यांचं नेहमी मोठ्या संख्येने परगावी जाणं-येणं असतं. पण आरक्षणाची सोय नसल्याने त्यांना वसई अथवा विरारला जावं लागतं. म्हणून आरक्षणाची सोय केल्यास हजारो प्रवाशांचा त्रास वाचेल. इथं पूर्व आणि पश्चिमेला अशा तीन ठिकाणी तिकीट खिडक्या आहेत. पण कर्मचारी अपुरे असल्याचं कारण पुढे करीत त्यातली एकेकच खिडकी उघडी असते. स्टेशनच्या पूवेर्ला वसईच्या दिशेने तिकीट खिडकी नसल्याने प्रवाशांना तिकीट काढण्यासाठी मोठा वळसा घालावा लागतो.

प्रत्यक्ष रेल्वे स्टेशनात प्रवाशांसाठी कोणत्याही सुविधा नाहीत. एकच पादचारी पूल आहे. तोही अगदी अरुंद आणि गैरसोयीचा असल्याने त्याचा वापर होत नाही. त्याच्यावर भिकारी आणि गर्दुल्ले यांचाच कब्जा आहे. रेल्वे चौपदरीकरणात आता चार प्लॅटफॉर्म झाले आहेत. मात्र जुनाच पूल पुढे वाढवण्यात आला आहे. खरं तर चारही प्लॅटफॉर्मवर तो दोन्ही बाजूंनी उतरण्याची सोय करायला हवी होती. पण त्याऐवजी त्याच्या फक्त डागडुजीचं काम सुरू करण्यात आलं आहे. म्हणून तो सध्या बंदच आहे. त्यामुळे चर्चगेटहून गाडी आली की पूवेर्च्या प्रवाशांना गााडीतून विरुद्ध बाजूला उड्या माराव्या लागतात. पूर्व-पश्चिमेला जोडणारा पादचारी पूल नसल्याने इथंही शहरवासियांना जीव धोक्यात घालून टॅक पार करत शहरात ये-जा करावी लागते. सध्याच्या पुलावरून गेल्यास दंडात्मक कारवाईची भिती असते. त्यासाठी स्टेशनच्या दोन्ही दिशेला पादचारी पूल आणि भुयारी मार्गाची गरज आहे.

( मालिका समाप्त)

 
</text>
</doc>
