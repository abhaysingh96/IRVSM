<doc>
<docno>1042324.cms.txt</docno>
<text>
 
महामुंबई
विमानतळावरच्या 600 झोपड्या साफ
[ Sunday, March 06, 2005  02:59:40 am]


म. टा. प्रतिनिधी

मुंबई : छत्रपती शिवाजी आंतरराष्ट्रीय विमानतळाजवळील सुमारे 600 अनधिकृत झोपड्या मुंबई महानगरपालिकेच्या अनधिकृत बांधकामविरोधी पथकाने जमीनदोस्त केल्या. तर मुंबई सेंट्र्ल आणि भायखळा परिसरातील 150 फेरीवाल्यांवर कारवाई केली.

पालिकेच्या एल विभाग कार्यालयाच्या हद्दीतील विमानतळाला खेटून असलेल्या या झोपड्या हटवण्याची कारवाई शनिवारी सकाळी सुरू केली. सहा जेसीबी , 50 कामगार आणि पोलिस बंदोबस्तात कारवाई सुरू झाली. पण झोपडपट्टीवासीयांनी फारसा विरोध केला नाही. दिवसभरात सुमारे 600 झोपड्या तोडल्या. सहाय्यक आयुक्त अशोक खैरे यांच्या मागदर्शनाखाली ही कारवाई झाली, तर पालिकेच्या अतिक्रमण निर्मूलन विभागाने मुंबई सेंट्र्ल, मराठा मंदिर, नायर रुग्णालय आणि आसपासचा परिसर, साने गुरुजी मार्ग आणि भायखळा स्टेशन(प) या भागातील 150 फेरीवाल्यांवर कारवाई करण्यात आली. यावेळी एक लाख 55 हजार 650 रुपयांचा माल जप्त करण्यात आला.

 
</text>
</doc>
