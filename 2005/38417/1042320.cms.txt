<doc>
<docno>1042320.cms.txt</docno>
<text>
 
देश-विदेश
सुरांचे घर संगीताला अर्पण
[ Sunday, March 06, 2005  02:55:17 am]


वृत्तसंस्था

हुबळी : हुबळीतले ते एक घर. दिसायला तसे साधेसुधेच... पण सदैव सुरांवर तरंगणारे. सूर अगदी अस्सल हिंदुस्थानी संगीताचा. संगीत आणि केवळ संगीतच ज्याचा आत्मा आहे अशा या घराचे रूपांतर आता होत आहे म्युझियममध्ये. म्युझियम हिंदुस्थानी शास्त्रीय संगीताचे!

हुबळीतल्या या घराच्या मालकिणीचे नाव गंगुबाई हनगल. थोडी-थोडकी नाही, गेल्या सात तपांपेक्षा अधिक काळ सप्तसुरांची उपासना करीत असलेली ही उपासक. तानपुरा अगदी मनासारखा लावून केलेला रियाज. कधी जोगिया कधी बिहाग कधी अहिर भैरव... रागांचे वेगवेगळे रंग. वेगवेगळ्या सप्तकांत फिरणाऱ्या ताना... पलटे. कधी एखादे भजन तर कधी अनवट ठुमरी.

हुबळीतल्या त्यांच्या या घरात कित्येक वषेर् सुरांचा गोफ विणला जातो आहे. ही गुंफण वेगवेगळ्या प्रकारे यापुढेही अशीच चालू राहावी, या हेतूने स्वत: गंगुबाई हनगल यांनीच त्यांच्या घराचे रुपांतर म्युझियममध्ये करण्याचा निर्णय घेतला आहे. शनिवारी त्यांनीच हुबळीत ही घोषणा केली. या म्युुझियममध्ये हिंदुस्थानी शास्त्रीय संगिताशी संबंधित विविध बाबींची माहिती रसिकांना मिळू शकेल.

पुढच्या आठवड्यात, रविवारी या म्युझियमचे उद्घाटन होईल. आता संगिताच्या म्युझियमचे उद्घाटन करायला तशीच तोलामोलीची मंडळी हवीत. तेही सूर छान जुळणार आहेत. हे उद्घाटन नेहमीच्या पध्दतीचे नसेल आणि ते करणाऱ्या आसामीही साध्यासुध्या नाहीत. पंडित जसराज आणि फिरोज दस्तूर यासारखे संगीतातच रमलेले अवलिया या म्युुझियमचे उद्घाटन करणार आहेत.

विदेशात अशा प्रकारे कलावंतांच्या घरांचे रूपांतर म्युझियममध्ये होण्याची उदाहरणे अनेक आहेत. भारतात मात्र असे बहुदा पहिल्यांदाचा घडते आहे. गंगूबाईंची ही परंपराही पुढे चालली तर...

 
</text>
</doc>
