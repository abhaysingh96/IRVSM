<doc>
<docno>1042309.cms.txt</docno>
<text>
 
महाराष्ट्र
रशीद शेख स्थायी समितीच्या अध्यक्षपदी
[ Sunday, March 06, 2005  02:44:52 am]


म. टा. प्रतिनिधी

पुणे : शाब्दिक धुमश्चक्री, वादावादी, गटबाजी, राजकीय खेळी आणि साऱ्या साम, दाम दंड भेदाची नीती वापरून महापालिका स्थायी समितीच्या अध्यक्षपदाची निवडणूक शनिवारी झाली. भाजप, राष्ट्रवादी काँग्रेस यांच्याशी संगनमत करत आणि खासदार सुरेश कलमाडी यांच्या गटाशी बंडखोरी करून काँग्रेस सदस्य रशीद शेख यांनी ही निवडणूक जिंकली. या निवडणुकीने कलमाडी गटाला पुन्हा एक जबरदस्त धक्का बसला आहे.

काँग्रेसच्या प्रदेशाध्यक्ष प्रभा राव यांनी स्थायी समिती अध्यक्षपदासाठी सुनील मलके यांचे नाव जाहीर केले होते. त्यांच्या नावाचा व्हीपही काढण्यात आला होता. मात्र रशीद शेख, राष्ट्रवादी काँग्रेसचे सदस्य नारायण चव्हाण, शिवाजी क्षीरसागर यांनी बंडखोरी करून भाजपच्या मदतीने अर्ज दाखल केला.

शनिवारी सकाळी साडेअकरा वाजता निवडणूक प्रक्रिया सुरू होण्याआधीच या तिघांचीही महापालिका आवारात सत्तारूढ आघाडीतील सर्व सदस्य वाट पाहात होते. मात्र ते मागच्या दाराने थेट छत्रपती शिवाजी सभागृहातच दाखल झाले. त्याबरोबर सत्तारूढ पक्षातील आबा बागूल, संगीता देवकर, वत्सला आंदेकर, रमेश बागवे अशा सर्व सदस्यांनी दबाव आणण्यास सुरुवात केली. तिघेही कोणाचेही न ऐकता तटस्थपणे बसून राहिले. अशातच पीठासीन अधिकारी म्हणून सुहास कुलकणीर् यांच्या नावाची घोषणा नगरसचिव रामदास जगताप यांनी केली. या सर्व प्रक्रियेदरम्यान सत्तारूढ आघाडीतील सदस्यांनी गोंधळ घालण्यास सुरुवात केली.

पीठासीन अधिकाऱ्यांनी माघार घेण्यासाठी 15 मिनिटांचा कालावधी दिला. त्यानंतर आवाजी मतदान पुकारले. त्यामध्ये शिवसेनेचे सदस्य दीपक गावडे यांचे नाव प्रथम होते. त्यावेळी श्रीकांत पुजारी आणि गावडे यांनी हात वर करून मतदान केले. त्यानंतर नारायण चव्हाण यांचे नाव पुकारले. त्यांना एकही मत पडले नाही. मलके यांचे नाव पुकारल्यानंतर त्यांना काँग्रेसची पाच मते पडली. सर्वात शेवटी रशीद शेख यांचे नाव पुकारले गेले. त्यांना भाजप आणि राष्ट्रवादी काँग्रेस यांची मिळून सहा, तसेच शेख, चव्हाण आणि क्षीरसागर यांची तीन मते अशी एकूण नऊ मते पडली. त्यामुळे अध्यक्षपदासाठी शेख यांची निवड झाल्याचे अधिकाऱ्यांनी जाहीर केले. या निवडणुकीत शिवसेनेने तटस्थतेची भूमिका घेतली.

ही निवड रद्द करावी, अशी मागणी विभागीय आयुक्तांकडे करणार असून, कायद्याने या प्रक्रियेला आव्हान देणार असल्याचे बागवे, त्रिभुवन आणि छाजेड यांनी सांगितले. राष्ट्रवादी काँग्रेसनेही शब्द पाळला नसल्याचे छाजेड म्हणाले. शेख आणि क्षीरसागर यांच्यावर पक्षातफेर् कडक कारवाई करण्यात येईल, असे बागवे म्हणाले. तर गावडेंच्या नावाची घोषणाच झाली नाही. त्यांच्या माघारीचा अर्ज आम्ही दिलाच नव्हता असे शिवसेना गटनेते रमेश बोडके यांनी वार्ताहरांशी बोलताना सांगितले.

मलकेंवर शिस्तभंगाची कारवाई ?

पुणे शहर आणि जिल्हा काँग्रेसच्यावतीने रशीद शेख यांनाच उमेदवारी दिली असून मलके यांनी बंडखोरी केल्याचे काँग्रेसचे शहराध्यक्ष मोहन जोशी यांनी स्पष्ट केले. त्यांच्यावर शिस्तभंगाची कारवाई करण्यात येईल, असे जोशी म्हणाले. परंपरेप्रमाणे काँग्रेस भवनातूनच शहर जिल्हा काँग्रेस कमिटीमार्फत उमेदवार निवडला जातो. त्यामुळे शहर काँग्रेसने कोणतेही अधिकार सुरेश कलमाडी यांना दिले नाहीत, त्यामुळे सदस्यनिवडीचा अधिकार त्यांना नसल्याचेही जोशी यांनी नमूद केले.

 
</text>
</doc>
