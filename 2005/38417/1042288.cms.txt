<doc>
<docno>1042288.cms.txt</docno>
<text>
 
महामुंबई
कांदिवली ना? चलता है!
[ Sunday, March 06, 2005  02:18:30 am]


सचिन परब

मुंबई : दिवेलागणी झाल्यानंतर स्टेशनला उतरणारा प्रत्येक जण घरून कुणाला तरी सोबतीला बोलावून घ्यायचा, इतका शुकशुकाट असण्याचे दिवस कांदिवलीसाठी फारसे जुने नाहीत. पण बेडकी फुगून बैलच काय हत्ती व्हावी, तशी कांदिवली गेल्या वीस वर्षांत बेफाम वाढली. वाढते आहे. आता कांदिवली स्टेशनात इतर कोणत्याही स्टेशनपेक्षा तुफान गदीर् असते. मात्र आडवळणाचे - कमी गदीर्चे स्टेशन या शिक्क्यामुळे, कांदिवलीची उपेक्षा केली तरी चालून जाते, असा ' चलता है ' हा प्रशासनाचा दृष्टिकोन कांदिवलीला आजही छळतो आहे. आजूबाजूच्या स्टेशनात ज्या सोयी सहज मिळाल्या, त्या आज वर्षं उलटली तरी इथे पोहोचल्या नाहीत.

कांदिवलीला तीन नंबर प्लॅटफॉर्मवर एक फलक लावलाय. त्यावर रुळ ओलांडताना किती मेले, याची नोंद असते. हा आकडा दिवसेंदिवस वाढत चाललाय. स्टेशनला खेटून असणारे फाटक आपले बळी वसूल करत असते. फाटकामुळेच जवळजवळ प्रत्येक ट्रेन स्टेशन दिसू लागली की मंदावते. फाटक कायमचे बंद करायचा निर्णय फार जुना. तेव्हाच निर्णय झालेली गोरेगाव, मालाड आणि बोरिवली स्टेशन शेजारची फाटके केव्हाचीच बंद झाली. पण कांदिवलीचा फ्लायओव्हर ब्रिज काही केल्या तयार होत नाही. तो बनत नाही, तोवर फाटकही बंद होणार नाही. या पुलाचा पश्चिमेकडचा भाग बनून पडलेला आहे. त्यावर अक्षरश: माणूसभर उंचीची झुडपे उगवली आहेत. झोपड्याही उभ्या राहिल्या आहेत. 2000 सालचा नवा नियम लागू झाला, तर उद्या या झोपड्या कायमदेखील होतील. पूवेर्ला लष्करी छावणी असल्याने त्यांनी कोर्टात जाऊन पुलाचे बांधकाम रोखले. ती अडचण दूर झाली, तर विस्थापित होणाऱ्या रामनगरच्या लोकांनी आडकाठी केली. नंतर म्हणे एका बिल्डरने त्याच्या टाउनशिपला डिस्टर्ब होऊ नये, म्हणून पुलाला जोडून असणारा रस्ता बदलवला. आता कोणत्याच अडचणी उरलेल्या नाहीत, तरीही पूल लवकर होण्याची शक्यता दिसत नाही. का ? तर ...' कांदिवली ना. चलता है. '

कांदिवलीत सकाळी गदीर्च्या वेळी गाडीत सोडाच प्लॅटफॉर्मवरही शिरायला जागा नसते. कांदिवलीत वस्ती वाढतेच आहे प्रचंड गतीने. कांदिवलीकर सरळ चर्चगेटच्या गाडीत न बसता, एक स्टेशन रिटर्न बोरिवलीला जातात. त्यामुळे बसायला मिळत नाही म्हणून बोरिवलीकर भांडून भांडून थकले. यावर उपाय सोपा आहे. सकाळी एखादी का होईना कांदिवलीहून सुटणारी किंवा बोरिवली ते अंधेरी या छोट्या टप्प्याची लोकल सुरू करणे. कांदिवलीच्या कारशेडमधून मालाड आणि गोरेगाव लोकल जातात, पण कांदिवलीहून लोकल सुरू होत नाही. या लोकलप्रमाणेच कांदिवली आणि बोरिवलीच्या मध्ये पोयसर हे नवे स्टेशन सुरू करणे, ही खूप जुनी मागणी. कांदिवलीत साधे सीझन पासची कम्प्युटराइज्ड खिडकीही नाही , ' का तर... चलता है '.

कांदिवलीच्या शेजारच्या गोरेगाव, मालाड, बोरिवली, भाईंदर या सर्व स्टेशन्सवरून खास लोकल सुटतात. या सर्व स्टेशनवर पाससाठी कम्प्युटराइज्ड खिडक्याही आहेत. मालाड, गोरेगाव, बोरिवलीला फ्लायओव्हर उभे राहून, फाटकेही बंद झाली आहेत. या सगळ्याचे श्रेय माजी खासदार राम नाईकांना द्यायलाच हवे आणि म्हणूनच याच सोयी कांदिवलीला नसल्याचे ' श्रेय ' ही त्यांच्याच वाट्याला जाते. रामभाऊ वर्षानुवषेर् लोकसभा निवडणुकांत इतर विधानसभा क्षेत्रांमध्ये आघाडीवर असताना फक्त कांदिवलीतच पिछाडीवर असायचे... चलता है.

कांदिवलीत तिकीटबाऱ्या अवेळी बंद असतात. चार नंबर प्लॅटफॉर्म छोट्या चणीचा आहे. एक नंबर प्लॅटफॉर्मवर मधल्या लेडिजजवळ एक मोडके बांधकाम आहे, त्यात भिकारी आणि गर्दुल्ले कायम वस्तीला असतात. पूर्व आणि पश्चिमेला बाहेर पडल्यावर रिक्षांचा रास्ता रोको दिवसरात्र सुरू असतो. अशा अनेक समस्या आहेत. पण सगळ्यात मोठी समस्या आहे ती वेश्यांची. दिवेलागणीनंतर 50-60 वेश्यांचा गराडा स्टेशनला पडतो. लोकांनी वारंवार तक्रारी केल्या आहेत. रेल्वेच्या हद्दीत आणि बाहेरही त्यांचा आणि आंबटशौकिनांचा अनिर्बंध संचार सुरू असतो. कामावरून घरी जाणाऱ्या गृहिणींना एखादा कधी ' भाव ' विचारेल याचा नेम नसतो. त्यांना रोखणारे कोणीच नसते. कारण सगळ्यांनाच ठावूक आहे... सेठियांच्या बोटचेप्या मनोवृत्तीच्या कांदिवलीत सगळं चालून जाते... चलता है.

 
</text>
</doc>
