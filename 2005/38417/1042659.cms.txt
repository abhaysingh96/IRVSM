<doc>
<docno>1042659.cms.txt</docno>
<text>
 
महाराष्ट्र
'गानकोकिळा करत आहे आरोग्यसेवाही...'
[ Sunday, March 06, 2005  10:14:46 pm]


म. टा. प्रतिनिधी

पुणे : देशाच्या सर्वांगीण विकासासाठी आरोग्य आणि शिक्षण यावर सर्वाधिक भर असायला हवा. त्यासाठी सरकारबरोबरच समाजानेच जागरूकतेने पुढे यायला हवे. त्यातील आरोग्यसेवेचे काम लता मंगेशकरांनी त्यांच्या पूज्य वडिलांचा आदर्श डोळ्यापुढे ठेवून करत आहेत, असे गौरवोद्गार भारतीय जनता पक्षाचे राष्ट्रीय अध्यक्ष लालकृष्ण अडवाणी यांनी काढले.

दीनानाथ मंगेशकर रुग्णालयातील ' सौद बाहवान 64 स्लाईस काडीर्अॅक सीटी स्कॅन युनिट ' चे उद्घाटन रविवारी झाले.

दीनानाथ मंगेशकरांच्या हॉस्पिटलसाठी आत्तापर्यंत 14 कोटी रुपयांची देणगी देणाऱ्या सौद बाहवान यांचे नाव या युनिटला देण्यात आले. पुण्यातील हे पहिले युनिट असून देशात अशी अवघी तीन उपकरणे आहेत. या कार्यक्रमासाठी गानकोकिळा लता मंगेशकर आणि हॉस्पिटलचे मुख्य विश्वस्त पं. हृदयनाथ मंगेशकर उपस्थित होते. मंगेशकर हॉस्पिटलचे वैद्यकीय संचालक डॉ. धनंजय केळकर यांनी या अत्याधुनिक युनिटवर 15 टक्के मोफत सेवा या युनिटवर गरीबांना मिळू शकेल, असे सांगितले.

अत्याधुनिक तंत्रज्ञानाच्या जोडीला नैतिकतेवर आधारित उत्कृष्ठ वैद्यकीय सेवेचे ब्रीद रुग्णालयामध्ये बाणले गेले पाहिजे, यावर अडवाणी यांनी भर दिला. ही नैतिकता कैवळ वैद्यकीय क्षेत्रात नव्हे, तर आपल्या प्रत्येक लहानसहान कृतीत उतरली पाहिजे, असे ते म्हणाले. गरिबांसाठी ही वैद्यकीय सेवा उपलब्ध करून दिल्याबद्दल त्यांनी गौरवोद्गार काढले.

 
</text>
</doc>
