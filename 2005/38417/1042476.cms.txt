<doc>
<docno>1042476.cms.txt</docno>
<text>
 
बहुतांची अंतरे
दहा हजार रुपये घेऊनच बँकेबाहेर पडणार, पण कर न भरता!
[ Sunday, March 06, 2005  05:42:39 pm]


केंदीय अर्थसंकल्पावर माझ्यासारख्या सामान्य नागरिकाची ही प्रतिक्रिया! सिगारेट, गुटखा, पानमसाला अगर विडीचा आस्वाद घेणाऱ्यांपैकी मी नसल्यामुळे त्यापैकी काही महाग झाल्याचे मला सोयरसुतक नाही. महाग झाल्यामुळे व्यसनाधीन माणसे व्यसने कमी करतात, असा मात्र अनुभव नसतो.

चहा, खाद्यतेल, वनस्पती तूप इत्यादीवरील कस्टम ड्यूटी कमी झाल्यामुळे ती स्वस्त होतील असे वृत्तपत्रे म्हणतात, परंतु अशा करकपातीमुळे या वस्तू स्वस्त होतात हे पटण्यासारखे नाही. या जीवनावश्यक वस्तू असल्यामुळे कोणत्याही भावात सामान्य ग्राहक त्यांची खरेदी करत असतोच.

एका दिवशी बँकेतून दहा हजार रुपये रोख काढल्यास दहा रुपये कर आकारण्याच्या निर्णयावर माझ्यासारख्या सामान्य माणसाच्या बुद्धीला सुचणारी सामान्य प्रतिक्रिया मात्र अशी. मी आहे एक निवृत्तिवेतनधारक ज्येष्ठ नागरिक. माझे दीड लाखांपर्यंतचे वाषिर्क उत्पन्न करमुक्त असल्याचा आनंद काही खास नाही ; कारण दीड लाखांच्या पुढे ते जाण्याची सुतराम शक्यता नाही. अर्थसंकल्पाची अंमलबजावणी सुरू झाल्यानंतर, मी बँकेत जाऊन 9,999 रुपये रोख काढणार आहे. कोणत्या बँका याला नकार देतात ते पाहूया. हल्ली बँकांमध्ये नऊ रुपये (बँकेकडून) सुटे द्यायला कॅशियर नकार देतात, असा अनुभव आहे. (कायदा-नियम कोणता, ते अर्थमंत्रीच जाणे!). त्यामुळे बँकेत जाताना मी माझ्या पत्नीकडून एक रुपया सुटा नेणार आहे, त्यामुळे विड्रॉवल स्लिप 9,999 रुपयांची भरून बँकेकडून मात्र मी दहा हजार रुपये घेऊनच बाहेर पडणार आहे.

पाहूया तरी माझ्या या उपद्व्यापाची बँक व्यवस्थापन काय प्रतिक्रिया देतात!

बाळकृष्ण वा. भागवत, बोरिवली, मुंबई.

 
</text>
</doc>
