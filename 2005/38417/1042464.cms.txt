<doc>
<docno>1042464.cms.txt</docno>
<text>
 
महामुंबई: मुंबई टाइम्स
'नो मॅन्स लॅण्ड'ची अविस्मरणीय पदयात्रा
[ Sunday, March 06, 2005  05:08:29 pm]


हेमंत साटम

जागोजागी पोलिस आणि सैनिकांचा ससेमिरा असेल, लोक शत्रुत्वाच्या भावनेतून पाहतील, अशी भीती होती. पाकिस्तानचं हेच चित्र मनात रंगवलं होतं, पण प्रत्यक्षात वाघा बॉर्डरवर पाकिस्तानी रेंजर्सच्या स्वागतानं हा संशय साफ खोटा ठरला आणि मग ही ' नो मॅन्स लॅन्ड ' ची पदयात्रा आमच्यासाठी अविस्मरणीय ठरली...धमेर्ंद गंगारडे आपल्या पाकिस्तानभेटीचे अनुभव सांगत होते.

' पहल : फ्रेण्डशिप बियॉण्ड बाऊण्ड्रीज ' या मिशनअंतर्गत रोट्रॅक्ट क्लबचे आठ जण अलीकडेच पाक दौऱ्यावर जाऊन आले. पाकिस्तानी पाहुणचारानं ते थक्क झाले होते. संपूर्ण पाकिस्तान फिरण्याची इच्छा बाळगणाऱ्या या ग्रुपला कशीबशी लाहोर फिरण्याची परवानगी मिळाली. तरीही फेब्रुवारीतला हा दौरा अविस्मरणीय असल्याचं हे आठ जण सांगतात.

दिल्लीहून निघाल्यावर वाघा बॉर्डरवर पोहोचल्यावर धाकधूक सुरू झाली, याचं कारण म्हणजे ' नो मॅन्स लॅण्ड ' वरून पायी चालत पाकची सीमा गाठायची होती. तिथे पोहोचल्यावर जवळचे नातेवाईक आल्याप्रमाणे त्यांची सरबराई सुरू होती. एकही क्षण एकटेपणा वाटणार नाही, याची काळजी घेतली जात होती. ब्रेकफास्ट ते रात्रीच्या जेवणासाठी वेगवेगळ्या कुटुंबातून आमंत्रणं आली होती. तिथे कोणताही धामिर्क द्वेष, शत्रूराष्ट्राचे नागरिक, अशी हेटाळणी झाली नाही. बॉलिवूड, सासू- सुनांच्या सीरिअल्स, मुंबई, क्रिकेट या गोष्टी प्रामुख्याने इथल्या आकर्षणाचा विषय! या दौऱ्यादरम्यान तिथे वसंतोत्सव सुरू होता. त्यामुळे उत्साह ओसंडून वाहत होता. अशात भारतीय मंडळी आल्यावर प्रत्येकाला त्यांना भेटण्याची इच्छा होत असे. गप्पा झाल्यावर प्रेमाने एखादी भेटवस्तू दिली जाई.

लाहोरमधलं प्रत्येक प्रसिद्ध ठिकाण पाहताना जवळपास असेच अनुभव आले. तिथल्या आदरातिथ्याचा एकच परवाना होता तो म्हणजे ' भारतीय ' असण्याचा. धर्मंेद गंगारडे, पंकज फातरफोड, अशिर्ल शाह, हेमल मेहता, तहसीन वाहगत, श्रेणिक माडिया, सिद्धार्थ चॅटजीर्, ब्रिलिन्स यांचे अनुभव दोन्ही देशातील नागरिकांना एकमेकांविषयीच्या आस्थेचे प्रतीक आहेत.

या टूरपूर्वी व्हिसा मिळवण्यासाठी मात्र बराच काथ्याकूट करावी लागली. ग्रुप लीडर धमेर्ंद गंगारडे यांना सप्टेंबर 2003 च्या सुमारास या दौऱ्याची कल्पना सुचली. ती रोट्रॅक्टमध्ये मांडताच सर्वांनी त्याला संमती दिली. मग इण्टरव्ह्यूच्या माध्यमातून आठ जण निवडले गेले. या उपक्रमासाठी ' पहल ' यासाठी जानेवारी 2004 पासून प्रयत्न सुरू झाले, त्यात प्रचंड वेळ मोडत होता. तरीही नाऊमेद न होता यासाठी प्रयत्न सुरू होते. पाकिस्तानमधील रोटरीयन्सशी संपर्क सुरू होताच. गरज पडताच दिल्लीत पाकिस्तानच्या हाय कमिशनरची भेट घेतली. शेवटी 26 डिसेंबरला व्हिसा पदरी पडला आणि वाघा बॉर्डरकडे कूच सुरू झाली.

तुम्ही परत या, तुमची भेट कधीही विसरता येणार नाही. फक्त सीमांचं बंधन सोडलं, तर आपल्यातलं नातं भावासारखं आहे, या शब्दात पाकिस्तानी नागरिकांंनी या मुसाफिरांना निरोप दिला. त्यांच्या डोळ्यात अश्रूही तरळले. दोन देशांतील 50 वर्षांच्या दुश्मनीच्या इतिहासावर हा संवाद खरोखरच अचंबित करणारा होता...

 
</text>
</doc>
