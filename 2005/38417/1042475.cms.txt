<doc>
<docno>1042475.cms.txt</docno>
<text>
 
बहुतांची अंतरे
शिक्षकांना छळण्याचे अभियान?
[ Sunday, March 06, 2005  05:41:47 pm]


' शिक्षण हे वाघिणीचे दूध आहे ', पण ते पाजणाऱ्या शिक्षकाची अवस्था दिवसेंदिवस केविलवाणी होत आहे. आपली कर्तव्ये प्रामाणिकपणे पार पाडत असताना, निरनिराळ्या शैक्षणिक उपक्रमांद्वारे ती राबविली जात असून, जनगणना निवडणूक, पल्स पोलिओसारख्या शासनाच्या अनेक कामांकरिता प्रथम शिक्षकांनाच वेठीस धरले जाते.

अलीकडे सर्वशिक्षण अभियानअंतर्गत, लेखन- वाचन हमी योजना हा अभिनव उपक्रम शासनाने हाती घेतला असून, चालू शैक्षणिक वर्षाच्या राहिलेल्या 61 दिवसांत त्याची अंमलबजावणी होणार आहे. त्यासाठी सर्व शिक्षकांना शनिवार, रविवार व इतर सुट्टीच्या दिवशीही रोज तीन तास जादा काम करावे लागणार आहे. खेड्यापाड्यांत जिथे मूलभूत सुविधाही उपलब्ध नाहीत, अशा ठिकाणी सकाळी नऊ वाजता पोहोचणे व संध्या. 6.30 वाजता निघून रात्री उशिरा घरी परतणे हे निश्चितच त्रासाचे आहे. शिक्षिकांकरिता तर ती तारेवरची कसरत आहे. या उपक्रमालाही महापालिका शिक्षक संघटनेने विरोध दर्शविला असताना, जिल्हा पातळीवरचे शिक्षक व त्यांची संघटना मूग गिळून बसली आहे, याचेच नवल वाटते.

पीटर गोन्साल्वीस, वसई.

 
</text>
</doc>
