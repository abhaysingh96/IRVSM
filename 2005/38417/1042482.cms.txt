<doc>
<docno>1042482.cms.txt</docno>
<text>
 
लेख: जाता जाता
'गांधी'युग!
[ Sunday, March 06, 2005  05:48:37 pm]


' बाळांनो, तुम्ही असे काय बसले आहात इथे! ' अत्यंत हळूवारपणे विचारणा झाली.

खाली बसलेले, खादीधारी युवक चक्रावले. आवाज कोठून येतो हे बघण्यासाठी सगळ्यांनी आजूबाजूला माना वळवल्या.

' मुलांनो, मी इथे आहे. पण माझी उंची अंमळ जास्तच आहे. तुमच्या माना दुखावतील. माझ्या तत्त्वात बसत नाही दुसऱ्याला त्रास देणं. ' पुन्हा आवाज आला.

' आपण कोण ?' तरुणांच्या नेत्याने विचारलं.

' मी तुमचा बापू! ' पुन्हा तोच शांत स्वर.

बहुतेक सगळे युवा राजकारणी एकमेकांकडे बघायला लागतात. बहुतेकांच्या चेहऱ्यावर ' कोण बापू! ' असे भाव उमटतात.

' आलं लक्षात. तुम्ही मला ओळखत नाही ना! साहजिक आहे. ' तोच धीमा आवाज घुमला.

पुन्हा बहुतेकांच्या डोळयात आश्चर्य दिसू लागलं.

' मी गांधी! ' स्वत:ची ओळख करून देताना त्यात मिस्कील भाव होते.

' अरे अपने राहुलके ग्रँडफादर क्या ?' एक जण हळूच दुसऱ्याच्या कानात कुजबुजतो.

' उसके बायोडाटा में लिखा नही है! ' दुसरा पुटपुटतो.

' आपण गांधीकी जय! अशी सेफ घोषणा देऊया यार! ग्रँडफादर होगे तो उनकोभी अच्छा लगेगा! नही तो अपना लीडर खूष होगा! ' कोपऱ्यातून कोणीतरी सुचवतो.

' नारेबाजी नका करू! गेली 70-80 वर्षं ही घोषणा ऐकून कंटाळा आला आहे. मला शांतता, सत्य प्रिय आहे. तुम्ही शांत बसा आणि मी कोण माहीत नाही हे मान्य करा. ' अज्ञात स्वरात आता किंचित कठोरपणा आणि हळवेपणाही.

एव्हाना सगळेच भांबावलेले आहेत.

' बापूजी, अपॉझिशनवाले पार्लमेंटमध्ये गोंधळ घालतात म्हणून आम्ही प्रोटेस्ट करतो आहोत. ' नेता स्पष्टीकरण देतो.

' आय नो! पण तुम्ही तुमच्या नेत्यांना विचारलंत का की तुम्ही नेहमी कायद्याने वागलात का ? कॉन्स्टिट्यूशनल प्रोव्हिजन फॉलो करता का ?' या वेळी स्वरात फारच संताप वाटत होता.

' कौन है ये यार! ' विचारण्याच्या स्वरात थोडा वैताग.

' मी पाचशे रुपयांच्या नोटेवर असतो. पण तुम्ही क्रेडिट कार्डवाली जनरेशन ना! तुम्ही कशाला नोटा बघता. आणि इलेक्शनमध्ये नोटा वाटतात तुमचे कँपेन मॅनेजर आणि व्होट घेता तुम्ही. ' म्हाताऱ्या स्वरातील स्पष्टपणा ऐकून सगळेजण हडबडतात.

परिस्थिती हाताबाहेर जाणार हे युवा नेत्याच्या लक्षात येतं.

' लेट्स गो टू टेन जनपथ, अवर अॅजिटेशन इज सक्सेसफुल! ' युवा नेत्याच्या आदेशावर सगळे उठतात. सगळ्यांच्या चेहेऱ्यावर सुटकेचे भाव.

चकोर

 
</text>
</doc>
