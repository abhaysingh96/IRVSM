<doc>
<docno>1042543.cms.txt</docno>
<text>
 
देश-विदेश
अबूजमंद जंगल येणार नकाशाच्या जाळ्यात...
[ Sunday, March 06, 2005  07:48:45 pm]


वृत्तसंस्था

रायपूर : छत्तीसगडच्या बस्तर भागातील ' अबूजमंद ' या सात हजार किलोमीटरच्या दुर्गम जंगलटापूचा नकाशा अखेर आता, स्वातंत्र्यप्राप्तीनंतर 58 वर्षांनी आखला जाणार आहे. हैदराबादच्या राष्ट्रीय दूरसंवेदन संस्थेच्या (नॅशनल रिमोट सेन्सिंग एजन्सी) मदतीने हे काम हाती घेतले जाईल.

इथे येणाऱ्या माणसाला ' अबूझ ': अज्ञानी करून सोडणाऱ्या या अबूजमंदचा नकाशा इतक्या वर्षांनंतर आखला जाणार आहे, तो नक्षलवादी कारवायांमुळे! पीपल्स वॉर ग्रूप या नक्षलवादी गटाची डझनभर प्रशिक्षण केंदे अबूजमंदमध्ये असावीत, असा पोलिसांचा अंदाज आहे. नेमकी किती केंदे, याची माहिती आजही आपल्याला नसल्याची कबुलीच वरिष्ठ पोलिस अधिकारी देतात.

नकाशा बनवून घेण्याची प्रक्रिया सुरू करण्याचे काम असते महसूल खात्याचे. अबूजमंदच्या टापूत 237 वाड्यांवर गोंड आदिवासी समाज अनादिकाळापासून राहतो. त्यांच्या भल्यासाठी या भागाचा नकाशा आखावा, असे महसूल खात्याला वाटले नाही. या संपूर्ण भागात कोठेही शाळा किंवा दवाखानाही नाही! आता सुरू झालेल्या प्रक्रियेचे श्रेय घेताना , ' येथील खनिजसंपत्तीचा शोधही रिमोट सेन्सिंगच्या नकाशामुळे लागेल ', असे महसूल अधिकारी सांगतात.

नकाशांच्या बाहेर असलेले अबूजमंद नकाशाच्या जाळ्यात आले, तर या भागातले जनजीवनही पालटेल. आदिवासींच्या संस्कृतीला धोका उत्पन्न होईल. ही अस्मितेची लढाई कदाचित नक्षलवादीच लढतील! या शक्यता गृहीत धरून सध्यातरी , ' येथील नैसगिर्क संपदेचा वापर पर्यावरणनिष्ठ पद्धतीनेच केला जाईल ', असा निर्वाळा छत्तीसगडचे महसूल सचिव आर. के. सिन्हा यांनी दिला आहे.

 
</text>
</doc>
