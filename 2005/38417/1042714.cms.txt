<doc>
<docno>1042714.cms.txt</docno>
<text>
 
महामुंबई
विनातिकीट रेल्वे अपघातग्रस्तालाही नुकसानभरपाईचा हक्क
[ Sunday, March 06, 2005  11:29:42 pm]


म. टा. प्रतिनिधी

मुंबई : एखादी व्यक्ती रेल्वे अपघातात मरण पावली व रेल्वेनेच ती प्रवास करीत असल्याचा पुरावा म्हणून आवश्यक किमतीचे तिकीट तिच्याकडे आढळले नाही तर त्या व्यक्तीला भरपाई मिळू शकते का, याचे उत्तर मुंबई हायकोर्टाने ' होय! ' असे देत त्या व्यक्तीजवळ तिकीट होते की नव्हते, याची जबाबदारी रेल्वेवर असल्याचे स्पष्ट केले आहे.

अर्जदार नरसिंह अण्णाजी पुरोहित यांचा 18 वर्षांचा मुलगा प्रसाद हा डोंबिवलीहून उल्हासनगरला लोकलने जात असताना 7 नोव्हेंबर , 1997 रोजी लोकलमधून खाली पडून मरण पावला. प्रसादच्या पालकांनी रेल्वेकडे चार लाख रुपयांची भरपाई मागितली होती. रेल्वे न्यायाधिकरणाकडे हे प्रकरण आले, तेव्हा मृत प्रसादकडे तिकीटच सापडले नसल्याचा दावा रेल्वेने केल्याने प्रसादच्या पालकांचा भरपाईचा दावा न्यायाधिकरणाने फेटाळून लावला. मात्र, प्रसाद रेल्वे अपघातातच मरण पावल्याचे न्यायाधिकरणाने मान्य केले होते.

या निकालाला अर्जदाराने हायकोर्टात आव्हान दिले असता त्याची सुनावणी न्या. डी. जी. देशपांडे यांच्यापुढे झाली. प्रसादच्या सोबत विक्रम सिंग बिस्त हा त्याचा मित्र त्या दिवशी त्याच लोकलने त्याच्यासोबत प्रवास करीत होता. त्याने दिलेल्या साक्षीनुसार लोकलच्या डब्यातून प्रवास करताना प्रसाद डब्यात उभा होता आणि जी मूठ पकडून तो उभा होता ती अचानक तुटल्याने तो खाली पडला. तसेच, त्यानेच प्रसादसह त्याच्या मित्रांचीही तिकिटे काढली होती. हा मुद्दा आणि सुप्रीम कोर्टासह अन्य कोर्टांचे निकाल न्या. देशपांडे यांनी लक्षात घेतले. रेल्वेने प्रवास करणारा एखादा प्रवासी रेल्वे अपघातात मरण पावला तर त्याच्याजवळ तिकीट होते की नव्हते, हे सिद्ध करणे मृत प्रवाशांचे नातेवाईक व आप्त यांची जबाबदारी नसून ती रेल्वेची आहे, असे स्पष्ट करीत न्या. देशपांडे यांनी प्रसादच्या पालकांना रेल्वेने 9 टक्के व्याजासह चार लाख रुपये भरपाई देण्याचे आदेश दिले.

प्रसादच्या पालकांतर्फे अॅड. जी. एल. मोहनराव तर रेल्वेसाठी अॅड. ए. एन. सामंत यांनी बाजू मांडली.

 
</text>
</doc>
