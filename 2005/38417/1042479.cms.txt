<doc>
<docno>1042479.cms.txt</docno>
<text>
 
धावते जग
अस्सल शिवसैनिक!
[ Sunday, March 06, 2005  05:45:50 pm]


मुलुंडचे संभाजी राजे मैदान आणि तेथील बाळासाहेब ठाकरे म्युझिकल जॉगिंग ट्रॅकवरील सीएनजी गॅस भरणा केंदाचे ' आक्रमण ' अखेर टळले असून मुलुंडकरांना मोकळा श्वास घेण्याची सोय कायम राहिली आहे. पण स्वत:च्या नावाचा ' ट्रॅक ' कायम राहावा, यासाठी खुद्द शिवसेनाप्रमुख बाळासाहेब ठाकरे यांना मैदानात उतरावे लागणे ही बाब ' लढाऊ आणि झुंझार ' ही विशेषणे मिरविणाऱ्या शिवसेना नगरसेवकांना खचितच शोभणारी नाही.

मुलुंडचा हा भूखंड सीएनजी गॅस भरणा केंदाला देण्याचा निर्णय एका रात्रीत झाला नव्हता. मुंबईतील प्रदूषणाला आळा घालण्यासाठी सीएनजीवर वाहने चालविण्याचा आग्रह धरला जाऊ लागला, तेव्हा या गॅसच्या भरणा केंदांची संख्या शहरात अगदीच कमी होती.

महानगर गॅसने अशी केंदे उभारण्यासाठी जागांची मागणी केल्यानंतर महापालिका प्रशासन आणि सत्ताधारी शिवसेनेचे मान्यवर नेते यांच्या संमतीने ही जागा गॅस केंदासाठी देण्याचा निर्णय झाला होता. महापालिकेतील सभागृह नेते प्रभाकर शिंदे हे तर मुलुंडचेच आहेत.

त्यामुळेच या मैदानाचा लचका तोडण्याचा निर्णय कसा काय घेतला गेला, याबद्दल गूढ निर्माण झाले आहे. संबंधित प्रस्तावास पालिकेच्या सुधार समितीने मान्यता दिल्यावर सरकारी गॅझेटमध्ये त्या निर्णयास प्रसिद्धी देण्यात आली. आक्षेपांसाठी 30 दिवसांची मुदतही जाहीर करण्यात आली होती. पण प्रभाकर शिंदे यांची बहुधा या निर्णयास मूक संमतीच होती आणि आता हा निर्णय बदलून घेण्यात महत्त्वाची भूमिका बजावणारे शिवसेनेचे उपनेते शिशिर शिंदे यांना असे काही चालले असल्याची गंधवार्ताही नव्हती. त्यामुळेच 30 दिवसांची मुदत आक्षेपा- विना उलटल्यावर सरकारने अधिसूचना काढली. त्यानंतर अचानक वादळ उठावे तसे वातावरण शिशिर शिंदे यांनी अवघ्या 24 तासांत उभे केले आणि दस्तुरखुद्द ठाकरे यांनाही मैदानात उतरविले!

महापालिकेला हा दणका मोठा होता. त्यामुळेच आयुक्त जॉनी जोसेफ यांनी तात्काळ हालचाली केल्या आणि हे मैदान व मुख्य म्हणजे त्यावरील जॉगिंग ट्रॅक यांना हात न लावता, गॅस भरणा केंदासाठी मुलुडच्या अग्निशमन केंदाजवळच्या भूखंडाचा काही भाग देण्याची तयारी दर्शविली. खरे म्हणजे या महानगराच्या विकासासाठी शहरातील मोकळ्या जागा दिल्याच पाहिजेत ; मग भले त्यासाठी तेथील लोक बेघर झाले तरी चालतील, अशीच शिवसेनेची भूमिका आहे. मग सात एकराच्या मैदानातील 1500 चौरस मीटरचा भूभाग मुंबईच्या विकासासाठी द्यावा लागला असता, तर फारसे बिघडले नसते! तरीही शिवसैनिकांनी नांगी टाकल्यावर आंदोलनासाठी अस्सल शिवसैनिकाच्या भूमिकेतून बाळासाहेब ठाकरे यांनी स्वत: मैदानात उतरण्याचा दणका दिल्यानेच मैदान वाचले, हे मान्य करावेच लागेल.

 
</text>
</doc>
