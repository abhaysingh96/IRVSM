<doc>
<docno>1042318.cms.txt</docno>
<text>
 
महामुंबई
अजुनही आपल्यातलाच एक...
[ Sunday, March 06, 2005  02:53:38 am]


म. टा. प्रतिनिधी

मुंबई : इंडियन आयडॉलचा निर्णय जाहीर झाला आणि आपला अभिजीत जिंकला, हे समजताच तर अभिजीतचे फॅन तो कुठून ना कुठून तरी दिसावा म्हणून तारेच्या कुंपणावर चढून बसले होते. अनेक महिलांना आनंदाश्रू आवरेनात. दुपारी दीडपासूनच मोबाइल खणखणू लागले होते. मेसेजेसचाही भडिमार सुरू झाला होता. बातमी कळल्या क्षणापासून सुरक्षारक्षकांपासून ते हाय फाय मंडळींपर्यंत सगळे जण एकमेकांना मिठ्या मारून शुभेच्छा देत होते आणि अभिजीत नाही, तर त्याची आई, वडील, बहीण, आजी यांच्याबरोबरच फोटो काढण्याचा सपाटा सुरू झाला.

नवी कोरी गाडी आणि एक कोटीचे कॉन्ट्रॅक्ट मिळवलेल्या या हीरोचं बावरलेपण मात्र संंपलं नव्हतं. अभिजीतनं आपल्याला पाहावं म्हणून सगळ्यांचा चाललेला गोंधळ आणि त्यातच नव्या कोऱ्या गाडी सोबत फोटोसेशनला पोज देताना त्याचा उडालेला गोंधळ यामुळे अभिजीत ' आपल्यातलाच एक ' आहे ही ओळख मात्र खास टिकून होती.

... त्यांचा हिरो अमित!

या अभिजीतमय बनलेल्या माहौलात बाहेर ताटकळणाऱ्या त्याच्या चाहत्यांच्या धुंदीतूनही त्याला अमितसारखा चांगला प्रतिस्पधीर् मिळाला, अशी प्रतिक्रियाही ऐकू येत होती. अभिजीत आला, जल्लोष करणाऱ्या चाहत्यांना भेटून परत आत गेला. गदीर् ओसरली, तरी अनेकजण रेंगाळले होते. अमित सानाचे ते चाहते त्यांच्या आयडॉलला अमितला भेटायला थांबले होते...

मुंबैत दिवाळी...

माहीमच्या छोट्याश्या शाहूनगरची ख्याती जी- आठमध्ये रहाणाऱ्या अभिजीत सावंतमुळे देशाच्या कानाकोपऱ्यात पोहोचली आहे. अभिजितच्या विजयामुळे मुंबई तर जल्लोषमय झाली होतीच पण शाहू नगरमध्ये अक्षरश: दिवाळी साजरी करण्यात येत होती. अख्ख्या शाहू नगरच्या बिल्डिंग मध्ये दिव्यांची रोषणाई होती. दुपारी दोनच्या सुमारास अवर अभिजित... असा एसएमएस आला आणि सकाळपासून श्वास रोखून बसलेल्या शाहू नगरवासीयांच्या उत्साहाला उधाणच आले. प्रत्येक घरातले फोन, आणि मोबाइल खणखणायला सुरूवात झाली. फटाक्यांच्या माळा तर आधीच आणून ठेवल्या होत्या. पण शाहूनगरच्या साई मित्र मंडळाने अभिजितच्या नावाचे व फोटोचे टीशर्ट सगळ्या कॉलनीत वाटले होते. या कार्यक्रमाचे शूटिंग दुपारीच होणार आहे हे कळल्यावर मुंबईतही अनेक कॉलेज कट्ट्यावर सकाळपासून बारावी आणि अभिजित या दोन टेन्शन घेऊन वावरणाऱ्या काही मुलांच्या मोबाइलवर ' इं. आ. अमित ' असा मेसेज आला आणि अनेक मुलींचे तर अवसानच गळाले. पण लगेचच पंधरा मिनिटांत अभिजित जिंकलाय 110 टक्के अशी खबर आली आणि सगळ्यांचेच जीव भांड्यात पडले.

 
</text>
</doc>
