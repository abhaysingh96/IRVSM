<doc>
<docno>1042600.cms.txt</docno>
<text>
 
महामुंबई
कलमाडी समर्थकांना प्रभा राव यांचे झुकते माप
[ Sunday, March 06, 2005  08:48:58 pm]


सुकृत खांडेकर

मुंबई : मोहन जोशी यांची पुणे शहर काँग्रेसच्या अध्यक्षपदावरून हकालपट्टी करून तसेच त्यांना पक्षातून सहा वर्षांसाठी निलंबित करून काँग्रेस प्रदेशाध्यक्ष प्रभा राव यांनी खासदार सुरेश कलमाडी समर्थकांना झुकते माप दिले आहे. जोशी यांच्यावर कारवाई करण्यापूवीर् त्यांना त्यांची भूमिका मांडण्याची संधी द्यावी, असे सांगणाऱ्या आमदार उल्हास पवार यांना, तुम्ही सारे एकाच माळेचे मणी आहात, अशा शब्दात प्रभाताईंनी खडसावल्याने जोशी यांच्यावरील कारवाईचा निर्णय अगोदरच शिजला असावा, असा संशय व्यक्त केला जात आहे. विशेष म्हणजे, राज्याच्या प्रभारी मार्गारेट अल्वा यांनी मोटारीत बसता-बसता , ' आय अॅम नॉट इनव्हॉल ', असे उद्गार काढले.

पुणे महापालिका स्थायी समितीच्या अध्यक्षपदाच्या निवडणुकीत कलमाडींच्या उमेदवाराचा झालेला पराभव आणि त्यानंतर जोशींवर झालेली कारवाई म्हणजे मुख्यमंत्री व प्रदेशाध्यक्षा यांच्यातील शीतयुद्धाचे ताजे उदाहरण आहे. मुख्यमंत्र्यांनी शनिवारी रात्री ' वर्षा ' बंगल्यावर पक्षाचे पदाधिकारी व जिल्हा निवडणूक अधिकारी यांच्यासाठी स्नेहभोजन योजले होते. याचवेळी पुण्याहून कलमाडी गटाचे 50 नगरसेवक वर्षावर येऊन थडकले आणि पक्षविरोधी कारवाईबद्दल जोशी यांच्या हकालपट्टीची मागणी करू लागले. पुण्याच्या महापौर रजनी त्रिभुवन, आमदार चंदकांत छाजेड, रमेश बागवे, वंदना चव्हाण, कमल व्यवहारे, भारत सावंत आदींनी या कारवाईसाठी प्रदेशाध्यक्षांकडे हट्ट धरला. वंदना चव्हाण यांनी आपली बाजू तब्बल अर्धा तास इंग्रजीतून मार्गारेट अल्वा यांच्याकडे मांडली. पीएमटी आणि महापौर निवडणुकीतही जोशी यांनी खो घालण्याचा प्रयत्न केल्याचा आरोप कलमाडी समर्थकांनी केला.

जोशी हे निष्ठावान आहेत. त्यांनी कलमाडीं-प्रमाणे काँग्रेस सोडली नाही, उलट त्यांच्या विरोधात जे नगरसेवक ' वर्षा ' वर आले आहेत ते कलमाडींबरोबर विकास आघाडीत होते, असे उल्हास पवार व बाळासाहेब शिवरकर यांनी प्रभा राव व अल्वा यांना सांगण्याचा प्रयत्न केला. कलमाडी यांनी काँग्रेस सोडून भाजप-सेनेचा पाठिंबा घेऊन निवडणूक लढविली होती याचीही याप्रसंगी आठवण करून देण्यात आली. कलमाडींना पक्षाची काळजी नसून स्थायी समितीच्या नऊशे कोटी रुपयांच्या व्यवहारावरील नियंत्रण निसटल्याने ते संतापले आहेत. जोशींना कलमाडींनीच पक्षाचे शहर अध्यक्ष केले, कलमाडी सांगतील तसेच जोशी वागत होते, कलमाडींच्या सांगण्यावरून ते आमच्याशीही वाकडे वागले, पण ते निवडून आलेले शहर अध्यक्ष आहेत, पंचवीस दिवसांवर पक्षाच्या संघटनात्मक निवडणुका असताना त्यांच्यावर अन्याय होऊ नये, असे पवार व शिवरकर यांनी राव-अल्वा यांना वारंवार सांगितले. पण राव यांनी निर्णयात कोणताही बदल केला नाही.

1995 नंतरच्या झोपडपट्टी हटाव मोहीमेवरून राव व अल्वा यांनी मुख्यमंत्र्यांना कोंडीत पकडण्याचा प्रयत्न केला होता. त्यानंतर मुख्यमंत्र्यांच्याच बंगल्यावरून जोशी यांना निलंबित करून मुख्यमंत्री समर्थकांना त्यांनी धक्का दिला.

 
</text>
</doc>
