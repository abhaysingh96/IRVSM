<doc>
<docno>1042740.cms.txt</docno>
<text>
 
महाराष्ट्र
ठाण्यात पोलिस कोठडीत कैद्याची आत्महत्या
[ Sunday, March 06, 2005  11:40:27 pm]


म. टा. प्रतिनिधी

ठाणे : पाच दिवसांपूर्वी चार लाख रुपयांचे चरस बाळगल्याप्रकरणी अटक झालेल्या ज्ञानेश्वर राय या कैद्याने कापूरबावडी पोलिस ठाण्यात चादरीने गळफास लावून रविवारी सकाळी आत्महत्या केली. या प्रकरणाची सीआयडी चौकशी सुरू झाली असून, दोषी आढळल्यास पोलिसांवर कारवाई करण्यास मागेपुढे पाहणार नाही, अशी ग्वाही पोलिस आयुक्त डी. शिवानंदन यांनी दिली आहे.

एक मार्च रोजी राय व त्याचा सहकारी विनोदकुमार राय यांना कापूरबावडी पोलिसांनी अटक केली. कोर्टाने त्यांना 10 मार्चपर्यंत पोलिस कोठडी दिली होती. रविवारी सकाळी ज्ञानेश्वरने आत्महत्या केल्याचे लक्षात येताच पोलिस ठाण्यात खळबळ उडाली.

तुरुंगातील आत्महत्येसंदर्भात चौकशी करण्याचे अधिकार सीआयडीला असून लागलीच हे प्रकरण त्यांच्याकडे सोपवण्यात आले. ठाण्याचे तहसीलदार प्रमोद मुंढे यांनी मृतदेहाचा पंचनामा केला. पंचनाम्यात गळ्याकडचा लाल झालेला भाग आणि डोक्याचे खरचटणे यांचा उल्लेख करण्यात आल्याचे समजते.

ठाण्यातील सरकारी रुग्णालय आणि मुंबईत जे. जे. रुग्णालय अशा दोन ठिकाणी मृतदेहाचे स्वतंत्ररित्या शवविच्छेदन केले गेले. त्याचबरोबर पंचनामा करताना व्हिडिओ रेकॉडिर्ंगही करण्यात आले असून राष्ट्रीय मानवी हक्क आयोगालाही कळवण्यात आल्याची माहिती पोलिस आयुक्तांनी दिली.

 
</text>
</doc>
