<doc>
<docno>1042311.cms.txt</docno>
<text>
 
महामुंबई
जिल्हा परिषदांतील 31 हजार रिक्त पदे भरणार
[ Sunday, March 06, 2005  02:47:07 am]


धनंजय गोडबाले

मुंबई : अनेक वर्षांपासून जिल्हा परिषदेत रिक्त असणारी 31 हजार 160 पदे 31 मार्चअखेरीस भरण्यात यावीत, असा आदेश ग्रामविकास मंत्री विजयसिंह मोहिते यांनी खात्याला दिला असून त्यामुळे जिल्हा परिषदाच्या शाळांना 14 हजार 495 नवे शिक्षक उपलब्ध होणार आहेत. जिल्हा परिषदेतील ' क्लास वन ' ची 414 आणि ' क्लास टू ' ची 462 पदे भरण्याची प्रक्रियाही या निमित्ताने सुरू झाली आहे.

नाशिक येथे गेल्या आठवड्यात ग्राम विकास खात्याच्या अधिकाऱ्यांची पहिलीच विभागीय परिषद भरवण्यात आली होती. या बैठकीत पंचायत राज पद्धती अधिक मजबूत करण्यासाठी अनेक उपाययोजना सुचवण्यात आल्या. बैठ- कीला 27 जिल्हा परिषदांचे अध्यक्ष, उपा-ध्यक्ष, विशेष समित्यांचे सभा-पती, सर्व जिल्हा परिषदांचे मुख्य कार्यकारी अधिकारी , 21 प्रकल्प अधिकारी आणि नऊ विभागीय उपायुक्त उपस्थित होते. जिल्हा परिषदातील रिक्त पदे भरण्याची अनेक वर्षांपासूनची मागणी होती. अनेक शाळांमध्ये शिक्षकांची संख्या अपुरी असल्याने विद्यार्थ्यांची शिक्षणाची आबाळ होत असल्याच्या तक्रारीही येत असल्याने ही पदे विनाविलंब भरण्यात याव्या, अशा सूचना मोहिते यांनी या अधिवेशनातच दिल्या होत्या. जिल्हा परिषदांमध्ये सध्या तीन लाख 39 हजार 365 पदे असून क्लास वन अधिकाऱ्यांबरोबरच मुख्याध्यापक, शिक्षक आणि ग्रामसेवकांची सुमारे 20 हजार पदे रिक्त ठेवण्यात आली होती.

 
</text>
</doc>
