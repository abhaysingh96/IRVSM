<doc>
<docno>1042484.cms.txt</docno>
<text>
 
अग्रलेख
साहसवाद अंगलट
[ Sunday, March 06, 2005  05:51:40 pm]


झारखंडचे राज्यपाल सय्यद सिब्ते रझी यांचा साहसवाद केवळ त्यांनाच नव्हे, तर गोव्यातील प्रतापसिंह राणे यांच्या सरकारलाही नडलेला दिसतो.

एरवी विधानसभेच्या अध्यक्षाला हाताशी धरून बहुमत ' मॅनेज ' करण्याच्या खेळीकडे गोव्याचे राज्यपाल एस. सी. जमीर यांनी घटनेच्या चौकटीत राहून दुर्लक्ष केले असते आणि राणे-सरकार सुप्रीम कोर्टाचा निकाल लागेपर्यंत सुखेनैव कारभार करीत राहिले असते. परंतु भाजप-जनता दल (यु.) या सर्वाधिक सदस्य असलेल्या आघाडीने पाच अन्य सदस्यांना राज्यपालांपुढे हजर करून, बहुमतावर प्रथमदर्शनी पटेल असा दावा केला असतानाही, रझी यांनी सोरेन यांना मुख्यमंत्रीपदाची शपथ दिली, पण पाच सदस्यांना ताब्यात घेऊन भाजपने दिल्लीत राष्ट्रपतींसमोर हजर केले आणि गांधी घराण्याचे निष्ठावान अशी ख्याती असलेल्या रझी यांच्याबरोबरच केंदातील काँग्रेसप्रणीत सरकारलाही आरोपीच्या पिंजऱ्यात उभे करण्याची संधी भाजपप्रणीत राष्ट्रीय लोकशाही आघाडीला दिली.

सोरेन यांना कोणत्या निकषावर सरकार बनवण्याची पहिली संधी दिली, याचा पटेल असा खुलासा राष्ट्रपतींना देण्यात रझी यांना अपयश येणे अपेक्षितच होते ; कारण दोन्ही याद्यांत समान असलेल्या दोघा आमदारांना स्वत:च्या ताब्यात ठेवण्याची हमी सोरेन यांनी दिल्यावरच त्यांना शपथ देण्यास रझी तयार झाले असतील, तर तसे ते कोणत्या तोंडाने राष्ट्रपतींना सांगणार ? सोरेन यांनीही बहुधा ती जबाबदारी त्यांच्याच पक्षात बंडखोरी करून निवडून आलेल्या स्टीफन मरांडी यांच्यावर सोपविली असावी आणि उपमुख्यमंत्रीपदाची शपथ घेण्याच्या नादात ते ती विसरले असावेत.

शपथसोहळा संपताच मरांडी यांना आपल्या वचनाचे स्मरण झाले असावे! या अपक्षांना गाठण्यासाठी ते धावपट्टीवरून धावत उड्डाणाच्या तयारीत असलेल्या विमानातही शिरले, पण तोवर उशीर झाला होता! या आमदारांचे भाजपने अपहरण केले असून, विश्वासदर्शक ठरावाच्या वेळी आपण बहुमत सिद्ध करू, असा दावा आता सोरेन करीत असले, तरी राष्ट्रपतींपुढे या आमदारांना हजर करण्यात भाजपला यश आल्यामुळे राज्यपाल रझी तोंडघशी पडले. यामुळे राज्यपालांना हाताशी धरून घटनेची पायमल्ली करीत असल्याच्या आरोपांना काँग्रेस अध्यक्ष सोनिया गांधी तसेच केंदातील आघाडी सरकारला तोंड द्यावे लागले. परिणामी पाठीवर शाबासकीची थाप पडण्याऐवजी, काँग्रेस नेत्यांनीच त्यांच्याकडे पाठ फिरवल्याचे दृश्य त्यांना बघावे लागले.

राष्ट्रपतींकडून रझी यांना मिळालेल्या कानपिचक्या आणि देशभर झालेली नाचक्की यामुळेच गोव्याचे राज्यपाल जमीर यांना शहाण्यासारखे वागण्याचा सल्ला केंद सरकारने दिला. हंगामी अध्यक्षाने विश्वासदर्शक ठरावाचे कामकाज सोडून कोणताही निर्णय घेऊ नये, असा आदेश जमीर यांनी गुरुवारी दिला, तेव्हाच हे स्पष्ट झाले होते. तरीही शुक्रवारी झालेल्या कामकाजात हंगामी अध्यक्ष सादिर्न्हा यांनी राणेविरोधी गटातील एका सदस्याला अपात्र ठरवले आणि स्वत:चे मत राणे यांच्या पारड्यात टाकून राणे यांनी विश्वासदर्शक ठराव जिंकल्याचे जाहीर केले.

परीर्कर यांनी अवलंबलेल्या अनैतिक डावपेचांचीच पुनरावृत्ती करून राणे यांनी बहुमत सिद्ध केले असल्यामुळे, गोव्याच्या बाबतीत नाकाने कांदे सोलण्याचा भाजपला अधिकार नाही. परंतु रझी यांच्या निर्णयामुळे सोनिया आणि डॉ. मनमोहन सिंग यांच्या जाणीवपूर्वक निर्माण केल्या गेलेल्या ' सुसंस्कृत राजकारणी ' या प्रतिमेवर जे शिंतोडे उडाले, ते पुसून टाकण्यासाठी गोव्यात राणे सरकार बरखास्त करण्यात आले.

पक्षांतरबंदी कायद्यातील फुटीची तरतूद काढली, तरीही लोकमताचा कौल फिरवण्यासाठी आमदार नवनव्या क्लृप्त्या शोधत आहेत. त्यामुळे मतदारांनीच पक्षबदलूंवर बहिष्कार घालून, त्यांना जरब बसवली पाहिजे.

 
</text>
</doc>
