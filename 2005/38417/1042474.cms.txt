<doc>
<docno>1042474.cms.txt</docno>
<text>
 
बहुतांची अंतरे
ख्रिश्चनांच्या भावना दुखावण्याचे पाप!
[ Sunday, March 06, 2005  05:41:00 pm]


भारतासारख्या सर्वात मोठ्या लोकशाही राज्यपद्धती अस्तित्वात असणाऱ्या देशात, लोकभावनेची कदर केली जाते ; देशात सामाजिक, जातीय सलोखा व समतोल राखला जाणे अवघड असले तरी गरजेचे ठरते. सामाजिक शांतता व सुरक्षितता राखण्यासाठी या गोष्टीचे भान, चित्रपट निर्मात्यांनीसुद्धा ठेवावयास नको का ?

निर्माते विनोद पांडे यांनी भारतीय ख्रिश्चनांच्या नुसत्या भावनाच दुखावण्याचे पाप केले नसून, त्यामुळे एरवी शांत व सहनशील असणाऱ्या ख्रिश्चन समाजाचा रोष ओढवून घेतला आहे. भारतभर नुकत्याच प्रदशिर्त झालेल्या ' सिन्स ' या चित्रपटाद्वारे त्यांनी जी पोस्टर्स बेस्टच्या बसमागे वा इतरत्र लावली आहेत, ती आक्षेपार्ह तर आहेतच, शिवाय सामाजिक शांतता, सुरक्षितता धोक्यात आणण्यास कारणीभूत ठरू शकतात. एरवी कधीही बंड वा आंदोलन न करणाऱ्या ख्रिस्ती समाजाला आंदोलन करण्यास भाग पाडू शकतात.

या पोस्टरमध्ये एका अर्धनग्न युवतीच्या खांद्यावर हात ठेवून उभा असलेला कलाकार, हा ख्रिस्ती धर्मगुरूसारख्या वेशात दर्शविला असून, त्यांच्या डाव्या हाताच्या बोटातील चेनला असलेला क्रॉस, त्या स्त्रीच्या उघड्या अंगावर लटकत आहे. सेन्सॉर बोर्डाने याची दखल का घेतली नाही ? अशा समाजविघातक दृश्यांचे सादरीकरण करणाऱ्या विनोद पांडेवर का कारवाई होत नाही ? वादग्रस्त दृश्ये व विषयांचे सादरीकरण केल्यास चित्रपटाची चर्चा अधिक होऊन तो हिट होऊ शकतो, असा त्यांचा समज असेल, तर तो गैर आहे. समस्त ख्रिस्ती समाज व जनता, या चित्रपटावर बहिष्कार टाकून, संबंधितांकडे जाब विचारल्याशिवाय राहणार नाही.

जेरॉन डिकुन्हा, माहीम, मुंबई.

 
</text>
</doc>
