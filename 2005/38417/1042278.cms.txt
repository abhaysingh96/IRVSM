<doc>
<docno>1042278.cms.txt</docno>
<text>
 
महाराष्ट्र
कंटेनरचालकानेच चोरले टीव्ही
[ Sunday, March 06, 2005  02:02:20 am]


म. टा. प्रतिनिधी

ठाणे : व्हिडिओकॉन कंपनीच्या औरंगाबाद येथील कारखान्यातून आणलेल्या 270 टीव्हींचा कंटेनर न्हावा शेवा बंदरातून भिवंडीत राहनाळ येथील एका गोडाऊनमध्ये उतरवणाऱ्या अमर बहादूरसिंग आणि त्याचा सहकारी राजा हरीराम भारद्वाज या दोघांना ठाणे पोलिसांच्या खंडणीविरोधी पथकाने अटक केली आहे. न्यायालयाने त्यांना पाच मार्चपर्यंत पोलिस कोठडी दिली आहे.

एकूण 270 टीव्हींपैकी 100 टीव्ही गोडाऊनमध्ये उतरवण्यात आले. त्यानंतर ते भिवंडी परिसरात विकले गेले. तसे आणखी 39 टीव्ही ठाणे आणि मुंबई परिसरात विकण्यात आले. चोरलेले काही टीव्ही खालसा कंपाउंडमधील गोडाऊनमध्ये असल्याची माहिती मिळाल्यावर सहाय्यक पोलिस आयुक्त शशिकांत महावरकर यांच्या मार्गदर्शनाखाली पोलिस निरीक्षक रवींदनाथ आंग्रे आणि त्यांच्या पथकाने छापा घातला. त्यानंतर अमर व राजा यांनी ज्यांना टीव्ही विकले होते, त्यांचे पत्ते शोधून काढण्यात आले व तेथून टीव्ही हस्तगत करण्यात आले. या कारवाईत 4 लाख 80 हजार रुपयांचे 96 टीव्ही ताब्यात घेण्यात आले. इतर टीव्हींचा शोध सुरू असून आणखी तीन फरार आरोपींचा शोध सुरू असल्याची माहिती अपर पोलिस आयुक्त सुरेश कक्कड यांनी दिली.

 
</text>
</doc>
