<doc>
<docno>1042316.cms.txt</docno>
<text>
 
महामुंबई
प्रशासने बदलली विधानसभेची समीकरणे!
[ Sunday, March 06, 2005  02:51:26 am]


म. टा. प्रतिनिधी

मुंबई : महाराष्ट्रातल्या आघाडी सरकारला सुखासमाधानाने चार श्वास घेऊ द्यायचे नाहीत असे राज्याच्या प्रशासनाने ठरवलेले दिसते. महाराष्ट्र विधानसभा निवडणुकांच्या निकालाची जी आकडेवारी माहिती आणि जनसंपर्क संचालनालयाने प्रसिद्ध केली आहे ती ग्राह्य धरली तर किमान सात मतदारसंघातले चित्र बदलून जाईल!

या मतदारसंघांत एकतर बोगस मतदान झाल्याचे किंवा मतमोजणीतील गफलतीमुळे भलताच उमेदवार निवडून आल्याचे सिद्ध होईल, आणि विधानसभेतील समीकरणे बदलून जातील.

संचालनालयाने प्रसिद्ध केलेल्या अहवालात विलेपालेर् मतदारसंघात एकूण मतदारांची संख्या फक्त 22 हजार 664 दाखवली आहे, तर प्रत्यक्षात झालेले मतदान एक लाख 14 हजार 70 इतके आहे.

मालेगाव मतदारसंघात प्रत्यक्ष मतदान एक लाख 61 हजार 397 इतके आहे, तर मतदारांची संख्या 1 लाख 43 हजार 929 इतकी दाखवली गेली आहे.

धुळयात तर कमालच झाली आहे. येथून राष्ट्रवादीचे राजवर्धन कदमबांडे निवडून आले आहेत. त्यांना मिळालेली मते आहेत 54 हजार 457 तर पराभूत उमेदवार पीआरपीचे सतीश गांगुडेर् यांना चक्क एक लाख 38 हजार 693 इतकी मते मिळाली आहेत.

कामठी मतदारसंघात एकूण मतदार आहेत एक लाख 43 हजार 477 तर मतदान आहे एक लाख 60 हजार 979.

परतुर येथे बबनराव लोणीकर यांना 11 हजार 515 मते मिळून ते आमदार झाले आहेत, तर त्यांचे प्रतिस्पधीर् बसपाचे पराभूत उमेदवार माणिकराव कुंडलिकराव थिटे यांना लोणीकरांपेक्षा 250 जास्तीची म्हणजे 11 हजार 765 मते मिळाली आहेत. गंगापूर मतदारसंघात राज्यातील, कदाचित देशातील सर्वात कमी मतदार असावेत, कारण या अहवालात त्यांची नोंद आहे 252 फक्त आणि झालेले मतदान आहे एक लाख 51 हजार 844! बीडमध्येदेखील कमालच झाली आहे. इथे शिवसेनेचे सुनिल धांडे 86 हजार 581 मते मिळवून आमदार झाले आहेत. तर बसपाचे सय्यद शहीद रहिमतुल्ला यांना आणि राष्ट्रवादीच्या सय्यद सलीम अली यांना सारखीच म्हणजे प्रत्येकी 71 हजार 308 मते मिळाली आहेत. या तिघांच्या मतांची बेरीज होते 2 लाख 29 हजार 197 तर या मतदारसंघातील मतदारांची एकूण संख्याच आहे एक लाख 73 हजार 590 फक्त!!

एकूणच विधानसभेचा चेहरामोहरा बदलण्याऱ्या या आकडेवारीतील चुका ' समर्थन ' या स्वयंसेवी संस्थेने संचालनालयाचे महासंचालक भूषण गगराणी यांना पत्राद्वारे निदर्शनास आणून दिल्या आहेत.

 
</text>
</doc>
