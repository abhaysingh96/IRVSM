<doc>
<docno>1042527.cms.txt</docno>
<text>
 
क्रीडा
चंदिगडमध्ये मोठी उत्सुकता
[ Sunday, March 06, 2005  07:26:48 pm]


वीरेंदर सेहवाग

चंदिगडमध्ये सारे वातावरण क्रिकेटमय होऊन गेले आहे. काल आम्ही येथे आलो आणि पाकिस्तानी क्रिकेटपटूंच्या स्वागताचा मोठा फलक आम्हाला विमानतळावर दिसला. चंदिगडमधील हॉटेलातील कर्मचारीही केवळ खेळाडूंमुळेच नव्हे तर हजारो पाकिस्तानी प्रेक्षकांचे आतिथ्य करण्यास उत्सुक दिसत आहेत. कालच आमच्या संघातील सारे खेळाडू चंदिगडला आले आहेत. येथील हवामान पाहता सकाळी फलंदाजी करणे सोपे ठरणार नाही. येथे थंडीही खूप आहे. दुपारनंतर फलंदाजी करणे काहीतरी सोपे होईल.

अॅन्ड्र्यू लिपस यांची गैरहजेरी आम्हांला जाणवत आहे. मी जेव्हा कसोटी पदार्पण केले त्यावेळेपासून अॅन्ड्र्यू लिपसच आमचे फिजिओ होते. ते खेळाडूंना छानच ओळखत होते. खेळाडूंच्या दुखापतींची त्यांना पूर्ण कल्पना होती. ते उच्च शिक्षणासाठी ऑस्ट्रेलियाकडे रवाना झाले आहेत. लवकरच ते तो अभ्यासक्रम पूर्ण करून भारतात परततील अशी मला आशा वाटते. त्यांच्या ऐवजी आलेले फिजिओ जॉन ग्लॉस्टर हेही चांगले फिजिओ आहेत याची आम्हाला कल्पना आहे. त्यांनी आमच्या संघातील खेळाडूंविषयी सारी माहिती मिळवली आहेच. या अतिशय महत्त्वाच्या मालिकेत आमच्या संघातील ख्ेाळाडूंना त्यंाच्याकडून मोठी मदत मिळणार याची मला खात्री वाटते. मोहालीत पुरेसा सराव करण्याची संधी मिळाली नाही याचा परिणाम आमच्या संघाच्या कामगिरीवर होऊ शकेल अशी भिती पाकिस्तानच्या व्यवस्थापकांनी व्यक्त केली आहे हे ऐकून मला आश्चर्याचा धक्का बसला.

व्यावसायिक क्रिकेटपटूंना याची सवय असायला हवी असे मला वाटते. दौऱ्यावर बरेचदा असा प्रकार घडतो. शिवाय पाकिस्तानला सरावासाठी एक पूर्ण दिवस मिळणार आहेच. गौतम गंभीरबरोबर पुन्हा एकदा सलामीच्या जोडीत खेळण्याची संधी मला मिळणार आहे. कसोटी आधी गौतम गंभीरबरोबर मी कधी सलामीला गेलेलो नव्हतो परंतु तो माझा दिल्लीचा सहकारी आहे. शिवाय ओएनजीसी संघातही आम्ही एकत्रच खेळतो त्यामुळे आमची दोस्ती चांगली आहे. माझ्याबरोबर सलामीला कोण खेळणार यापेक्षा मी स्वत:ची कामगिरी कशी चांगली होईल याचा विचार करतो. आज सलामीच्या जोडीत मी अगदी शंभर टक्के फिट बसलो आहे. मला गौतम गंभीरकडून चांगली साथ मिळेल आणि भारताची सलामी चांगली होईल अशी आशा मी बाळगून आहे.

आता कसोटीआधीचे दोन दिवस अतिशय महत्त्वाचे आहेत. परिक्षेला तयार होण्यासाठी विद्याथीर् जे काही करतो तेच आम्ही करत आहोत आम्ही काही योजना आखत आहोत, सराव करत आहोत आणि कसोटीआधी जय्यत तयारी करत आहोत. कसोटी आधी मी नेहमी माझ्या सर्वांेत्तम खेळीचे स्मरण करीत असतो. मी 309 धावा काढल्या आहेत ही गोष्ट माझा आत्मविश्वास सतत वाढवत असते.

पाकिस्तानच्या जलदगती गोलंदाजांचीही मी माहिती मिळवत आहे. कोणत्या गोलंदाजावर हल्ला चढवायचा आणि कोणाला बचावात्मक पद्धतीने खेळायचे हे मी मनाशी ठरवत आहे. सलामीच्या दिवशी फलंदाजी करताना निदान पहिल्या तासात तरी ऑफ स्टम्प बाहेरील चेंडू सोडून देण्याचा माझा निर्धार आहे. सामी, राणा आणि रझाक यांच्या गोलंदाजीची मला कल्पना आहे. शिवाय मी या गोलंदाजांच्या व्हिडिओ टेप्स बघितल्या आहेत.

मोहालीच्या मैदानावरच मी आंतरराष्ट्रीय क्रिकेटमध्ये पदार्पण केले आहे. पाकिस्तान विरुद्धच्या त्या सामन्यात माझी कामगिरी काही फारशी चांगली झाली नव्हती. मी त्यावेळी फक्त एक धाव काढून बाद झालो होतो. परंतू नंतर न्यूझीलंड विरुद्ध मी शतक झळकावले होते. यावेळी माझी कामगिरी चांगली होईल अशी आशा करूया. (गेमप्लॅन).

 
</text>
</doc>
