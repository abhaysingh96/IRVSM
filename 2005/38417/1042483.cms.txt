<doc>
<docno>1042483.cms.txt</docno>
<text>
 
लेख
पत्त्यांचे बंगले...बनते, बिगडते!
[ Sunday, March 06, 2005  05:49:47 pm]


बिहार, झारखंड आणि हरयाणा ही नुकतीच निवडणूक झालेली तीन राज्ये आणि गोवा अशा चार राज्यांत सत्तेचे इमले बांधण्याचे काम गेले काही दिवस सुरू आहे... पण हे इमले पत्त्यांच्या बंगल्यांप्रमाणेच भुसभुशीत पायावर उभे आहेत... बनते, बिगडते!

झारखंड, गोवा आणि बिहारची अवस्था सध्या पत्त्यांच्या बंगल्यांसारखी आहे. गोवा व झारखंडच्या राज्यपालांनी प्रतापसिंह राणे आणि शिबू सोरेन यांच्या हाती सत्तेची सूत्रे सोपवली अन् भाजप व रालोआच्या सदस्यांनी त्याविरुद्ध आकांत सुरू केला. राज्यपालांच्या वर्तनाचा दिल्लीत तसेच न्यूज चॅनेल्सवर उद्धारही झाला. संसदेच्या दोन्ही सभागृहांचे कामकाज सलग चार दिवस ठप्प झाले. झारखंडच्या 41 आमदारांपाठोपाठ राज्यपालांचीही राष्ट्रपतींकडे ' परेड ' झाली. गोव्याचे सरकार प्रभारी अध्यक्षाच्या कास्टिंग व्होटवर वाचले, तरी काँग्रेसने सुज्ञपणे तेथे राष्ट्रपती राजवट लागू करण्याचा निर्णय घेतला. झारखंडात ऐनवेळी कोणते नाट्य घडेल, याचा अंदाज करणे कठीण आहे, तर बिहारच्या चित्रकथेत रोज नवे रंग भरले जात आहेत. तिन्ही राज्यांत सरकार कोणाचेही बनो, ते कोणत्या क्षणी कोसळेल याचा नेम नाही, अशी स्थिती आहे.

झारखंडच्या विधानसभेची ही पहिलीच निवडणूक होती. त्यानंतर सत्तेसाठी पराकोटीचा घोडेबाजार सुरू झाला आहे. सत्ताधारी भाजप - जद (यु) आघाडीने सारे कौशल्य पणाला लावून पाच अपक्षांना आपल्या तंबूत ओढले. त्यांना दिल्लीत आणण्याचे कथानक तर अॅक्शन चित्रपटालाही लाजवणारे आहे. गावोगावी हेलिकॉप्टर्स पाठवून आमदार गोळा करण्यात आले. दोन मार्चला सोरेन यांचा रांचीच्या राजभवनात शपथविधी सुरू असताना, काही बलदंड नेत्यांच्या संरक्षणात, या पाच अपक्षांसह रालोआच्या दोन संशयग्रस्त आमदारांना खास जीपने पश्चिम बंगालच्या दिशेने पिटाळण्यात आले. दुर्गापूरहून खरगपूरचा प्रवास रस्तामागेर् आटोपल्यावर, रात्री दोनच्या ट्रेनने हे सारेजण भुवनेश्वरला पोहोचले. ओरिसातून 3 मार्चला इंडियन एअरलाइन्सच्या विमानाने त्यांना दिल्लीला आणण्यात आले. विमानतळावरून हा काफिला थेट गुजरात भवनवर पोहोचला. गुप्ततेसाठी तेथून त्यांची रवानगी राजस्थान, मध्यप्रदेश आदी भवनांत करण्यात आली. दरम्यान बाकी आमदार गुजरात भवनावर पोहोचले. पण झारखंडबाबत सोनिया गांधी आणि मनमोहन सिंग यांच्या वतीने बचावात्मक विधाने सुरू होताच भाजप नेत्यांचे चेहरे उजळले. राष्ट्रपतींसमोर 41 आमदारांची ओळखपरेड शुक्रवारी करण्याचे भाजपने ठरवले होते. दरम्यान पाच अपक्षांपैकी एकजण हातातून निसटल्याची अफवा वाऱ्यासारखी पसरली.

झारखंड ऑपरेशनचे सूत्रसंचालन करणाऱ्या राजनाथ सिंग, प्रमोद महाजन व वेंकय्या नायडू यांचे धाबे दणाणले. राष्ट्रपतींसमोरच्या ओळखपरेडची वेळ तातडीने बदलण्यात आली. शुक्रवारऐवजी गुरूवारी संध्याकाळीच सर्वांना राष्ट्रपतींसमोर उभे करण्यात आले. एका आमदाराला चक्क रुग्णवाहिकेतून आणण्यात आले. संख्याबळ पाहताच राष्ट्रपतींनी राज्यपालांना दिल्लीत बोलावून घेतले. 81 सदस्यांच्या सभागृहात भाजपने 41 आमदार जमवल्याचे चित्र साऱ्या देशाने पाहिले. हे आमदार रालोआच्या गोटात कितीकाळ टिकतील, याची खात्री कोणालाही नाही. दरम्यान राज्यपाल सय्यद सिब्ते रझी राष्ट्रपतींच्या निमंत्रणानुसार दिल्लीत दाखल झाले. तातडीने बहुमत सिद्ध करण्यासाठी सोरेन यांना आदेश देण्याचा निर्णय या भेटीत झाला. अंकगणिताची विधानसभेतील अखेरची स्पर्धा आता बाकी आहे. तोपर्यंत पाचही अपक्ष भाजपच्या कडेकोट बंदोबस्तात राहणार आहेत. कुटुंबियांशीही त्यांची भेट होणे अशक्य आहे.

औटघटकेचे का असेना, मुख्यमंत्रीपदाचे शिबू सोरेन यांचे स्वप्न एकदाचे पूर्ण झाले. बहुमतापर्यंतचा प्रवास अवघड असल्याची जाणीव, लालकृष्ण अडवाणींना निवडणूक प्रचारातच झाली होती. मजबूत बहुमतासाठी सोरेन यांच्याशी सूत जमवण्याचे प्रयत्नही भाजपने सुरू केले होते. त्यांना मुख्यमंत्रीपद देण्याचीही भाजपची तयारी होती. निकालानंतर काँग्रेस, झामुमो अन् राजदचे 33 तर रालोआचे 36 असे बलाबल झाले. स्टीफन मरांडींसह उर्वरित 12 पैकी 7 आमदार सध्या भाजपच्या विरोधात अन् सोरेन यांच्या बाजूने असल्याचे दृश्य आहे. सोरेन स्वत:च सत्तेसाठी रालोआकडे जाण्याचा धोका काँग्रेसला जाणवत होता. संधी मिळताच सोरेन यांचा शपथविधी घडवून त्यांना रोखण्यात आले. 25 वर्षांपूवीर्च्या हत्याप्रकरणात आरोपी असल्याने सोरेन ' दागी ' असल्याची हाकाटी भाजपने संसदेत तसेच बाहेर चालवली आहे. सोरेन यांनी सत्तेसाठी भाजपबरोबर जाणे पत्करले असते तर त्यांच्यावरचे सारे कलंक क्षणार्धात नष्ट होऊन ते पवित्र ठरते!

सत्तेच्या बिहारी गणितात लालू प्रसाद यादव हरले, मात्र जिंकले कोणीच नाही. निवडणुकीच्या ओव्हर्स संपल्यानंतर, सत्तेचा सामना आता दिल्लीत रंगला आहे. प्रत्येक खेळाडूला इथे संधी आहे. काँग्रेसचे समर्थन मिळताच गुरुवारी लालू सोनियांना भेटले आणि राजदचे सरकार बनवण्याची खटपट त्यांनी सुरू केली. राष्ट्रवादी काँग्रेस आणि मार्क्सवाद्यांचे समर्थनही त्यांना मिळाले. लालूंची संख्या 96 वर पोहोचली. त्याचवेळी पाटण्यात रामविलास पासवान राज्यपाल बुटासिंगांकडे पोहोचले. पासवानांचा लालूंच्या विरोधातला पराकोटीचा द्वेष लक्षात येताच, बिहारमध्ये झारखंडी प्रयोगाच्या पुनरावृत्तीला लगाम घातला गेला. बिहारच्या 17 अपक्षांमध्ये बहुतेकजण कोणत्या न कोणत्या पक्षाचे बंडखोर आहेत. हे सारेजण राजदच्या गोटात आले (जे अशक्यच आहे) तरीही युपीएचे संख्याबळ 113 च्या पुढे सरकत नाही. सत्तेसाठी आवश्यक 122 च्या संख्येसाठी, पासवानांच्या लोकजनशक्ती पक्षाला आजतरी पर्याय नाही. झारखंडच्या राष्ट्रपतींकडील ओळखपरेडनंतर दुसरीकडे भाजप-जद(यु) नेही बिहारमध्ये सरकार बनवण्याचा प्रयत्न सुरू केला आहे. लालूंना सत्तेबाहेर ठेवण्यासाठी नितीशकुमार आणि पासवान एकत्र आले अन् भाजपने त्यांना बाहेरून पाठिंबा दिला तर संख्याबळ 121 वर पोहोचते. पासवान त्यालाही तयार नाहीत. अंतिम पर्याय राष्ट्रपती राजवटीचाच शिल्लक राहतो.

पासवानांच्या पक्षात गुन्हेगारीचे आरोप असलेले दहाजण निवडून आले आहेत. यापैकी काही आजही तुरुंगात आहेत. उरलेल्यांमध्ये काही जद(यु) तर काही राजदशी बंडखोरी करून निवडून आले आहेत. या सर्वांना सत्तेची सावली हवी आहे, ते कितीकाळ पासवानांचा अहंकार सहन करतील, हाही प्रश्ान्च आहे. तिहारच्या तुरुंगातील पप्पू यादवांचा प्रभाव सहा अपक्षांवर आहे. जे सरकार सत्तेवर येईल, त्याला क्षणोक्षणी अग्निपरीक्षेला सामोरे जावे लागणार आहे.

गोव्यात शुक्रवारी हंगामी अध्यक्षांच्या मतावर प्रतापसिंह राणे सरकार तरले. संध्याकाळी केंदीय मंत्रिमंडळाने तिथे राष्ट्रपती राजवटीची शिफारस केली. सवोर्च्च न्यायालयातल्या परीर्करांच्या याचिकेची सुनावणी बाकी आहेच. या सुनावणीत राज्यपालांच्या निर्णयाची कायदेशीर चिकित्सा होईल. हरयाणात काँग्रेसला तीनचतुर्थांश बहुमत मिळाले. भूपेंदसिंग हुड्डांची मुख्यमंत्रीपदी निवड झाली. मात्र तिथेही सारे काही आलबेल नाही. हरयाणाच्या राजकारणातले मिस्टर नटवरलाल, भजनलाल मुख्यमंत्रीपदाचे प्रबळ दावेदार होते. निवडून आलेल्या आमदारांमध्ये त्यांचे सर्वाधिक समर्थक आहेत. हुड्डांची निवड होत असतानाच भजनलाल समर्थकांनी सोनिया गांधींच्या विरोधात घोषणा दिल्या अन् पाठोपाठ भजनलाल यांनी प्रदेशाध्यक्षपदाचाही राजीनामा दिला.

आघाडी सरकारच्या काळात नेमके बहुमत कोणालाच मिळत नाही. मिळालेच तर त्यात प्रत्येक स्पर्धकाचे अहंकार, फ्रॅक्चर्ड मँडेटमुळे सत्तेचे सारे बंगले पत्त्यांचे... बनताक्षणीच बिघडणारे!

सुरेश भटेवरा

 
</text>
</doc>
