<doc>
<docno>1042486.cms.txt</docno>
<text>
 
अग्रलेख
एका ताऱ्याचा उदय
[ Sunday, March 06, 2005  05:54:56 pm]


मराठी माणसाची सर्वच आघाड्यांवर पीछेहाट चालू असताना मुंबईच्या मध्यमवर्गात जन्मलेल्या व वाढलेल्या अभिजीत सावंतने ' इंडियन आयडॉल ' बनून समस्त मराठी जगताला आश्चर्याचा सुखद धक्का दिला आहे.

मराठी जनतेच्या वतीने अभिजीतचे हादिर्क अभिनंदन. संगीताला भाषा, प्रांत, धर्म यांच्या मर्यादा मान्य नसतात, हे खरे, पण अभिजीत या स्पधेर्च्या अंतिम फेरीत पोहोचत असताना मात्र ' आपला ' अभिजीत ही भावना मुंबईकर मराठी माणसांमध्ये जागृत झाली आणि त्याच्या नावाचा एसएमएस करण्याची जणू अहमहमिका लागली.

पक्षीय अभिनिवेश नसला की, मराठी माणूस एक होतो, याचे दर्शन जसे यामुळे घडले, तसेच मराठी माणसाच्या मनाला असुरक्षिततेची आणि पराभूतपणाची जी टोचणी सुप्तपणे टोचत आहे, तीही यातून व्यक्त झाली. त्यामुळेच अभिजीतच्या विजयासाठी मुंबईतील मराठी माणसांमध्ये जी सामूहिक भावना निर्माण झाली, तशी ती पुणे, नासिक वगैरे शहरांत दिसली नाही. याचे कारण त्या शहरांत मराठी समाजाच्या अस्तित्वालाच अद्याप कुणी आव्हान दिलेले नाही.

भारतात टीव्हीचे प्रसारमाध्यम सुरू झाल्यापासून अनेक स्पर्धात्मक कार्यक्रम सुरू झाले. ' सारेगम ' सारखे गाण्याचे स्पर्धात्मक कार्यक्रमही अनेक वर्षे चालले आणि त्यातून अनेक गुणवंत निवडले गेले. ते पुढे गाण्याच्या क्षेत्रात नावारुपालाही आले. पण ' इंडियन आयडॉल ' ला ज्या पद्धतीची प्रसिद्धी मिळाली, तशी कोणत्याच कार्यक्रमाला मिळाली नाही.

दोन वर्षांपूवीर्पर्यंत ' कौन बनेगा करोडपती ' हा कार्यक्रम असाच लोकप्रिय होता. पण त्यात केवळ स्पर्धकांचा कस लागत होता. घराघरांतून हा कार्यक्रम पाहणाऱ्या प्रेक्षकांचा त्यात सहभाग नव्हता. ' इंडियन आयडॉल ' ने प्रत्येक प्रेक्षकाला परीक्षकाच्या भूमिकेत नेऊन बसवल्याने कार्यक्रमाची लोकप्रियता कमालीची वाढली.

अमेरिकेतील ' अमेरिकन आयडॉल ' या लोकप्रिय कार्यक्रमाची ' इंडियन आयडॉल ' मध्ये कौशल्याने नक्कल करण्यात आली. त्याच्या चटपटीत जाहिरातींमुळे जनतेच्या मनातील उत्सुकता शिगेला जाऊन पोहोचली. चॅनेल चालवणाऱ्यांचे माकेर्टिंगचे हे कौशल्य वाखाणण्याजोगे आहे. ' इंडियन आयडॉल ' मध्ये परीक्षक असले, तरी त्यांच्यावर फारशी जबाबदारी नव्हती, कारण विजेत्यांची निवड प्रेक्षकांनीच करायची होती. त्यासाठी एसएमएस हे माध्यम होते. हे योग्य का, हा वादाचा मुद्दा आहे.

संगीत ही प्रगत कला आणि शास्त्र आहे. त्याचे परीक्षण करण्यासाठी तज्ज्ञ परीक्षक हवेत. गाणे आवडले की नाही, याचा निवाडा आमप्रेक्षक देऊ शकतात, पण त्यामुळे गायक चांगला किंवा कमी प्रतीचा ठरत नाही. अर्थात ' इंडियन आयडॉल ' सारख्या कार्यक्रमाकडे ' गुणाची परीक्षा ' म्हणून पाहण्यापेक्षा ' अंमळ करमणूक ' म्हणूनच पाहायला हवे.

एसएमएसद्वारे विजेत्याची निवड होणार असल्याने मोबाइल कंपन्यांचा एका आठवड्यात तब्बल पंधरा कोटी रुपयांचा धंदा झाल्याचे बोलले जाते. हा आकडा जर खरा असेल, तर अशा स्पर्धा यापुढे वारंवार आणि अनेक चॅनेल्सवरून होताना दिसतील. असो. स्पधेर्च्या अनेक फेऱ्या पार करत मुंबईचा अभिजीत आणि छत्तीसगडमधल्या भिलाईमधून आलेला अमीत साना हे दोन युवा गायक अंतिम फेरीत पोहोचले, तेव्हा अभिजीतची तयारी अधिक चांगली असल्याचे जाणवत असले, तरी आयोजकांच्या दृष्टीने ही केवळ गाण्याची नव्हे, तर ' परफॉरमन्स ' ची परीक्षा होती. त्यामुळेच गाण्याबरोबरच रंगमंचावरचा वावर, केशरचना, वेशभूषा या साऱ्यांना महत्त्व देण्यात येत होते. हे योग्य आहे का, हा स्वतंत्र चचेर्चा विषय असला, तरी ही सर्व दिव्ये अभिजीतने लीलया पार केली हे विशेष. त्याच्या गाण्यात आणि वागण्या-वावरण्यात सहजता आणि आत्मविश्वास पदोपदी जाणवत राहिला. त्यामुळेच तो यशस्वी होऊ शकला.

तीन वर्षांपूर्वी हर्षवर्धन नवाथे या मराठी मध्यमवगीर्य युवकाने अमिताभ बच्चनसमोर शांतपणे बसून ' करोडपती ' होण्याची स्पर्धा जिंकली होती. अभिजीतसुद्धा अशाच पार्श्वभूमीवर मोठा झाला. या दोघांचे यश मराठी तरुणांसाठी वस्तुपाठ ठरावा, असे आहे.

अभिजीत लहानपणापासून गात होता व अलीकडे छोट्यामोठ्या ऑर्केस्ट्रामधून आपली कला सादर करत होता. त्यावेळी त्याची नजर उत्तुंग यशाची शिखरे न्याहाळत असावी. त्यामुळेच संधी मिळताच त्याने ते शिखर सर करण्याची तयारी केली आणि तिथे पोहोचून आपला ध्वजही लावला. आता त्याला एक कोटी रुपयांबरोबरच संधीची विशाल दारे खुली झाली आहेत. त्याचा तो कसा वापर करतो, यावर त्याचे पुढील यश अवलंबून आहे.

हिंदी चित्रपट गाण्याच्या क्षेत्रात मंगेशकर भगिनी, अलीकडच्या काळातील साधना सरगम, सुरेश वाडकर असे मोजके अपवाद वगळता मराठी माणूस फारसा चमकला नाही. सुधीर फडके, वसंत देसाई, सी. रामचंद, स्नेहल भाटकर असे काही संगीत दिग्दर्शक चमकले. अभिजीतच्या रुपाने हिंदी संगीताच्या क्षितिजावर नवा तारा उदयाला आला आहे. तो बराच काळ चमकत राहील, अशी आशा करूया.

 
</text>
</doc>
