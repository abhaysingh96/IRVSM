<doc>
<docno>1042496.cms.txt</docno>
<text>
 
महाराष्ट्र
शाळेची वाढलेली वेळ मुलांना मनोरुग्ण करणारी
[ Sunday, March 06, 2005  06:40:48 pm]


वर्धा : शिक्षणतज्ज्ञांना विचारात न घेता अमलात आणण्यात आलेली ' वाचन-लेखन विकास हमी योजना ' निरक्षर मुलांना शहाणे करण्याऐवजी मानसिक रुग्णच करून सोडणारी आहे, अशी टीका राज्य माध्यमिक शिक्षक संघाने केली असून या योजनेविरोधात राज्यभर आंदोलन करण्याबरोबर न्यायालयात जाण्याचा इशाराही दिला आहे.

शैक्षणिकदृष्ट्या मागास राहिलेल्या विद्यार्थ्यांसाठी सरकारने वाचन लेखन विकास हमी योजना राज्यातील प्राथमिक शाळांमध्ये एक मार्चपासून सुरू केली आहे. शाळेच्या वेळेनंतर तीन तास लेखनवाचनाच्या उपक्रमांना देण्यासाठी शाळेची वेळ एकूण नऊ तासांची करण्यात आली आहे. यामुळे शिक्षकही नऊ तास अध्यापनाच्या कामात बांधलेले राहतात. शिवाजीराव पाटील यांच्या नेतृत्वाखालील राज्यातील सर्वांत मोठ्या प्राथमिक शिक्षकसंघटनेने यासंदर्भात तीव्र नाराजी व्यक्त केली आहे. पूवीर्प्रमाणे शाळेची वेळ 11 ते पाच अशी करून त्यातला एक तास लेखन- वाचन विकासासाठी वेगळा काढावा, असा पर्याय संघाने सरकारला याआधीच सुचविला आहे.

योजनेतील काही त्रुटी संघटनेने निदर्शनाला आणून दिल्या आहेत. शिक्षणप्रक्रियेत समाविष्ट असणाऱ्या एकाही तज्ज्ञाचा विचार अंमलबजावणीआधी घेण्यात आलेला नव्हता. शिक्षक व मुलांच्या मानसिक क्षमतेचा विचारही सरकारने केलेला नाही. हातावर पोट असणाऱ्यांच्या मुलांचा सगळा वेळ अशा प्रकारे शाळेत जाऊ लागला तर मुलांना शाळेतून काढण्याकडे पालकांचा कल वाढेल आणि ही मुले शिक्षणप्रक्रियेतून बाहेरच फेकली जातील, अशी भीती यासंदर्भात व्यक्त करण्यात आली आहे. लिहिता वाचता आलेच पाहिजे, असा आग्रह धरणारे सरकारच सर्वशिक्षा अभियानाच्या निमित्ताने बांधकाम व तत्सम अशैक्षणिक कामे करवून घेत असल्याचा आरोपही यावेळी करण्यात आला आहे. शिक्षकांना वर्षभर फक्त अध्यापनच का करू दिले जात नाही, असा संघटनेचा सवाल आहे.

योजना अमलात आणण्यापूवीर् शिक्षकसंघटनांचा विचार घेतलाच पाहिजे, असा आग्रह धरणाऱ्या संघाने म्हटले आहे की, नेहमीच्या वेळेप्रमाणे शिक्षकांचा बराचसा वेळ अभ्यासेतर कामांमध्ये जातोच ; नव्या वेळेप्रमाणे तर ते वेठीलाच धरले जातात.

 
</text>
</doc>
