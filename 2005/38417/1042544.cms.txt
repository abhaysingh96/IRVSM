<doc>
<docno>1042544.cms.txt</docno>
<text>
 
देश-विदेश
चौतालांमागे आता हूडांचा ससेमिरा?
[ Sunday, March 06, 2005  07:49:32 pm]


वृत्तसंस्था

चंडीगढ : ' हरयाणाचा बिहार होतो आहे ; तो होऊ देणार नाही ', असे मुख्यमंत्री झाल्यावर पहिल्याच पत्रकार परिषदेत सांगतानाच, माजी मुख्यमंत्री ओमप्रकाश चौताला यांच्यावरील खटल्यांच्या तपासाला आता वेग येणार, असे संकेत भूपिंदरसिंग हूडा यांनी रविवारी दिले.

नवे मुख्यमंत्री या नात्याने काही उच्चपदस्थांच्या बदल्याही भूपिंदरसिंग हूडा यांनी तातडीने केल्या आहेत. हवासिंग हूडा यांना हरयाणाचे अॅडव्होकेट जनरलपद बहाल करण्यात आले आहे ; तर आजवर ' पोलिसदल सुधारणा विभागा ' चे महानिरीक्षक असलेल्या परमवीरसिंग राठी यांना सीआयडीचे महासंचालकपद देण्यात आले आहे. मुख्यमंत्र्यांच्या कार्यालयातील मुख्य सचिवपदी एम. एल. तायल यांची, तर विशेष कार्य अधिकारीपदी के. व्ही. सिंग व सुरेन्द पाल यांची नियुक्ती झाली आहे. या पाच बदल्यांखेरीज आणखीही काही बदल लवकरच होणार, असे समजते.

मुख्यमंत्री या नात्याने हरयाणातील कायदा-सुव्यवस्था आणि विकास, तसेच प्रशासनातील पारदर्शकता यांकडे आपण लक्ष देणार असल्याचे हूडा यांनी पत्रकार परिषदेत सांगितले. वादग्रस्त सतलज- यमुना जोड कालव्याचे काम पूर्ण करण्यासाठी पावले उचलू, असे ते म्हणाले ; मात्र या वादात सोनिया गांधी यांच्या हस्तक्षेपाचा मुद्दा त्यांनी खोडून काढला. ' प्रकरण सुप्रीम कोर्टापुढे असताना सोनिया गांधींचा प्रश्ान् येतोच कोठे ?' असा प्रतिसवाल हूडांनी केला.

माझ्या कामाची फळे सहा महिन्यांत दिसतील. येत्या आठवड्याभरात सर्व खात्यांच्या सचिवांकडून स्थितीदर्शक श्वेतपत्रिका आणि सुधारणांसाठी सूचना आपण मागवल्या आहेत, त्यानंतर दर पंधरवड्याने आढावे घेणार आहोत, असे त्यांनी नमूद केले. प्रसारमाध्यमांनी आमच्या कामावर लक्ष ठेवावे, विधायक टीका करावी, आदी सुविचारही हूडांनी ऐकवले.

 
</text>
</doc>
