<doc>
<docno>1042308.cms.txt</docno>
<text>
 
महाराष्ट्र
आदिवासी भागात प्रत्येकी एक तरी शाळा सुरू करावी
[ Sunday, March 06, 2005  02:43:21 am]


म. टा. प्रतिनिधी

पुणे : शैक्षणिक उपलब्धतेच्या अभावामुळे सामाजिक विषमता निर्माण होत असल्याने मोठ्या खाजगी शैक्षणिक संस्थांनी आदिवासी भागात प्रत्येकी एक शाळा सुरू करून भटके विमुक्त आणि मुलींसाठी शाळा उघडण्याची सूचना केंदीय कृषी मंत्री शरद पवार यांनी शनिवारी केली.

सिंहगड टेक्निकल एज्युकेशन सोसायटीच्या शैक्षणिक संकुलाचे उद्घाटन पवार यांच्या हस्ते झाले. कार्यक्रमाला उपमुख्यमंत्री आर. आर. पाटील, पाटबंधारे मंत्री अजित पवार, उर्जा मंत्री दिलीप वळसे- पाटील, उच्च व तंत्रशिक्षण मंत्री सुरेश जैन उपस्थित होते.

नावाजलेल्या शैक्षणिक संस्थांनी सामाजिक भान म्हणून आदिवासी भागात एक शाळा उघडल्यास सामाजिक विषमतेला उत्तर मिळेल, असेही पवार म्हणाले. ज्ञान ही भांडवलाची संकल्पना झाली असल्याने विविध परदेशी भाषा शिकण्याकडे लक्ष देण्याचे आवाहन पवार यांनी केले. परदेशी भाषा शिकण्यासाठी शैक्षणिक संस्थांमध्ये ' लँग्वेज लॅबोरेटरी ' सुरू झाल्यास व्यवसायासाठी त्याचा उपयोग होणार असल्याचे पवार यांनी नमूद केले.

प्राथमिक शिक्षण अधिक दजेर्दार करण्याची गरज असून उच्च शिक्षणाकडेही दुर्लक्ष करून चालणार नाही, असे पवार म्हणाले.

माहिती-तंत्रज्ञान आणि जैविक शास्त्र हे ज्ञानाचे महामार्ग आहेत. माहिती- तंत्रज्ञानामुळे पुण्यात गेल्या तीन महिन्यांत 17 हजार तरुणांना नोकऱ्या मिळल्या आहेत. आगामी तीन महिन्यांत आणखी 10 हजार इंजिनीयर्सची गरज असल्याचे पवार यांनी निदर्शनास आणून दिले. देशात पुणे आणि कोलकात्यामध्ये विज्ञान विद्यापीठे सुरू करण्यात येणार आहेत. त्याचा लाभ तरुणांना होणार असल्याचे त्यांनी सांगितले. ' शिक्षणसम्राट ' म्हणून वावरणाऱ्यांचे पाय जमिनीवर आणण्यासाठी धोरण आखणार असल्याचा इशारा उपमुख्यमंत्री आर. आर. पाटील यांनी दिला.

 
</text>
</doc>
