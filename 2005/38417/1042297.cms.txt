<doc>
<docno>1042297.cms.txt</docno>
<text>
 
महाराष्ट्र
आगाशीतले 'ते' दरोडेखोर नव्हतेच?
[ Sunday, March 06, 2005  02:25:42 am]


म. टा. वृत्तसेवा

वसई : आगाशीत ठार झालेले तीन दरोडेखोर खंडणी अथवा व्यवहारातील वादातून वसुलीसाठी सोमपुरा यांच्या घरी आल्याचा प्राथमिक अंदाज वर्तवण्यात येत आहे. दोन मृतदेहांची ओळख पटली नसून जखमी दरोडेखोर चुकीची माहिती देत असल्याने तपासात अडथळे येत आहेत.

राज्याचे अतिरिक्त पोलिस महासंचालक (कायदा-सुव्यवस्था) जीवन वीरकर यांनी शनिवारी वसईला भेट देऊन आगाशी आणि राजोडी परिसराचा दौरा केला. त्यानंतर त्यांनी नालासोपारा आणि विरार पोलिस ठाण्यात जाऊन माहिती घेतली. त्याचबरोबर विविध राजकीय नेत्यांशी बोलून आढावा घेतला.

भरत सोमपुरा जैन मंदिरासाठी लागणाऱ्या दगडाचं काम करतात. घटनेच्या दिवशी भरत यांची आई आणि वडिल घरी होते. चारजणांनी भरत घरी आहे काय, अशी चौकशी करीतच घरात प्रवेश मिळवला. त्यानंतर त्यांनी भरतची आई उषा सोमपुरा यांच्यावर चॉपरने हल्ला केला. हे शेजारच्या देवरुखकर यांनी पाहिले आणि आरडाओरडा केला. तेव्हा घाबरून चौघांनी पळ काढला. चौघेही जमावाच्या हाती लागल्याने संतप्त जमावाने केलेल्या मारहाणीत तिघेजण जागीच ठार झाले. जखमी संदीप मोरे पोलिसांच्या हाती लागला.

त्याने दिलेल्या माहितीनुसार अखलाख शेख हा दरोडेखोर असल्याचे निष्पन्न झाला. त्याचा मृतदेह त्याच्या भावाने ताब्यातही घेतला. मोरे विरारमधील एका खूनप्रकरणात जन्मठेप भोगत असून सध्या तो पॅरोलवर बाहेर आला आहे. संदीप चुकीची माहिती देत असल्याने ठार झालेल्या दोघांचा ठावठिकाणा लागणे कठीण झाले आहे.

 
</text>
</doc>
