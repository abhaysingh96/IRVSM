<doc>
<docno>1042477.cms.txt</docno>
<text>
 
धावते जग
सहकारी बँकांपुढे आव्हान
[ Sunday, March 06, 2005  05:43:54 pm]


नागरी सहकारी बँकांपुढे गेल्या काही वर्षांत आथिर्क संकट उभे ठाकले आहे. खाजगी बँकांच्या आक्रमकपणापुढे आणि सरकारी बँकांनीही स्पधेर्त टिकाव धरण्यासाठी केलेल्या उपाययोजनांमुळे सहकारी बँकांना आपल्या व्यूहरचनेचा नव्याने विचार करण्याची गरज निर्माण झाली आहे. पण सध्या अडचणीत आलेल्या या क्षेत्राला मदत करण्यासाठी रिझर्व बँक सरसावली आहे, हे महाराष्ट्राच्या दृष्टीने स्वागतार्ह आहे ; कारण देशात असलेल्या 1924 नागरी सहकारी बँकांपैकी जवळपास एकतृतीयांश महाराष्ट्रात आहेत.

बाकीच्या प्रामुख्याने गुजरात, कर्नाटक, तामिळनाडू आणि आंध्र प्रदेश येथे आहेत, हे लक्षात घेता रिझर्व बँकेने या क्षेत्राला सहाय्य करण्यासाठी टास्क फोर्स नेमण्याचे महत्त्व लक्षात येते.

सध्या या बँकांबाबत मोठी अडचण म्हणजे राज्य सरकार आणि रिझर्व बँक यांचे त्यांच्यावरील नियंत्रण. इतर बँका या पूर्णपणे रिझर्व बँकेच्या अखत्यारीत येतात. अनेक नागरी सहकारी बँकांचा कारभार ढेपाळण्यामागे कारण आहे ते सहकार खात्याच्या काही अधिकाऱ्यांना हाताशी धरून आपले गैरव्यवहार लपवण्यात त्या यशस्वी ठरतात हे. असे दुहेरी नियंत्रण रद्द करून इतर बँकांप्रमाणे नागरी सहकारी बँकांना फक्त रिझर्व बँकेचे कायदेकानू लागू होण्याची गरज आहे.

आणखी एक कारण म्हणजे, मूठभर संचालक निवडणुकीचे राजकारण करत बँकेवर आपली पकड घट्ट करतात. यापैकी अनेक मंडळींना, बँकिंग क्षेत्रात झपाट्याने होत असलेल्या बदलांची जाणीव नसते. नवनवीन तंत्रज्ञानाच्या जोरावर इतर व्यापारी बँका ग्राहकांना आकषिर्त करून घेत असताना मुंबई, पुण्यातील अनेक जुन्या, नामवंत सहकारी बँका साचेबंद पद्धतीने कारभार हाकत आहेत.

बँक ही पैसे काढणे आणि ठेवणे इतक्यापुरती मर्यादित नसून ग्राहकाला इतर अनेक सेवा पुरवणारी संस्था बनली आहे. बँकेत पाऊल न टाकताही ग्राहकाला तिच्याबद्दल आपुलकी वाटू शकते, हे आता सिद्ध झाले आहे. नागरी सहकारी बँकांनी हा बदलता प्रवाह ओळखला नाही, तर रिझर्व बँकेने मदत करूनही त्यांना तरता येणार नाही. कार्यपद्धतीत बदल, कर्मचाऱ्यांना सतत प्रशिक्षण अशा उपायांनीच या बँका प्रगती करू शकतील हे रिझर्व बँकेने त्यांना स्पष्ट करण्याची गरज आहे.

आता या बँकांनी रिझर्व बँकेच्या टास्क फोर्सशी सल्लामसलत करून आपल्यातील ' ब्लॅक शिप्स ' बाहेर काढायला हव्यात.

 
</text>
</doc>
