<doc>
<docno>1042330.cms.txt</docno>
<text>
 
सदर
कवी आणि कवडा!
[ Sunday, March 06, 2005  03:06:16 am]


' नक्षत्रांचे देणे ' मानली जाणारी उत्स्फूर्त प्रतिभा लाभलेले कवी चित्रपटांसाठी गीतरचना करणाऱ्यांपेक्षा नेहमीच स्वत:ला श्रेष्ठ मानतात. वास्तविक गीतकार हा देखील प्रतिभावंत असू शकतो हे मराठी रसिकांनी गदिमा, शांता शेळके, सुधीर मोघे प्रभृती नामवंत गीतकारांच्या रूपाने पाहिलेले आहेच.

पार्ल्याच्या पुनर्वसू प्रकाशनाने कवी नीतीन आखवे यांच्या ' फुलले रे क्षण माझे ' या गीतसंग्रहाचे प्रकाशन सुधीर मोघे यांच्याच हस्ते लोकमान्य सेवा संघाच्या गोखले सभागृहात आयोजित केले होते. तेव्हा हा कवी आणि गीतकार यांच्यातील श्रेष्ठाश्रेष्ठतेचा वाद अभावितपणे चचेर्ला आलाच. कारण आशाताईंनी गायलेल्या ' फुलले रे क्षण माझे फुलले रे ' या गाण्यामुळेच प्रथम आखवे सर्वपरिचित झाले. या काव्यसंग्रहातही प्रकाशकांनी प्रामुख्याने त्यांची लोकप्रिय गीतेच संग्रहित केलेली आहेत.

त्याचा परामर्श घेऊन अध्यक्ष मोघे म्हणाले की, गीतकार म्हणून आखवे यांची उपेक्षा करण्याची काहीच गरज नाही. कारण जीवनाला अटीतटीने भिडणारा हा कवी आपले जीवनानुभव अत्यंत सच्चेपणाने व्यक्त करतो. आणि शेवटी गीतकार म्हणून काहींकडून अवहेलना झालेल्या परंतु ' जन्मजान्हवी ' ने आपले काव्यगुण निविर्वादपणे सिद्ध करून गेलेल्या शांताबाई शेळके सांगून गेलेल्याच आहेच : कवीच्या मनाच्या गाभाऱ्यात अमूर्त असलेली कविता जेव्हा मूर्तरूप घेऊन कागदावर उतरते, तेव्हा तिच्यावर कारागिरीचे संस्कार असतातच. पण म्हणून ती हीन ठरत नाही.

मुख्यमंत्री येती घरा...

मध्यमवगीर्य माणसांच्या घरात, तेही थेट स्वयंपाकघरात मुख्यमंत्री विलासराव देशमुख एरव्ही कशाला गेले असते ? ठाण्यात त्यांना स्वयंपाकघराचा रस्ता धरावाच लागला. निमित्त होते महानगर गॅसच्या ' पीएनजी ' च्या उद्घाटनाचे. यानिमित्ताने मुख्यमंत्र्यांचे पाय घराला लागण्याचे भाग्य ठाण्यातील हायवे दर्शन सोसायटीतील रंगनाथ लिमये यांना लाभले.

त्यांच्याच घराची निवड का ? हॉलच्या आधी स्वयंपाकघर असल्यामुळे! हो ना, हायवे दर्शनच्या ए आणि बी या दोन विंगमध्ये तळमजल्यावर सहा ते आठ बिऱ्हाडं राहतात. पण त्यांच्या सगळ्यांच्या घरात दरवाजा उघडल्यानंतर आधी येतो हॉल आणि मग लागते स्वयंपाकघर. केवळ लिमये (ते सोसायटीचे सेक्रटरीही आहेत.) यांच्याच घरात दरवाजातून आत आल्यावर आधी स्वयंपाकघर येते आणि मग दिवाणखाना. मुख्यमंत्र्यांच्या सुरक्षा अधिकाऱ्यांना त्यामुळेच हे घर पसंत पडले आणि लिमयेंच्या दारी मुख्यमंत्री आले.

नव्या कोऱ्या शेगडीवर फित लावलेल्या लायटरने मुख्यमंत्र्यांनी गॅस पेटवला आणि ठाण्यात पाईप नॅचरल गॅस येण्याचा मार्ग मोकळा झाला. उद्घाटनासाठी आलेले मुख्यमंत्री लिमयेंच्या घरात पाच मिनिटे होते. ते म्हणाले, आजवर मी असंख्य उद्घाटने केली आहेत, पण कोणाच्या घरी जाऊन उद्घाटन करण्याचा हा पहिलाच प्रसंग आहे. मुख्यमंत्री भेटीनं आनंदून गेलेल्या कालिंदी लिमये आणि त्यांचा मुलगा नीलेश यांच्या दृष्टीने आजवर टीव्हीवर पाहिलेलं प्रसन्न, रुबाबदार व्यक्तिमत्व आपल्या घरात येऊन गेलं, ही आनंदाची आणि अभिमानाचीच गोष्ट आहे.

उद्घाटनाचा हा समारंभ अवघ्या पाच मिनिटांत संपला आणि मुख्यमंत्री आव्हाडांच्या ' संघर्ष ' कडे रवाना झाले. लिमये कुटंुबियांच्या मनात मात्र ... आणिक स्मृती ठेवून गेले!

राजकारणी व राजकारण...

' ऑकिर्ड ' हे पहिले पर्यावरणरक्षी हॉटेल काढून आणि ' इडली, ऑकिर्ड आणि मी ' हे आत्मकथन लिहून अभूतपूर्व यश मिळवलेले विठ्ठल कामत हा राजकारणात ओढायला छान बकरा ठरेल, असे मांडे कुठला राजकीय पक्ष मनातल्या मनात खात असेल, तर हा हन्त! ' आपल्याला खोटे बोलता येत नाही ; त्यामुळे राजकारणाला आपण अगदी अयोग्य आहोत. त्यामुळे राजकारणात आपण कदापि पडणार नाही ' असं कामतांनी दादर भगिनी समाजाच्या स्नेहसंमेलनात मुळी आता जाहीरच करून टाकलंय...

ते करताना त्यांनी सांगितलेला एक किस्सा एकदम सही होता! तो असा- एकदा निरनिराळे देश बहुढंगी निसर्गसंपदा, हवामान लाभलेल्या भारताविरुद्ध परमेश्वराकडे कैफियत घेऊन गेले. अरबस्तान म्हणाला ,' मला तू नुस्ती वाळूच दिलीस! ' आइसलँड कुरकुरला , ' मला तू नुस्तं बर्फाने कुडकुडवलंस! ' आफ्रिका म्हणाला , ' तू नुस्ती मला जंगलं दिलीस! ' ' ते काही नाही. भारताकडलं काही वैविध्य काढून घेऊन ते आम्हाला दे देवा! ' त्या साऱ्यांनी आग्रह धरला.

अशा वेळी एखादा सनदी अथवा पालिकेतील अधिकारी जसा चतुराईने वागेल, तसेच त्या क्षणी भगवानाने केले. ताबडतोब काहीही कबूल करण्याऐवजी , ' तुम्ही उद्या या. बघू या काय करता येईल ते! ' असं सांगून त्याने या तक्रारदारांना कटवलं. दुसऱ्या दिवशी पुन्हा ते तक्रारदार गेले, तर भगवान म्हणाले , ' असं दिलं दान मला परत काढून घेता येत नाही. पण भारत खूप बलाढ्य होऊ नये, ही तुमची भावना लक्षात घेऊन मी एक बंदोबस्त केलायं- मी भारताला राजकारण व राजकारणीही मुबलक दिलेत ; देशाला कुं थवायचं कसं, ते त्यांना बरोबर समजतं! '

.. या किश्शावर हास्यस्फोट होणं अटळ होतं...

( हा मजकूर सिद्धार्थ खांडेकर, रवींद मांजरेकर व नीला उपाध्ये यांनी लिहिला आहे.)

 
</text>
</doc>
