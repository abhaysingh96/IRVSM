<doc>
<docno>1042456.cms.txt</docno>
<text>
 
हेल्थ
तुम्हाला फोबिया आहे का?
[ Sunday, March 06, 2005  05:00:49 pm]


कोणत्याही गोष्टीची जेव्हा अकारण आणि प्रमाणाबाहेर भीती वाटायला लागते, तेव्हा हा फोबिया असू शकतो. उंचीवरून खाली बघण्याची, बंद जागेची भीती, चारचौघात मिसळण्याची धास्ती हे याचेच प्रकार आहेत. अशा पेशण्ट्सच्या मनात न्यूनगंड असतो. आत्मविश्वासाच्या अभावामुळे ते क्रिएटिव गोष्टी करू शकत नाहीत. विनाकारण स्वत:चं नुकसान करून घेण्याची प्रवृत्ती बळावत जाते. या फोबियाला वेळीच आवर घातला नाही, तर परिस्थिती हाताबाहेर जाण्याची शक्यता निर्माण होते. त्यामुळे तुम्हाला फोबिया झाल्याची शंका येत असेल, तर वेळीच सावध व्हा!

ज्वेलरी इण्डस्ट्रीत काम करणारा 34 वर्षांचा एक पेशण्ट अचानक कामावर न जाण्याचा निर्णय घेऊन घरी बसला होता. तो बेचैन होता. सुस्ती येऊन त्याची भूकही मंदावली होती. त्याला निदानाश जडला होता आणि नोकरी जाते की राहते, याची त्याला भीती वाटत होती. त्याच्या कामाबाबत मालकवर्गाकडून काहीच तक्रार नव्हती. तरीही आपल्या हातून काही चूक झाली, तर भविष्यकाळ अंधारमय होईल, या भीतीने ही नोकरी सोडण्याचा विचार तो करत होता. तो प्रतिष्ठित, सुसंस्कृत घरातील होता.

तीनेक महिन्यांपूवीर् ट्रेनने प्रवास करत असताना जीव घाबरल्याने आपण ट्रेनमधून उतरलो, असं त्याने डॉक्टरांना सांगितलं. मानसोपचारतज्ज्ञाकडून उपचार करूनही त्याच्यात काहीच सुधारणा झाली नाही. नोकरीत आपल्या हातून मौल्यवान दागिने हरवतील किंवा आपल्याकडून काही चुका होतील, याची त्याला धास्ती होती. तो वेळेत काम पूर्ण करू शकत नव्हता आणि आपल्या चुका किती झाल्या, हे मोजण्याची त्याला सवय जडली होती. अशा अनेक काळज्यांमुळे त्याच्या मनात कामावर जाण्याची भीती निर्माण झाली.

या व्यक्तीला काळजीने ग्रासलं आहेच, शिवाय त्यासोबत फोबिया ( अकारण तीव्र भीती वाटणं) झालेला आहे. तसंच त्याने या विकारांना सक्तीने ओढवून घेतलं आहे, असं त्याचं निदान करण्यात आलं. फोबियाचे विशिष्ट प्रकार आहेत. 1. सिम्पल फोबिया - एखाद्या विशिष्ट वस्तूची किंवा स्थितीची भयंकर भीती बसणं. (घरातील कोळी, पाल किंवा सापाची अकारण तीव्र भीती वाटणं) 2. सोशल फोबिया - चारचौघांत आपली मानहानी होण्याची भीती वाटणं. ( काही जण चारचौघांत नीट बोलू शकत नाहीत, कोणी समोर असेल, तर अन्न घशाखाली उतरत नाही, इतरांसमोर लिहिताना हाताला कंप सुटतो. आपल्यातील हे वैगुण्य माहीत असल्याने अशी माणसं मग चारचौघांत मिसळायला जातच नाहीत) 3. अॅक्रोफोबिया - उंचीची भीती वाटणं. 4. अॅकोर फोबिया - मोकळ्या जागेवर भीती वाटणं. 5. क्लॉस्ट्रोफोबिया - बंद जागेची भीती. 6. झिनो फोबिया - अपरिचितांची भीती 7. झु फोबिया - प्राण्यांची भीती. 8. हिमॅटो फोबिया - रक्त बघण्याची भीती.

वरील प्रकारचे फोबिया कमी-अधिक प्रमाणात कित्येक लोकांमध्ये आढळून येत असले, तरी त्याची दहशत वाटणं, हा मानसिक बिघाडच असतो. वर उल्लेख केलेल्या पेशण्टचे सहकारी चांगले असले, तरी त्याला कोणीतरी लबाडी करेल आणि आपलं नाव खराब होईल, असंच वाटायचं. त्याचा आत्मविश्वास ढळला होता. कामापासून दूर जाण्याची प्रवृत्ती वाढली असल्याची आणि नकारात्मक विचारांची मनात गदीर् होत असल्याची कबुलीही त्याने दिली.

अशा लोकांच्या मनात न्यूनगंडदेखील निर्माण झालेला असतो. आपण जे काही करतोय ते योग्य नाही, याची त्यांना कल्पना आलेली असते. परंतु ते इतरांना दाखवू इच्छितात, की आपण फार हुशार आहोत. इतरांचा वापर करण्यातही ते धन्यता मानतात. या वागण्याने त्यांना आनंद लाभतो. पण ज्याचा ते वापर करतात, त्या बिचाऱ्याला कधी कधी फार भोगावं लागतं. आपलं व्यक्तिमत्त्व असं घडू नये, याची काळजी प्रत्येकाने घेतली पाहिजे. यासाठी त्यांनी मानसशास्त्रज्ञाची मदत घ्यावी.

या पेशण्टने आपली वर्तणूक बदलण्यासाठी आटापिटा करूनही अपेक्षित यश मिळालं नव्हतं. मात्र उपचारात त्याने नकारात्मक भूमिकेतून बाहेर पडण्यासाठी चांगलं सहकार्य दिलं. तो चटकन तडजोड करत असे. मात्र या तडजोडीतही तो आपला अहंकाराचा फणकारा कायम राखत असे. तडजोड करणं काही चुकीचं नव्हे. पण तिथे अहंकाराचा फणकारा दाखवणं मात्र अयोग्य आहे. मन:शांती लाभण्यासाठी कधीकधी माणसाला तत्त्वांचा त्याग करावा लागतो. पण परिस्थितीचं योग्य ते संतुलनही ठेवलं पाहिजे.

( क्रमश:)

तुम्ही तुमचे प्रश्न किंवा अडचणी डॉ. गिरीश संघवी यांना विचारू शकता.

आमचा पत्ता : ' अंदर की बात ', मुंबई टाइम्स, दुसरा मजला, टाइम्स ऑफ इंडिया इमारत,

डॉ. डी.एन. रोड,

मुंबई - 400001.

डॉ. गिरीश संघवी

 
</text>
</doc>
