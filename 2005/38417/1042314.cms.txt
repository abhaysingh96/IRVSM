<doc>
<docno>1042314.cms.txt</docno>
<text>
 
महामुंबई
राष्ट्रपुरुषांच्या फोटोंसाठी सेनेचा दणका
[ Sunday, March 06, 2005  02:49:43 am]


म. टा. प्रतिनिधी

मुंबई : घाटकोपरच्या महापालिकेच्या एन विभाग कार्यालयातील छत्रपती शिवाजी महाराज, डॉ. बाबासाहेब आंबेडकर आणि संत गाडगेबाबा यांचे फोटो हटविल्याच्या निषेधार्थ शिवसेनेने शनिवारी आंदोलन पुकारले. त्यानंतर मात्र राष्ट्रपुरुषांचे फोटो पुन्हा मूळ जागी लावण्याचे आदेश पालिका प्रशासनाने दिले.

घाटकोपरच्या जवाहर मार्गावरील महापालिकेच्या विभाग कार्यालयातील दर्शनी भागात हे फोटो गेल्या वीस वर्षांपासून आहेत. पण दोन दिवसांपूवीर् प्रशासनाने या फोटोंची जागा बदलली. त्यामुळे कर्मचारी आश्चर्यचकित झाले. हे फोटो पुन्हा मूळ जागी लावण्याची विनंती काही कर्मचाऱ्यांनी प्रशासनाला केली. अखेर शनिवारी सकाळी शिवसेना विभागप्रमुख दत्ताराम गुजर यांच्या नेतृत्वाखाली विभाग कार्यालयावर शिवसैनिकांचा मोर्चा आला. कार्यालयात घोषणाबाजी सुरू झाली. तणाव वाढू लागला. पालिकेतील सभागृह नेते प्रभाकर शिंदे विभाग कार्यालयात आले. त्यांनी आयुक्त जॉनी जोसेफ यांच्याशी संपर्क साधला आणि परिस्थिती सांगितली. त्यानंतर जोसेफ यांनी सहायक आयुक्त गोविंद राठोड यांना हे फोटो मूळ जागी लावण्याचे आदेश दिले.

याबाबत राठोड म्हणाले, इमारतीच्या दर्शनी भागातील राष्ट्रपुरुषांचे फोटो सुरक्षिततेच्या दृष्टीने ग्राहक सुविधा केंदात लावण्यात आले. त्यांचा अपमान करण्याचा कोणताही हेतू नव्हता.

 
</text>
</doc>
