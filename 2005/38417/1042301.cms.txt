<doc>
<docno>1042301.cms.txt</docno>
<text>
 
महाराष्ट्र
लोकप्रतिनिधींच्या उदासीनतेमुळे नंदुबार तहानलेला
[ Sunday, March 06, 2005  02:33:45 am]


संजय झेंडे

धुळे : महाराष्ट्राच्या उत्तर सीमेला स्पर्श करून वाहणाऱ्या नर्मदा नदीच्या 308 दशलक्ष घनमीटर जलसाठ्यापैकी फक्त 22 दशलक्ष घनमीटर पाण्याचा वापर नंदुरबार जिल्ह्यातील दोन आदिवासीबहुल तालुक्यांसाठी होत आहे. राज्याचा हक्क असलेले पाणी गुजरातला विनासायास उपलब्ध होत.े ते अडविण्याबाबत राज्यर्कत्यांचे दुर्लक्ष झाले ; राजकीय इच्छाशक्तीच्या अभावाबरोबरच या विपुल जलसाठ्याच्या लाभ घेण्यासाठी सिंचनप्रकल्प उभारण्यात वनकायद्याचा मोठा अडथळा आहे. त्यामुळे या कायद्यातील जाचक तरतूदींविषयी आवाज उठविण्याची आवश्यकता जागतिक कीतीर्चे जलतज्ञ आणि दुसऱ्या जल व सिंचन आयोगाचे अध्यक्ष डॉ. माधवराव चितळे यांनी व्यक्त केली आहे.

सातपुडा पर्वताच्या कुशीतील अक्कलकुवा आणि धडगांव (अक्राणी) या दोन तालुक्यांच्या सीमांवरुन वाहणारी नर्मदा नदी पुढे गुजरातमध्ये जाते. मध्यप्रदेशातील मैकल पर्वतराजीत अमरकंटकच्या पठारावर उगम पावणाऱ्या या नदीची लांबी 1,312 किमी असून यापैकी 77.5 किमी क्षेत्र महाराष्ट्राच्या हद्दीत आहे. नर्मदाखोऱ्याच्या महाराष्ट्रातील 1,048 चौ. किमी क्षेत्रातील पाण्याची सरासरी उपलब्धता 580 दशलक्ष घनमीटर आहे.

नर्मदा खोरे तंटा लवाद मंडळाने 1979 मध्ये दिलेल्या निवाड्यानुसार महाराष्ट्राचा पाणी वापराचा हिस्सा 308.37 दशलक्ष घनमीटर आहे. या विपुल उपलब्धतेच्या तुलनेत या उपखोऱ्यात पाण्याचा वापर अत्यंत अल्प आहे. राज्याच्या वाट्यास आलेले कृष्णा खोऱ्यातील पाणी अडविण्यासाठी विशेष जागरुकता दाखविणाऱ्या राज्यर्कत्यांनी नर्मदा खोऱ्यातील पाणी अडविण्यासाठी फारसा उत्साह दाखविला नाही. या भागातील आदिवासी लोकप्रतिनिधींची उदासीनताही याला कारणीभूत आहे. त्यामुळे गेल्या 35 वर्षांतल्या प्रकल्पांपासून केवळ 4 हजार 474 हेक्टर क्षेत्राला लाभदायी ठरणारे 22 दशलक्ष घनमीटर पाणी सिंचन व अन्य कारणांसाठी उपयोगात आणता आले.

2030 सालपर्यंत 27 हजार 692 हेक्टर क्षेत्र नव्याने सिंचनाखाली आणण्यासाठी 101.76 दशलक्ष घनमीटर पाण्याचा वापर करण्याचे उद्दीष्ट ठरविण्यात आले आहे. त्यासाठी चार मध्यम आणि 25 लघु योजनांचा आराखडाही तयार आहे. परंतु नर्मदा खोऱ्याच्या महाराष्ट्रातील भूभागापैकी 380 चौ. किमी म्हणजे एकूण 36 टक्के क्षेत्र वनविभागाच्या ताब्यात आहे. वनखात्याच्या पूर्वपरवानगीशिवाय या जमिनीवर कोणतीही योजना राबविता येत नाही. वनखात्याची मंजुरी घेणे, वनजमीनीच्या वापराबद्दल पर्यायी जमीन उपलब्ध करून देणे, त्या जमिनीची किंमत आणि नवीन जमीनीवर वनीकरणाची योजना राबविण्यासाठीचा खर्च करण्यासाठी वनखात्याकडे निधी जमा करणे, अशा असंख्य किचकट बाबींचा समावेश वन कायद्यात आहे.

केवळ सिंचन प्रकल्पांच्या उभारणीसाठीच वनकायद्याचा अडथळा येतो असे नाही, तर 222 कोटी रुपयांचा विशेष कृती आराखडा राबविण्यासाठीसुद्धा वनखात्याचा बडगा महसूल यंत्रणेस जाचक ठरतो आहे.

या पार्श्वभूमीवर, वन खात्याच्या विकासप्रक्रियेतील वाट्याची, भूमिकेची चर्चा खुल्या मंचावर होण्याची आवश्यकता डॉ.माधवराव चितळे यांनी व्यक्त केली आहे. आंधळेपणाने संमत करण्यात आलेल्या या क्रूर कायद्यामुळे प्रचंड जमीन अनुत्पादित आहे. परिणामी अविकसित जिल्हे अधिक मागासत आहेत, असे डॉ. चितळे यांचे म्हणणे आहे. या निमित्ताने वनकायद्यातील तरतुदींविषयी खुली चर्चा होऊन काही तोडगा निघावा आणि मागास भागात समृध्दीची प्रक्रिया सुरू व्हावी अशी अपेक्षा व्यक्त केली तर ती अनाठायी होणार नाही.

 
</text>
</doc>
