<doc>
<docno>1042660.cms.txt</docno>
<text>
 
महाराष्ट्र
देशात आणीबाणीसदृश्य परिस्थिती
[ Sunday, March 06, 2005  10:15:33 pm]


म. टा. प्रतिनिधी

पुणे : गोवा, झारखंड, बिहार येथील राजकीय परिस्थिती पाहता देशात आणीबाणीसदृश्य परिस्थिती निर्माण झाल्याचे मत भारतीय जनता पक्षाचे अध्यक्ष लालकृष्ण अडवाणी यांनी व्यक्त केले.

रमणबागेच्या पटांगणात पक्ष कार्यर्कत्यांना मार्गदर्शन करण्यासाठी आयोजित सभेत ते बोलत होते. गोव्यातील नाट्य, निवडणूक पश्चात झारखंड, बिहारमधील परिस्थिती ज्या पद्धतीने हाताळली गेली, त्यामुळे भारताची घटनेला हानी पोचल्याचा आरोप करून अडवाणी म्हणाले की, आणीबाणी लागू केलेल्या त्यावेळच्या काँग्रेस नेतृत्वाने किमान त्याची जबाबदारी तरी स्वीकारली होती. मात्र, सध्याचे नेते जबाबदारी घेत नाहीत, हे गोवा व झारखंडमधील परिस्थितीने दाखवून दिले. गोव्यात लागू झालेली राष्ट्रपती राजवट हा भाजपच्या कृतीचा विजय असल्याचेही त्यांनी ठासून सांगितले.

बिहारबद्दल भविष्यवाणी!

संपूर्ण देशाचे लक्ष बिहारकडे लागून राहिले आहे. 122 आमदारांचे पक्के समर्थन असल्याशिवाय सरकार स्थापनेसाठी आपण कोणालाही पाचारण करणार नसल्याचे बिहारच्या राज्यपालांनी आमच्या शिष्टमंडळाला सांगितले आहे. ही परिस्थिती पाहता बिहारमध्ये राष्ट्रपती राजवट लागू होईल, असे अडवाणींनी सांगितले. त्यानंतर अवघ्या काही तासातच राष्ट्रपती राजवटीची घोषणा झाली. राष्ट्रपती राजवटीत स्वत:च्या मजीर्तील अधिकाऱ्यांना नेमण्यासाठी लालूप्रसाद प्रयत्नशील असल्याचा आरोप करून प्रामाणिक अधिकारी नेमले जावेत, यासाठी आपण पंतप्रधानांची भेट घेणार असल्याचे अडवाणी यांनी पत्रकार परिषदेत सांगितले.

 
</text>
</doc>
