<doc>
<docno>1042454.cms.txt</docno>
<text>
 
प्रगती फास्ट
इंग्रजी भाषेचे बदलते प्रवाह
[ Sunday, March 06, 2005  04:55:46 pm]


पुणे युनिव्हसिर्टीमध्ये झालेल्या ' द नॉन नेटिव फेनोमेना ऑफ इंग्लिश ' या आंतरराष्ट्रीय सेमिनारमध्ये वेगवेगळ्या देशातील भाषातज्ज्ञांनी भाग घेतला होता. इंग्रजी ही जागतिक भाषा म्हणून स्वीकारली असली, तरी त्याचे निकष ठरलेले नाहीत. त्यामुळे उच्चार, व्याकरणाबद्दल विद्याथीर् गोंधळात पडतात, यावर इथे सहभागी झालेल्या अभ्यासकांचं एकमत झालं.

कॉलेज, जॉब, इण्टरव्ह्यू, ग्रुप डिस्कशन...यात तुम्हाला इंग्रजी येत नाही, असं कळलं की तुमचा स्कोअर लगेच निगेटिव व्हायला सुरुवात होते. इंग्रजीचं वाढतं महत्त्व, प्रभुत्व मिळवण्यासाठी आवश्यक प्रयत्न आणि बोलताना सर्रास होणाऱ्या चुका यासारख्या विषयावर चर्चा करण्यासाठी पुण्याला नुकतंच ' द नॉन नेटिव फेनोमेना ऑफ इंग्लिश ' या आंतरराष्ट्रीय सेमिनारचं आयोजन करण्यात आलं होतं.

पुणे युनिव्हसिर्टीमध्ये झालेल्या या सेमिनारमध्ये आंतरराष्ट्रीय भाषातज्ज्ञांनी भाग घेतला होता. यात मलेशियाच्या डॉ. माया डेविड, जर्मनीच्या प्रा. क्लॉडिया लाँज, शिलाँगमधील रिजनल सेण्टर ऑफ इंग्लिशचे डायरेक्टर कैलाश बराल, डॉ.जी.व्ही.चंदमोहन, डॉ. राजेंद सिंह आदींचा समावेश होता. औंधच्या इन्स्टिट्यूट ऑफ अॅडव्हान्सड् स्टडीज इन इंग्लिश, पुणे युनिव्हसिर्टी आणि केम्ब्रिज युनिव्हसिर्टी प्रेस अॅण्ड फाऊण्डेशन बुक्स प्रा. लि. यांच्या संयुक्त विद्यमाने या सेमिनारचं आयोजन करण्यात आलं होतं. इंग्रजी भाषा आता अमेरिका किंवा इंग्लंडपुरती मर्यादित राहिलेली नाही. गेल्या काही वर्षात भारताने इंग्रजी भाषेसाठी केलेलं योगदान, या विषयावर प्रामुख्याने चर्चा करण्यात आली.

विसाव्या शतकापासून इंग्रजीला जागतिक भाषा म्हणून मान्यता मिळाली. ग्रेट ब्रिटनच्या बाहेर पडलेल्या या भाषेला विविध प्रवाह येऊन मिळाले. प्रत्येक देशातील सामाजिक आणि सांस्कृतिक संदर्भाने भाषेत भर घातली. याचा परिणाम इंग्रजी भाषा ' नॉन नेटिव ' म्हणजेच ' अ मातृभाषी ' होण्यावर झाला. भाषेचा वापर वाढला, पण यात काही त्रुटी जाणवू लागल्या. संवाद साधण्यासाठी भाषेत बदल केले जात आहेत. इंग्रजीचे अजूनही निकष ठरलेले नाहीत. त्यामुळे इंग्रजीचा वापर, शिकणं, शिकवणं याची ठराविक चौकट नाही. देशाप्रमाणे निकष आणि उच्चार बदलतात. याचा तोटा विद्यार्थ्यांना होतो. नक्की कोणत्या प्रकारचं इंग्रजी, त्याचा अभ्यास करावा, याबाबतीत संभ्रमावस्था निर्माण होते, असं मत इथे उपस्थित असलेल्या अभ्यासकांनी व्यक्त केलं.

टी.जे. कॉलेजच्या प्राध्यापिका माधुरी गोखले यांच्या मते ' इंग्रजीचा अभ्यास करताना अनेक ठिकाणी प्रादेशिक माध्यमातील विद्याथीर् भाषांतर पद्धतीचा प्रामुख्याने वापर करतात. कोणतीही भाषा शिकण्यासाठी त्यातून संवाद साधणं आवश्यक असतं. भाषातरामुळे संवादाची प्रक्रिया होतच नाही. याचा परिणाम विद्याथीर् इंग्रजी विषयात चांगला स्कोअर करतात. पण बोलताना आत्मविश्वास नसतो, शब्द आणि वाक्यरचना करताना त्रास होतो. शाळा आणि कॉलेजमध्ये संवादावर भर देणाऱ्या पद्धती वापरल्या पाहिजेत. '

शिक्षकांचं भाषेवर प्रभुत्व नसतं. योग्य व्यक्तींचं मार्गदर्शन मिळालं तर विद्यार्थ्यांना निश्चितच चांगली प्रगती करता येईल, असा मुद्दा सेमिनारमध्ये विद्यार्थ्यांनी उपस्थित केला. ' अनेकदा विद्यार्थ्यांना डिक्शनरी वाचून इंग्रजीचं ज्ञान वाढवण्याचा सल्ला दिला जातो. पण केवळ डिक्शनरीतील शब्द वाचून तुमचं ज्ञान वाढणार नाही, तर या शब्दांचा वापर करून इंग्रजी कम्युनिकेशन स्किल विकसित करता येतं. भाषेचे एकदा निकष निश्चित झाले तर इण्टरनेटच्या मदतीने इंग्रजीचं मुलभूत शिक्षण देता येईल. त्यातून सोपं आणि सहज वापरता येण्याजोगी इंग्रजी भाषा तयार होऊ शकते. ' असं कृष्णांजन यांनी सांगितलं.

ऑनलाइन टिचिंग शिक्षणपद्धती जगभरात यशस्वी होत असल्याचा दावाही या सेमिनारमधील तज्ज्ञांनी केला. इण्टरॅक्टिव सेशन्स, सेल्फ स्टडी आणि योग्य शिक्षण पद्धतीचा जास्तीतजास्त वापर केला पाहिजे. देशाच्या संस्कृतीचा भाषेवर जसा परिणाम होतो तसाच परिणाम आयटी आणि ग्लोबलायझेशनचाही होत आहे. गेल्या काही वर्षांत इंग्रजी भाषेचं स्वरूप खूप बदललंय. पण इंडियन इंग्लिश स्वरूपात समोर येणाऱ्या भाषेला आंतरराष्ट्रीय पातळीवर स्थान मिळवून देण्याचे प्रयत्न इथल्या विद्यार्थ्यांनाच करावे लागतील, असाही विचारप्रवाह सेमिनारमध्ये दिसून आला.

मिताली तवसाळकर

 
</text>
</doc>
