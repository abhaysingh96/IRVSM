<doc>
<docno>1042315.cms.txt</docno>
<text>
 
महामुंबई
50 शेतकऱ्यांनी आत्महत्या केल्याचा मुंडे यांचा आरोप
[ Sunday, March 06, 2005  02:50:42 am]


म. टा. प्रतिनिधी

मुंबई : राज्यात नवे सरकार सत्तेवर आल्यानंतर 50 शेतकऱ्यांनी आत्महत्या केल्या असल्याचा आरोप भाजपचे ज्येष्ठ नेते गोपीनाथ मुंडे यांनी केला. तसेच मंत्रालयासमोर विष पिऊन आत्महत्येचा प्रयत्न करणारे स्वाभिमानी शेतकरी संघटनेचे विशाल शिंदे यांच्यावर दडपशाही सुरू असून त्यांना कोणासही भेटू दिले जात नसल्याचा आरोप त्यांनी केला.

शिंदे यांना भेटण्यासाठी मुंडे जे. जे. रुग्णालयात गेले असता , ' आरोपीला भेटता येणार नाही. गृहखात्याने तसे आदेश दिले आहेत ,' असे सांगत मुंडे यांना शिंदे यांना भेटण्यास प्रतिबंध करण्यात आला. पण हवं तर तुम्ही माझ्यावर कारवाई करा, असे आव्हान देत आपण शिंदे यांना भेटलो असे मुंडे म्हणाले. शिंदे यांना दूधव्यवसायासाठी कर्ज हवे होते. त्यासाठी त्यांना वारंवार खेटे घालावे लागले. मंत्रालयात दलालांना मुक्त प्रवेश मिळतो. पण कर्जासाठी उंबरठे झिजविणाऱ्या शेतकऱ्याला न्याय मात्र मिळत नाही, असे मुंडे म्हणाले. शिंदे यांना आवश्यक असलेले कर्ज भाजप देईल, असे त्यांनी सांगितले.

 
</text>
</doc>
