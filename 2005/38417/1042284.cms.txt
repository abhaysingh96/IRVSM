<doc>
<docno>1042284.cms.txt</docno>
<text>
 
महाराष्ट्र
सावंत आयोगाचा अहवाल दडपल्यास अण्णांचे आंदोलन
[ Sunday, March 06, 2005  02:16:39 am]


म. टा. वृत्तसेवा

कल्याण : सुरेश जैन, विजयकुमार गावीत व नवाब मलिक या मंत्र्यांविरुद्ध ठपका ठेवणारा न्या. पी. बी. सावंत आयोगाचा अहवाल राज्य सरकारने दडपला तर ते महागात पडेल, असे म्हणत ज्येष्ठ समाजसेवक अण्णा हजारे यांनी या दोषी मंत्र्यांनी प्रथम राजीनामे द्यावेत आणि मग न्यायालयात जाण्याची परवानगी त्यांना मिळावी, अशी मागणी केली. आयोगाचा अहवाल दडपल्यास आपण राज्यभर तीव्र आंदोलन करू, असा इशारा त्यांनी मुरबाड येथे पत्रकारांशी बोलताना दिला.

राज्यातील जनतेला सावंत आयोगाचा अहवाल माध्यमांद्वारे कळला आहेच ; त्यामुळे तो प्रसिद्ध झाल्यानंतर तत्काळ दोषी मंत्र्यांविरोधात कारवाई व्हायला हवी, असे ते म्हणाले. सरकारने मंत्र्यावर कारवाई केली तर ते कोर्टात जाऊन सरकारला आव्हान देतात, या मुद्द्यावर ते म्हणाले की, मंत्र्यांनी स्वत:च राजीनामे द्यावेत आणि मगच त्यांना कोर्टात जाण्याची परवानगी मिळावी.

माहितीच्या अधिकाराची अमलबजावणी केवळ शहरी भागात काही प्रमाणात होते पण ग्रामीण भागात माहितीच्या अर्जांना केराची टोपलीच दाखवली जाते, याकडेही त्यांनी लक्ष वेधले. दर दोन महिन्यांनी आढावा बैठक घेऊन माहितीच्या अधिकाराचा वापर कुठे व कसा होत आहे, याची तपासणी आपण करणार असल्याची माहिती त्यांनी यावेळी दिली. भ्रष्टाचार कमी व्हावा म्हणून वेबसाइट उघडणार असल्याचेही यानिमित्ताने अण्णा हजारे यांनी सांगितले.

यावेळी झालेल्या भागवत वारकरी सांप्रदायिक समाजसेवा मंडळाच्या पुरस्कार वितरण सोहळ्यात अण्णांच्या हस्ते वेदमूतीर् गजानन दातार शास्त्री यांना श्रीराम जोशी जीवनगौरव पुरस्कार प्रदान करण्यात आला.

 
</text>
</doc>
