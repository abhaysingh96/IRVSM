<doc>
<docno>1042720.cms.txt</docno>
<text>
 
महामुंबई
केबलचालकांची मनमानी रोखणाऱ्या सोसायटीला दंड!
[ Sunday, March 06, 2005  11:32:25 pm]


म. टा. प्रतिनिधी

मुंबई : केबलचालकांच्या दादागिरीला तोंड देत गोरेगाव पूर्व, नागरी निवारा येथील कृष्णा सोसायटीतील रहिवाशांनी स्वत:ची केबल सेवा सुरू केली असली तरी रहिवाशांच्या या उपक्रमाचे स्वागत होण्याऐवजी सरकारकडून मात्र त्यांच्यावर दंडाची कारवाई झाली आहे.

केबलचालकांकडून होणारी लूटमार थांबविण्यासाठी कृष्णा सोसायटीतील रहिवाशांनी एकत्र येऊन स्वत:ची केबल सेवा सुरू केली असून दरमहा अवघ्या 50 रुपयांत रहिवाशांना विविध वाहिन्या पाहता येत आहेत. 12 फेब्रुवारीला या सेवेचे उद्घाटन झाले. केबलबाबत प्रत्येक ग्राहकामागे राज्य सरकार 30 रुपये मनोरंजन कर वसूल करीत असते. हा कर गृहित धरून 50 रुपये शुल्क रहिवाशांकडून आकारण्यात येत आहे. मात्र उपक्रम सुरू होऊन महिना होण्याच्या आत म्हणजे 25 फेब्रुवारीला रात्री नऊ वाजता जिल्हाधिकारी कार्यालयाने मनोरंजन कर न भरल्याबद्दल तसेच परवानगी न घेता ही सेवा सुरू केल्याबद्दल सोसायटीला 12 हजार रुपये दंड ठोठावला आहे.

जिल्हाधिकारी कार्यालयाच्या या तत्परतेचे कृष्णा सोसायटीचे अध्यक्ष संजय आंब्रे यांनी स्वागतच केले आहे. मात्र, अशी तत्परता या कार्यालयाने ग्राहकांकडून दरमहा 250 ते 350 रुपये घेणाऱ्या केबलचालकांबाबत दाखवावी, असे त्यांनी म्हटले आहे.

जनता दलाचा पुढाकार

कृष्णा सोसायटीतील ही सेवा एखाद्या चळवळीसारखी मुंबईभर पोहोचविण्याचा निर्णय जनता दलाने घेतला आहे. त्यासाठी 11 मार्चला सायंकाळी सहाला पक्षाच्या नरीमन पॉईंट येथील कार्यालयात बैठक होणार आहे. संजय आंब्रे हे मार्गदर्शन करणार आहेत. याबाबत माहितीसाठी 2282 9538 या क्रमांकावर दुपारी तीन ते सायंकाळी सात या वेळेत मोहिनी अणावकर वा संतोष पाठक यांच्याशी संपर्क साधावा.

 
</text>
</doc>
