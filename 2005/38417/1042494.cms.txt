<doc>
<docno>1042494.cms.txt</docno>
<text>
 
महाराष्ट्र
राज्यातील पहिली स्टील मच्छिमारी नौका रत्नागिरी बंदरात
[ Sunday, March 06, 2005  06:38:27 pm]


म. टा. वृत्तसेवा

रत्नागिरी : लाकडी मच्छिमारी बोटीऐवजी स्टीलची नौका रत्नागिरी बंदरात प्रथमच दाखल झाली आहे. यामुळे केवळ कोकणातच नव्हे, तर महाराष्ट्र आणि गुजरात राज्यातील स्थानिक मच्छीमारांच्या वापरात येणारी ही पहिली स्टील नौका ठरली आहे.

चौगुले उद्योगसमूहाने बनविलेली ही नौका पाच महिने प्रायोगिक तत्त्वावर चालविली जाईल. अत्याधुनिक तंत्रज्ञान असूनही ती मच्छीमारांना स्वस्तात उपलब्ध करून देण्यात आली आहे. नौकेचे इंजिन सहा सिलिंडरच्या क्षमतेचे आहे. तिची गती पारंपरिक बोटीपेक्षा 10 पटीने जास्त आहे. 15 टक्के इंधन वाचविणाऱ्या या नौकेची देखभाल मात्र कमीत कमी करावी लागते. बिघाड झालाच तर दुरुस्तीसाठी येणारा खर्चही फार नसेल, असे यासंदर्भात सांगण्यात आले आहे.

लाकडाचा वापर न करता बांधण्यात आल्याने ' पर्यावरण मित्र ' ठरलेली संपूर्ण भारतीय बनावटीची ही मच्छीमार नौका मिरकरवाडा बंदरातून शनिवारी सुरू करण्यात आली. वायरलेस व जीपीएस फिशर फाइंडर सुविधा , 10 ते 15 दिवस मासे टिकवून ठेवण्याची सोय तसेच 25 टन मासे ठेवण्याची क्षमता यांमुळे मच्छीमारांना ही नौका अनेक दिवस समुदात नेण्याच्या दृष्टीने उपयुक्त आहे. या स्टील नौकेवर सलग 15 दिवस समुदावर मासेमारी होऊ शकते.

लाकडी बोटीला 35 टन लाकूड लागते. तर या नौकेचे वजनच फक्त 35 टन आहे. बोटबांधणीला केवळ तीन महिन्यांचा कालावधी पुरेसा होतो.

 
</text>
</doc>
