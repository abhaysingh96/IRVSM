<doc>
<docno>985134.cms.txt</docno>
<text>
 
महाराष्ट्र
हप्त्यासाठी पोलिसांची दादागिरी
[ Sunday, January 09, 2005  06:09:09 pm]


टाइम्स टीम

नवी मंुबई : परंपरागत ताडी निमिर्तीचा व्यवसाय करणाऱ्या चिंचवली-आंबेगाव ग्रामस्थांपुढे पनवेल पोलिसांच्या हप्तेबाजीने जगायचं कसं, असा प्रश्न उपस्थित केला आहे. ताडी व्यवसाय करणाऱ्यांकडून हप्ता मिळाला नाही तर गावकऱ्यांची रेशनकार्ड जप्त करण्यापर्यंत या पोलिसांची मजल गेली आहे. या हप्तेबाज पोलिसांच्या वागण्याचा भलताच धसका या ग्रामस्थांनी घेतला आहे.

नेरे शांतीवनजवळील चिंचवली-आंबेगावातील रहिवासी ताडीचा पारंपरिक व्यवसाय करतात. उपजिविका सुरू राहावी असं वाटत असेल तर काहीही करा, हवं तर भेसळ करा, पण दर महिन्याला हप्ता द्या, असा आदेशच पोलिसांनी या ग्रामस्थांना दिला आहे. ताडीत

भेसळ करण्याचा हुकूम मानला तर ताडीला किंमत येणार नाही. ताडी व्यवसाय बंद होईल. या भीतीने गावकरी, पोलिसांचा हुकूम मानायला तयार नाहीत. त्यामुळे पोलिसांनी चक्क दादागिरीचा मार्ग अवलंबला आहे.

पनवेल तालुका पोलिस ठाण्यातील म्हात्रे नावाच्या पोलिसाने ताडी विक्रेत्यांकडून हप्ता मिळवण्यासाठी तर अघोरी मार्ग अवलंबला. हप्त्यासाठी म्हात्रे, नुकताच या गावात गेला होता. त्याला ताडी विकणाऱ्यांकडून एक हजार रुपये हप्ता हवा होता. पण हातावरचा व्यवसाय असल्याने, एक हजार रुपये हप्ता देण्यास गावकऱ्यांनी असमर्थता दर्शवली. त्यामुळे चिडून म्हात्रे याने गावकऱ्यांनी काढलेली चोख ताडी गावातील एका घरातून कळशी घेऊन त्यात भरली. शिवाय हप्ता म्हणून 500 रुपये घेतले. तसंच उरलेले 500 रुपये मिळावेत यासाठी त्याने काही गावकऱ्यंची रेशनकार्डही घेऊन गावातून काढता पाय घेतला. म्हात्रे याचे संपूर्ण नाव माहिती नसल्याचे ग्रामस्थांनी सांगितलं. मात्र तो पनवेल ग्रामीण पोलिस ठाण्यात 15 वर्षांहून अधिक काळ असल्याचं त्यांचं म्हणणं आहे.

ताडी विक्रीसाठी दुकानांच्या लिलावाची प्रथा सुरू झाल्यानंतर चिंचवली-आंबेगावातील सामन्य ताडी विक्रेत्यांचे दिवस संपले. घरच्या घरी ताडी विकण्याची पाळी त्यांच्यावर आली. मात्र पनवेल पोलिसांनी परंपरागत ताडी व्यवसाय करणाऱ्या गावकऱ्यांकडून हप्ता मिळावा, यासाठी त्यांनाही त्रास द्यायला सुरुवात केली आहे. सध्या म्हात्रे यांच्याकडून रेशनकार्ड मिळवायची कशी, असा प्रश्न गावकऱ्यांना पडला आहे.

या प्रकरणाबाबत पनवेल ग्रामीण पोलिस ठाण्याचे निरीक्षक रणदिवे यांच्याशी संपर्क साधला असता, त्यांनी पोलिस ठाण्यात चार-पाच म्हात्रे नावाचे कर्मचारी आहेत. नेमक्या कोणाविषयी ही तक्रार आहे, समजू शकले नाही, असं सांगितलं.

 
</text>
</doc>
