<doc>
<docno>985129.cms.txt</docno>
<text>
 
हेल्थ
फेशिअली युवर्स
[ Sunday, January 09, 2005  06:05:13 pm]


प्रत्येकाच्या आयुष्यात एक असा टप्पा येतो जेव्हा त्वचेवरचं तेज कमी होतं. शरीराची वाढ ही एका विशिष्ट टप्प्यापर्यंत होते. ही एक जगमान्य बाब असली, तरी त्वचेवरचं तेज मात्र टिकवून ठेवता येतं. वाढणारं वय, बदलतं हवामान आणि ऋतुमान यांचे परिणाम त्वचेला भोगावे लागतात. जर योग्य काळजी घेतली गेली, तर त्वचा टवटवीत राहू शकते. वयाची चाळीशी ओलांडूनही काहीजणींची त्वचा मात्र तिशीच्या आतली दिसते. याचाच अर्थ समतोल आहार आणि योग्य निगा राखली की त्वचा चांगली राहू शकते. या निगेमध्ये फेशिअल्स महत्त्वाची भूमिका बजावतात. त्यासाठी आज मोठमोठ्या कॉस्मेटिक्स कंपन्यांनी स्किन केअर प्रोडक्ट्स बाजारात आणली असून ती वेगवेगळ्या त्वचेसाठी उत्तम आहेत. आज लॅक्मे या अग्रगण्य कंपनीची सगळी प्रोडक्ट्स लोकप्रिय आहेतच. वेगवेगळे वयोगट आणि त्वचेचे प्रकार लक्षात घेऊन त्यांनी काही नवी फेशिअल्स बाजारात आणली आहेत. या फेशिअल्सबरोबर त्वचेच्या सतावणाऱ्या समस्याही हाताळल्या जातात. फळांचा गर, अरोमा ऑइल्स आणि फळं व वनस्पतींचा अर्क असणाऱ्या क्रीम्सने केलेल्या फेशिअल्सचा त्वचेवर चांगला परिणाम दिसून येतो, असं काही जणांचं मत आहे.

आपली त्वचा प्रामुख्याने सहा प्रकारात मोडते. कॉम्बिनेशन, ड्राय, नॉर्मल, ऑइली, अॅक्ने (मुरुमं असलेली) व सेन्सिटिव. इथे फेशिअल करण्याआधी प्रथम स्किन स्कॅनर किंवा अॅनलाइजरने त्वचेचा प्रकार ओळखला जातो आणि मग वय विचारात घेऊन कोणतं फेशिअल अधिक परिणामकारक ठरेल, याचा सल्ला दिला जातो. तीसच्या वर वय असलेल्यांनी महिन्यातून एकदा तरी फेशिअल केलंच पाहिजे, असं लॅक्मेच्या स्किन स्पेशलिस्ट डॉ. वंदना पंजाबीचं म्हणणं आहे. ' चेहऱ्यावरचा तजेला टिकून राहायला या फेशिअल्सचा निश्चित फायदा होतो. तसंच अधिक युथफुल आणि निरोगी दिसायलाही मदत होते. ज्या व्यक्तींच्या चेहऱ्यावर डाग, खड्डे आणि मस आहेत, त्यांना आम्ही महिन्यातून दोनदा फेशिअल्स करायला सांगतो. एकदा केल्यावर लगेच हे डाग जात नाहीत पण हळूहळू फिकट व्हायला मदत होते ,' असं डॉ. वंदना म्हणाली. अरोमा, अॅक्ने ट्रिटमेण्ट, ऑइल डिफेन्स, कॉम्प्लेक्शन एन्हॅन्सर इत्यादी आणि फळांपासून तयार केलेली सगळ्या प्रकारच्या त्वचेला परिणामकारक ठरणारी फेशिअल्स इथे आहेत. या फेशिअल्सबरोबर समतोल आहार, आवश्यक झोप आणि व्यायामाची गरज आहे, असं इथल्या तज्ज्ञांचं मत आहे. सतेज त्वचेसाठी भरपूर पाणी पिणं हे महत्त्वाचं आहे. व्यायामासाठी जिम्नॅशिअममध्येच जायला हवं असं नाही तर सायकलिंग, चालणं, योगासनं, पोहणं असे साधे व्यायामसुद्धा सहजपणे करता येण्यासारखे आहेत.

अॅक्ने असणाऱ्यांमध्ये चेहरा वारंवार धुण्याबद्दल काही गैरसमज आढळतात. तेलकट त्वचेवर मुरुमं असल्यामुळे चेहरा वारंवार धुणं किंवा स्क्रबचा वापर करणं चुकीचं आहे. त्याने त्वचेला आवश्यक आणि पोषक असलेलं तेल धुतलं जातं. त्वचा अधिक कोरडी पडते. मुरुमांवर मुलतानी मातीसुद्धा हानीकारक ठरू शकते. कोणत्याही त्वचेसाठी स्क्रबचा वापर आठवड्यातून एकदाच करावा. ज्यांच्या चेहऱ्यावर ब्लॅक व व्हाइट हेड्सचं प्रमाण जास्त आहे, त्यांनीच आठवड्यातून दोनदा वापर केला तर चालतो. मुरुमांचं प्रमाण जास्त असेल तर स्क्रब टाळलेलाच बरा. सतेज त्वचेसाठी व्हिटॅमिन ए, ई व सी या तिन्हीची आवश्यकता असते. ते बाह्य उपचारांसोबत खाण्यातून मिळणं गरजेचं आहे. फळं, भाज्या, पालेभाज्या आणि बदाम-अक्रोडसारखे नट्स किंवा बिया यामधून ते मिळू शकतं. चेहरा धुण्यासाठी फेस वॉशचा वापर करणं योग्य आहे. तसंच रोज मॉइश्चराइजर वापरलं पाहिजे. झोपताना चेहऱ्यावर काहीच लावू नये, असा गैरसमज आढळतो. झोपताना नाइट क्रीम्स किंवा मॉइश्चराइजर हे लावलंच पाहिजे. त्वचा क्रीमच्या थरामधूनही श्वास घेऊ शकते. तेलकट त्वचा असणाऱ्यांनी मात्र ऑइल फ्री उत्पादनांचा वापर करावा. या फेशिअल्सबद्दल अधिक माहिती कोणत्याही लॅक्मे सलोनमध्ये मिळू शकेल.

कल्पना राणे

 
</text>
</doc>
