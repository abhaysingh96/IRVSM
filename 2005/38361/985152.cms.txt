<doc>
<docno>985152.cms.txt</docno>
<text>
 
बहुतांची अंतरे
धनदांडग्यांना पाठीशी घालणाऱ्यांना वठणीवर आणा!
[ Sunday, January 09, 2005  06:40:36 pm]


पाहिलेत, पालिकेच्या अधिकाऱ्यांनी गृहमंत्र्यांना कशी टोपी लावली! त्यांना एक जण सांगतो की, अनधिकृत इमारतींची यादी घेऊन त्यांचा अधिकारी निघालेला आहे, पण तो ट्रॅफिकमध्ये अडकलेला आहे ; तर दुसरीकडे साक्षात पालिका आयुक्त असे म्हणतात की, अनधिकृत इमारतींची यादीच तयार नाही! यावरून त्यांच्या लक्षात आले असेल की, येथे धनदांडग्यांची पाठराखण केली जाते.

आबा, या महापालिकेतील कारभार असा आहे की, येथे जे अनधिकृत असेल ते अधिकृत होईल, पण नियमात बसणारे अधिकृत कार्य मात्र सहजपणे कधीही होणार नाही, त्यात नाही-नाही ते अडथळे आणतील. उदा. अनधिकृत बांधकामांना व इमारतींना (उपनगरातील 154 अनधिकृत इमारती) दंड आकारून अधिकृत करतील, पण एखाद्या अपंगाला पदपाथवर टेलिफोन बूथसाठी जागा नियमात बसत असूनही मिळू देणार नाहीत! त्याच वेळेस या मुंबईतील पदपाथ कित्येक हॉटेलवाल्यांनी व परप्रांतीय फेरीवाल्यांनी गिळंकृत केले आहेत, त्यांना मात्र संरक्षण देतील! अशा सुलतानी कारभारामुळेच ' सारा- सहारा ' सारखे अनधिकृत बांधकाम ; तेही पालिकेच्या मुख्य कार्यालयापासून हाकेच्या अंतरावर असताना राजरोसपणे होऊ शकते, तर इतर ठिकाणी काय होत असेल, याचा अंदाज करावा! तेव्हा गृहमंत्र्यांनी अशा अनधिकृत प्रकरणांची तड लावून या मुंबईतील धनदांडग्यांना व त्यांना पाठीशी घालणाऱ्या पालिकेच्या अधिकाऱ्यांना वठणीवर आणावे.

सायबा कांबळे, वडाळा, मुंबई.

 
</text>
</doc>
