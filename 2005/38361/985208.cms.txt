<doc>
<docno>985208.cms.txt</docno>
<text>
 
महाराष्ट्र
डुकरासाठी लावलेल्या फासकीत सापडला बिबट्या
[ Sunday, January 09, 2005  08:21:35 pm]


म. टा. वृत्तसेवा

रत्नागिरी : राजापूर तालुक्यातील खिणगिणी गावच्या पाणवठ्यावर पाणी पिण्यासाठी आलेल्या बिबट्या मात्र डुकरासाठी लावलेल्या फासकीत अडकल्याने गावात एकच खळबळ उडाली आहे. फासकीत अडकलेला बलदंड आणि चांगलाच उंचापुरा बिबट्या पाहून पाणवठ्यावर आलेल्या महिलांची एकच भंबेरी उडाली आणि त्या साऱ्याच जणी मागल्या पावली गावाकडे पसार झाल्या.

खिणगिणी गावच्या ग्रामदेवतेच्या मंदिराजवळ असलेल्या जंगलात बिबटे व रानटी डुकरांचे वास्तव्य असते. डुकरांचा त्रास नेहमीच गावकऱ्यांना होतो. शेतीचे नुकसान आणि भाजीपाल्याची हानी हे तर नित्याचेच झालेले. या नुकसानीला कंटाळून गावकऱ्यांनी डुकरांसाठी फासकी लावली होती.

महिलांपाठोपाठ आंबा फवारणीचे गडी पाणवठ्याकडून जात असताना त्यांनाही बिबट्या दिसला. गावकरी चकीतच झाले. त्यापैकी एकाने जीव धोक्यात घालून पुढे सरसावण्याचा निर्णय घेतला. तो पुढे जाऊन बघतो तो काय ? वाघ फासकीत चांगलाच अडकला होता. ते त्याने ओरडून गावकऱ्यांना सांगताच गावकरी मग पुढे होऊन बिबट्याला पाहू लागले. त्यानंतर वनखातयाला व पोलिसांना बिबट्या जेरबंद झाल्याची खबर दिल्यानंतर संध्याकाळी पाच वाजता बिबट्याला गावकऱ्यांच्या मदतीने पिंजऱ्यात ढकलण्यात यश आले.

खिणगिणीत बिबट्या फासकीत अडकला असलयाचे वृत्त सर्वत्र पसरताच पंचक्रोशीतल लोक त्याला बघण्यासाठी दबकत येऊ लागले. तोपर्यंत पिंजऱ्यातील बिबट्याला गावच्या रस्त्यावर आणलेले होते. पेंडबळे, भू. तेरवण, दसूर आदी गावांतील लोकांनी रस्त्यावर एकच गदीर् केली होती.

लांजा-राजापूर जंगलभागात बिबट्यांची संख्या वाढलेली असून, बिबट्या पकडला गेला की, त्याचे दर्शन घेण्यासाठी गावकरी धाव घेतात हे आता गावकऱ्यांनाही नित्याचे झालेले दिसते. या बिबट्याची रवानगी चांदोली अभयारण्यात करण्यात येईल.

 
</text>
</doc>
