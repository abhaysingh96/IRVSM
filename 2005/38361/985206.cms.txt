<doc>
<docno>985206.cms.txt</docno>
<text>
 
महाराष्ट्र
सावकारी करणाऱ्यावर छापे
[ Sunday, January 09, 2005  08:20:23 pm]


म. टा. वृत्तसेवा

परभणी : राज्याच्या ग्रामीण भागात सावकारी कर्जाच्या ओझ्याखाली दबलेल्या शेतकऱ्यांनी आत्महत्या केल्याचे उघडकीस आल्यानंतर राज्य शासनाने सावकारांवर कडक कारवाई करण्याचे आदेश दिले होते. शहरी भागातील सावकारांना मात्र मोकळेच सोडले होते.

परभणी शहरात मागील अनेक वर्षांपासून बेकायदेशीररित्या कर्ज वाटून नियमबाह्य व्याज वसूल करणारया तलरेजा यांच्या ' हरिगंगा फायनान्स ' वर छापे टाकून बेकायदेशीर आथिर्क व्यवहाराची कागदपत्रे जप्त करून पोलिसांनी किशोर भागचंद तलरेजा, भागचंद हरिश्चंद तलरेजा या दोघांना अटक केली आहे. इतर दोघे मात्र फरार आहेत.

शहरातील सुभाष रोडवर तलरेजा यांचे ' न्यू हरिगंगा फायनान्स ' आहे. सचिन कांबळे यांनी येथून 75 हजार रु. घेतले होते. ते त्यांनी सहा महिन्यांत परतही केले. तरीही फायनान्सवाल्यांनी कांबळे यांच्याकडे 3 लाख 25 हजारांची थकबाकी काढली.

एवढी थकबाकी कशी काय अशी विचारणा केली असता कांबळे यांनाच दमदाटी करण्यात आली. याबाबत कांबळे यांनी मग जिल्हा उपनिबंधकाकडे तक्रार दाखल केली. चौकशीत तलरेजा यांची फायनान्स कंपनी बेकायदेशीर व्याज वसूल करीत होती, असे आढळून आले. त्याचवेळी तेथील अनेक व्यवहार संशयास्पद असल्याचे आढळून आले. अखेर उपनिबंधक एस. पी. बढे यांनी पोलिसांत फिर्याद केली आणि नंतर पोलिसांनी तेथे छापा टाकला असता कागदपत्रे ताब्यात घेऊन दोन जणांना अटक केली.

परभणी शहरातील अनेक प्रतिष्ठितांनी सावकारी परवान्याच्या नावाखाली सुरू केलेल्या फायनान्सच्या आडून गरजू व गरीब लोकांची आथिर्क लुबाडणूक चालविली आहे. कोणत्याही नोंदी न करता पैसे देऊन चार पट वसुली केली जाते. अशा फायनान्सवर कारवाई करावी, अशी मागणी होत आहे.

 
</text>
</doc>
