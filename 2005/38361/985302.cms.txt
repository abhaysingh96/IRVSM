<doc>
<docno>985302.cms.txt</docno>
<text>
 
महाराष्ट्र
दोनच मिनिटात ब्रह्माड आठवलं...
[ Sunday, January 09, 2005  10:40:24 pm]


अंजली खमितकर

पुणे : ' अंदमान ' ला जायचं या विचारानंच सर्वजण उत्साही होतो. पाच दिवसांच्या समुदी प्रवासानंतर पोर्टब्लेअरला पोहोचलो. समुदकिनारे पाहताना समुद अत्यंत शांत भासत होता. विविध ठिकाणच्या बीचवरून समुदाचे रंग पाहात बाराटांगला पाहोचलो. बीचवरून उगवत्या सूर्याची लालिमा डोळ्यात साठवत पाण्यात मनसोक्त डुंबलो. पुढं होणाऱ्या प्रकोपाची कोणालाही सुतराम कल्पनाही नव्हती. तळावर पोहोचण्याच्या आशेनं कसंबसं पाण्याबाहेर आलो आणि वाटेला लागलो. समुदापासून दहा मिनिटांच्या अंतरावरच होतो तर धरणीकंप सुरू झाला. आसमान खाली कोसळतंय की धरणी फाटतीय काहीच समजत नव्हतं. केवळ दोनच मिनिटं पण त्यामध्ये आख्ख ब्रह्माांड आठवलं, ती आठवण अजूनही अंगावर शहरा आणते.... हा अनुभव अर्थातच अंदमानाचा प्रकोप अनुभवलेल्या पुण्यातल्या प्रज्ञा अंबिके या तरुणीचा आहे. या भूकंपाच्या तडाख्यातून सहीसलामत बाहेर पडून प्रज्ञा बुधवारी पुण्यात आली. त्यावेळी तिनं ' महाराष्ट्र टाइम्स ' ला सांगितलेली ही चित्तथरारक आठवण!

अंदमानला जाण्यासाठी 19 डिसेंबरला आम्ही सगळे बोटीत चढलो. 22 तारखेला सकाळी पोर्टब्लेअरमध्ये पाय ठेवला. तेथील वेगवेगळी ठिकाणं पाहात तीन दिवस मनसोक्त भटकणंही झालं. मी, माझा मावस भाऊ आणि आणखी 10 जणं आमच्या टीममध्ये होते. बाराटांगचा बीच अत्यंत सुंदर आहे असं आम्हाला सांगितल्यामुळं आम्ही त्याठिकाणी जाण्याची तयारी केली. सुमोतून सर्वजणं निघालो. 26 डिसेंबरला पहाटे बीचवर पोहोचलो.

समुद नेहमीसारखा शांत भासत नव्हता. लाटा उसळण्यास सुरुवात झाली होती. लाटा जास्तच उसळतायत याविषयी आमची आपापसांत चर्चा झाली लाटेसारखी ती थडकून ती लगेच विरूनही गेली. सुमारे साडेसहाच्या सुमारास सर्वजण मागे परतलो. दहा मिनिटांच्या अंतरावर जातो न जातो तोच सुमोला जोरदार धक्के बसण्यास सुरुवात झाली. सुमो जागेवरच जोरजोरात हलत होती. ' भूकंप ' या एकाच जाणीवेने नसनसांत भितीनं थरकाप उडाला. एका जागी थांबणंही शक्य होत नव्हतं. लगेचच दुसरा आणि तिसरा धक्काही बसला. तेव्हातर माझं पूर्ण अवसानंच गळालं असं प्रज्ञा म्हणते. घरच्या मंडळींचे चेहरे डोळ्यासमोर येत होते.

आता आपण यांना कधीच भेटू शकणार नाही. हे बेट समुदात बुडणार का, अशा अनेक प्रश्ानंनी डोक्यात थैमान घालण्यास सुरुवात झाली आणि या विचारांनी रडूच कोसळलं, असं प्रज्ञा सांगते.

हा प्रकार झाला त्यावेळी आम्ही रंगत या छोट्याशा गावी होतो. गावातले लोक एका मोठ्या मैदानात येऊन देवाची करूणा भाकत होते. रडत आभाळाकडे पाहात हा प्रकोप थांबवण्यासाठी देवाला साकडं घालत होते. अंधाराची भिती वाटत असतानाही त्याठिकाणची एक रात्र आम्ही मैदानातच घालवली. जीव मुठीत धरून ठरलेल्या ठिकाणी जहाज पकडण्यासाठी जणू धावतच सुटलो. प्रत्येकाचा धीर सुटत चालला होता. तिथं राहणही धोक्याचं होतं जहाजावर जाणंही धोक्याचं होतं. पण दैवावर हवाला ठेवून प्रवास सुरू केला आणि चेन्नईमध्ये पाय ठेवला तेव्हा जीव भांड्यात पडला.

कार निकोबार आणि इतर ठिकाणी झ्घलेल्या विध्वंसाची तीव्रता इथेे आल्यावरच समजली. तिथं राहून आजूबाजूच्या बेटावरची नक्की काय परिस्थिती होती याची कल्पना नव्हती, पण इथं आल्यानंतर खऱ्या संकटाची जाणीव झाली.

घरची परिस्थिती मात्र कल्पनातीतच होती. अंदमानमध्ये झालेला या सगळ्या प्रकाराचा मारा टीव्हीवर होत होता. त्यामध्ये आपली मुलगी दिसतीय का, ती सुखरुप असेल का, अशा अनेक शंका मनांत येऊ लागल्या. ' मन चिंती ते वैरी न चिंती ' अशी मनाची अवस्था झाल्याचं प्रज्ञाची आई सांगत होती. हे सांगताना काळजीनं तिच्या आईचे डोळे पाणावले होते. वाचलेल्या प्रवाशांमध्ये टीव्हीवर आपली मुलगी दिसेल का, ते पाहण्यासाठी त्यांचा जीव व्याकुळला होता.

अंदमानमधील हेल्पलाइन, टुरिस्टचे ऑफिस, वृत्तपत्रांची कार्यालये, ओळखीच्या लोकांकडं सगळ्यांकडं विचारणा करून झाली. पण काहीच पत्ता लागला नाही. ' मी ठीक आहे काळजी करू नका ' असा प्रज्ञाचा जेव्हा फोन आला तेव्हा धीरच सुटला आणि डोळ्यातल्या अश्रूंना वाट करून दिली. त्यात ती कोठे आहे हे विचारायलाच विसरलेे आणि नंतर पुन्हा रुखरुख लागली. पण पुण्यात आल्यानंतर जेव्हा तिला डोळा भरून पाहिलं तेव्हाच प्रतीक्षा संपली.

 
</text>
</doc>
