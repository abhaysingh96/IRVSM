<doc>
<docno>984831.cms.txt</docno>
<text>
 
महामुंबई
त्सूनामीच्या थराराची चाहूल त्यांना लागली, पण...
[ Sunday, January 09, 2005  12:02:02 am]


समीर कर्वे

मुंबई : त्सूनामी लाटांच्या थरारात खोल खोल समुदात वाहतूक करणाऱ्या भल्यामोठ्या जहाजांची फार मोठी हानी झाली नाही...पण या संकटाची चाहूल मात्र त्यांना लागली होती. शिपिंग कॉपोर्रेशन ऑफ इंडियाच्या एमव्ही गंगासागर या कोळसा घेऊन येणाऱ्या जहाजाला कार निकोबार बेटाजवळूनच लाटा कापताना पहाटेच्या वेळीच थरारत त्सूनामी लाटांचा दणका जाणवला होता.

एमव्ही गंगासागरचे कप्तान नागेली श्रीनावासलू यांनी या थराराची चाहूल कशी लागली, याचा अनुभव म.टा.कडे कथन केला. सध्या बंगळूरमध्ये पोहोचलेले कॅप्टन श्रीनिवासलू यांनी तिथून बोलताना सांगितले की , 26 डिसेंबर रोजी पहाटे सव्वासहाच्या सुमारास ब्रिजवर (कप्तानाची नौकेचे सारथ्य करण्याची केबिन) असताना नौकेवर कंपने जाणवायला लागली. एक तर बुडाशी काही झाले आहे का, अशी पहिल्यांदा शंका आली. नंतर वाटले की, पाण्याची खोली कमी असावी, म्हणून तर असे झाले नाही ना ? ताबडतोब इंजिन रूमशी संपर्क साधला. पण काही समस्या नव्हती.

आमचे जहाज तीन हजार मीटर खोल पाण्यातून मार्गक्रमणा करीत होते. पहिले मिनिटभर जाणवलेले हादरे मात्र भयानक होते. त्यामुळे हे भूकंपाशिवाय दुसरे-तिसरे काही नसावे, याची खात्री पटली. हा प्रकार घडला, त्यावेळी आजूबाजूला सात-आठ जहाजे होती. त्यांनाही असे धक्के जाणवल्यावर परस्परांमध्ये संदेशांची देवाणघेवाण झाली. तोपर्यंत मी तातडीने देहरादूनच्या नॅशनल हायड्रोग्राफिक ऑफिसला इ-मेल धाडला तसेच शिपिंग कॉपोर्रेशनच्या वरळी कार्यालयातही इ-मेल पाठविला. त्यानंतर काही काळाने वरळी कार्यालयातून पूर्व किनारपट्टीवर झालेल्या अपरिमित हानीचे संदेश आले आणि आम्ही अनुभवलेला थरार कसला होता, त्याची जाणीव झाली.

कॅप्टन श्रीनिवासलू यांचे जहाज इंडोनेशियातील जोरंग बंदरातून 20 डिसेंबर रोजी तुतिकोरीन येथे येण्यासाठी निघाले होते. त्सूनामी लाटा आल्या, त्या दिवशी ते कार निकोबारवरून पुढे येत होते. 29 डिसेंबरला ते तुतिकोरीनमध्ये आले. त्सूनामी धडकल्या, त्या दिवशी श्रीनिवासलू यांचे कुटुंबिय चिंतेत होते. त्यांचे कुटुंबिय आंध्र प्रदेशात पुट्टपारथी येथे असतात. पत्नी आणि मुलगा-मुलगी यांना त्यांची चिंता लागून राहिली होती. शिपिंग कॉपोर्रेशनच्या मुंबई कार्यालयातून कॅप्टन श्रीनिवासलू सुखरुप असल्याचे कळल्यावर त्यांचा जीव भांड्यात पडला.

कॅप्टन श्रीनिवासलू यांनी हायड्रोग्राफी ऑफिसला पाठविलेल्या संदेशावर तातडीने हालचाल झाली असती, तर कदाचित्् किनारपट्टीवरील हानी कमी झाली असती का, असाही प्रश्न उरतो.

 
</text>
</doc>
