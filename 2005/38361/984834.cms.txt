<doc>
<docno>984834.cms.txt</docno>
<text>
 
महामुंबई
जकातचोरी रोखण्यासाठी कॅमेरे आणि स्कॅनर
[ Sunday, January 09, 2005  12:03:45 am]


म. टा. प्रतिनिधी

मुंबई : दिवसेंदिवस वाढणारी जकातचोरी रोखण्यासाठी पालिकेने कडक उपाययोजना करण्याचे ठरविले असून, चारही जकात नाक्यांवर स्कॅनर, अद्ययावत कॅमेरे बसविण्याचा निर्णय घेण्यात आला आहे. जकातचोरीमध्ये पालिका कर्मचाऱ्यांचा सहभाग असण्याच्या तक्रारींत वाढ होत असल्याने कर्मचारी-सुरक्षारक्षकांच्या ड्युट्यांबाबत कमालीची गुप्तता पाळण्या-बरोबरच त्यांना जकातनाक्यांवर बसने सोडण्याबाबत वरिष्ठ पातळीवर गांभिर्याने विचार सुरू आहे. या सर्व निर्णयांची अमलबजावणी झाल्यास जकातीत वर्षाला 500 कोटींची भर पडण्याची शक्यता आहे.

मुंबई महापालिकेच्या सुमारे सात हजार कोटी रुपयांच्या वाषिर्क उलाढालीत जकातीच्या उत्पन्नाचा मोठा वाटा असतो. जानेवारी ते डिसेंबर 2004 मध्ये जकातीच्या माध्यमातून 1800 कोटींच्यावर उत्पन जमा झाले. 2003 च्या तुलनेत हे उत्पन्न 15 टक्यांनी अधिक असले तरी वरिष्ठ अधिकारी जकातचोरी रोखण्यात अपयशी ठरत असल्याची कबुली स्वत:च देतात. त्यामुळे यावर कायमचा तोडगा काढण्यासाठी कॅमेरे, स्कॅनर आणि कम्प्युटरची मदत घेण्यासाठी तरतूद करण्यात येईल.

दहिसर, मुलुंड, मुंबई-पनवेल हायवे आणि ईस्टर्न एक्सप्रेस हायव या चारही जकात नाक्यांवरून दररोज हजारो वाहनांतून माल मुंबईत आणला जातो. तसेच, रेल्वे आणि इतर असे छोटे वीसहून अधिक चेकनाके आहेत. मात्र, नाक्यांवरून येणाऱ्या उत्पन्नात दररोज किमान 15 टक्के जकातचोरी होत असल्याची माहिती पुढे येत असल्याने चारही महत्त्वाच्या नाक्यांवर कॅमेरे बसविण्याचा निर्णय घेतल्याचे अतिरिक्त आयुक्त श्रीकांत सिंग यांनी सांगितले. तीन वेगवेगळ्या लोकेशनमध्ये हे कॅमेरे बसविण्यात येणार असून गाडीची नंबरप्लेट, गाडीतील वस्तू आणि संपूर्ण गाडीवरच हे कॅमेरे नजर ठेवतील. कॅमेऱ्यांचे काम खाजगी सुरक्षारक्षक कंपनीला देण्याचा विचार असल्याचेही त्यांनी सांगितले.

कॅमेऱ्यांचा रोख काम करणाऱ्या कर्मचाऱ्यांवरही ठेवण्याचा विचार असून त्यामुळे कर्मचाऱ्यांत धाक निर्माण होईल. दक्षता पथकांचे काम यापुढेही जोमाने सुरूच राहिल, अशी ग्वाहीही त्यांनी दिली.

कॅमेऱ्यांबरोबरच महत्त्वाच्या जकात नाक्यावर स्कॅनर बसविल्यास कर्मचाऱ्यांवर विसंबून न राहता सर्व काही स्कॅन करूनच बाहेर आल्यास वाढत्या गैरप्रकाराला आळा बसेल, असे सहआयुक्त डॉ. सतीश भिडे यांना वाटते. कर्मचारी, अधिकारी आणि सुरक्षारक्षकांचा जकातचोरीत सहभाग असल्याच्या तक्रारी वाढत असल्याने त्यांच्या ड्युट्यांबाबत गुप्तता पाळण्याचा विचार सुरू आहे. त्यासाठी जकातनाक्यावरील सर्व कर्मचाऱ्यांना मुंबईतील मध्यवतीर् ठिकाणी एकत्र बोलवून पोलिसांप्रमाणे ड्युट्या लावता येतील का, सर्वांना बसने जकात नाक्यांवर ड्युटीच्या वेळेअगोदर अर्धातास नेण्याबाबत मते मागविण्यात येत असल्याचे उच्चपदस्थ अधिकाऱ्याने सांगितले.

सध्या कर्मचारी आणि सुरक्षारक्षक एकाच जकातनाक्यांवर जास्त दिवस राहत असल्याने क्लिअरिंग एजंटांशी आणि गुन्हेगारी प्रवृतीच्या लोकांशी साटेलोटे करतात, अशी माहितीही त्या अधिकाऱ्याने दिली. सुरक्षारक्षक आणि कर्मचाऱ्यांचा जकात चोरीत सहभाग आढळल्यास एकाचीही गय केली जाणार नाही असा इशारा अतिरिक्त आयुक्त सुब्रत रथो यांनी दिला आहे. तर गुंड प्रवृत्तींचा सहभाग जकात नाक्यांवर वाढल्यामुळे आम्हाला अत्याधुनिक शस्त्र, पुरेसे कर्मचारी द्यावेत अशी मागणी कर्मचारी आणि सुरक्षारक्षकांनी केली आहे.

 
</text>
</doc>
