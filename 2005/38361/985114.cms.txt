<doc>
<docno>985114.cms.txt</docno>
<text>
 
सदर
कहाणी उत्तम तेलाची
[ Sunday, January 09, 2005  05:51:45 pm]


आजकाल बाजारात विविध प्रकारची खाद्यतेलं मिळतात. पण त्यामुळे ग्राहकांमध्ये समाधान निर्माण होण्याऐवजी गोंधळच अधिक होतो. एवढ्या प्रकारच्या तेलांमधून नेमकं कोणतं खाद्यतेल निवडावं, कोणतं खाद्यतेल आपल्या आरोग्यासाठी चांगलं याचा गोंधळ त्यांच्या मनात निर्माण होतो आणि मग निर्णय घेणं कठीण बनतं. म्हणूनच खाद्यतेलांविषयी संपूर्ण माहिती असणं आवश्यक आहे. कोणत्या तेलात कोणते घटक आहेत हे एकदा माहीत झालं की निवड करणं सोपं जातं. अशाच काही खाद्यतेलांची ही माहिती :

ऑलिव्ह ऑइल : ' तेलांचा राजा ' अशी ऑलिव्ह ऑइलची ओळख आहे. हे तेल सवोर्त्कृष्ट आहे. तळण्यासाठी, स्वयंपाकासाठी तसंच ड्रेसिंगसाठी तर ते उत्तमच आहे. त्याचबरोबर या तेलाला स्वत:चा एक छान स्वादही आहे. सर्वात पौष्टिक तेल म्हणून आपण याचा उल्लेख करू शकतो. ऑलिव्ह ऑइलमध्ये मुबलक प्रमाणात मोनोसॅच्युरेटेड फॅट्स असतात ज्यामुळे रक्तातली कोलेस्टेरॉलची पातळी कमी होण्यास खूप मदत होते. त्यामुळे हृदयविकारांचा धोकाही कमी होतो. ऑलिव्ह ऑइलमध्येही वेगवेगळे प्रकार आहेत. एक्स्ट्रा व्हजिर्न ऑलिव्ह ऑइल हे त्यातलं सवोर्त्कृष्ट मानलं जातं. ऑलिव्ह चेपून हे तेल काढतात व या तेलामध्ये आम्लाचं प्रमाण अत्यंत कमी असतं. व्हजिर्न ऑइलमध्ये आणखी एक प्रकार आहे ज्यात ऑलिव्ह एकदाच चेपून तेल काढलं जातं पण त्यात आम्लाचं प्रमाण अंमळ जास्तच असतं. तळण्याचं काम वगळता हे दुसऱ्या प्रकारचं तेल स्वयंपाकाच्या इतर सर्व प्रकारांसाठी वापरलं जाऊ शकतं. तिसऱ्या प्रकारचं प्युअर ऑलिव्ह ऑइल हे रिफाइण्ड असतं.

कॉर्न ऑइल : मक्याच्या कणसापासून हे तेल काढलं जातं. याची चव खूपच तीव्र असते. स्वयंपाकासाठी तसंच तळण्यासाठी हे तेल वापरलं जातं. परंतु तीव्र चवीमुळे हे तेल सॅलड ड्रेसिंगसाठी वापरलं जात नाही.

सनफ्लॉवर ऑइल : सूर्यफुलाच्या बियांपासून हे तेल काढलं जातं. हे तेल सर्व प्रकारच्या कामासाठी वापरलं जाऊ शकतं. हे तेल हलकं आणि जवळजवळ चवरहित असतं. त्यामुळे तळण्याबरोबर इतर साधे पदार्थ बनवण्यासाठी ते वापरलं जातं. ड्रेसिंगसाठी वापरायचं झाल्यास ते इतर तेलांबरोबर मिसळून वापरलं जातं. मेयॉनिज बनवण्यासाठी तर हे तेल उत्तमच आहे. कोलेस्टेरॉल कमी करणारे पदार्थ बनवण्यासाठी हे तेल उत्तम आहे.

शेंगदाण्याचं तेल : याची चव तशी सौम्य असते. सर्व प्रकारच्या स्वयंपाकांमध्ये हे तेल वापरलं जातं. सॅलड ड्रेसिंगसाठीही हे तेल वापरता येतं. भारत व चीनमध्ये स्वयंपाकासाठी हे तेल मोठ्या प्रमाणात वापरलं जातं. चीनमध्ये वापरलं जाणारं शेंगदाण्याचं तेल गडद रंगाचं असतं.

सोयाबीन तेल : सोयाबीनच्या बियांपासून काढलेल्या या तेलाला अजिबात चव नसते. स्वयंपाकाबरोबर इतर अनेक गोष्टींसाठी हे तेल वापरलं जातं. हे तेल विशेषत: तळणासाठी वापरलं जातं. उच्च तापमानातही हे तेल जास्त उकळत नाही. परंतु हे तेल ड्रेसिंगसाठी वापरलं जात नाही. यात अत्यंत कमी सॅच्युरेटेड फॅट्स असतात.

रॅपसीड ऑइल : हे तेल कनोला या नावानेही ओळखलं जातं. भारतीय स्वयंपाकात या तेलाचा मोठ्या प्रमाणात वापर केला जातो. हे तेल तळणासाठी, स्वयंपाकासाठी तसंच ड्रेसिंगसाठी वापरलं जातं. यात भरपूर मोनोसॅच्युरेटेड फॅट्स असतात.

ग्रेपसीड ऑइल : वाइन बनवताना ज्या दाक्षाच्या बिया उरतात त्यापासून ग्रेपसीड ऑइल बनवलं जातं. याची चव खूप सौम्य असते. ड्रेसिंगसाठी हे तेल उत्तम आहे. एखाद्या तीव्र चवीच्या तेलाबरोबर मिसळल्यास याची चव वाढते. मटणाच्या मॅरीनेशनसाठी हे तेल चांगलं.

व्हेजिटेबल ऑइल : रॅपसीड, कॉटनसीड, नारळ, पामतेल अशा विविध तेलांना एकत्र करून हे तेल बनवलं जातं. हे रिफाइण्ड, ऑलपर्पज तेल तसं स्वस्तही असतं. हे तेल विशेषत: तळणासाठी वापरलं जातं. पण हे तेल ड्रेसिंगसाठी अजिबातच वापरलं जात नाही.

पामतेल : गडद नारिंगी हे तेल व्हेजिटेबल ऑइल व तूप बनवण्यासाठी वापरलं जातं. यात भरपूर सॅच्युरेटेड फॅट्स असतात.

रोजच्या स्वयंपाकातला तेलाचा वापर जितका कमी तितकं चांगलं. कधीतरी तळलेलं पदार्थ खाणं ठीक आहे. परंतु फिट आणि निरोगी राहण्यासाठी योग्य आहाराबरोबर नियमित व्यायामही करायला हवा.

वडीयाँ आलू

साहित्य : दोन ते तीन मोठ्या आकाराच्या वडीयाँ (उडदाच्या डाळीपासून बनवलेले छोटे वडे), चार मध्यम आकाराचे बटाटे, पाच टेबलस्पून तेल, एक टीस्पून जिरं, एक मोठा कांदा ( चिरलेला), एक इंच आलं (कापलेलं), चिमूटभर हिंग, प्रत्येकी अर्धा टीस्पून हळद, जिरे पावडर व गरम मसाला पावडर, दोन टीस्पून धणे पावडर, दीड टीस्पून लाल मिरची पावडर, चवीनुसार मीठ, दोन मोठ्या आकाराचे टोमॅटो ( बारीक चिरलेले), थोडी ताजी कोथिंबीर.

कृती : वडीयाँचे बारीक तुकडे करावेत. बटाट्याची साल न काढता ते तसेच धुवावेत. प्रत्येक बटाट्याचे साधारण आठ तुकडे करावेत. एका पॅनमध्ये तीन टेबलस्पून तेल गरम करावं, त्यात हे तुकडे घालावेत. चांगला खरपूस वास येईपर्यंत हे तुकडे परतावेत. टीपकागदावर काढून त्यातलं जास्तीचं तेल निथळू द्यावं. नंतर ते कपभर पाण्यात भिजवून ठेवावेत. दुसऱ्या एका पॅनमध्ये दोन टेबलस्पून तेल गरम करावं. त्यात जिरं व कांदा फोडणीला घालून तीन मिनिटांसाठी ते चांगलं परतावं. त्यात आलं, हिंग, बटाटे, हळद, धणे पावडर, जिरे पावडर, लाल मिरची पावडर व मीठ घालावं. चांगलं परतून त्यात तीन कप पाणी घालावं. नंतर त्यात वादियनचे तुकडे घालावेत. झाकण ठेऊन बटाटे शिजू द्यावेत. बटाटे शिजल्यानंतर टोमॅटो घालावे व पाच मिनिटांसाठी शिजू द्यावं. गरम मसाला व कोथिंबिरीने त्यावर सजावट करावी. गरम असतानाच खायला द्यावं.

 
</text>
</doc>
