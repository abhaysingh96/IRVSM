<doc>
<docno>985284.cms.txt</docno>
<text>
 
क्रीडा
धनराजचे दिवस संपले, गगनने हॉकीचे धडे गिरवावे
[ Sunday, January 09, 2005  09:39:14 pm]


वृत्तसंस्था

नवी दिल्ली : धनराज पिल्लेचे खेळण्याचे दिवस संपले असून गगन अजितसिंगनेे पुन्हा हॉकीचे धडे गिरवण्याची गरज आहे, अशा मुक्ताफळांनी भारतीय हॉकी फेडरेशनचे अध्यक्ष कंवरपालसिंग गिल यांनी या जेष्ठ खेळाडूंवर आपल्या मनातील अडी दाखवून दिली.

अथेन्स ऑलिंपिकपासून धनराज व गगन हे देशातील दोन जगप्रसिद्ध खेळाडू गिल यांना नकोसे झाले आहेत. या अनुभवी खेळाडूंवर टीका करण्याची एकही संधी ते सोडत नसल्यामुळे भविष्यात या दोघांना भारतीय संघात कितपत स्थान मिळेल, याविषयी साशंकता आहे.

गिल म्हणतात , ' आपले दिवस संपलेले आहेत, हे धनराजने कळायला हवे. वयाच्या पत्तीशीमध्येही त्याचा खेळण्याचा अट्टाहास का आहे, हेच समजत नाही. अथेन्समध्ये त्याने साफ निराशा केली. सुरूवातीला त्याचा संघात समावेश करण्याला आमचा विरोध होता, पण लोकभावनेचा विचार करून शेवटच्या क्षणी त्याची निवड करण्यात आली. अखेर अपेक्षेप्रमाणे त्याने साफ निराशा केली. अशा परिस्थितीतही त्याचा खेळण्याचा हट्टहास कायम असला तरी तो आम्हाला आता नको आहे '.

भारताचे मुख्य प्रशिक्षक गेराल्ड रॅश यांनी तर सुरूवातीपासून धनराजच्या नावाला विरोध केला होता. अथेन्समध्ये धनराज व रॅश यांचे सुत काही जमले नव्हते, हे स्पष्ट दिसत होते. अथेन्सनंतर प्रशिक्षकांनी धनराजला सरळ निवृत्ती जाहीर करण्यास सांगितले होते.

आघाडीच्या फळीतील प्रतिभावान खेळाडू अशी ख्याती मिळवणाऱ्या युवा गगन अजितसिंग कामगिरी व शिस्त यापैकी कुठल्या कारणामुळे वगळण्यात आले ? यावर गिल म्हणाले , ' गगन प्राथमिक हॉकीच विसरून गेल्याचे दिसत आहे. ऑलिंपिकमध्ये त्याने सरळ सोपे पास वाया घालवले. ऑलिंपिकसारख्या मोठ्या स्पधेर्त महत्वाच्या खेळाडूने अशी निराशा केल्यास संघाला भविष्यच उरत नाही. यावर एकच उपाय म्हणजे त्याने मुळाक्षरे गिरवायला हवीत. वगळल्यामुळे आता त्याचे डोळे उघडतील, अशी आशा वाटते '.

 
</text>
</doc>
