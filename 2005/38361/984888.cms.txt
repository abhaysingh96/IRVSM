<doc>
<docno>984888.cms.txt</docno>
<text>
 
महाराष्ट्र
भय्यांनो, कृपया कोकणात येऊ नका!
[ Sunday, January 09, 2005  12:47:26 am]


म. टा. प्रतिनिधी

ठाणे : मुंबईत भय्या मालवणी शिकला आणि कोकणात जाऊन स्थिरावतोय. भय्या संसर्गजन्यासारखा असतो तो एकदा का चिकटला की सोडवता येत नाही. मुंबई आणि ठाण्यात भय्यांनी हातपाय पसरले. पण त्यांनी कृपया आता कोकणात आमच्याकडे येऊ नका, आम्हीही कधी तुमच्याकडे येण्याचा प्रश्न येत नाही, अशा शब्दांत मालवणी सम्राट मच्छिंद कांबळी यांनी आपला भय्याविरोध प्रकट केला आणि संमेलनाच्या पहिल्या दिवसापासून सुरू असलेल्या परप्रांतियविरोधी सूर अधिक प्रखर केला.

ठाण्यात दादोजी कोंडदेव प्रेक्षागृहात सुरू असलेल्या नवव्या कोकण मराठी साहित्य संमेलनाच्या दुसऱ्या दिवशी मच्छिंद कांबळी यांची मालवणीत प्रकट मुलाखत ज्येष्ठ अभिनेते राजा मयेकर यांनी घेतली.

कांबळी यांची राजकीय, सामाजिक मते जाणून घेण्याचा प्रयत्न करूया असे म्हणून राजा मयेकरांनी टाकलेले प्रश्नांचे चेंडू मच्छिंद कांबळी यांनी दादोजी कोंडदेवच्या खेळपट्टीवर चौकार आणि षटकारासाठी टोलवले आणि रसिकांना खुश केले.

मालवणीमुळे मी मोठा झालो, तिच्यामुळेच जगतो. आईने मालवणी शिकवली, नाटकातही तिनेच टाकलं. पोराला नाटकात काम मिळावं म्हणून शाळा बदलणारी ही आई हेच आपलं मोठ शक्तीस्थान असल्याचं त्यांनी सांगितलं. परमेश्वर जन्माला घालतो तेव्हा प्रत्येकाला काही ना काही देणगी देऊन जातो. त्या माणसाला ते कळावं लागतं, असंही ते म्हणाले.

शरद पवारांनी सांगितलं म्हणून आपण लोकसभेला उभे राहिलो आणि एक लाख 58 हजार मते घेऊन पडलो. माझ्यामागे इतके लोक असतील असे वाटले नव्हते असे सांगून प्रभू मंत्री झाल्यावर पहिला फोन आपणच त्यांना केल्याचेही ते म्हणाले. माझी मैत्री सगळ्यांशीच आहे. नारायण राणेंेशीही आहे. नाट्यसंमेलन झाले आणि त्यांच्या घरी जेवायला गेलो तर सगळ्यांनी डोळे वटारले.

विनोदाच्या जातकुळीविषयी बोलताना कांबळी म्हणाले की मी कधीही कमरेखालचे विनोद केले नाहीत. ज्यांनी माझ्यावर उपकार केले ते सदैव स्मरणात ठेवले. सावंतवाडीतील 740 रुपयांच्या बुकिंगपासून सुरू झालेले ' वस्त्रहरण ' चे हजारो प्रयोग झाले ही देवी भदकालीची कृपा आहे. मधु मंगेश कणिर्क, पु. ल. देशपांडे यांच्यासारख्यांनी नाटक पाहिले, कौतुक केले आणि त्यानंतर घौडदौड सुरू झाली.

विधानसभेवर कोकण मराठी साहित्य परिषदेचा एक प्रतिनिधी असावा, अशी सूचनाही कांबळी यांनी केली. कोकणी माणसाने परिषदेवर प्रेम करावं, मानेत मान घालून राहा, तंगडीत तंगडी अडकवू नका, असा प्रेमळ सल्लाही त्यांनी दिला. आगामी ' लग्नकर्ता विघ्नहर्ता ' आणि ' बाबलो आमचो मुख्यमंत्री झालो कसो ' या नाटकांची माहिती दिली तसेच मालवणी नाटकाचा पहिला प्रयोग ' कोमसाप ' साठी सव्वा रुपयांत करण्याचे आश्वासनही त्यांनी दिले.

या प्रकट मुलाखतीनंतर कवी द. भा. धामणस्कर यांच्या अध्यक्षतेखाली कविसंमेलन झाले. त्याचे सूत्रसंचालन डॉ. महेश केळुसकर यांनी केले. त्यापूवीर् दुपारच्या सत्रात माधवी घारपुरे, अशोक चिटणीस आणि वामन होवाळ यांच्या कथाकथनाचा कार्यक्रम झाला. त्याचे संचालन स्नेहा आघारकर यांनी केले.

 
</text>
</doc>
