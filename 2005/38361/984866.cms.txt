<doc>
<docno>984866.cms.txt</docno>
<text>
 
महामुंबई
जय महाराष्ट्र!
[ Sunday, January 09, 2005  12:33:16 am]


म. टा. प्रतिनिधी

मुंबई : बायोटेक्नॉलॉजी पार्क-इंडस्ट्री, इंडस्ट्रिअल पार्क, पर्यटन, आधुनिक शहरे, वाहतूक व्यवस्था, सक्षम पायाभूत सुविधा या जोरावर मुसंडी मारण्याचा प्रयत्न करीत असलेला महाराष्ट्र पडद्यावर साकारत होता... ' प्रवासी भारतीय दिवसा ' च्या दुसऱ्या दिवशी महाराष्ट्राच्या प्रगतीचा पट उलगडला जाऊन अनिवासी भारतीयांना गंुतवणुकीसाठी साद घातली गेली... गंुतवणूक करण्यास उत्सुक असलेल्या अनिवासी भारतीयांना सर्व प्रक्रिया सुलभ व्हाव्यात यासाठी विशेष वेबसाइट सुरू केली जाणार आहे, असे उद्योगमंत्री अशोक चव्हाण यांनी ' मटा ' ला सांगितले.

देशातील विविध राज्यांच्या प्रगतीची माहिती अनिवासी भारतीयांना मिळावी, त्यांच्यात आणि या राज्यांमध्ये व्यापार-उदिमाच्या दृष्टीने आदानप्रदान व्हावे, या उद्देशाने दुसऱ्या दिवशीच्या सत्रात विविध राज्यांचे प्रतिनिधी आणि अनिवासी भारतीय यांच्यात चर्चासत्रे आयोजित करण्यात आली होती. उद्योगमंत्री अशोक चव्हाण, मुख्य सचिव प्रेम कुमार हे राज्याचे प्रतिनिधी म्हणून उपस्थित होते. सिडको, पोर्ट ट्रस्ट, एमटीडीसी, सिकॉम, एमएडीसी, एमएसआरडीसी, आदींच्या प्रमुखांनी आतापर्यंतच्या कामाची आणि भविष्यातील योजनांची माहिती दिली.

पाच ते सात मिनिटांच्या क्लिपिंगमध्ये प्रत्येक विभागाने अत्यंत आखीव-रेखीव सादरीकरण केले. महाराष्ट्रात बायोटेक्नॉलॉजी पार्क आणि इंडस्ट्री कशी उभारीस येत आहे, फूड प्रोसेसिंग बायोटेक इंडस्ट्रीत कशी प्रगती साधली जात आहे, त्यासाठी निधीची उपलब्धता, बायोटेक धोरण याची माहिती सादरीकरणातून देण्यात आली. पुणे, जालना, अकोला येथील बायोटेक्नॉलॉजी पार्क, रिसर्च अॅण्ड डेव्हलपमेंट सेंटर, माहिती तंत्रज्ञान धोरण, जागतिक दर्जाचे आयटी व्यावसायिक घडवण्याचे प्रयत्न, आदी बाबी अनिवासी भारतीयांच्या मनावर ठसविण्याचा पुरेपूर प्रयत्न या सादरीकरणाद्वारे करण्यात आला.

सॉफ्टवेअर निर्यात उद्योगासाठी सरकार देत असलेल्या सवलती, पायाभूत सुविधा, करांची आकारणी, महाराष्ट्राचे औद्योगिक धोरण, स्पेशल इकॉनॉमी झोन, जवाहरलाल नेहरु बंदराजवळच्या दोणगिरी येथे उभारण्यात येणारा दुसरा इकॉनॉमी स्पेशल झोन, पुणे इन्फोटेक पार्क, खराडी नॉलेज पार्क, सॉफ्टवेअर टेक्नोलॉजी पार्क, नाशिक येथील वाइनचा प्रकल्प, याची माहितीही यावेळी देण्यात आली.

महाराष्ट्रात गंुतवणुकीसाठी कसे पोषक वातावरण आहे, हे सांगणाऱ्या जागतिक बँकेच्या अहवालाचा या प्रेझेन्टेशनमध्ये आवर्जून उल्लेख केला गेला. राज्यातील महत्त्वाच्या पर्यटनस्थळांचा आढावा घेणारी आकर्षक क्लिपिंगही यावेळी दाखविण्यात आली.

 
</text>
</doc>
