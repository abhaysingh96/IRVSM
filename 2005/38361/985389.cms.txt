<doc>
<docno>985389.cms.txt</docno>
<text>
 
देश-विदेश
मदतही ग्लॅमर, जात, धर्म बघूनच?
[ Sunday, January 09, 2005  11:58:46 pm]


वृत्तसंस्था

कडलूर : त्सूनामीग्रस्तांच्या मदतीसाठी धावून गेल्याबद्दल अभिनेता विवेक ओबेरॉयचे कौतुक होत आहे. मात्र, त्याने देवनामपट्टीनम हे गाव दत्तक घेतल्याने आसपासच्या गावांची मोठीच पंचाईत झाली आहे. कारण मदतीचा ओघ या गावाकडे वळला असून इतर गावांना प्रतीक्षाच करावी लागत आहे. त्याचबरोबर, इतर त्सूनामीग्रस्तांना जाती आणि धर्मावर आधारित विषमतेला सामोरे जावे लागत असल्याचेही वृत्त आहे.

' सुपरस्टार ' विवेकच्या अस्तित्वामुळे काही ' स्टार ' स्वयंसेवी संघटना, व्यापारी संस्था, स्वयंसेवकांसह मदतसाहित्याचा प्रचंड ओघ देवनामपट्टीनमकडे वळला आहे. या गावात सामूहिक स्वयंपाकघर तयार झाले असून रोज चारवेळा तेथे जेवण देण्यात येत आहे. गाव स्वच्छ करण्यासाठी पॉलिटेक्निक व महिला महाविद्याल-यातील विद्याथीर् पुढे आले आहेत.

शेजारच्या सोनानकुप्पम व कल्लाईसारख्या गावांचे देवनामपट्टीइतकेच नुकसान झाले. पण तेथे स्टार कार्यकर्ता नसल्यामुळे मदतकार्यासही फारसा वेग आणि ग्लॅमर नाही! विवेकला मात्र ही तक्रार मान्य नाही. ' इथे येईपर्यंत हे लोक मला ओळखतही नव्हते. अभिनेता असल्याने मदत करणाऱ्या संस्थांचे लक्ष आधी या गावाकडे जाते हे खरे आहे. पण इतरांवर अन्याय व्हावा हा हेतू नाही ,' असे विवेकने म्हटले आहे.

नागपट्टीणमजवळ केशवम पलायम गावात तर सरकारच मदत देताना भेदभाव करत असल्याचा आरोप होत आहे. आपण दलित असल्यामुळेच गरज असूनही मदत उशिराने आणि काही वेळा तीही मिळत नाही, अशी ग्रामस्थांची तक्रार आहे. मदत घेऊन येणारे ट्रक या गावातून तसेच दुसऱ्या गावात जातात याविषयी अनेकांनी संताप व्यक्त केला.

केवळ जातीवरच नव्हे, तर धर्मावरूनही मदतीत भेदभाव सुरू असल्याचे आरोप होत आहेत. हिंदू अधिकारी, संघटना हिंदूंच्याच वस्त्यांमध्ये मदत पोहोचवतात. तर ख्रिस्ती मंडळीही यापेक्षा भिन्न वागत नाहीत, असा सर्वसाधारण सूर आहे. मात्र नागपट्टीणम जिल्हा प्रशासनाने या आरोपांचा इन्कार केला. प्रचारकी विधाने करून काही कार्यकतेर् मदतकार्यात अडथळा आणत आहेत. सर्व काही सुरळीत सुरू आहे, असे प्रशासनाने सांगितले.

 
</text>
</doc>
