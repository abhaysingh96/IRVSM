<doc>
<docno>984829.cms.txt</docno>
<text>
 
महामुंबई
मोबाइलवर कॉल येण्यापूवीर्च ऑरेन्जला लागते खबर
[ Sunday, January 09, 2005  12:00:48 am]


म. टा. प्रतिनिधी

मुंबई : तुमच्या मोबाइलवर एखाद्या व्यक्तीचा कॉल येण्यापूवीर्च त्याची सेवा देणाऱ्या कंपनीला खबर लागावी, असे भन्नाट वेगवान ' तंत्र ' ऑरेन्जने विकसित केल्याचा प्रत्यय एका मोबाइलधारकाला नुकताच आला. आपल्याला आलेला मिस कॉल कुणाचा होता, हे जाणून घेण्याची सुविधा ऑरेन्जच्या सेवेवर उपलब्ध आहे. त्यासाठी तुम्हाला पैसे मोजावे लागतात. ऑरेन्जने या सेवेची गती भलतीच असल्याचा अनुभव एका मोबाइलधारकाला आला. त्याच्या मोबाइलवरील नोंदी पहा.

त्याला शनिवारी 8 जानेवारी रोजी दुपारी दोन वाजता एक मिस कॉल येऊन गेल्याचा संदेश मिळाला. आता याची नोंद मात्र त्याला दुपारी एक वाजून 58 मिनिटांनी पाठविलेल्या संदेशाद्वारेच मिळाली होती. म्हणजे दोन वाजता येणारा फोन ऑरेन्ज कंपनीला दोन मिनिटे अगोदरच कळला होता. मुळात दोन वाजता त्याला फोन कुणी केला होता की नाही, हे समजायला मार्ग नाही. जर केलाच असेल, तर तो त्याच्या फोनवर का पोहोचला नाही, याचे उत्तर कोण देणार ?

अशा कोणत्याही तक्रारीची दखल घेण्यास ऑरेन्जकडे वेळ नसतो. सर्वच मोबाइल कंपन्यांच्या गॅलऱ्यांमध्ये तक्रारी करण्यासाठी भलीमोठी रांग लागलेली असते. पण तक्रारींचा पाठपुरावा मात्र होत नाही. नंबर बदलेल, या भीतीने त्यांना मोबाइल सेवा बदलता येत नाही आणि त्याचा फायदा मात्र मोबाइल कंपन्या लुटत आहेत. प्रीपेड कार्डांवर बोनस म्हणून मिळणाऱ्या टॉकटाइमची एन्ट्री कधी होते, तर कधी होत नाही. मोठ्या रकमेचे प्रीपेड कार्ड भरल्यास त्यातील टॉकटाइम खटाखट कट होत जातो, अशाही तक्रारी आहेत.

 
</text>
</doc>
