<doc>
<docno>984858.cms.txt</docno>
<text>
 
महामुंबई
खासगी लॅबचे 'दुकान' सुरू
[ Sunday, January 09, 2005  12:28:44 am]


वैष्णवी कानविंदे

मुंबई : महानगरातील गोरगरीब रुग्णांचा आधार असलेल्या जे. जे. रुग्णालयात रक्त आणि इतर रोगनिदान तपासण्या करणारी यंत्रे सारखी बंद पडत असल्यामुळे रुग्णांना अधिक पैसे मोजून खासगी लॅबमधून तपासणी करुन घ्यावी लागत असल्याच्या तक्रारी वाढत आहेत. त्यातच अशा चाचणीची ' सोय ' करून देणाऱ्या खासगी लॅब जे. जे.च्या समोर रांगेने वसलेल्या आहेत. त्यामुळे, जे. जे. तील यंत्रांचे वारंवार ' बंद पडणे ' आणि या लॅबचा धंदा जोरात ' सुरू असणे ', हा योगायोग नाही, यामागे जे. जे. तील डॉक्टर आणि या लॅबवाल्यांचे संगनमत आहे, असा आरोप काही रुग्ण करीत आहेत.

जे. जे. हे सरकारी रुग्णालय असल्यामुळे त्यांच्याकडे रुग्णाच्या उत्पन्नानुसार अत्यल्प दरात तपासणी केली जाते. पण बऱ्याचदा ही यंत्रणाच बंद असते. जे. जे. बाहेरच असलेल्या बंदूकवाला इमारतीत अशी तपासणी करणाऱ्या आठ ते दहा लॅब आहेत. जे. जे.तील डॉक्टरांच्या सल्ल्याने अनेक रुग्ण दररोज तपासणीसाठी येथे येतात. येथील तपासणीचे दर जे. जे.पेक्षा कितीतरी पटीने जास्त आहेत. मात्र, जे. जे. मधील रुग्णांना आपण थोडी सवलत देतो, असे तेथील एका महिला कर्मचाऱ्याने सांगितले.

याबाबत जे. जे.चे अधिष्ठाता डॉक्टर प्रवीण शिनगारे म्हणाले की, आमच्याकडे खूप मोठ्या प्रमाणात रुग्ण येतात, त्यामुळे तपासणी यंत्रांवर जवळजवळ 110 ते 125 पट जास्त भार पडतो. त्यामुळे ती अधूनमधून बंद पडतात. अशा वेळी रुग्णांची गैरसोय होऊ नये म्हणून आम्ही त्यांना तपासणीसाठी बाहेर पाठवतो. तसेच, काही विशिष्ट चाचण्या इथे होऊ शकत नाहीत. त्यांच्यासाठीही रुग्णाला बाहेर पाठवावेच लागते. पण, हा प्रकार वरचेवर होत नसल्याचा दावा त्यांनी केला.

या लॅब सरकारमान्य असल्या, तरी त्यातल्या काहींची नावे ' जे. जे. ' शी सार्धम्य साधणारी आहेत. त्यामुळे रुग्णांची दिशाभूल होऊ शकते अशी कबुली डॉक्टर शिनगारे यांनी दिली. मात्र, त्याबाबत आपण फारसे काही करू शकणार नाही, असे ते म्हणाले.

 
</text>
</doc>
