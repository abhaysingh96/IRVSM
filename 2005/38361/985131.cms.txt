<doc>
<docno>985131.cms.txt</docno>
<text>
 
महाराष्ट्र
सुरेश खरेंनी उलगडले कानेटकरांच्या नाटकातील पिता-पुत्र संबंध
[ Sunday, January 09, 2005  06:06:57 pm]


मुंबई टाइम्स टीम

ठाणे : तत्त्वज्ञान हे तत्त्वज्ञाचा आव न आणता सहजरित्या सांगता येतं हे वसंत कानेटकरांनी नाटकातून दाखवलं. त्यांच्या नाटकातील पिता-पुत्र संबंध हे आणखी वैशिष्ट्यं. हा विषय आजवर दुर्लक्षिला गेला. परंतु कानेटकरांच्या सर्वच नाटकांचा अभ्यास केल्यास त्यात या संबंधांवर बारकाईने विचार केल्याचं दिसतं, असं प्रतिपादन 85 व्या अ. भा. मराठी नाट्य संमेलनाचे नियोजित अध्यक्ष सुरेश खरे यांनी रामभाऊ म्हाळगी व्याख्यानमालेच्या उद्घाटन प्रसंगी केलं. अध्यक्षस्थानी व्याख्यानमाला समितीचे अध्यक्ष संजय केळकर होते.

1957 नंतर प्रतिभावान नाटककार वसंत कानेटकर यांनी सुमारे 40 नाटकं लिहून पुढील चार दशकांवर आपला ठसा उमटवला. सुखात्मिका, शोकात्मिका, चरित्रात्मक, ऐतिहासिक, पौराणिक अशा सर्वच प्रकारातील त्यांचं नाट्यलेखन गाजलं. त्यांच्या या नाटकांत पिता-पुत्र संबंधांवर आजवर फारसं लिहिलं अथवा बोललं गेलं नाही त्यामुळेच हा विषय निवडल्याचं स्पष्ट करून खरे यांनी ' वेड्याचं घर उन्हात ', ' प्रेमा तुझा रंग कसा ', ' रायगडाला जेव्हा जाग येते ', ' तुझा तू वाढवी राजा ', ' हिमालयाची सावली ' या नाटकांच्या अनुषंगाने या संबंधांचा वेध घेतला.

मराठी रंगभूमीवरील पहिलं मनोविश्लेषक नाटक असलेल्या ' वेड्याचं घर उन्हात ' मध्ये कानेटकरांनी भासदृश्यांचा विलोभनीय वापर केला. परस्परविरोधी धागे विणल्यानंतरही हे नाटक हास्यास्पद वाटत नाही. नाटकात संघर्ष उभा करतात तेव्हा दोन्ही व्यक्तिरेखांना टोकाची शेड देणं हे कानेटकरांचं वैशिष्ट्य असल्याचं सुरेश खरे म्हणाले. या नाटकाची जडणघडण कानेटकरांनी दोन पातळ्यांवर केली आहे. घडतं ते वास्तवात आणि ' गिल्टी कॉन्शस ' असतो तो भासदृश्यात.

' पेमा तुझा रंग कसा ' चा उल्लेख सुंदर सुखात्मिका म्हणून करावा लागले. पेमाच्या विविध छटा त्यांनी सुंदर रंगवल्या आहेत. निखळ, निरोगी दृष्टिकोन त्यांच्या या नाटकातून व्यक्त होतो. सुखात्मिकतेला जीवनविषयक समज नसते, असे नाही. समज असतेच पण तिच्याकडे खेळकर दृष्टीने पाहिलेलं असतं, असं सुरेश खरे यांनी स्पष्ट केलं. ' माया करणारा माणूस ओठांनी बोलत नाही तो दोन भक्कम हातांनी बोलतो ', असे कानेटकर सहज सांगून जातात. त्यासाठी कानेटकरांना प्रसंगामागून

प्रसंग खर्च करावे लागत नाहीत, असे खरे म्हणाले.

' आग्य्राहून सुटका ' किंवा ' बेबंदशाही ' यासारख्या नाटकातून ढोबळ आणि साचेबद्धपणे शिवाजी महाराजांच्या व्यक्तिमत्त्वाची रचना करण्यात आली आहे. पण शिवरायांच्या अंतरीचे शल्य शोधण्याचा पहिला प्रयत्न कानेटकरांनी ' रायगडाला जेव्हा जाग येते ' आणि ' तुझा तू वाढवी राजा ' या नाटकांतून केला. ' रायगडाला जेव्हा जाग येते ' या नाटकाने मराठी ऐतिहासिक नाटकांना वेगळं वळण दिलं. शिवाजी आणि संभाजी यांच्यातील दुरावा वाढतो कारण ते आपली वेदना कधीही एकमेकांना सांगत नाहीत, असे कानेटकरांनी म्हटलं आहे. आपल्या मुलाच्या दुर्वर्तनाचा खुलासा माज्ज्ण्यांचं शल्य बापाला असतं हे वैश्विक सत्य कानेटकर सांगून जातात. ' एक थोर शिल्प उभारण्यासाठी ऐन उमेदीत पित्याशी झुंज घेतली. आता वृद्धापकाळी ते शिल्प सावरण्याऐवजी पुत्राशी झगडावं लागतंय, अशी खंत शिवाजी महाराज एका ठिकाणी व्यक्त करतात. पिता-पुत्र संबंधावर कानेटकरांना नाटक लिहायचं असल्यानं ते फोकस ढळू देत नाहीत, असे खरे यांनी सोदाहरण स्पष्ट केले.

' हिमालयाची सावली ' हे महषीर् कवेर् यांच्यावर आधारित चरित्रात्मक नाटक महत्त्वाचं आहे. अत्यंत परस्परविरोधी संघर्षामुळे होणारं नाट्य कानेटकरांनी या नाटकात दाखवलं असल्याचं खरे म्हणाले.

 
</text>
</doc>
