<doc>
<docno>985360.cms.txt</docno>
<text>
 
महाराष्ट्र
'मराठी भाषेने प्रसारमाध्यमांकडे मित्र म्हणून पाहावे'
[ Sunday, January 09, 2005  11:35:45 pm]


म. टा. प्रतिनिधी

ठाणे : मराठी भाषा सातत्याने समृद्ध होत आहे. बोलीभाषा आपल्या मानून त्यातूनही आपण शब्द घ्यायला पाहिजे. कारण भाषा ही संस्कृतीची वाहक असते. प्रसारमाध्यमांनी मराठी भाषेचा प्रसारच केलेला आहे त्यामुळे मराठीने प्रसारमाध्यमांकडे मित्र म्हणून पाहावे, असे प्रतिपादन ज्येष्ठ पत्रकार विजय कुवळेकर यांनी ' प्रसार माध्यमातून मराठी भाषा पसार ' या विषयावरील परिसंवादात केले.

नवव्या कोकण मराठी साहित्य संमेलनाच्या अखेरच्या दिवशी रंगलेल्या या परिसंवादात ' महाराष्ट्र टाइम्स ' चे संपादक भारतकुमार राऊत , ' आकाशवाणी ' चे जयंत एरंडे, दाजी पणशीकर यांनी भाग घेतला. अध्यक्षस्थानी कुवळेकर होते.

मराठी जाणून घेणारा वर्ग वाढतो आहे. सध्या वादळाचा काळ आहे, असे समजून ठामपणे उभे राहिले पाहिजे. त्यात प्रसारमाध्यमांची जबाबदारी मोठी असल्याचे कुवळेकर म्हणाले.

प्रसारमाध्यमातून नव्हे तर घरातून मराठी पसार झाली आहे. त्यामुळे मराठीच्या सध्याच्या अवस्थेला कारणीभूत प्रसारमाध्यमे नसून दोष आपलाच आहे. ज्या मराठी भाषेला हजार वर्षांची परंपरा आहे. ज्यात उत्तुग व्यक्तिमत्व आहेत ती भाषा पंचवीस वर्षांपूवीर् आलेल्या प्रसारमाध्यमांमुळे कशी काय पसार होऊ शकेल, असा सवाल दाजी पणशीकर यांनी केला. सुलभीकरणाच्या वादापायी सगळे सोपे करायला गेलो, आमची मराठीविषयी अनास्था हाच सगळ्यात मोठा प्रश्न आहे. मराठी बिघडली हे खरेच पण ती उंबरठ्याच्या आतील बिघडली आहे, असेही ते म्हणाले.

डीटीएचने संधी

सर्व प्रादेशिक भाषा या आकाशवाणीच्या माध्यमातून टिकवल्याचे प्रतिपादन जयंत एरंडे यांनी केले. परप्रांतीय मराठी भाषकाला आता डीटीएच सेवेमुळे सर्व मराठी कार्यक्रम पाहण्याची संधी मिळाली आहे, याचाही उल्लेख त्यांनी केला.

तर माध्यमातून मराठी पसार वगैरे झालेली नाही किंबहूना मराठीचा प्रचार आणि प्रसार करण्याचेच काम प्रसारमाध्यमे करीत असल्याचे प्रतिपादन भारतकुमार राऊत यांनी केले.

मी ज्याला मराठी म्हणतो त्याला आपण मराठी मानता का, असा प्रश्न असल्याचे सांगून ते म्हणाले, माझे, माझ्या पिढीचे मराठी भाषेवर आधीच्या पिढी इतकेच प्रेम आहे. किंबहुना माझ्या पुढच्या पिढीच्या अस्तित्वाचा संबंध मराठीशी आहे, त्यामुळे माझे प्रेम हे काकणभर अधिकच आहे.

मराठी शब्दांपेक्षा खूप मोठी आहे. तिला शब्दांमध्ये अडकवण्याचे काम केले जात आहे. नवीन आलेले शब्द घेतल्याने मराठी भाषा थिटी कशी होईल हेच मला समजत नाही, असे ते म्हणाले. भाषा हे विचारांच्या दळणवळणाचे साधन आहे. शब्दसंपदेचे प्रदर्शन नाही, असेही त्यांनी आग्रहाने मांडले.

ज्ञानेश्वरांनी भाषा फोफावली पाहिजे असे म्हटले आहे. मग तिला असे संकुचित करून एका विशिष्ट गटाची, समाजाची भाषा म्हणजे प्रमाण भाषा हे ठरवण्याचा अट्टाहास का, असा सवालही त्यांनी केला.

 
</text>
</doc>
