<doc>
<docno>984849.cms.txt</docno>
<text>
 
महामुंबई
झोपडीवासी मुलीच्या मृत्यूमुळे घाटकोपरमध्ये दगडफेक
[ Sunday, January 09, 2005  12:24:57 am]


म. टा. प्रतिनिधी

मुंबई : अनधिकृत झोपड्या हटवल्यामुळे घाटकोपर येथे उघड्यावर पडलेल्या एका कुटुंबातील आजारी तरुण मुलीचा शुक्रवारी मृत्यू झाल्यानंतर संतप्त कुटुंबीय आणि शेजाऱ्यांनी तिच्यावर अंत्यविधीस नकार दिल्याने तणाव निर्माण झाला. पोलिसांनी हस्तक्षेप केल्यानंतर जमावाच्या दगडफेकीत पाच पोलिस अधिकारी जखमी झाले. पोलिसांनी सौम्य लाठीहल्ला करून 27 जणांना अटक केली.

हिमालयनगरातील मिलिंद नगर परिसरातील अनधिकृत झोपड्या गुरुवारी हटवण्यात आल्यावर यादव कुटुंब उघड्यावर आले. त्यांच्यातील रामेश्वरी (17) या तरुणीचा शुक्रवारी मृत्यू झाला. आधीच थंडीतापाने आजारी असलेली रामेश्वरी उघड्यावर पडल्याने अत्यवस्थ होऊन मरण पावली, असा दावा तिच्या पालकांनी केला. त्यामुळे तिच्यावर अंत्यसंस्कार करण्यास कुटुंबियांनी आणि शेजाऱ्यांनीही नकार दिला.

पोलिसांनी मृतदेह ताब्यात घेऊन राजावाडी रुग्णालयात नेला. त्यामुळे संतापलेल्या रहिवाशांनी पोलिसांवर दगडफेक केली. त्यात पोलिस निरीक्षकासह पाच कर्मचारी जखमी झाले. पोलिसांना लाठीहल्ला करावा लागला. पोलिसांनी 27 जणांना अटक केली आहे. रामेश्वरीचा मृत्यू आजारामुळेच झाला असून झोपड्या तोडण्याच्या कारवाईचा त्याच्याशी संबंध नाही, असे पोलिस उपायुक्त मेरी फर्नांडिस यांनी सांगितले.

 
</text>
</doc>
