<doc>
<docno>985169.cms.txt</docno>
<text>
 
लेख
निष्पाप जीवांसाठी...
[ Sunday, January 09, 2005  07:17:18 pm]


दरवषीर्च 8 डिसेंबरला जागतिक मतिमंद दिन साजरा होतो. मतिमंदपणा हा मुलांच्या बौद्धिक अविकसित क्षमतेचा विशिष्ट प्रकार आहे, याची जाणीव अलीकडेच प्रकर्षाने झाली आहे. त्याआधी ही मुले वेडसर, अपंग आहेत असेच मानले जाई. आपल्या देशात हा एक कमनशिबाचा व दैवी शापाचा भाग असेच मानले जात असे. त्यावर वैदू, मंत्र-मांत्रिकांचे उपचार केले जात. बौद्धिक वाढ खुंटल्याचा हा परिणाम आहे असे शास्त्रीय निदान प्रस्थापित झाल्यापासून त्यावर शास्त्रीय पध्दतीने उपाययोजना सुरू झाली. रीतसर शिक्षण दिले जाऊ लागले. यासंदर्भातील संशोधन, प्रशिक्षण सुरू झाले.

' मतिमंद मुलांना स्वावलंबी जीवन जगण्यासाठी गरज आहे सर्वांच्या सहकार्याची ' हे आवाहन आहे ' नवजीवन मतिमंद मुलांची विकास संस्था ' या सांगलीतील पहिल्यावहिल्या संस्थेचे. ज्या संस्थेची स्थापना झाली 1987 मध्ये. रेवती हातकणंगलेकर यांच्या पुढाकाराने स्थापन झालेल्या या संस्थेने गेल्या 17 वर्षात मतिमंद मुलांच्या विकासासाठी भरीव असे काम करून दाखविले आहे. एम. ए. मानसशास्त्र झालेल्या रेवती यांनी डी. एम. आर. कामायनी, पुणे येथून प्रशिक्षण घेतले आणि या कामाला स्वत:ला वाहून घेतले. संस्थेबरोबरच त्यांनी मतिमंद मुलांसाठी शाळाही सुरू केली.

एका लहानशा खोलीत त्यांनी आपली ही शाळा सुरू केली. प्रारंभी जेमतेम 8-10 मुलेच शाळेत होती. हळूहळू ही संख्या वाढत गेली. आज येथे 70 मुले आहेत, सोळा शिक्षक व शिक्षकेतर कर्मचारी आहेत. विशेष म्हणजे आता या शाळेचे महत्त्व व उपयुक्तता सर्व स्तरावरील मतिमंद मुलांच्या पालकांना पटली आहे. शाळेचे काही विद्याथीर् शरीराने, बुद्धीने सक्षम झाले आहेत, स्वावलंबी देखील झाले आहेत. शाळेचे हे लक्षणीय यश आहे.

शाळेची वाटचाल अत्यंत खडतर अशीच होत गेली. नेहमीप्रमाणे शासनाकडून योग्य वेळी योग्य ते सहकार्य मिळालेच नाही. खात्याचे नियम काय आहेत, हे समजण्यातच बराच वेळ गेला. सुरूवातीस शासकीय अनुदान नसल्याने देणग्यांच्या मदतीवरच संस्थेचे कामकाज चालवावे लागले. शाळेतील मुलांची संख्या वाढत होती, हितचिंतकांचे, पालकांचे, डॉक्टर मंडळींचे सहकार्य लाभत होते. त्याचवेळी हितशत्रूंच्या उपदवालाही तोंड द्यावे लागत होते. जागेचा प्रश्ान् होताच. त्यासंदर्भात केवळ आश्वासनेच मिळत होती. आमदार प्रा.शरद पाटील, तत्कालीन जिल्हाधिकारी नितीन करीर हे शासकीय जागा मिळवून देण्यासाठी मनापासून प्रयत्न करीत होते. सांगली रोटरी क्लबने आपल्या इमारतीचा कांही भाग ठराविक वेळेकरिता कां असेना शाळेला दिला, नंतर अभयनगरला शाळा हलवावी लागली. अखेरीस जुना बुधगाव रोडवर जागा मिळाली. या एक एकराच्या जागेवर शाळेची इमारत, वर्कशॉप, वसतिगृह अशी मोठी योजना तयार झाली. या इमारतीच्या खर्चाचा अंदाजही 70 लाख रूपयांपर्यंत वाढला. अभिनेते दिलीप प्रभावळकर यांची बऱ्यापैकी मदत झाली. महाराष्ट्र फौंडेशनचे सुनिल देशमुख, जे मूळचे सांगलीचे आहेत, त्यांनी दोन हजार डॉलर्स पाठविले. इमारतीचा 2/3 भाग पुरा झाला आहे, पण बरीच कामे व्हायची आहेत. मुख्यमंत्री निधीतून पाच लाख मिळाले आहेत. ' पानिपत ' कार विश्वास पाटलांनी तीन लाख रुपये दिले आहेत. तथापी कामच एवढे मोठे आहे कीं, त्यासाठी आणखी मदतीची गरज आहे. संस्थेला 80 जी खाली आयकर सवलत उपलब्ध झाली आहे. तसेच संस्थेची भारत सरकार कॉंन्ट्रीब्युटरी रजिस्ट्रेशन अॅक्टखाली नोंद झाली आहे.

संस्थेच्या कामाबद्दल माहिती देताना रेवती हातकणंगलेकर म्हणाल्या कीं, संस्थेने या मतिमंद मुलांच्या बौद्धिक प्रगतीबरोबरच त्यांच्या भावनिक व सामाजिक जाणिवेचा विकास घडवून आणण्याचा दृष्टिकोन ठेवला आहे.

त्यासाठी विविध कार्यक्रम, राष्ट्रीय दिवस, पारंपरिक सण, खेळ, चित्रकला स्पर्धा, सहली, वैद्यकीय तपासणी आयोजित करण्यात येतात. लोकांचा मतिमंदाबद्दलचा अयोग्य दृष्टिकोन दूर करण्यासाठी तज्ज्ञांची व्याख्यानेही आयोजित केली जातात. पालकसभांचे आयोजन केले जाते. समाजातील या घटकाला योग्य शिक्षण व मार्गदर्शन मिळाले तर तो व्यवस्थित आयुष्य जगू शकतो, नव्हे तो त्याचा हक्क आहे, हा आमचा विश्वास आहे. त्यांना आत्मनिर्भर करणे व त्यांच्या पालकांची त्यांच्या भवितव्याबद्दलची चिंता दूर करणे हे संस्थेने आपले ध्येय मानले आहे.

स्वत:ला या कार्यात झोकून देणाऱ्या रेवती हातकणंगलेकर ( ख्यातनाम समीक्षक प्रा. म. द. हातकणंगलेकर यांच्या कन्या) यांना त्यांच्या या कामाबद्दल बरीच पारितोषिकेही मिळाली आहेत.

रवींद दप्तरदार

संस्थेस सहकार्य करू इच्छिणाऱ्यांनी पुढील पत्त्यावर संपर्क साधावा: संचालक, नवजीवन विकास संस्था, कुपवाड रोड, विश्रामबाग, सांगली 416 415.( दूरध्वनी- 0233-304850)

 
</text>
</doc>
