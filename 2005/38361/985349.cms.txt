<doc>
<docno>985349.cms.txt</docno>
<text>
 
महामुंबई
राखीव मतदारसंघांत वाढ?
[ Sunday, January 09, 2005  11:30:34 pm]


म. टा. प्रतिनिधी

मुंबई : विधानसभा मतदारसंघाच्या प्रस्तावित पुनर्रचनेत मागासवगीर्र्यांच्या अकरा व भटकेविमुक्त समाजाच्या तीन जागा वाढणार असून एकूण राखीव मतदारसंघाची संख्या 54 होणार आहे. राज्य निवडणूक आयोगाने याबाबतचे प्राथमिक काम सुरू केले आहे. प्रस्तावित पुनर्रचनेत मंंुबई उपनगरात आठ जागा तर पुणे जिल्ह्यात तीन विधानसभा मतदारसंघ वाढणार आहेत.

प्रमुख शहरांत म्हणजे नाशिक व नागपूर येथे प्रत्येकी एक जागा वाढेल. सिंधुदुर्ग, रत्नागिरी, अमरावतीसह 15 जिल्ह्यांतील विधानसभा मतदारसंघाची संख्या एक ते दोननी कमी होणार आहे!

राज्यातील लोकसभा व विधानसभा मतदारसंघाची पुनर्रचना करण्याचा कायदा लोकसभेने मंजूर केला असून त्यानुसार विधानसभा मतदारसंघाच्या पुनर्रचनेच्या कामास सुरुवात झाली आहे. सुमारे साडे तीन लाख लोकसंख्येचा एक असा सर्वसाधारण निकष आहे. या निकषात विधानसभा मतदारसंघाची संपूर्ण रचनाच बदलली जाण्याची शक्यता असल्याने राजकीय पक्ष धास्तावले आहेत. या कामात सहभागी होण्यासाठी सर्वच राजकीय पक्षांनी ज्येष्ठ नेत्यांच्या समित्या नेमल्या आहेत. भाजपचे प्रदेशाध्यक्ष नितीन गडकरी यांच्या नेतृत्वाखालील शिष्ठमंडळाने ज्येष्ठ अधिकारी नंदलाल यांची भेट घेतली.

प्रस्तावित मसुद्यात मुंबई शहर भागात सध्याच्या 17 विधानसभा मतदारसंघांऐवजी दहा मतदारसंघ राहतील. शहर भागातील मतदारसंघ सातने कमी होणार असले तरी उपनगरातील संख्या 9 नी वाढणार आहे. उपनगरात आता 26 मतदारसंघ राहतील. लोकसंख्येनुसार पुनर्रचना होणार असल्याने नंदूरबार, जळगाव, वाशिम, अमरावती, भंडारा, सोलापूर, उस्मानाबाद, सांगली व कोल्हापूर आदी जिल्ह्यात एक ते दोन मतदारसंघ कमी होणार आहेत. तर पुणे, परभणी, नांदेड, नागपूर, ठाणे, नाशिकमध्ये ते वाढणार आहेत.

पुणे येथे तीन तर सर्वाधिक मतदारसंघ ठाणे जिल्हयात अकरा विधानसभा मतदारसंघ वाढणार आहेत. राखीव मतदार संघ मुंबई उपनगर, ठाणे, बुलढाणा, जळगाव, चंदपूर, अकोला, भंडारा, जालना, औरंगाबाद येथे मागासवगीर्यांसाठी प्रत्येकी एक मतदारसंघ राखीव राहील. तर भटके विमुक्तांसाठी एकूण 25 मतदारसंघ राखीव असतील.

 
</text>
</doc>
