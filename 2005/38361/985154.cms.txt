<doc>
<docno>985154.cms.txt</docno>
<text>
 
धावते जग
अपरिहार्य?
[ Sunday, January 09, 2005  06:43:38 pm]


सध्या नोकरीचीच शाश्वती राहिली नसल्याने एकाच ठिकाणी फार काळ चिकटण्याचे दिवस आता गेले आहेत. त्याचप्रमाणे एकाच ठिकाणी नोकरी करून आयुष्याच्या उत्तरसंध्येला नोकरीतील वेतनानुसार निवृत्तीवेतन घेण्याचा काळही आता ओसरण्याची चिन्हे आहेत.

चिन्हे अशासाठी की अजून काही काळ सरकारी कर्मचाऱ्यांना जुन्या पेन्शन धोरणानुसार पेन्शन मिळेल व त्यांना ठराविक रकमेची हमीही असेल. मात्र एक जानेवारी 2004 नंतर नोकरीला लागलेल्या सरकारी कर्मचाऱ्यांना पेन्शनच्या रकमेची हमी न देणारे धोरण आता अमलात आल्याने त्यांची भविष्याबाबतची चिंता वाढण्यासच मदत झाली आहे.

अटल बिहारी वाजपेयी यांचे रालोआ सरकार असतानाच नव्या धोरणाचे सूतोवाच झाले होते. परंतु, लाल फितीत अडकल्याने त्याची अंमलबजावणी झाली नव्हती. ' पेन्शन फंड रेग्युलेटरी अँड डेव्हलपमेंट ऑथॉरिटी ऑफ इंडिया ' एक जानेवारीपासून अस्तित्वात आल्याने नवे युग सुरू झाले आहे.

सुरुवातीला गेल्या वषीर्च्या एक जानेवारीनंतर नोकरीत लागलेल्या 40 हजार केंदीय कर्मचाऱ्यांसाठीच ही योजना असेल. नंतर टप्प्याटप्प्याने इतर सरकारी कर्मचारी व शेवटी खाजगी उद्योगातले कर्मचारी यांनाही ती लागू होईल. या पेन्शन यंत्रणेला विमा आणि भांडवली बाजारात असणाऱ्या संस्थांप्रमाणेच न्यायालयीन दर्जा असल्याने त्याला अधिक महत्त्व आहे.

सहा राज्यांनी या योजनेला आधीच परवानगी दिली आहे. तरीही या योजनेबाबत कर्मचाऱ्यांचा दृष्टिकोन वेगवेगळा असू शकतो. ढासळणाऱ्या व्याजदरांचा विचार करता सध्या हातात असलेल्या रकमेवर आयुष्याच्या अखेरपर्यंत ठराविकच व्याज मिळेल, याची खात्री राहिलेली नाही.

काही काळापूर्वी व्हीआरएस योजना अनेक उद्योगांत राबवल्या गेल्या, तेव्हा हजारो लोकांनी काही लाखांची रक्कम पदरात पाडून सेवानिवृत्ती घेतली. परंतु तेव्हाची मोठी रक्कम आता तेवढी ' मोठी ' राहिलेली नाही, हे सर्वांनाच जाणवते आहे.

नोकरीत राहिलेल्यांना निदान पेन्शन किती मिळेल हे तरी सांगता येत होते. आता तीही सोय राहिलेली नाही. कारण कर्मचाऱ्याने नोकरी करतानाच पगारातून ठराविक रक्कम कापून पेन्शन निधीत जमा करायची आहे. ती ही यंत्रणा बाजारात गुंतवील आणि मिळणाऱ्या लाभाप्रमाणे पेन्शन देईल.

यात लाभच होऊ शकतो असे म्हणणे स्वप्नरंजन ठरू शकेल. आता सर्वच विमा कंपन्या किंवा युनिट ट्रस्टसारख्या संस्थांच्या बऱ्याच योजना बाजारातील घडामोडींवर अवलंबून आहेत. पेन्शनचेही तेच होत आहे. कोणीही कर्मचारी त्याचे स्वागत करणार नाही. परंतु, सरकारला काळाची गरज म्हणून ते स्वीकारणे भाग पडले आहे.

सामान्य माणूस शेअरबाजारातल्या घडामोडींवर फारसे लक्ष ठेवत नाही, असे सर्वसाधारणपणे म्हटले जाते. आता त्यालाही या बाजाराकडे लक्ष द्यावे लागणार आहे.

 
</text>
</doc>
