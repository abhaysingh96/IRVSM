<doc>
<docno>985133.cms.txt</docno>
<text>
 
महाराष्ट्र
गाऱ्हाणी ऐकणार कोण?
[ Sunday, January 09, 2005  06:08:37 pm]


एकेकाळी आशिया खंडातील मोठा औद्योगिक पट्टा हा ठाण्यात वागळे इस्टेट आणि बेलापूर इथे होता. त्या वेळी उत्पादनक्षेत्रात ठाण्याचा तोरा मोठा होता. जिल्ह्यातील लोकांना रोजगाराची साधनं बऱ्यापैकी उपलब्ध होती. हा औद्यागिक पट्टा राज्याला मोठा महसूलही मिळवून देत असे. परंतु आता मात्र ही परिस्थिती सर्वार्थाने बदलली आहे. वागळे इस्टेटमधून एक चक्कर मारली तरी किती कामगारांचे संसार वाऱ्यावर आलेत याची जाणीव होऊन मन सुन्न होतं. तरीही या भागांत अनेक छोटे-मोठे उद्योगधंदे आजही चिकाटीने चालवले जात आहेत. मोजके, जरुरीपुरते उत्पादन करून अजूनही काही उद्योजकांनी आपला व्यवसाय जिवंत ठेवला आहे. कामगारांच्या पोटापाण्याचा विचार करणारे असे थोडेच आहेत. इतरांनी हे कर्ज आणि करांचं ओझं सहन न होऊन धडाधड कंपन्या बंद करण्याचा निर्णय घेतला आणि औद्योगिक संपन्नतेचा आदर्श असलेला हा भाग आता उजाड झाला आहे. मोडकळीस आलेले कारखाने, गंजलेली मशिनरी आणि टाळी लावलेले लोखंडी दरवाजे, गवत असा मोहोल तिथे दिसतो आहे. या बंद पडलेल्या कारखान्यांनी ठाण्याचं सामाजिक जीवन कशा पद्धतीने घुसळवून काढलं, याचा आता अंदाज येत नाही. कारण आता दिसणारे ठाण्याचे चित्र सर्वस्वी निराळे आहे. चकाचक, उंच इमारतींचे, नव्या नव्या शॉपिंग मॉल्सचे, नव्या ठाणेकरांचं हे चित्र वेगळा आशावाद दर्शवणारे आहे, यात शंका नाही. पण मग या जुन्या ठाणेकरांचे प्रश्न कोण ऐकणार ? त्यांची गाऱ्हाणी त्यांनी कोणापुढे मांडायची ? त्यांनी आजवर उरी बाळगलेल्या समस्या कोणापुढे ठेवायच्या ?

... गेले कितीतरी दिवस भेडसावणाऱ्या या समस्येवर लगेचच उपाय शोधणं आणि तो तितक्या तातडीने अमलात आणणं शक्य नसलं तरी त्या संदर्भात काही एक दिशा ठरवण्याची गरज निर्माण झाली आहे.

राज्याचे उत्पादनशुल्क, पर्यावरण मंत्री व ठाण्याचे पालकमंत्री गणेश नाईक यांनी गेल्याच शुक्रवारी ठाण्यात जिल्ह्यातील शेकडो रहिवाशांच्या तक्रारी, समस्या जाणून घेतल्या. स्थानिक पातळीवर या तक्रारींची तातडीने दखल घेऊन त्यांचा ताबडतोब निपटारा करण्याच्या सूचनांही त्यांनी अधिकाऱ्यांना दिल्या. बंद कारखाने सुरू करून कामगारांवर झालेला अन्याय दूर करावा, नोकरी मिळाली, वसाहतींसाठी भूखंड मिळावा, विविध समित्यांवर नियुक्ती व्हावी, झुणका- भाकर केंदासाठी पर्यायी जागा द्यावी, विस्थापितांना मोबदला मिळावा अशा कितीतरी मागण्या रहिवाशांनी पालकमंत्र्यांकडे केल्या. भिवंडी- निजामपूरचे महापौर परशुराम टावरे, उल्हासनगरचे आमदार पप्पू कलानी यांनी पालकमंत्र्यांची भेट घेऊन समस्यांचं निवेदन दिलं. या निमित्ताने पालकमंत्र्यांपुढे जिल्ह्यातील समस्यांचं चित्र स्पष्ट होऊ लागलं तर त्यावर काही ठोस कार्यवाही करणं त्यांना शक्य होईल.

ठाण्यातील विविध कामगार संघटनांकडून, बंद पडलेल्या कारखान्यांच्या कामगारांकडून समस्यांचं गाऱ्हाणं ऐकावं यासाठी कामगारमंत्री नवाब मलिक यांनी 14 जानेवारी रोजी ' मंत्री आपल्या दारी ' या कार्यक्रमांतर्गत ठाण्याचा दौरा आखला आहे. वर्षानुवषेर् बंद कंपन्यांतील कामगारांची थकित देणी दिली गेली नसून हजारो कामगारांना हक्कांसाठी झगडावं लागत आहे. याशिवाय असंघटीत कामगारांच्या समस्यांही दिवसेंदिवस वाढू लागल्या आहेत. अशा परिस्थितीत संघटीत तसंच असंघटीत कामगारांना आपल्यावरील अत्याचारचं गाऱ्हाणं मंत्र्यांपुढे यादिवशी मांडण्याची संधी मिळाली आहे. संक्रांतींच्या दिवशी कामगारांवरील अन्यायाची संक्रात दूर होण्यासाठी या संधीचा सर्वच कामगार संघटनांनी फायदा करून घ्यायला हवा.

लोकदरबारात मांडायच्या या समस्यांचं स्वरूप लेखी स्वरूपात आमदार जीतेंद आव्हाड यांच्या ' संघर्ष ' या संस्थेकडे पाठवावे किंवा 14 जानेवारी रोजी दुपारी दोन वाजता सरकारी विश्रामगृहावर या समस्या लेखी स्वरूपात घेऊन याव्यात, असं आवाहन करण्यात आलं आहे. त्याचा फायदा कामगार संघटना कसा करून घेतात त्यावर आता आधार सुटलेल्या कामगारांचं भवितव्य अवलंबून आहे. आजवर कोणी ऐकायलाच तयार नव्हते. आता कोणीतरी नव्हे तर खुद्द कामगारमंत्री ऐकू इच्छितात. तेव्हा त्यांच्यापुढे नेमकेपणाने ही गाऱ्हाणी मांडायलाच हवीत.

रवींद मांजरेकर

 
</text>
</doc>
