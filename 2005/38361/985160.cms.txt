<doc>
<docno>985160.cms.txt</docno>
<text>
 
अग्रलेख
एक चेहरे पे कई चेहरे...
[ Sunday, January 09, 2005  06:50:43 pm]


प्रवासी भारतीय दिनाच्या निमित्ताने पंतप्रधान डॉ. मनमोहन सिंग यांनी मुंबईला दिलेल्या अवघ्या काही तासांच्या भेटीचे नेमके फलित काय, याबाबतचे चविर्तचर्वण आता सुरू होईल.

अनिवासी भारतीयांना दुहेरी नागरिकत्व देण्याचा मार्ग मोकळा करून देण्याचे सूतोवाच त्यांनी या भेटीत केले खरे ; पण मुंबईकरांना खरी उत्सुकता आहे ती याच भेटीत त्यांनी मुंबईला नवा चेहरा देण्यासंबंधात काढलेल्या उद्गारांबाबत. आपल्याकडे सत्ता बदलली, नवे राज्य आले की मुंबईला नवा चेहरा देण्याच्या वार्ता सुरू होतात. आताही तेच झाले.

केंदात सत्तापालट झाला आणि नंतरच्या विधानसभा निवडणुकीत राज्याची सत्ता काँग्रेस आघाडीच्या हाती कायम राहिली, तरी सत्ताधारी आघाडीने 2000 पर्यंतच्या झोपड्या उठविण्याबाबत दिलेले आश्वासन आणि त्यासंबंधात सुरू झालेली कारवाई यावरून मोठे वादळ उभे आहे.

राज्य सरकार आणि मुंबई महापालिका यांच्यात संघर्ष सुरू आहे. अनधिकृत झोपड्यांवर कारवाई होते. पण टोलेजंग इमारती अनधिकृतपणे, विनापरवाना बांधल्या तर त्यांना मुक्ती मिळते, हे वास्तव आहे. उपमुख्यमंत्री आर. आर. पाटील यांनी टोलेजंग अनधिकृत इमारतींतील धनदांडग्यांविरोधात आवाज लावल्यामुळे त्यांच्या विरोधात याच इमारतींना संरक्षण देऊ पाहणारे राजकारणी आणि महापालिका अधिकारी उभे राहिले आहेत.

मुंबईला नवा चेहरा आणि तोही ' मानवी '- देण्याच्या पंतप्रधानांच्या मनसुब्यात काही तथ्य असलेच, तर ती बाब किती अवघड आहे, याची कल्पना त्यांना सध्या मुंबईत या प्रश्नवरून सुरू असलेल्या संघर्षावरून यायला हरकत नसावी.

मुंबईसंबंधात राज्य सरकारने केलेल्या दीड तासाच्या सादरीकरणानंतरही काही ठोस आश्वासन पंतप्रधानांनी दिलेले नाही, त्याचे कारणही तेच असावे. मुळात जनतेच्या टाळ्या आणि बातम्यांमधील मथळे यासाठी घोषणाबाजी करणाऱ्या राजकारण्यांपेक्षा डॉ. मनमोहन सिंग हे वेगळे आहेत.

त्यांच्याकडून काही आशा धरता येते, ती त्यामुळेच. गेल्या दशकांत मुंबईची झालेली बेसुमार वाढ आणि त्याचबरोबर राज्य सरकारच्या हातातील तुटपुंजा निधी यामुळे या महानगरातील पायाभूत सेवा काही प्रमाणात तरी कोलमडून पडल्या आहेत. पिण्याच्या पाण्यापासून राहत्या घरांपर्यंत अनेक मूलभूत गरजांची या शहरात कधी नव्हे एवढी टंचाई भासू लागली आहे.

त्यामुळेच अनधिकृत आणि विनापरवाना मार्गाने त्या हस्तगत करण्याचे प्रमाण वाढले आहे. दोन दशकांपूर्वी नरीमन पॉईंट भागातील गदीर् कमी करण्याची भाषा बोलली जात होती. पण पाच वर्षांपूर्वी याच दक्षिण मुंबईत सुलभतेने येता यावे म्हणून फ्लायओव्हर्सचे जाळे उभे करण्यात आले. त्यामुळे मूळ उद्देश तर मोडीत निघालाच ; शिवाय रस्त्यावरील वाहनांच्या संख्येत बेसुमार वाढ होऊन शहर प्रदूषणाच्या विळख्यात सापडले.

तरीही जीव मुठीत धरून या शहरात राहायला येणाऱ्यांच्या संख्येत रोजच्या रोज भरच पडत आहे. त्याचे मुख्य कारण म्हणजे हे या देशातील सर्वांत श्रीमंत शहर आहे आणि तरीही येथील गरिबांची संख्याही तितकीच मोठी आहे.

देशाच्या अन्य भागात रोजीरोटी उपलब्ध न झाल्याने या भागात येणाऱ्यांची संख्या मोठी आहे आणि त्यांच्या जिवावरच धनिकांचे अनेक प्रश्ान् सुटू शकतात. असा हा चक्रव्यूह आहे. या पेचातून बाहेर पडून शहरवासीयांचे जिणे काही प्रमाणात का होईना सुखद करावयाचे असेल, तर त्यासाठी केंदाने मदत करणे अपरिहार्य आहे ; कारण हे शहर केवळ या राज्यातीलच नव्हे तर देशाच्या अनेक भागातील लोकांचा भार सहन करीत आहे.

देशाची ' औद्योगिक राजधानी ' असे बिरूद एकेकाळी समर्थपणे मिरविणाऱ्या या महानगरातून दरवर्षी विविध करांच्या रूपाने सुमारे 40 हजार कोटी रुपये केंदाच्या तिजोरीत जातात. त्यापैकी अवघा एक टक्का या शहराच्या विकासासाठी परत येतो. या पार्श्वभूमीवर केंदाने दरवषीर् मुंबईसाठी 2151 कोटी रुपये आणि तेही फक्त पाच वर्षांसाठी द्यावेत, ही या सादरीकरणाच्या वेळी केलेली राज्याची मागणी मान्य व्हायला हरकत नसावी.

पंतप्रधानांनी त्याबाबत काही आश्वासन दिले नसले, तरी केंद आणि मुंबई यांच्यातील दुवा म्हणून त्यांनी पृथ्वीराज चव्हाण यांची नियुक्ती केली आहे. चव्हाण हे आधुनिक दृष्टिकोन असलेले आणि मुख्य म्हणजे मुंबईला ओरबाडणाऱ्या राजकारण्यांच्या पंक्तीत न बसणारे राजकारणी आहेत.

मिलिंद देवरा यांच्यासारख्या मुंबईतील नव्या उमेदीच्या खासदारांना सोबत घेऊन ते काही नवा विचार देऊ शकतात. प्रश्न् फक्त ते निर्णय राबविण्याची ताकद पंतप्रधानांकडे आहे की नाही, हा आहे अन्यथा नव्या चेहऱ्याची भाषा फक्त कम्प्युटरमधील सादरीकरणापुरतीच मर्यादित राहील.

 
</text>
</doc>
