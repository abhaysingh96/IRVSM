<doc>
<docno>985127.cms.txt</docno>
<text>
 
हेल्थ
या वयात दत्तक?
[ Sunday, January 09, 2005  06:04:16 pm]


मुलांना दत्तक घेण्याचेही काही नियम असतात. योग्य वयात मुलांना दत्तक घेणं सगळ्यांच्याच दृष्टीने फायदेशीर ठरू शकतं. मात्र काहींना याचं गांभीर्य कळत नाही. वयाची पन्नाशी जवळ आलेली असताना दोन-तीन वर्षांचं मूल दत्तक घेऊन ते विविध समस्यांना आमंत्रण देतात.

आई-वडील आणि मूल यांच्या वयात एवढं मोठं अंतर पडल्याने संगोपनात अडथळे निर्माण होऊ शकतात.

आपल्या अवाजवी मागण्या पूर्ण करण्याचा हट्ट करणारी व आईवडिलांना त्रास देणारी दत्तक मुलं आपल्या समोर असतात. अशाच एका दत्तक मुलाची वर्तणूक बरोबर नव्हती. अचानक त्याची वर्तणूक का बिघडली, असा प्रश्न उपस्थित होतो. मानसोपचार पद्धती व इतर तंत्रांचा अवलंब केल्यानंतर लक्षात आलं, की तो लहानपणापासूनच तोतरा बोलत होता. त्यामुळे त्याचे मित्र त्याला चिडवत असत. तोतरेपणामुळे मित्र व इतर लोक आपल्याला चिडवतात, आपल्याकडे बघून हसतात, अशी त्याची समजूत झाली होती. मुलांनी चिडवलं, की त्याचा संताप अनावर होत असे व तो त्यांना मारत असे. मारकुट्या स्वभावामुळे त्याने मित्र गमावले. अभ्यासातूनही त्याचं लक्ष उडालं. आत्मविश्वासाचा अभाव आणि न्यूनगंड त्याच्यात सुरुवातीपासूनच निर्माण झाला होता व या समस्यांची गुंतागंुत वाढतच गेली. त्याच्या तोतरेपणाकडे पालकांनी दुर्लक्षच केलं होतं.

त्या मुलाला चांगले मित्र हवे होते. पण ते मिळत नसल्याने वेळ घालवण्याचं साधन म्हणून सिनेमाला जा, हॉटेलात जा असे उद्योग तो करत असे. त्यासाठी पैसे मागत असे. मिळालेल्या पैशांमधून त्याला सायकल घ्यायची होती. शिवाय निरनिराळ्या प्रकारच्या की-चेन्स आणि गाणी ऐकण्यासाठी वॉकमनदेखील हवा होता. अशा अवाजवी चैनीसाठी पालकांनी पैसे दिले नाही, म्हणून चोरीचा मार्ग अवलंबला होता. चोरीची कबुली त्याने पोलिसांना दिली. पैसे चोरण्याबाबत त्याच्या मनात भीती निर्माण झाली. त्याच्या या वागण्याने संतप्त झालेले पालक त्याला म्हणाले, की तू दत्तक मुलगा आहेस. त्यामुळे जिथून आणला त्या अनाथाश्रमात आम्ही परत पाठवू किंवा रस्त्यावर सोडून देऊ. त्यावर ' मीच तुम्हाला घराबाहेर काढीन ,' अशी संतप्त प्रतिक्रिया त्या मुलाने व्यक्त केली. बोलल्याप्रमाणे हे आई-वडील वागतील, अशी भीती आता त्याच्या मनात निर्माण झाली. असुरक्षिततेच्या भावनेपोटी त्याचं मानसिक औदासिन्य वाढीस लागलं व वर्तणूक अधिकच बिघडली. वडील म्हणाले, की ज्या घराण्यातून तो मुलगा निपजला, तेच लोक अगदी वाईट असतील. त्यांचे हे विचार योग्य नव्हते. मुलाच्या जन्मदात्या पालकांबाबत त्यांचे उद्गार कपोलकल्पित होते. आत्मविश्वासाचा अभाव, वाढीस लागलेला न्यूनगंड आणि त्यात भरीस भर म्हणून त्याचा तोतरेपणा यामुळे त्याचं वर्तन बिघडलं होतं.

त्या मुलाला योग्य ती ट्रिटमेण्ट दिल्यावर सर्वच बाबतीत सुधारणा झाली. त्यासाठी पालकांची भूमिका तितकीच महत्त्वाची होती. त्यांनादेखील यथायोग्य मार्गदर्शन करावं लागलं. निपुत्रिकांनी एखाद्या मुलास दत्तक घेण्यात काहीच गैर नाही. परंतु या केसमध्ये पालकांनी आपल्या वयाच्या 47 व्या वषीर्ं तीन वर्षं वयाचा मुलगा दत्तक घेतला होता. या वयात छोटा मुलगा दत्तक घेण्याचा त्यांचा निर्णय बरोबर नव्हता. कारण मुलांचं संगोपन नेमकं कोणत्या वयात योग्य असतं, त्याचेही काही निसर्गनियम आहेत. त्याविरुद्ध जाऊन चालत नाही.

तुम्ही तुमचे प्रश्न किंवा अडचणी डॉ. गिरीश संघवी यांना विचारू शकता. आमचा पत्ता : ' अंदर की बात ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी.एन. रोड,

मुंबई - 400001.

डॉ. गिरीश संघवी

 
</text>
</doc>
