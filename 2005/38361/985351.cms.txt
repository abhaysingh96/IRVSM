<doc>
<docno>985351.cms.txt</docno>
<text>
 
महामुंबई
सहा दिवस ते घेताहेत शोध काळजाच्या तुकड्याचा...
[ Sunday, January 09, 2005  11:31:27 pm]


म. टा. प्रतिनिधी

मुंबई : कोणी तरी सांगतं की लहान बाळ असलेल्या बाईला अमुक एका ठिकाणी पाहिलं... वेड्या आशेने आम्ही लगेच त्या ठिकाणी धाव घेतो... रात्री अपरात्री पोलिसांचा निरोप येतो पुन्हा काही तरी अपेक्षेने आम्ही धाव घेतो पण शेवटी ते मृगजळच ठरतं. गेले सहा दिवस नोकरी वगैरे सगळं बाजूला ठेऊन आम्ही आणि पोलिस फक्त शोधच घेत आहोत पण..! असं थकल्या स्वरात सांगणाऱ्या रवी सावंतांच्या स्वरातली निराशा आणि हतबलता लपू शकत नाही.

नुकत्याच जन्मलेल्या मुलीच्या सहवासात लाभलेले चार-पाच तासदेखील त्यांना बोलता बोलता हळवे करतात. ' पहिल्यांदा मी माझ्या मुलीला पाहिलं तेव्हा माझी देवाघरी गेलेली ' ताई ' पुनर्जन्म घेऊन आली आहे असंच वाटलं. तिचा चेहरा, डोळे अगदी तंतोतंत तिचीच आठवण करून देणारे होते. मी तिला जवळ घेतल्याक्षणी ' ताई ' अशी हाकही मारली.. '

जन्मल्यानंतर अगदी काही तासांतच सावंत कुटुंबियांच्या अगदी काही तासांच्या मुलीला एका बाईने परिचारिका असल्याचे सांगून पळवल्याची घटना भाभा रुग्णालयात मंगळवारी घडली होती. त्या घटनेला सहा दिवस उलटून गेले तरी अजून त्या मुलीचा पत्ता लागलेला नाही.

भाभा हॉस्पिटलमध्ये प्रियाने सांगितलेल्या वर्णनावरून काढलेलं त्या अनामिक बाईचं रेखाचित्र सगळीकडे लावलेलं आहे. आपल्या मुलांची काळजी घ्या, अनोळखी माणसांवर विश्वास ठेऊ नका अशी सूचना पत्रकंदेखील लावली आहेत. रूग्णालयाची सुरक्षा व्यवस्था जास्तच कडक ठेवण्यात आली आहे आणि प्रिया सावंतना भेटायचंय असं सांगितल्यावर तर काय काम आहे तुमचं असं विचारणारी चार माणसं एकदम गोळा होतात. तिला भेटायला बरोबर रुग्णालयाचा एखादा सुरक्षा रक्षक येतो तो वेगळाच..!

पण याबाबत खंत व्यक्त करताना रडवेल्या आवाजात प्रिया म्हणाली की, आता या सुरक्षेचा काय उपयोग, आता तर ती बाई माझ्या मुलीला शहराच्या बाहेरही घेऊन गेली असेल. या रुग्णालयाने पहिल्यापासूनच जर सुरक्षा व्यवस्थेची काळजी घेतली असती तर कदाचित हा दुदैर्वी प्रसंग टळला तरी असता!

रुग्णालयाच्या सुरक्षेबाबत प्रिया, तिचे पती रवी आणि आई सुनंदा मोहिते सर्वांनीच नापसंती व्यक्त केली. रुग्णालयात कुठच्याही वेळेला कोणीही फिरत असतं. प्रत्येक बेडवर क्रमांकदेखील अगदी या प्रकरणानंतर तीन दिवसांनी घालण्यात आले. एकंदर रचनेमुळे सिस्टर बसतात त्या जागेवरून वॉर्डचा अगदी मर्यादित भागच दृष्टीपथात पडतो.

आधीच खूप नाजूक तब्येत असलेली प्रिया या आघातानंतर तर पूर्णपणे ढेपाळून गेली आहे. तिला आता घरी जायचंय. ती म्हणाली की , ' हे वातावरण, इतर लहान मुलांचं रडणं जास्त सहन करू शकत नाही. '

पण रवी सावंतांना मात्र घरी गेलो तर या प्रकरणाकडे रुग्णालयचे दुर्लक्ष होईल अशी भिती वाटत आहे.

 
</text>
</doc>
