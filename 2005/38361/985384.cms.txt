<doc>
<docno>985384.cms.txt</docno>
<text>
 
महाराष्ट्र
किल्लारी परिसराला धक्का
[ Sunday, January 09, 2005  11:55:46 pm]


म. टा. वृत्तसेवा

लातूर : मराठवाड्यात पुन्हा मोठा भूकंप होणार या अफवेने बीड, नांदेड आणि उस्मानाबाद जिल्ह्यातील नागरिकांनी भयाच्या सावटाखाली शुक्रवारची संपूर्ण रात्र जागून काढल्याला चोवीस तास उलटत नाहीत तोच, रविवारी सकाळी पावणेआठला लातूर जिल्ह्यातील किल्लारी परिसराला भूकंपाचा 2.5 ते 3 रिश्टरचा सौम्य धक्का बसल्याने लोकांत घबराट पसरली आहे. 1993 साली भूकंपाचा तडाखा बसलेल्या लातूर आणि उस्मानाबादेतील बहुतांश गावांमध्ये हा धक्का जाणवला असल्याचे भूकंपमापन अधिकाऱ्यांनी सांगितले.

मोठा भूकंप होणार असल्याच्या बातम्या मराठवाड्यातील काही वृत्तपत्रांत प्रसिद्ध झाल्या होत्या. त्यामुळे भूकंपप्रवण परिसरातील लोकांनी भयाच्या सावटाखाली शुक्रवारची रात्र जागून काढली. पहाटे दोन-अडीचच्या सुमारास नागरिकांनी नातेवाईकांना झोपेतून उठवून अर्ध्या तासात मोठा भूकंप होणार असल्याचे सांगितले. मोबाइल आणि दूरध्वनीच्या माध्यमातून या अफवा सर्व जिल्ह्यांत पोचल्या. संभाव्य भूकंपाची वेळही मग अर्ध्या अर्ध्या तासाने पुढेही सरकत गेली. रस्त्यावर आलेल्या नागरिकांनी 1993 च्या प्रलयंकारी भूकंपातील किश्श्यांसह नुकत्याच झालेल्या त्सूनामी लाटांच्या आठवणीही जागवल्या.

 
</text>
</doc>
