<doc>
<docno>984883.cms.txt</docno>
<text>
 
महाराष्ट्र
इंटरनेटच्या महासागरावर राज्य करणारे जगावर राज्य करतील
[ Sunday, January 09, 2005  12:45:34 am]


म. टा. प्रतिनिधी

ठाणे : इंटरनेटच्या महासागरावर राज्य करणारेच पुढील दोन शतके जगावर राज्य करतील, असे प्रतिपादन माहिती-तंत्रज्ञान तज्ज्ञ उदय निरगुडकर यांनी ' माहिती तंत्रज्ञानाचा मुदित साहित्यावर प्रभाव आणि दबाव ' या परिसंवादात व्यक्त केलेे.

अध्यक्षस्थानी संगणकतज्ज्ञ अच्युत गोडबोले होते. ज्येष्ठ पत्रकार मधुकर भावे हेही परिसंवादात सहभागी झाले होते.

संगणकाची भाषाही वैश्विक भाषा आहे. त्यामुळे संगणक संवादी झाला आणि माहिती युगाची सुरुवात झाली. श्राव्य, दृक्, वाचन, प्रतिक व संवाद या पाच माध्यमांतून हे युग आकार घेत गेले. बदलत्या काळात आता आयटीचा अर्थ ' इमॅजिनेशन टेक्नॉलॉजी ' असा झाला आहे. अजूनही संगणकाची कितीतरी दालने आपल्याला सापडायची आहेत. सूर जुळायचे आहेत, असे निरगुडकर म्हणाले.

मधुकर भावे म्हणाले : माहिती तंत्रज्ञान हे साहित्याला मदत करणारे आहे. पत्रकारांनीही त्यांचा फायदा घ्यायला पाहिजे. प्रसारमाध्यमांनी माहिती तंत्रज्ञानाची भीती बाळगण्याचे कारणच नाही.

परिसंवादाचा अध्यक्षीय समारोप करताना अच्युत गोडबोले यांनी इंटरनेटच्या प्रभावाचे मूल्यमापन केले. माहिती-तंत्रज्ञानाच्या विकासाचा उपयोग श्रीमंत-गरीब यांच्यातील दरी कशी कमी होईल यासाठी झाला पाहिजे, अशी अपेक्षा त्यांनी व्यक्त केली.

 
</text>
</doc>
