<doc>
<docno>984830.cms.txt</docno>
<text>
 
महामुंबई
झोपड्यांवरील कारवाईला महापौरांचा पाठिंबा मूकसंमतीपुरताच!
[ Sunday, January 09, 2005  12:01:22 am]


म. टा. प्रतिनिधी

महापालिकेचे अस्तित्व अखेर अडगळीतच

मुंबई : झोपड्या आणि अनधिकृत बांधकामांवरून राज्य सरकार आणि महापालिका प्रशासन यांच्यात एवढे दिवस इतक्या घडामोडी घडत असताना मुंबईचे प्रथम नागरिक महापौर महादेव देवळे यांनी कोणतीही ठाम भूमिका न मांडल्यामुळे महापालिकेतील लोकप्रतिनिधींचे आणि खासकरून सत्ताधाऱ्यांचे अस्तित्व किती प्रभावहीन झाले आहे, त्याचा दाखला पहायला मिळाला आहे.

अनधिकृत बांधकामांची यादी न दिल्यास पोलिस बंदोबस्त काढून घेण्याचा इशारा उपमुख्यमंत्री आर. आर. पाटील यांनी दिल्यावर खरे तर यापुढेही झोपड्या तोडण्याची कारवाई अजिबात बंद होणार नाही, असा इशारा महापालिकेतील सत्ताधारी देतील, अशी अपेक्षा होती. मात्र ती फोल ठरली. मध्य रेल्वेच्या हार्बर मार्गावर सुरक्षा पट्ट्यामध्ये झोपड्यांचे अतिक्रमण गळ्याशी आल्यावर रेल्वेने असा खणखणीत इशारा दिला होता. आता राज्य सरकारने झोपड्या पाडल्या नाहीत, तर आम्ही हार्बर रेल्वे बंद करू, असा अंतिम इशारा रेल्वेने देऊन टाकला. शेवटी राज्य सरकारला पोलिस बंदोबस्तामध्ये झोपड्या तोडणे भाग पडले. प्रत्यक्षात ज्यांच्या जमिनीवर झोपड्या होत्या, त्या जमिनीच्या मालकाची म्हणजेच रेल्वेचीही तितकीच जबाबदारी होती. पण रेल्वेने ते घोंगडे राज्य सरकारच्या गळ्यात बांधले होते. आता गेला महिनाभर महापालिकेची सगळी यंत्रणा राज्य सरकारच्या भूखंडांवरील झोपड्या पाडण्यात गुंतलेली आहे. या कारवाईच्या वेळी जिल्हाधिकारी कार्यालयातील वर्ग फारच अभावाने उपस्थित असतो. पण या कोणत्याही मुद्द्यांवर महापौरांनी एकही निवेदन केलेले नाही. उपमुख्यमंत्र्यांनी इशारा दिल्यानंतरही महापौरांना विचारले असता झोपड्या पाडण्याची कारवाई सुरूच राहील, असा ठणठणीत इशारा त्यांच्याकडून मिळाला नाही.

अनधिकृत बांधकामांची यादी महापालिका तयार करू शकते, याचाच अर्थ मोठ्या प्रमाणात अनधिकृत बांधकामांकडे दुर्लक्ष झाले आहे. त्यावर महापालिकेतील कर्मचाऱ्यांवर कारवाई होणार की नाही, यावर जाब विचारण्याचे कामही महापौरांनी केलेेले नाही. जे काम उपमुख्यमंत्र्यांच्या आदेशाने होते, ते झोपड्या तोडण्याचे काम महापालिकेतील सत्ताधारी का करून घेऊ शकले नाहीत, असा प्रश्न आता निर्माण झाला आहे.

बांगलादेशींना मुंबईतून बाहेर हाकलावे, असे इशारे शिवसेनाप्रमुखांनी अनेकदा दिले आहेत. पण झोपड्या तोडण्याची कारवाई सुरू झाल्यावर तेथे आलेल्या लोकांच्या नागरिकत्त्वाचा शोध घेण्यासाठी महापालिकेतील सत्ताधाऱ्यांनी अजिबात पाठपुरावा केलेला नाही. केवळ ते काम पोलिसांचे आहे, एवढेच सांगितले जात आहे. मुंबईतील 60 हजार झोपड्या पाडल्यावर त्यातील सुमारे दीड लाख रहिवासी नक्की गेले कुठे, याचे उत्तर महापौरांकडे नव्हते. चौकशी करून सांगतो, असे नेहमीचे उत्तर त्यांनी दिले.

 
</text>
</doc>
