<doc>
<docno>984887.cms.txt</docno>
<text>
 
महाराष्ट्र
पाठ्यपुस्तकासाठी साहित्य निवडताना 'प्रादेशिक वाद'
[ Sunday, January 09, 2005  12:46:41 am]


म. टा. वृत्तसेवा

ठाणे : पाठ्यपुस्तक मंडळातील निर्बुद्ध सदस्य पाठ्यपुस्तकात समावेश करण्यासाठी साहित्य निवडताना ' प्रादेशिक वाद ' निर्माण करीत असल्याचा आरोप कवी अशोक बागवे यांनी केला.

प्राचार्य मु. द. कोडोलीकर यांच्या अध्यक्षतेखालील ' पाठ्यपुस्तके समकालीन मराठी साहित्याचे प्रतिनिधीत्व करीत नाहीत ' या परिसंवादात ते बोलत होते. 1996 नंतर निघालेल्या पाठ्यपुस्तकात मराठवाड्यातील कवी अधिक संख्येने असून कोकणातील एकही त्यामध्ये नाही, असे त्यांनी सांगितले.

साहित्याला काळाच्या मर्यादा असू शकत नाहीत. साहित्याच्या निवडीत दजेर्दार साहित्य ही एकमेव कसोटी हवी. पाठ्यपुस्तके म्हणजे विद्यार्थ्यांसाठी एक पुष्पगुच्छ असतो. मुख्य किमया शिक्षकांच्या हाती असून त्यांनी विद्यार्थ्यांना साहित्य ताकदीने शिकविले पाहिजे, असे प्रा. प्रशांत देशमुख म्हणाले.

शालेय शिक्षण सचिव जयराज फाटक यांनी पाठ्यपुस्तकात समकालीन साहित्य दिसत नाही या विषयाशी आपण सहमत नसल्याचे सांगितले. प्रा. अशोक चिटणीस यांनी समकालीन साहित्याला प्रतिनिधीत्व आहे की नाही हे पहाण्यापेक्षा ते साहित्य किती सकस आहे हे पाहून गुणवत्तेच्या निकषावर पाठ्यपुस्तकात साहित्याला स्थान द्यायला हवे हा मुद्दा आग्रहाने मांडला.

प्रा. मु. द. कोडोलीकर यांनी बागवे यांचे विचार चुकीचे असल्याचे स्पष्ट करून विद्यार्थ्यांत मराठी भाषेचे कौशल्य निर्माण होईल अशा साहित्याची पाठ्यपुस्तक मंडळात निवड व्हावी असे विचार व्यक्त केले.

 
</text>
</doc>
