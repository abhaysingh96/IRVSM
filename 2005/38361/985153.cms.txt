<doc>
<docno>985153.cms.txt</docno>
<text>
 
धावते जग
मैदानाबाहेरील वाद
[ Sunday, January 09, 2005  06:41:31 pm]


त्सूनामीग्रस्तांना मदत करण्यासाठी विविध क्रीडासंघटना आणि खेळाडू हिरीरीने सरसावले आहेत. आंतरराष्ट्रीय क्रिकेट परिषदही याला अपवाद नाही.

परिषदेने केलेल्या आवाहनाला प्रतिसाद म्हणून आजी माजी अव्वल खेळाडूंनी दोन सामने खेळण्याचे मान्य केले आहे. परिषदेने या दोन्ही सामन्यांच्या थेट प्रक्षेपणाचे हक्क तसेच जाहिरातींचे हक्कही विकले आहेत. पण या लढतींना आंतरराष्ट्रीय वन-डे सामन्यांचा दर्जा देण्यावरून आता वाद सुरू झाला आहे.

या खेळाची तपशीलवार आकडेवारी ठेवणाऱ्या स्टॅटिस्टिशियन्सनी असा दर्जा देण्यास तीव्र आक्षेप घेतला आहे. क्रिकेटच्या इतिहासात अशा, कोणाच्या तरी मदतीसाठी तीनदा सामने झाले, पण त्यांना कसोटीचा दर्जा देण्यात आला नाही, असा मुद्दा त्यांनी मांडला आहे.

भारतीय नियामक मंडळाचे स्टॅटिस्टिशियन म्हणून दीर्घकाळचा अनुभव असलेले सुधीर वैद्य यांनी अधिकृत दर्जा देण्यामुळे निर्माण होणारी वेगळीच अडचण मांडली आहे. अधिकृत सामन्यांत खेळाडू देशाचे प्रतिनिधित्व करत असतो. येथे दोन्ही संघांत खेळाडूंची सरमिसळ होणार आहे.

त्यामुळे खेळाडूच्या या सामन्याची नोंद करणे अडचणीचे ठरणार आहे. या सामन्यांत खेळणाऱ्या प्रत्येकाचा आकडेवारी देताना, तो सहभागी झालेल्या एकूण सामन्यांचा आकडा देताना हे दोन सामने तो आपल्या संघातर्फे खेळला नाही असे नमूद करावे लागेल.

यामुळे गोंधळ उडेल. दुसरे एक स्टॅटिस्टिशियन दिनार गुप्ते यांनी तर भूमिका घेतली आहे की त्सूनामीचा फटका बसलेल्यांबद्दल सहानूभूती वाटणे ही एक बाब आहे, पण त्यासाठी नियमाला बगल देणे योग्य नव्हे. पण परिषदेचे अध्यक्ष एहतेशाम मणी यांच्या मते परिषदेचा निर्णय योग्य आहे. ही दुर्घटना इतकी मोठी आहे की अपवाद करणे योग्य आहे.

खरे म्हणजे नियम मोडण्याची गरज होती का, असा प्रश्न् निर्माण होतो. कारण नेहमीप्रमाणे मदतनिधीसाठी खेळल्या जाणाऱ्या लढती असे स्वरूप दिले असते तरी पुरस्कर्ते पुढे सरसावले असते.

अर्थात थेट प्रक्षेपणाला प्रतिसाद मिळाला नसता हे खरे. पण त्यामुळे काही बिघडले नसते. शेवटी मदतनिधी किती गोळा होतो हे महत्त्वाचे ठरते. त्यापेक्षा सहा अव्वल संघ निवडून, भारत विरुद्ध पाकिस्तान, इंग्लंड वि. ऑस्टॅलिया आणि वेस्ट इंडिज वि. न्यूझीलंड असे तीन दिवस झटपट सामने खेळवत त्यांना अधिकृत दर्जा देण्याचा विचार करता आला असता.

 
</text>
</doc>
