<doc>
<docno>984835.cms.txt</docno>
<text>
 
महामुंबई
मुंबईपण टिकवा... : उद्धव ठाकरे
[ Sunday, January 09, 2005  12:04:29 am]


सुकृत खांडेकर

उद्धव ठाकरे यांची घणाघाती टीका

मुंबई : मुंबईचे शांघाय कसले करता, आधी मुंबईचे मुंबईपण टिकवा, मुंबईवर दुसऱ्या कुणाचा मेकअप चढवू नका, असा टोला शिवसेनेचे कार्याध्यक्ष उद्धव ठाकरे यांनी मारला. ' मातोश्री ' या निवासस्थानी ते महाराष्ट्र टाइम्सशी बोलत होते. मुंबईचे शांघाय करणार म्हणजे नेमके काय करणार हे राज्य व केंद सरकाने स्पष्ट करावे, अशी मागणीही त्यांनी केली.

मुंबईतील अनधिकृत झोपड्या पाडू नका म्हणून सत्ताधारी पक्षाचे आमदार, खासदार, मंत्री एकीकडे सरकारवर दबाब आणत आहेत आणि दुसरीकडे पंतप्रधान मुंबईचे शांघाय करण्याची भाषा बोलत आहेत. आपल्या माहितीप्रमाणे शांघायमधे अनधिकृत झोपडपट्टया नाहीत, सार्वजनिक ठिकाणी अतिक्रमणे नाहीत, परमिट घेतल्याशिवाय तेथे प्रवेश मिळत नाही, रुग्णालयात नवजात बालके चोरीला जात नाहीत, तिथले कायदे कडक आहेत. मुंबईतील अनधिकृत झोपड्या पाडण्यासाठी दिलेले पोलिस काढून घेण्यात येतील, असा दम राज्याचे गृहमंत्रीच महापालिका आयुक्तांना देत आहेत, मग शांघायचे स्वप्न प्रत्यक्षात उतरविणे कसे शक्य आहे ? अनधिकृत झोपड्या पाडणे हे महापालिकेचे काम आहे, असे सांगून राज्य सरकार महापालिकेकडे चेंडू टोलवत आहे, पण प्रशासनाला चेंडूची नव्हे बॅटीची गरज आहे. महापालिकेला अधिकाराची बॅट द्या, मग आम्ही टोलेबाजी करून दाखवितो, असे आव्हान त्यांनी दिले.

आपले आजोबा प्रबोधनकार सांगत की पूवीर्च्या काळी मुंबईचे रस्ते पाण्याने धुतले जायचे. आता पाण्यासाठी लोकांना रस्त्यावर यावे लागत आहे. मुंबईला साथीच्या रोगाने सतत ग्रासले आहे. आजही अस्थम्याचे 12 लाख पेशंटस आहेत. मुलांना खेळायला मोकळ्या मैदानांची गरज आहे, शांघाय करण्याआधी मुंंबईला स्वच्छ हवा, शुद्ध पाणी, मोकळी मैदाने देण्याची गरज आहे. चौथ्या व पाचव्या मजल्यावर पाणी चढणार का याची चिंता चाळीतील रहिवाशांना आहे.

निवडणुकीतील पराभवानंतर खचलेल्या शिवसैनिकांचे मनोधैर्य कसे वाढविणार ? असे विचारता, शिवसेना खचलेली नाही, असा दावा त्यांनी केला. राजकारणात चढउतार असतात. आम्हाला सत्ता मिळाली नाही, म्हणून आमचे अपयश दिसते. पण गेल्या निवडणुकीच्या तुलनेत सेेनेच्या मतांच्या टक्केवारीत वाढ झाली आहे, असे ते म्हणाले.

राज्याचे प्रश्न समजावून घेण्यासाठी व शिवसैनिकांशी संवाद साधण्यासाठी सेनेचे 15 खासदार राज्याचा दौरा करणार असून पहिली बैठक 11 जानेवारीला पुण्यात होणार असल्याचे त्यांनी सांगितले.

स्वच्छ हवा, पाणी द्या!

झोपड्या पाडण्यात गृहमंत्र्यांचाच खोडा असल्याचा आरोप

झोपड्या न पाडता मुंबईचे शांघाय कसे करणार ?

मुंबईकरांना आधी स्वच्छ हवा, पाणी द्या!

 
</text>
</doc>
