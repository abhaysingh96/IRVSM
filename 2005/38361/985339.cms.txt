<doc>
<docno>985339.cms.txt</docno>
<text>
 
देश-विदेश
तेलगी खटला पुण्यात चालवण्याची विनंती
[ Sunday, January 09, 2005  11:18:20 pm]


वृत्तसंस्था

नवी दिल्ली : तेलगी स्टॅम्प घोटाळ्यातील सर्व आरोपी आणि खटला सुरक्षिततेच्या दृष्टीने मुंबईहून पुण्यात न्यावा, अशी विनंती सीबीआयने महाराष्ट्र सरकारला केली आहे.

तसेच आरोपींना खटल्यासाठी वारंवार तुरुंगाबाहेर न काढता त्यांना व्हिडिओ कॉन्फरन्सद्वारे कोर्टापुढे ' हजर ' करता यावे म्हणून येरवडा तुरुंग आणि हा खटला चालविण्यात येणारे ' मोक्का कोर्ट ' यांच्यात तशी सोय करण्याची विनंतीही सीबीआयने केली आहे.

राज्य सरकारने या प्रकरणी सुप्रीम कोर्टात दाखल केलेल्या प्रतिज्ञापत्रात सीबीआयची विनंती मान्य केल्याचे नमूद केले आणि तशी सोय करण्याबाबत कारागृह महानिरीक्षकांना सूचना देण्यात आल्या आहेत, असे स्पष्ट केले आहे. राज्य सरकारच्यावतीने अॅड. विजयकुमार अगरवाल यांनी हे प्रतिज्ञापत्र सुप्रीम कोर्टात सादर केले आहे. त्यात त्यांनी म्हटले आहे की, व्हिडिओ कॉन्फरन्स सुविधा उपलब्ध करण्यासाठी खर्चाची तरतूद करण्यात येत असून ती अंतिम टप्प्यात आहे. बीएसएन ही सुविधा उपलब्ध करून देणार आहे.

राज्य सरकारने आतापर्यंत या प्रकरणातील 48 प्रमुख आरोपी सीबीआयकडे हस्तांतरीत केले असून सात महिन्यांच्या कालावधीत 22 जणांविरुद्ध आरोपपत्रे दाखल केली आहेत.

 
</text>
</doc>
