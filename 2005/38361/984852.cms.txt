<doc>
<docno>984852.cms.txt</docno>
<text>
 
महामुंबई
इराणहून आलेल्या भंगारात सापडली जिवंत स्फोटके
[ Sunday, January 09, 2005  12:25:48 am]


म. टा. प्रतिनिधी

मुंबई : इराण येथून 20 कंटेनर भरून भारतात आलेल्या ' हेवी मेल्टिंग ' भंगारामध्ये मोठ्या प्रमाणात स्फोटके सापडल्याने खळबळ उडाली आहे. काही महिन्यांपूवीर् अशाच प्रकारे देशात ठिकठिकाणी भंगारात स्फोटके सापडली होती.

जालन्याच्या मे. निलेश स्टील अॅन्ड अलाइन्स या कंपनीने इराणच्या अब्बास बंदरातून हे भंगार मागविले होते. 27 डिसेंबर रोजी ते कंटेनर क्लिअरिंगसाठी मुंबई पोर्ट ट्रस्टकडे आले. ते वडाळ्यात ठेवण्यात आले होते. सहा जानेवारी रोजी त्यांची तपासणी केली असता त्यात 113 स्फोटके असल्याचे निष्पन्न झाले.

त्यात 27 मोठ्या स्फोटकांचे तुकडे , 18 लहान स्फोटकांचे तुकडे, मशीनगनचे 26 मोठे राऊन्ड आणि मशीनगनचे 42 लहान राऊन्ड होते. त्यामुळे हे कंटेनर सील करण्यात आले.

वडाळा पोलिस ठाण्याच्या अधिकाऱ्यांनी पुन्हा त्यांची तपासणी केली. बॉम्बशोधक पथकांनी छाननी केली असता सर्व स्फोटकांमध्ये जिवंत स्फोटक पावडर असल्याचे स्पष्ट झाले. ही स्फोटके सुरक्षित स्थळी ठेवून सभोवताली वाळूच्या गोणी लावण्यात आल्या आहेत व पोलिस पहारा ठेवण्यात आला आहे, असे वडाळा पोलिसांनी सांगितले.

 
</text>
</doc>
