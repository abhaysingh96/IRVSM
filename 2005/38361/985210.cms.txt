<doc>
<docno>985210.cms.txt</docno>
<text>
 
देश-विदेश
आगामी बजेटमध्ये सबसिडीत कपात?
[ Sunday, January 09, 2005  08:23:41 pm]


म. टा. विशेष प्रतिनिधी

नवी दिल्ली : व्यापक कर सुधारणा, सरकारी तिजोरीवरील सबसिडीचा बोजा गुणात्मकतेने कमी करणे आणि गुंतवणुकीच्या आधारे विकास या महत्त्वाच्या मूलमंत्राचा अवलंब करीत केंदीय अर्थमंत्री पी. चिदंबरम यंदाचे बजेट तयार करणार आहेत, असे विश्वसनीय गोटातून समजते.

केंद सरकारच्या तिजोरीवर सध्या एक लाख 15 हजार 824 कोटी रुपयांच्या सबसिडीचा बोजा आहे. तो राष्ट्रीय विकासदराच्या (जीडीपी) जवळपास चार टक्के आहे. हिवाळी अधिवेशनाच्या अखेरच्या दिवशी अर्थमंत्र्यांनी सबसिडीसंदर्भात सादर केलेल्या अहवालातही केवळ गरजवंत वर्गापुरतीच सबसिडी ठेवण्याचा सरकारचा इरादा स्पष्ट झाला आहे. अनावश्यक सबसिडी कमी करून, शिक्षण आणि आरोग्याच्या सुविधांसाठी सबसिडीला अग्रक्रमाने प्राधान्य देण्याची मनमोहन सिंग सरकारची इच्छा आहे. पेट्रोलियम, कापड, दूरसंचार आणि साखर उद्योग या क्षेत्रांमध्ये व्यापक पायाभूत बदल आणि सुधारणा करण्याचा अर्थमंत्र्यांचा इरादा आहे. या संदर्भात डाव्या पक्षांचे कोणतेही आग्रह, दुराग्रह वा दबावाची छाया बजेटवर पडू देऊ नये, अशा स्पष्ट सूचना पंतप्रधानांनी अर्थमंत्र्यांना दिल्याचे कळते.

व्यापार-उद्योग क्षेत्राशी संबंधित संघटना, प्रमुख कामगार संघटना आणि शेती व्यवसायाशी निगडित महत्त्वाच्या संस्था आणि व्यक्तींशी बजेटपूर्व विचारविनिमयाची प्रक्रिया अर्थमंत्री येत्या मंगळवारपासून सुरू करीत आहेत. त्यानंतरच बजेटला अंतिम स्वरूप देण्याचे काम सुरू होईल.

बिहार, झारखंड आणि हरयाणा विधानसभांच्या निवडणुकांचे मतदान संपल्यानंतर हे बजेट मांडले जाणार असल्याने कोणत्याही राजकीय अपरिहार्यतेचा प्रभाव त्यावर नसेल. नियोजन आयोगाचे उपाध्यक्ष माँटेकसिंग अहलुवालिया आणि अर्थतज्ज्ञ असलेल्या पंतप्रधानांनीही बजेटमध्ये सक्रिय लक्ष पुरवले असल्याने हे बजेट नेहमीपेक्षा वेगळे आणि काही कठोर निर्णयांची अमलबजावणी करणारे असल्याचे अपेक्षा आहे.

 
</text>
</doc>
