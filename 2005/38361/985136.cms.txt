<doc>
<docno>985136.cms.txt</docno>
<text>
 
महामुंबई: मुंबई टाइम्स
हसा अन् फिट व्हा!
[ Sunday, January 09, 2005  06:17:08 pm]


अमित भंडारी

स्थळ : आरे मिल्क कॉलनी, ग्रामदेवी मंदिराचं पटांगण, वेळ : पहाटे साडेपाच... मनानं तरुण झालेली सगळी ' ज्येष्ठ नागरिक ' मंडळी चेहरे रंगवण्यात आणि एकमेकांना टाळ्या देत धमाल करण्यात गुंग झाली होती. हशा आणि टाळ्यांचा गजर होत होता. प्रचंड उत्साह आणि जल्लोषाचं वातावरण होतं. गारव्यातही या मंडळींच्या अंगावर स्वेटर्स, मफलर्स आदी गोष्टी दिसत नव्हत्या! मनानं ' हिरव्या ' असलेल्या या मंडळींचा परफॉर्मन्स पाहायला आलेली तरुणाई मात्र ' स्पोर्ट्स जकिर्न्स ' मध्ये दिसत होती. ' दुसऱ्या बालपणा ' चा मनमुराद आनंद लुटणाऱ्या या अनोख्या ' जनरेशनेक्स्ट ' च्या हास्योत्सवाचा हा सगळा जल्लोष होता.

जस्ट स्माइल ते गडगडाटी हास्य यापेक्षा वैविध्यपूर्ण हास्यतुषारांनी केवळ आपल्याच नाही, तर इतरांच्या चेहऱ्यावरही हसू खुलवायचा प्रकार रविवारी पहाटे आरे कॉलनीत पार पडला उपनगरीय लाफ्टर्स इण्टरक्लब कॉम्पिटिशनच्या माध्यमातून! लस्सी, मिरची, मोबाइल, स्टॅच्यू, वेलकम, प्राणायाम, झटका, असे हास्याच्या विविध प्रकारांनी उपस्थितांनाही मोहून टाकलं. ' हसा आणि लठ्ठ व्हा ' हा मेसेज आता बदलून ' हसा अन् फिट व्हा ' असा होतोय. मनापासून आणि भरभरून हसणं, हे तंदुरुस्तीचा मूलमंत्र असल्याचं या लाफ्टर्स स्पर्धेतून स्पष्ट झालं.

दुसऱ्याच्या चेहऱ्यावर हसू खुलवणं कठीण असतं, असं म्हणतात खरं, पण लाफ्टर्स क्लबच्या या स्पर्धेत सहभागी प्रत्येक क्लबनं वेगवेगळ्या भन्नाट स्टाइलमध्ये ' हसणं ' पेश केलं. पाच मिनिटांच्या अवधीत वेगवेगळे हास्यप्रकार दाखवायचं आव्हान होतं, चित्रविचित्र हावभाव आणि फेसपेण्टिगच्या आधारे या सगळ्यांनीच ते आव्हान लीलया पेलल्याचं दिसत होतं.

धकाधकीच्या जीवनात अनेकांच्या चेहऱ्यावरचं हसूच हरवतं. अनेकांना याची जाणीवच नसते. पण जाणीवपूर्वक चेहऱ्यावरचं हास्य जपण्यासाठी हे क्लब प्रयत्न करतात, अशा धाटणीच्या या थीम्स होत्या. आयुष्यातलं ' टेन्शन खल्लास ' करण्यासाठी दु:ख, चिंता, फ्रस्टेशन, राग, असूया यासारख्या शत्रूंवरही हसत हसत मात करता येते, असा संदेश देणारे छोटेछोटे स्कीट्स ' हाँहाँ ' करत या क्लब्सनी दिला. या स्पर्धेत सुमारे 15 हून अधिक क्लब्स सहभागी झाले होते. कॉम्पिटिशनमध्ये ' होम पिचवर ' बाजी मारली ती गोरेगाव आरे लाफ्टर्स क्लबने! त्या पाठोपाठ गोरेगावच्याच प्रबोधन क्लबनं आणि बोरिवलीच्या साईबाबानगर लाफ्टर्स क्लबनं क्रमांक पटकावले.

विजयी आरे लाफ्टर्स क्लबच्या प्रमुख राणी भिडे म्हणाल्या, की स्वत:साठी आणि स्वत:वर हसण्याची कला अवगत झाली, तर दु:खाचा भार निश्चित हलका होतो. अशा स्पर्धांमधून जगण्याचं अनोखं स्पिरिट मिळतं, असंही त्यांनी सांगितलं. सुरकुतलेल्या चेहऱ्याचे आजी-आजोबा मनमोकळेपणे नाचताना-गाताना बघण्यातली गंमतच न्यारी होती. हसत- खेळत राहणाऱ्या या चेहऱ्यामागे असणाऱ्या दु:खाचा त्यांना काही क्षण विसर पडला, हा गोरेगाव वॉकर्स क्लबचा स्पर्धेमागील हेतू साध्य झाल्याचं समाधान आयोजकांनाही सुखावणारं होतं.

 
</text>
</doc>
