<doc>
<docno>985138.cms.txt</docno>
<text>
 
महामुंबई: मुंबई टाइम्स
महापालिका रुग्णालयातल्या सुरक्षा व्यवस्थेवर प्रश्नचिन्ह
[ Sunday, January 09, 2005  06:18:26 pm]


संजय सावंत

बांद्याच्या महापालिकेच्या भाभा हॉस्पिटलमधून 14 तासांपूवीर् जन्मलेल्या अर्भकाला एका महिलेने पळवल्यामुळे महापालिका हॉस्पिटल्समधली सिक्युरिटी आणि एकंदर सुविधांचा प्रश्ान् ऐरणीवर आला असतानाच, संपूर्ण महापालिकेत 450 हून अधिक सिक्युरिटी गार्ड्सची कमतरता असल्याचं उघड झालंय. महापालिकेच्या तीन महत्त्वाच्या आणि 17 बाह्यरुग्ण हॉस्पिटल्समध्ये 125 हून अधिक सुरक्षा रक्षक कमी असल्याचं अतिरिक्त आयुक्त विजयसिंग पाटणकर यांनी सांगितलं. हॉस्पिटलमधून अर्भकं पळवायचे प्रकार वारंवार घडू नयेत, म्हणून कर्मचाऱ्यांना ओळखपत्र, नेमप्लेट आणि ड्रेसकोड बंधनकारक केले आहेत. पेशण्ट्सना भेटण्याच्या वेळेतच चोऱ्या आणि गैरप्रकार घडत असल्याने भविष्यात नातेवाईकांनाही ओळखपत्र द्यावं की काय, अशी परिस्थिती निर्माण झाली आहे.

गेल्या काही दिवसांत नवजात अर्भकांचं हॉस्पिटलमधून अपहरण आणि मुलांना हॉस्पिटल्सच्या आवारात सोडून देण्याचे प्रकार वाढल्यामुळे काही झालं, तरी सुरक्षा व्यवस्थेसमोर प्रश्ान्चिन्ह उपस्थित राहते. त्यामुळे सावधानतेच्या सूचना देण्याबरोबर डॉक्टर आणि नर्स यांचे युनिफॉर्म्स तपासण्याचे आदेशही दिले आहेत. जे डॉक्टर, नर्स, वॉर्डबॉय आणि आया ड्रेसमध्ये नसतील, त्यांच्या विरोधात कारवाई सुरू केल्याचेही पाटणकर यांनी सांगितले.

महापालिकेच्या सर्व हॉस्पिटलमध्ये दहा हजार 169 कॉट्स असून, सुरक्षा रक्षकांची संख्या केवळ हजाराच्या आसपास आहे. केईएममध्ये 15, सायनमध्ये 19, नायरमध्ये 22 सुरक्षारक्षक कमी आहेत. ज्या हॉस्पिटलमधून अर्भकाचं अपहरण झालं, त्या भाभा हॉस्पिटलला अजून सात सुरक्षा रक्षकांची गरज आहे. कमी सुरक्षा रक्षक असूनही डोळ्यात तेल घालून काम करत असतानाही प्रशासन ओव्हरटाइम देत नसल्याने सुरक्षारक्षकांमध्ये नाराजी आहे. हॉस्पिटलमधील सुरक्षाव्यवस्था आणि इतर खात्यांतील सुरक्षाव्यवस्था, यात फरक असून, सर्वात जास्त सुरक्षा रक्षकांची गरज असूनही वरिष्ठ अधिकारी वारंवार कानाडोळा करतात, असं एका वरिष्ठ सुरक्षा अधिकाऱ्याने सांगितलं.

भाभा हॉस्पिटलबाबत अतिरिक्त आयुक्त पाटणकर यांनी अपहरणाच्याच दिवशी सकाळी चाचपणी केल्याचं समजतं. डॉक्टर आणि नसेर्सची भरती होऊनही सुरक्षा रक्षक, वॉर्डबॉय आणि चतुर्थश्रेणी कर्मचाऱ्यांच्या नेमणुकीबद्दल काय झालं, याबाबत त्यांनी कामगार अधिकाऱ्यांना चांगलंच फैलावरही घेतलं. मागासवगीर्यांचा बॅकलॉग भरण्याचं काम धीम्या गतीनं सुरू असल्याबद्दल प्रशासनाच्या अधिकाऱ्यांमध्ये एकमत आहेच. त्यातच म्युनिसिपल मजदूर युनियन, सेनेची युनियन आणि कर्मचारी संघटना यांनी प्रशासनाला वारंवार भरती प्रक्रियेत गोंधळ असल्याचं कळवलंय. त्यामुळे बॅकलॉग भरताना आयुक्तांपेक्षा संबंधित खात्याचेच अधिकारी यात खो घालतात, असा आरोप राष्ट्रवादीचे गटनेते रवींद पवार यांनी केला आहे.

भाभा हॉस्पिटलमधील मुलाच्या अपहरणाबाबत पाटणकर यांनी सहआयुक्त डॉ. दामले यांच्याकडे चौकशीची जबाबदारी सोपवली आहे. ते कर्मचाऱ्यांची चौकशी करण्याबरोबर पोलिसांचेही सहकार्य घेतील, असं पाटणकर यांनी सांगितलं.

 
</text>
</doc>
