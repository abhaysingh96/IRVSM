<doc>
<docno>985358.cms.txt</docno>
<text>
 
महाराष्ट्र
प्रकल्पग्रस्तांसाठी कालबद्ध कार्यक्रम आखणार
[ Sunday, January 09, 2005  11:34:50 pm]


म. टा. वृत्तसेवा

पनवेल : साडेबारा टक्के जमिनीचे तसेच प्रकल्पग्रस्तांचे प्रश्न सोडवण्यासाठी सिडकोला कालबद्ध कार्यक्रम आखायला सांगू, अशी ग्वाही मुख्यमंत्री विलासराव देशमुख यांनी येथे दिली. रामशेठ ठाकूर यांच्या काँग्रेसप्रवेशाच्या स्वागतासाठी आयोजित कार्यक्रमात ते बोलत होते.

ठाकूर आणि त्यांच्या अनुयायांच्या काँग्रेसप्रवेशाचे स्वागत करण्यासाठी रायगड जिल्हा काँग्रेस समितीने रविवारी जाहीर सभेचे आयोजन केले होते. यावेळी प्रदेश काँग्रेस अध्यक्षा प्रभा राव, सहकारमंत्री पतंगराव कदम उपस्थित होते.

प्रकल्पग्रस्तांचे पुनर्वसन सरकार करेल. याचे नेतृत्व आता रामशेठ ठाकूर यांनी करावे, अशी गळ घालून प्रकल्पग्रस्तांच्या प्रश्ानवर लढणाऱ्या दि. बा. पाटील यांना आता रस्त्यावर येऊ देणार नाही, असे आश्वासन देशमुख यांनी दिले. रायगडमध्ये माहिती तंत्रज्ञान अभ्यासक्रम सुरू करून भविष्यात येथे येणाऱ्या उद्योगांत स्थानिक व प्रकल्पग्रस्त तरुणांना सामावून घेण्याची क्षमता निर्माण केली जाईल, असेही ते म्हणाले.

रामशेठ ठाकूर यांनी शेकाप व जयंत पाटील यांना टीकेचे लक्ष्य केले. शेकापला संपवायला त्यांचे नेते समर्थ आहेत, असे ते म्हणाले. जयंत पाटील गर्जना मोठ्या करतात आणि मध्यस्थांच्या मदतीने सोनिया गांधी, मुख्यमंत्र्यांना भेटून आपली कामे करून घेतात, असा जोरदार टोला त्यांनी हाणला.

यावेळी रायगडचे खासदार बॅ. अ. र. अंतुले यांनी, रामशेठ अतिशय नम्र असून त्यांच्या काँग्रेस प्रवेशामुळे पक्षाला जिल्ह्यात संजीवनी मिळाली असल्याचे प्रतिपादन केले. पतंगराव कदम यांनीही जिल्ह्यात परिवर्तन झाल्याचे म्हटले. दि. बा. पाटील यांनी सुरुवातीलाच प्रकल्पग्रस्तांच्या प्रश्नांकडे मुख्यमंत्र्यांचे लक्ष वेधले तरी दत्ता पाटील यांनी जिल्ह्यात दोन्ही काँग्रेसने एकत्र काम करून काँग्रेसची ताकद वाढवावी, असे आवाहन केले.

हजारोंच्या संख्येने झालेली सभा उपस्थित सर्व नेत्यांच्या कौतुकाचा विषय झाली होती. या कार्यक्रमासाठी राज्यमंत्री रवीशेठ पाटील, आमदार मधुकर ठाकूर, मुश्ताक अंतुले, कामगार नेते महेंद घरत व श्याम म्हात्रे, काँग्रेसचे जिल्हा अध्यक्ष विठ्ठल गावंड, पनवेल तालुका अध्यक्ष लक्ष्मण पाटील आदी मान्यवर उपस्थित होते.

 
</text>
</doc>
