<doc>
<docno>984860.cms.txt</docno>
<text>
 
महामुंबई
त्याला माणुसकीचा हात!
[ Sunday, January 09, 2005  12:30:46 am]


म. टा. प्रतिनिधी

मुंबई : मान दुखते म्हणून उपचारासाठी आल्यानंतर जे. जे. रुग्णालयातील ' उपचारां ' नंतर हाताचा पंजा गमावावा लागलेल्या मोहंमद आलमगीर या, अवघ्या 12 वर्षाच्या बिहारी मुलाच्या पाठिशी शनिवारी अगदी अनपेक्षितपणे, निखळ माणुसकीच्या नात्याने उभे राहिले ते माजी मुख्यमंत्री आणि हिंदुत्ववादी, परप्रांतीयविरोधी शिवसेनेचे नेते नारायण राणे!

वेगळ्याच कारणाने जे. जे. रुग्णालयात आलेल्या राणे यांना योगायोगाने मोहंमदची व्यथा समजल्यावर या प्रकरणात स्वत: लक्ष घालण्याचे वचन दिले.

मोहंमदच्या सांगण्यानुसार, मान दुखते म्हणून जे. जे. मध्ये आलेल्या मोहंमदला येथे काही गोळ्या आणि हाताच्या कोपऱ्यावर इंजेक्शन देण्यात आले.

कालांतराने उजवा हात पंजापासून पुढे पिवळा पडत विचित्ररित्या सुजत गेला. डॉक्टरांना सांगितले असता , ' कुछ नही होगा, गरम पानी में हात रखो, ठीक हो जाएगा ' अशी उत्तरे मिळत गेली आणि परिस्थिती हाताबाहेर गेल्यावर मात्र तो कापण्याशिवाय पर्याय उरला नाही.

जे. जे.मध्ये महाडच्या जखमी शिवसैनिकांना भेटण्यासाठी नारायण राणे येथे आले, तेव्हा मोहंमदने त्यांची भेट घेतली. मोहंमदची परिस्थिती पाहिल्यावर बनावट औषधांमुळेच हा प्रसंग उद्भवला असण्याची शक्यता त्यांनी व्यक्त केली आणि ताबडतोब त्याला अडीच हजार रुपयांची मदत दिली. त्याला आवश्यक मदत आणि कृत्रिम अवयवरोपण करण्यात यावे, असे त्यांनी सांगितले.

 
</text>
</doc>
