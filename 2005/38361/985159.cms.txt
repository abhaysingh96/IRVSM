<doc>
<docno>985159.cms.txt</docno>
<text>
 
अग्रलेख
जातीपुढे त्सूनामीही निष्प्रभ!
[ Sunday, January 09, 2005  06:48:09 pm]


तामिळनाडूच्या नागपट्टीनम जिल्ह्यातील काही मदत छावण्यांत दलित कुटुंबांची ज्या प्रकारे ससेहोलपट करण्यात येत आहे, ती पाहता त्सूनामीच्या लाटेला पुरून उरण्याइतकी क्षमता भारतातील जातिव्यवस्थेत आहे, हेच संतापजनक वास्तव पुन्हा एकदा समोर आले आहे.

सरकारी यंत्रणेनेही या वास्तवापुढे मान तुकवावी आणि त्याला प्रतिष्ठा द्यावी, हे अधिक लाजिरवाणे आहे. तामिळनाडूतील ' दाविडी ' राजकारण हे आज निव्वळ सत्ताकारण म्हणून उरले आहे ; जन्माधारित सामाजिक उतरंडीच्या व्यवस्थेविरुद्धचे बंड व व्यक्तीच्या समान प्रतिष्ठेचा आग्रह धरणारी चळवळ म्हणून ते पूर्ण अपयशी ठरले आहे, असाच याचा अर्थ आहे.

भूकंप, चक्रीवादळ वा त्सूनामी लाटांचा प्रलय यासारख्या नैसगिर्क आपत्ती त्यांच्या बळींच्या बाबतीत कोणताच भेदभाव करीत नाहीत. म्हणूनच निसर्गाचा हा उदेक परिणामांच्या बाबतीत कितीही हिंस, क्रूर असला, तरी त्याचे बळीही निसर्गाला दोष देण्याऐवजी स्वत:च्या नशिबालाच दोष देताना आढळतात.

निसर्गाचा हा निर्मम तडाखा एकीकडे हाहाकार माजवतो, तर त्याच वेळी मानवी संवेदनशीलताही डिवचून जागी करतो. निसर्गाच्या कोपाचे आव्हान मग ही संवेदनशीलता स्वीकारते आणि त्याला पुरून उरण्याच्या निर्धाराने कामाला लागते.

जगाच्या कोणत्याही कोपऱ्यात नैसगिर्क आपत्तीने हाहाकार उडाला, तरी जगभरातून मदतीचा ओघ सुरू होतो. ही मदत देशांच्या पातळीवर वा सेवाभावी संस्थांकडून जशी येते, तशी सर्वसामान्य जनतेकडूनही येते. त्यामागे मुख्य भावना असते, ती आपल्यासारख्याच हाडामांसाच्या दुसऱ्या माणसाशी माणूस म्हणून जोडून घेण्याची, त्याच्या वेदना या आपल्याही आहेत, हे त्याच्यापर्यंत मदतीच्या रूपाने पोचवण्याची. ही संवेदनशीलता धर्म, पंथ, राष्ट्रीयत्व, स्त्री- पुरुष भेद ओळखत नाही. म्हणूनच अंदमान-निकोबार बेटांवरील आदिम जमातींपासून, इंडोनेशिया, श्ाीलंका आणि थायलंडपर्यंत सर्वच आपत्तीग्रस्तांच्या मदतीच्या हाकांना ती प्रतिसाद देताना दिसते आहे.

या प्रतिसादाला भेदभाव मान्य नसल्यामुळे, त्याचा आदर करायचा तर मदतीचे वाटप करणाऱ्यांनी जाणीवपूर्वक भेदभाव करता नये आणि तिचा स्वीकार करणाऱ्यांनी भेदभावाची अपेक्षा ठेवता नये. प्रत्यक्षात या अपेक्षा क्वचितच पूर्ण होतात.

विशेषत: भारतासारख्या विकसनशील देशांत सरकारी यंत्रणेतील बाबू लोकांची माणुसकी पैशाच्या अपहाराची संधी दिसली की रजेवर जाते. त्यामुळे मदतवाटपातही ' बळी तो कान पिळी ' असाच प्रकार दिसून येतो. हे ' बळी ' सामान्यत: स्थानिक सत्तेवर प्रभाव असलेल्या समूहांतील असतात आणि मदतीचा मोठा भाग स्वत:कडे ओढून घेण्यात ते यशस्वी होतात.

भारतातील समाजव्यवस्थेत दुर्बळ जातसमूहांतील व्यक्ती या बहुतेक भागांत आथिर्क, सामाजिक म्हणून राजकीयदृष्ट्याही कमी प्रभावशाली असल्यामुळे नैसगिर्क आपत्तींतही त्यांची वाताहत नेहमीच अधिक होते.

तामिळनाडूत जे घडले आहे, ते या प्रक्रियेचा भाग आहेच, पण अधिक गंभीर आहे. येथे दलितांच्या कुटुंबांना सरकारी मदत छावण्यांतून बाहेर काढणे, त्यांना अधिकृत मदतीतून उभारलेल्या पाण्याच्या टाकीतील पाणी वापरू न देणे, सार्वजनिक स्वच्छतागृहांपासून वंचित ठेवणे यांसारखी कृत्ये सरकारी यंत्रणेच्या आशीर्वादाने केली जात आहेत.

स्वतंत्रपणे हे सर्व गुन्हे आहेत, हे विशेष. वास्तविक त्सूनामीचा फटका बसलेल्यांत बहुसंख्या ही किनाऱ्यालगत राहणाऱ्या मच्छीमारी व्यवसायातील समाजाची आहे. मीनावर म्हणून ओळखला जाणारा हा समाज अतिमागास जातींत मोडतो. दलित आणि या समाजाच्या परंपरागत जातिव्यवस्थेतील दर्जात फारसा फरक नाही.

त्यात त्सूनामीच्या लाटेने त्यांना वाताहतीच्या एकाच पातळीवर आणले आहे. तरीही दलित कुटुंबांचा शेजार त्यांना चालत नाही, हे तामिळनाडूतील जातवास्तव दमुक आणि अण्णादमुक या दोन्ही पक्षांच्या दाविडी मूल्यव्यवस्थेचे पितळ उघडे पाडणारे आहे.

 
</text>
</doc>
