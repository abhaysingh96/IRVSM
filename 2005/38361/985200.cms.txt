<doc>
<docno>985200.cms.txt</docno>
<text>
 
महाराष्ट्र
कापूस उत्पादक पणन महासंघावर विदर्भाचे वर्चस्व
[ Sunday, January 09, 2005  08:17:30 pm]


राजेंद मुंढे

वर्धा : कापूस उत्पादक पणन महासंघाच्या संचालक मंडळाच्या प्रथमच झालेल्या निवडणुकीत 17 पैकी 11 सदस्य विदर्भातील असल्याने या मंडळावर विदर्भाचे वर्चस्व स्पष्ट झाले आहे.

कापूस उत्पादक पणन महासंघाच्या संचालक मंडळाची निवडणूक नुकतीच झाली. त्यात 18 पैकी 17 जागांसाठी ही निवडणूक घेण्यात आली. बारा जण बिनविरोध निवडून आले. दोन सर्वसाधारण गट आणि तीन राखीव गटातील जागांसाठी निवडणूक घेण्यात आली. निवडून आलेल्यांमध्ये बहुतांश संचालक राष्ट्रवादी काँग्रेसचे आहेत. विभागनिहाय प्रतिनिधीत्व पहाता राज्यात कापसाचे सर्वाधिक उत्पादन घेणाऱ्या विदर्भाचे अकरा सदस्य आहेत. त्याखालोखाल मराठवाड्याचे सहा संचालक आहेत.

विदर्भातील संचालकांमध्ये पणन महासंघाचे माजी अध्यक्ष प्रशासक बाबासाहेब केदार यांचे चिरंजीव व आमदार सुनील केदार यांना पराभूत करणारे वसंतराव कालेर्कर, ज्ञानेश्वर झलके, डॉ. नरुद्दिन हिराणी, अण्णासाहेब बारवेकर, देशमुख, छाया दंडाळे, प्रसनजीत पाटील, हिदायत पटेल, शिरीष धोत्रे, मोहन भोयेर, सुरेश लोणकर यांचा समावेश आहे. उर्वरीत सहा जणांमध्ये रवींद पटेल, अमरसिंह खरात, पंडित चोखट, नामदेव केशवे, राजकिशोर मोदी यांचा समावेश आहे.

या निवडणुकीत सुनील केदार यांचा पराभव हा धक्कादायक मानला जात आहे. खरे तर केदार यांनी ही निवडणूक गंभीर घेतली होती. आपली सर्व राजकीय शक्ती त्यांनी पणाला लावली होती. तरीही त्यांच्या पदरी अपयश आले. त्यांना अवघ्या चार मतांनी पराभव पत्करावा लागला. कालेर्कर गेल्या अनेक वर्षांपासून कापूस क्षेत्रातील जाणकार मानले जातात.

सध्या कापूस पणन महासंघाचा अडचणीचा काळ सुरू आहे. बाजारात भाव पडले असतानाही सर्वाधिक किंमतीने पणन महासंघ कापूस खरेदी करीत असल्याने त्यांच्याकडे मोठ्या प्रमाणात कापूस आला आहे. या कापसाचे आजच्या दराने पैसे दिले तरी अंदाजे दीड हजार कोटी रु. चा फटका महासंघाला बसू शकतो. या अडचणीतून महासंघाला बाहेर काढण्याचे संकट विद्यमान संचालकांपुढे आहे.

पणन महासंघामार्फत होणाऱ्या कापूस खरेदीत राजरोसपणे होत असलेल्या भ्रष्टाचाराला नवनिर्वाचित संचालकांनी आळा घालावा, अशी मागणी विदर्भ जनआंदोलन समितीने केली आहे. कापूस एकाधिकार योजनेतील आतापर्यंतच्या 106 लाख क्विंटल कापूस खरेदीत मोठा भ्रष्टाचार झाला आहे. खाजगी व्यापाऱ्यांनी कमी दराने घेतलेला कापूस जास्त दराने विकला आहे. दलालांनी ग्रेडिंगमध्ये लाच घेतली आहे. पणन महासंघाकडे कर्मचारी नसल्याने खाजगी जीनिंग मालकांनी हजारो क्विंटल कापूस फेरविक्रीसाठी पणन महासंघाला दिला आहे. आंध्र व मध्य प्रदेश येथील व्यापाऱ्यांनी राज्यातील कापसाच्या दलाल व पणन महासंघाच्या अधिकाऱ्यांशी संगनमत करून परप्रांतातील अंदाजे 35 लाख क्विंटलहून अधिक कापूस पणन महासंघाला विकला आहे.

कापूस खरेदीत सुरू असलेल्या या भ्रष्टाचाराला आळा घालण्यासाठी महासंघाच्या नवनिर्वाचित संचालकांनी त्वरित कारवाई करावी, अशी मागणी संघटनेने केली आहे.

 
</text>
</doc>
