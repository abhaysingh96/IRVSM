<doc>
<docno>1090769.cms.txt</docno>
<text>
 
देश-विदेश
गोव्यात राजकीय हालचाली गोठलेल्याच
[ Wednesday, April 27, 2005  07:49:43 pm]


म. टा. प्रतिनिधी

पणजी : गोव्यात कडक उन्हाळ्याला सुरुवात झाली आहे. तापमानाचा पारा दिवसेंदिवस चढत आहे. अंगाची काहिली होत आहे. अशा अतितप्त वातावरणात राजकीय घडामोडी मात्र पार गोठून गेल्या आहेत. कारण राज्यात पोटनिवडणुका होणार की विधानसभा बरखास्त होऊन सार्वत्रिक निवडणूक होणार याबाबतचा निर्णय अजूनही झालेला नाही. त्यामुळे राजकीय पक्ष तर अस्वस्थ आहेतच, शिवाय सर्वसामान्य जनताही संभ्रमात पडली आहे. याचे पडसाद उमटून येथे सर्वत्र राजकीय सामसूम जाणवत आहे.

भाजपच्या पाच आमदारांनी राजीनामे दिल्यामुळे मनोहर परीर्कर सरकार गडगडून काँग्रेसचे प्रतापसिंह राणे सत्तेवर आले होते. परंतु अयोग्य मार्गाने बहुमत सिद्ध केल्याचा ठपका ठेऊन केंदाने त्यांचेही सरकार 4 मार्च रोजी बरखास्त केले आणि राज्यात राष्ट्रपती राजवट लागू केली. त्यानंतर रिकाम्या झालेल्या पाच जागांसाठी लगेचच पोटनिवडणुका जाहीर होतील आणि मेअखेरीस लोकप्रिय सरकार सत्तेवर येईल अशी आशा होती. परंतु एप्रिल संपायला आला तरी तशी कोणतीच शक्यता दिसत नसल्यामुळे गोवा विधानसभेची वाटचाल बरखास्तीकडे चालली आहे काय, अशी चर्चा सुरू झाली आहे.

पोटनिवडणुका घेण्यासाठी निवडणूक आयोगाला दीड महिन्यांनंतरची तारीख जाहीर करावी लागेल. याचाच अर्थ येत्या एक-दोन दिवसांत तारीख जाहीर झाली तरी निवडणुका घ्यायला तब्बल जून महिन्याचा मध्य उजाडेल. त्यावेळी गोव्यात जोरदार पाऊस पडण्याची शक्यता नाकारता येत नाही. ऐन पावसाळ्यात पोटनिवडणुका झाल्यास त्याचा परिणाम मतदानावर होण्याची भीती वर्तवली जात आहे.

पोटनिवडणुकाच होणार असे काँग्रेसचे नेते ठामपणे सांगत आहेत. नुकत्याच गोव्यात येऊन गेलेल्या पक्षाच्या प्रभारी मार्गारेट अल्वा यांनीही त्यांचीच री ओढली. एवढंच नव्हे तर हरयाणातील पोटनिवडणुका घेण्यासाठी येणाऱ्या अडचणींमुळे गोव्यातल्या पोटनिवडणुका लांबल्या आहेत, असेही त्यांनी सांगितले. परंतु हरयाणामध्ये तगडे बहुमत मिळालेले एक लोकनियुक्त सरकार सत्तेवर आहे. तेथे पोटनिवडणुका थोड्या उशिरा झाल्या तरी फारसा फरक पडणार नाही. उलट गोव्यात राष्ट्रपती राजवटीमुळे कमालीची राजकीय अस्थिरता असून ती दूर व्हायची असेल तर येथे लवकरात लवकर पोटनिवडणुका व्हायला हव्यात, असे मत येथील राजकीय जाणकारांनी व्यक्त केले.

आम्ही पोटनिवडणुकांसाठी सज्ज आहोत, असा कितीही निर्वाळा भाजपचे नेते वरवर देत असले तरी त्यांना विधानसभा बरखास्तीच हवी आहे हे उघड आहे. कारण पाच जागांच्या पोटनिवडणुकांमध्ये भाजप जिंकण्याची शक्यता कमी मानली जाते. मात्र सार्वत्रिक निवडणुकीत काँग्रेसलाही जिंकण्याची खात्री वाटत नाही. अशा त्रांगड्यात गोव्याचे राजकीय वातावरण अडकून पडले आहे.

त्यातच अपक्ष आमदार फिलीप नेरी रॉड्रिग्ज यांच्या अपात्रता याचिकेला स्थगिती मिळवून सत्ता पुनर्प्रस्थापित करण्याचे काँग्रेसच्या आशा पुन्हा फोल ठरल्या आहेत. या याचिकेवरील पुढील सुनावणीस सवोर्च्च न्यायालयाने तात्पुरती स्थगिती दिली आहे. तत्कालीन विधानसभा अध्यक्ष विश्वास सतरकर यांनी नेरी यांना अपात्र ठरवल्यानंतर त्यांच्या निर्णयाला नेरी यांनी मुंबई उच्च न्यायालयात आव्हान दिले आहे.

 
</text>
</doc>
