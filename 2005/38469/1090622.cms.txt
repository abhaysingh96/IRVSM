<doc>
<docno>1090622.cms.txt</docno>
<text>
 
प्रगती फास्ट
मराठी मुलांचा नवा आवाज
[ Wednesday, April 27, 2005  06:03:48 pm]


कॉल सेण्टर्समध्ये करिअर नसून तगड्या पगाराच्या हव्यासापायी एका पिढीच्या करिअरचं वाटोळं होत असल्याची जोरदार टीका होत आहे. इथल्या जॉब सेक्टरची बुम दोन-तीन वर्षांत ओसरेल, अशी भविष्यवाणी केली जाते. पण कॉल सेण्टर्समध्ये काम करणाऱ्या यंग एक्झिक्युटिव्जना तसं वाटतं का ? बीएस्सीपासून ते अगदी एमकॉम, एमबीए झालेल्या मंडळींनाही कॉल सेण्टर्समधलं करिअर जवळचं का वाटू लागलं ? या प्रश्नांची उत्तरं शोधण्याचा हा प्रयत्न.

विजय सावंत गेली तीन वर्षं इण्टलनेट या कॉल सेण्टरमध्ये नोकरी करतोय. टीम कोच या पदावर कार्यरत असलेला विजय बीएस्सी ( मॅथ्स) असून तो एमबीएदेखील करत आहे. मित्रांच्या सांगण्यावरून टाइमपास म्हणून कॉल सेण्टरमधला जॉब त्याने स्वीकारला. त्याच्या मते बीपीओ सेक्टरमध्ये आज मोठी इन्वेस्टमेण्ट होत आहे. अनेक मोठ्या कंपन्या भारतात येत आहेत. असं आशादायी चित्र असताना या क्षेत्रात करिअर शून्य असल्याच्या होणाऱ्या आरोपात तथ्य नाही. आज माझ्याजवळ चांगली पोझिशन आणि तगडा पगार आहे. नोकरी करतानाच उच्च शिक्षणाचं स्वप्नही पूर्ण करण्याची संधी मला मिळाली आहे. नोकरीनिमित्ताने परदेशात जाण्याची संधी मिळाली. त्यामुळे कॉल सेण्टरशिवाय मला तरी कोणत्याच क्षेत्रात करिअरचा विचार करता येणार नाही.

अनिता वंजारी गेली तीन वर्षं कॉल सेण्टर इण्डस्ट्रीत काम करतेय. सायकॉलॉजीमधून एमए झालेल्या अनिताने जपानी भाषेचाही अभ्यास केला आहे. पण सध्या तरी तिला ' मे आय हेल्प यू ' हा शब्द अधिक जवळचा वाटतो. नाहीतर आर्ट्सच्या विद्यार्थ्यांना करिअरसाठी खूप कमी संधी असतात. त्यामुळे कॉल सेण्टर्सच्या रूपाने आर्ट्सच्या विद्यार्थ्यांना सुवर्णसंधी मिळाली असल्याचं अनिताला वाटतं. या क्षेत्रात कामाचा त्रास आणि सतत वरिष्ठांची बडबड ऐकावी लागते या प्रश्नाकडे लक्ष वेधलं असता अनिता सांगते , ' आज असं एकही फिल्ड नाही जिथे तुम्हाला त्रास सहन करावा लागणार नाही. त्यामुळे केवळ कॉल सेण्टर्सच्या बाबतीतच हा नियम लावणं चुकीचं आहे. '

कॉल सेण्टरमध्ये करिअर नसल्याचा आरोप लॉकिममध्ये एक्झिक्युटिव म्हणून काम केलेल्या रोहन गवाणकरला मान्य नाही. कस्टमर रिलेशन्स एक्झिक्युटिव्जपासून ते अगदी टीम कोच, टीम लिडर, ट्रेनर टीम मॅनेजर या पदापर्यंत पोहोचण्याच्या संधी तुम्हाला मिळतात. शिवाय तुमचा अनुभव जास्त असेल, तर मोठ्या कंपन्यांच्या ऑफर्सही येतात. या केवळ हवेतल्या गप्पा नाहीत. आमच्यासमोर याची अनेक उदाहरणंही आहेत. हे क्षेत्र किती टिकेल, हा मुद्दा माझ्या दृष्टीने गौण आहे. कारण बीपीओच नव्हे तर कोणत्याही क्षेत्राची हमी आज देता येणार नाही.

तगड्या पगाराच्या अपेक्षेने कॉल सेण्टर्सकडे आकषिर्त होणाऱ्यांची संख्या दिवसेंदिवस वाढतेय. पण ही संधी कॅश करण्यात मराठी मुलं मागे पडत असल्याचं सत्यही कॉल सेण्टर्समध्ये स्थिरावलेली मराठी मुलं मान्य करतात. आत्मविश्वासाची कमी आणि इंग्रजीवर नसलेलं प्रभुत्व हेच यामागचं मुख्य कारण आहे. या दोन गोष्टी आत्मसात केल्या तर, कॉल सेण्टर इण्डस्ट्रीवर दबदबा निर्माण करणं मराठी मुलांनाही शक्य असल्याचं आयटी क्षेत्रातील तज्ज्ञ उदय निरगुडकर यांना वाटतं.

कॉलेज जीवनातच हातात पडणाऱ्या तगड्या पगारामुळे अनेक मुलं भरकटत असून भविष्यात बीपीओ इण्डस्ट्रीचं दिवाळ निघालं, तर या मुलांसमोर करिअरचा गंभीर प्रश्न निर्माण होईल, अशी चिंताही व्यक्त केली जाते. पण कॉल सेण्टर्समध्ये नोकरीचा पर्याय निवडताना दुसऱ्या बाजूला शिक्षणाला योग्य आकार देणंही आवश्यक असतं. अनेक मुलं पार्टटाइम कोसेर्सचा पर्याय निवडतात. कॉल सेण्टर्समधून अशा मुलांना सहकार्य मिळतं. पण शेवटी आपण कोणता मार्ग निवडावा, हा ज्याचा त्याचा प्रश्न आहे. त्यामुळे इण्डस्ट्रीला दोष देणं योग्य नसल्याचं कॉल सेण्टर्समधील नोकरीबरोबरच दुसरीकडे एमबीए करणाऱ्या कविता साळुखेचं म्हणणं आहे.

प्रगती फास्ट टीम

 
</text>
</doc>
