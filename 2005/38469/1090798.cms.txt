<doc>
<docno>1090798.cms.txt</docno>
<text>
 
धावते जग
मॉडेलिंगच्या वेडाचा फायदा
[ Wednesday, April 27, 2005  08:21:42 pm]


ब्रिटनमध्ये दरवर्षी 15 हजार बोगस विवाह होतात आणि त्यात भारतीयच बहुसंख्य असतात, ही बाब धक्कादायक असली तरी जरा विचार केल्यास त्यात आश्चर्य करण्यासारखे काहीही नाही, हे लक्षात येईल. ' फॉरिन ' चा मुलगा आपला जावई व्हावा आणि आपल्या मुलीला भारताऐवजी परदेशात सुखाने जगता यावे, अशी भारतातल्या अनेक मातापित्यांची इच्छा असते. तसेच फॉरिनची मुलगी मिळाल्यास मुलाला त्यानिमित्ताने परदेशात जाऊन बस्तान बसविता येईल, असे वरपित्यांनाही वाटत असते. हा साधा व्यवहार झाला, त्यात चूक ते काय, असे कोणीही विचारील.

परंतु नीट चौकशी न करता केवळ ' फॉरिन ' च्या प्रेमात पडून विवाहाच्या बेडीत अडकण्याची घाई केली तर हातात भलतीच बेडी पडण्याची शक्यता असते, याची जाणीव फार कमी लोकांना असते. ब्रिटिश भारतीयांची लग्ने ' जमविणाऱ्या ' जसविंदर गिल या पंजाबी महिलेला लंडनमधील कोर्टाने दहा वर्षांच्या तुरुंगवासाची शिक्षा सुनावल्यावर ही बाब पुन्हा ठळकपणे समोर आली आहे. भारतातल्या पुरुषांना लग्न करता यावे म्हणून ब्रिटनमधील मुलींना फसविण्याचा उद्योग ही तरुणी करत असे. मुलींना भारतात मॉडेलिंग करू देण्याचे आश्वासन द्यायचे, भरपूर पैसे द्यायचे, अमली पदार्थांचे व्यसन लावायचे आणि त्यात त्या पुरत्या अडकल्या की भारतात पाठवून त्यांचे पूर्णत: अनोळखी पुरुषांशी लग्न लावून द्यायचे, असा तिचा डाव असे.

ब्रिटिश पासपोर्टधारक महिलेशी लग्न केले की त्या पुरुषाला ब्रिटनमध्ये येता यायचे. त्या तरुणीला अर्थातच वाऱ्यावर सोडले जायचे. पुरुषांकडून ती त्याची फी वसूल करायची. ती होती प्रत्येकी बारा लाख रुपये. अशा बोगस विवाहांची दखल घेऊन ब्रिटन सरकारने नवा नियम केला आहे. युरोपीय समुदायाबाहेरील देशांच्या नागरिकांनी असे बोगस लग्न केले, तर त्याला ब्रिटनमध्ये राहता येणार नाही, अशी तरतूद आता झाली आहे. त्यापूवीर् म्हणजे 2000 सालापासून गिलने शेकडो तरुणींना मॉडेलिंगच्या मोहात पाडून फसवले होते. तिने यात साडेआठ कोटी रुपये मिळवले. या सर्व प्रकरणात फसवल्या गेलेल्या मुलींची चूक होतीच ; परंतु इतक्या मोठ्या प्रमाणावर बोगस विवाहांकडे दुर्लक्ष करणाऱ्या ब्रिटिश पोलिसांचीही होती.

यातून किती पालकांनी धडा घेतला ते कळायला मार्ग नाही. या प्रकरणातून, मॉडेलिंगचे वेड मुलींना कुठपर्यंत नेते ते मात्र पुन्हा एकदा स्पष्टपणे पुढे आले आहे.

 
</text>
</doc>
