<doc>
<docno>1089555.cms.txt</docno>
<text>
 
महामुंबई
पोलिस शिपाईपदाच्या 350 जागांसाठी 14 हजार उमेदवारांची परीक्षा!
[ Wednesday, April 27, 2005  12:14:05 am]


म. टा. वृत्तसेवा

ठाणे : ठाणे शहर पोलिस आयुक्तालयातील आस्थापनेवर पोलिस शिपाई पदाच्या भरतीसाठी मंगळवारी तब्बल 14 हजार उमेदवारांनी लेखी परीक्षा दिली. महत्त्वाची बाब म्हणजे पोलिस शिपाईपदाच्या जागा केवळ 350 आहेत!

पोलिस आयुक्तालयातील आस्थापनेवरील भरतीच्या या परीक्षेसाठी उमेदवारांना दुपारी दोन वाजता येथील दादोजी कोंडदेव स्टेडियममध्ये बोलवण्यात आले होते. मात्र, दुपारी 12.30 च्या रणरणत्या उन्हातच उमेदवारांनी रांगा लावल्या होत्या. परीक्षेमुळे दुपारी एक वाजताच कळवा नाका खाडी पूल येथून स्टेडियमकडे जाणारा रस्ता वाहतुकीस बंद करण्यात आला होता. 500 पेक्षा अधिक पोलिस सुरक्षेसाठी तैनात करण्यात आले होते. ठाण्याचे अतिरिक्त पोलिस आयुक्त सुरेश कक्कड आणि उपायुक्त मधुकर पांडेय यांच्या निरीक्षणाखाली ही परीक्षा पार पडली.

या परीक्षेसाठी मुळात 86 हजार उमेदवारांचे अर्ज आले होते. त्यातील 14 हजार 408 उमेदवार शारीरिक चाचणीत उत्तीर्ण झाले. त्यात 14 हजार पुरुष आणि 408 महिलांचा समावेश आहे. त्यांचीच लेखी परीक्षा मंगळवारी झाली.

 
</text>
</doc>
