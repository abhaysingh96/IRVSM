<doc>
<docno>1090975.cms.txt</docno>
<text>
 
महाराष्ट्र
जळगाव वीज मंडळाचा 365 कोटींचा महसूल
[ Wednesday, April 27, 2005  11:29:15 pm]


म. टा. वृत्तसेवा

जळगाव : राज्य वीज मंडळाच्या जळगाव विभागाने 2004-2005 या आथिर्क वर्षात वीज गळती व वीज चोरी रोखण्यासाठी विशेष प्रयत्न केले तसेच या आथिर्क वर्षात 365 कोटी रुपयांचा महसूल गोळा केला असून अधिकाधिक वसुलीच्या दृष्टीने विभागाचे प्रयत्न सुरू असल्याची माहिती वीज मंडळाचे जळगाव विभागाचे अधीक्षक इंजिनीअर अशोक गुजर यांनी ' मटा ' ला दिली.

नोव्हेंबर 2004 मध्ये अधीक्षक इंजिनीअर म्हणून पदभार स्वीकारल्यानंतर गुजर यांनी जिल्ह्यातील वीजचोरी व वीज गळतीच्या विरोधात धडक मोहीम सुरू केली. जिल्ह्यात विजेचे 32 हजार अनाधिकृत आकडे पकडण्यात या पथकास यश आले. त्यात 17 हजार आकडे जळगाव शहरातील आहेत. यात तीन हजार ग्राहकांवर कारवाई करण्यात आली. वीजचोरी व गळती रोखण्यासाठी इलेक्ट्रॉनिक्स मीटर बसवण्याची मोहिम हाती घेतली. त्यात 41 हजार 759 नवीन मीटर बसवले. तसेच इलेक्ट्रॉनिक्स मीटर मध्ये फेरफार करणाऱ्या टोळीला पकडण्यात यश आले. मार्च 2004 अखेर 31 टक्के वीज गळती होती हेच प्रमाण मार्च 2005 अखेर 23 टक्क्यांवर आणण्यात यश आले.

जिल्ह्यात अक्षय प्रकाश योजना चार गावांत प्रायोगिक तत्वावर सुरू झाली आहे. या वर्षात 365 कोटी रुपयांचा महसूल गोळा करण्यात हा विभाग यशस्वी झाला असून अधिकाधिक उत्पन्न मिळवण्याचा आमचा प्रयत्न राहील, असे सांगत सध्याचे होत असलेले लोडशेडिंग हे वाढती मागणी व कमी वीजपुरवठा यामुळे होत असल्याने नागरिकांनी मंडळाला सहकार्य करण्याचे आवाहन त्यांनी केले.

 
</text>
</doc>
