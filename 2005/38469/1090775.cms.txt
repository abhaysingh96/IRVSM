<doc>
<docno>1090775.cms.txt</docno>
<text>
 
महाराष्ट्र
मिरजेत अघोषित 'बंद'
[ Wednesday, April 27, 2005  07:53:44 pm]


म. टा. वृत्तसेवा

सांगली : मिरज येथील महात्मा गांधी बालोद्यानातील पुण्यश्लोक अहिल्यादेवी होळकर यांच्या पुतळा विटंबनेच्या निषेधार्थ मंगळवारी मिरज येथे धनगर समाजातफेर् निघालेल्या मोर्चातील संतप्त कार्यर्कत्यांनी ठिकठिकाणी जोरदार दगडफेक केली. दुकाने, एस.टी.गाड्या, हॉटेल्स, इतकेच नव्हे तर पोलिस ठाण्यावरही दगडफेकीचे प्रकार केले.

या प्रकारामुळे मिरजेत काही काळ तणावाची स्थिती निर्माण झाली होती. व्यापाऱ्यांनी जणू अघोषित बंद पाळला. दगडफेकीसंबंधात मिरज पोलिस ठाण्यात गुन्हा दाखल झाला आहे. मोर्चाचे नेतृत्व ' भाजप ' चे आमदार प्रकाश शेंडगे यांनी केले. पुतळा विटंबना करणाऱ्या समाजकंटकांवर येत्या आठ दिवसांत कारवाई न केल्यास ' महाराष्ट्र बंद ' केला जाईल, असा इशारा या मोर्चातफेर् देण्यात आला. तहसीलदारांना तसे निवेदनही सादर करण्यात आले.

पुतळा विटंबनेचा हा प्रकार गेल्या आठवड्यात झाला, त्यानंतर पोलिस ठाण्यावर मोर्चा नेण्यात येऊन निवदेन देण्यात आले होतेच ; पण यासंदर्भात कोणावरही कारवाई न झाल्याने मंगळवारी तहसीलदार कार्यालयावर मोर्चा नेण्यात आला. पण मोर्चातील लोकांनी नाहक दगडफेकीचे प्रकार केल्याने सर्वसामन्य नागरिकांनी तीव्र नापसंती व्यक्त केली.

 
</text>
</doc>
