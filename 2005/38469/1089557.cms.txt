<doc>
<docno>1089557.cms.txt</docno>
<text>
 
महामुंबई
बेकायदा वृक्षतोडीसाठी हिरानंदानी यांना सहा लाखांचा दंड
[ Wednesday, April 27, 2005  12:15:47 am]


म. टा. वृत्तसेवा

ठाणे : बांधकाम व्यावसायिक हिरानंदानी यांनी पातलीपाडा भागात 40 झाडांची बेकायदा तोड केल्याबद्दल त्यांना सहा लाख रुपयांचा दंड ठोठावण्यात आला आहे. त्यातील चार लाख 20 हजार रुपये हिरानंदानी यांनी भरले असून उर्वरित रक्कम येत्या दोन दिवसांत भरण्यात येणार आहे.

हिरानंदानी यांनी केलेल्या बेकायदा वृक्षतोडीबाबत उथळसर प्रभाग समितीचे सदस्य जगदीश थोरात यांनी तक्रार दाखल केली होती. वृक्ष अधिकारी संजय गावंडे व त्यांच्या पथकाने केलेल्या पाहणीत ही तक्रार रास्त असल्याचे निष्पन्न झाले. वृक्ष प्राधिकरणाने वृक्षतोडीसाठी हिरानंदानी यांना सहा लाखांचा दंड ठोठावला. दंड न भरल्यास कारवाईचा इशारा प्राधिकरणाने दिला होता.

धनदांडगे बिल्डर्स त्यांच्या बांधकामासाठी सर्रास बेकायदा वृक्षतोड करतात. अशा प्रत्येक झाडासाठी सध्या पाच हजार रुपये दंड केला जातो. ही रक्कम खूपच कमी असून ती 25 हजारापर्यंत वाढवण्याची मागणी जगदीश थोरात यांनी केली आहे.

 
</text>
</doc>
