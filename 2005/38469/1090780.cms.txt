<doc>
<docno>1090780.cms.txt</docno>
<text>
 
महाराष्ट्र
आता प्रयत्न कोल्हापुरी चपलेच्या 'पेटण्ट'साठी!
[ Wednesday, April 27, 2005  07:59:08 pm]


अमित भंडारी

कोल्हापूर : अस्सल पायताण बघायचं आणि बनवायचं असेल तर त्याच्यासाठी कोल्हापूरशिवाय पर्याय नाही, पण आता या चपलेच्या पेटण्ट मिळवण्यासाठी प्रयत्न सुरू झाले आहेत. कोल्हापुरी चपलेला आंतरराष्ट्रीय बाजारपेठेत उत्तम मागणी आहे, मात्र आता ' पेटण्ट ' मिळवण्याच्या दृष्टीने पावले उचलण्याची गरज आहे. त्यामुळे आयएसओ 9002 चे प्रमाणपत्र मिळवण्यासोबत या वैशिष्ट्यपूर्ण चपलांसाठी ' पेटण्ट ' मिळवून लेदर मार्केटमध्ये स्वत:चा ठसा उमटवण्यासाठी चर्मकार धडपडत आहेत.

चामड्याच्या वस्तूंना असणारी मागणी दिवसागणिक वाढतच आहे. त्याला कोल्हापुरी पादत्राणंही अपवाद नाहीत. सध्या अगदी शंभर रुपयांपासून तब्बल साडेनऊशे रुपयांपर्यंत विविध धाटणीच्या कोल्हापुरी चपला बाजारात उपलब्ध आहेत. त्याला नावंही वैशिष्ट्यपूर्ण आहेत अगदी ' सुरक्षा ' पुडापासून ' करकरी ' आवाजी चपलांपर्यंत! स्थानिक चर्मकार विजय कदम हे सध्या फ्रान्समधील एका कंपनीसाठी खास चपला बनवत आहेत. या चपला केवळ लक्झरियस नाहीत, तर सुरक्षा आणि आराम यांचे मिश्रण त्यात आहे.

तसेच आजपर्यंत एका ठराविक पोझमध्ये पायाचा अंगठा हलवता येतो, पण ही खास चप्पल बनविताना पायाच्या योगसाधनेचा विशेषत्वाने विचार करण्यात आली आहे. साडे तीनशे रुपयांना उपलब्ध असणारी ही चप्पल येत्या काही दिवसांत बाजारात येईल. फ्रान्सच्या कंपनीसोबत करारबद्ध असल्यामुळे अद्याप इथल्या बाजारपेठेत ही चप्पल आणलेली नसल्याची माहिती विजय कदम यांनी दिली.

कोल्हापुरी चप्पल बनविण्यात निष्णात असणाऱ्या कारागीरांची गळती हे आता या उद्योगाला लागलेले ग्रहण आहे. सरकार मात्र या चप्पल निर्माते आणि कारागीरांच्या गरजांबाबत उदासीन असल्याची खंत स्थानिक चर्मकार आणि विक्रेते यांनी आवर्जून बोलून दाखवली. आज घडीला या वैशिष्ट्यपूर्ण चपलांना मागणी आहे, पण कारागीरांची पुढची पिढी या व्यवसायाकडे अभावानेच वळताना दिसतेय. त्यामुळे इथल्या कारागीरांनी स्थलांतर करून इतरत्र व्यवसाय थाटला तर करवीर नगरीचा बहुमान अन्यत्र जाण्याची भीती आहे.

त्यासाठी ' पेटण्ट ' मिळवण्याच्या प्रयत्नात असल्याचे कदम यांनी सांगितले. कोल्हापुरी चपलेला आंतरराष्ट्रीय बाजारपेठेत मानाचे स्थान मिळावे यासाठी वेबसाइट्सचा पर्याय लौकरच खुला होत आहे. त्यामुळे निर्यातीचा नवा पर्याय उपलब्ध होईल, अशी आशाही स्थानिक चप्पल विक्रेत्यांनी व्यक्त केली.

 
</text>
</doc>
