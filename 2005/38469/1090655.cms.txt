<doc>
<docno>1090655.cms.txt</docno>
<text>
 
महामुंबई: मुंबई टाइम्स
दीड महिन्यात मुंबईत एकही अनधिकृत शाळा नसेल!
[ Wednesday, April 27, 2005  06:16:12 pm]


संजय सावंत

मुंबईतील 165 हून अधिक अनधिकृत शाळांमध्ये शिकणाऱ्या साडेतीन लाख विद्यार्थ्यांची येत्या शैक्षणिक वर्षात गैरसोय होऊ नये, यासाठी पालिकेच्या, मान्यताप्राप्त अनुदानित शाळांमध्ये या विद्यार्थ्यांना शिक्षण देण्यात येईल. तसंच प्राथमिक शाळांमध्येच सुरू असणाऱ्या माध्यमिक शाळांबाबतची माहिती राज्य सरकारच्या शालेय शिक्षण विभागाकडे देण्यात येईल. त्यामुळे अशा अनधिकृत माध्यमिक शाळांवरही कारवाई होईल. शिक्षणाचा बाजार मांडणाऱ्या अनधिकृत शाळांवर फक्त फौजदारी कारवाई न करता त्यांना दहापट दंड ठोठावण्याचा निर्णय पालिका आयुक्त जॉनी जोसेफ यांनी घेतला आहे.

अनधिकृत झोपड्या आणि फेरीवाल्यांप्रमाणेच अनधिकृत शाळांचं प्रकरणही स्फोटक वळण घेण्याआधीच त्यावर उपाय करण्यासाठी वेगळा सेल निर्माण करण्यात येतोय. या सेलमध्ये केलेल्या तक्रारींची खातरजमा करण्यासाठी भरारी पथक पाहणी करणार असल्याचं आयुक्तांनी सांगतलं. तुटपुंजा पगार मिळणाऱ्या शिक्षकांच्या तक्रारींची दखल घेतली जाईल.

या अनधिकृत शाळांवर अंकुश ठेवण्यासाठी अशा शाळा सुरू असणाऱ्या विभागातल्या निरीक्षकांपासून शिक्षण अधिकाऱ्यांपर्यंत कारवाई करा, असा आदेशच आयुक्तांनी दिल्याचं समजतं. येत्या दीड महिन्यात अनधिकृत शाळांबाबत काय कारवाई झाली, याची माहिती देण्याचं काम सुरू आहे. त्यामुळे जूनअखेरपर्यंत मुंबईत एकही अनधिकृत शाळा नसेल, असा दावा अतिरिक्त आयुक्त विजयसिंह पाटणकर यांनी केला.

अनेक शाळांमध्ये विद्यार्थ्यांच्या दोन हजेरीपटांप्रमाणे शिक्षकांच्या वेतनाचेही दोन रजिस्टर्स असल्याची माहिती आहे. इंग्रजीप्रमाणे मराठी आणि हिंदी शाळांमध्येही डोनेशनच्या नावाखाली हजारो रुपये, भरमसाठ फी, इमारत निधी आणि प्रयोगशाळा इत्यादींसाठी दरमहा विद्यार्थ्यांकडून 300 ते 500 रुपये वसूल केले जात आहेत. तसंच अनधिकृत शाळांतील विद्यार्थ्यांना दहावीच्या परीक्षांना दुसऱ्या शाळांचे विद्याथीर् असल्याचं दाखवलं जातं, असं एका वरिष्ठ अधिकाऱ्याने नाव न छापण्याच्या अटीवर सांगितलं. एका विद्यार्थ्यामागे परीक्षेसाठी दोन ते पाच हजार रुपये घेत असल्याने अनुदानित शाळाही लाखो रुपये कमावतात.

या शाळांमध्ये अनधिकृत जागेवर, परवानागीपेक्षा जास्त बांधकाम केलं जातं. तसंच विद्यार्थ्यांसाठी जागा अपुरी असते. अनेक शाळांना मैदान नाही. तसंच पिण्याचं पाणी आणि शौचालयही नसतं. मुख्याध्यापकांना स्वतंत्र कार्यालय नसणं किंवा शिक्षकांची कमतरता असणं, तसंच मान्यताप्राप्त शिक्षकच नसणं, शिक्षकांना वेतन नियमानुसार न मिळणं, अशा अनेक समस्या आहेत. बहुतेक अनधिकृत शाळांचा असेसमेण्ट टॅक्स भरण्यात येत नाही. तसंच या शाळांतल्या वर्गांत सर्रास क्षमतेपेक्षा विद्याथीर् भरतात. अनेक शाळांमध्ये प्रयोगशाळा, शारीरिक शिक्षणाची कोणतीही सोय नसते.

 
</text>
</doc>
