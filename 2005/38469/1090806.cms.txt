<doc>
<docno>1090806.cms.txt</docno>
<text>
 
अग्रलेख
रालोआ सुट्टीवर!
[ Wednesday, April 27, 2005  08:29:01 pm]


रेल्वेमंत्री लालू प्रसाद यादव यांच्यावर चारा घोटाळा प्रकरणी रांची येथील कोर्टात आरोपपत्र ठेवण्यात आल्याचे निमित्त करून राष्ट्रीय लोकशाही आघाडीचे निमंत्रक जॉर्ज फर्नांडिस आणि भारतीय जनता पक्षाचे अध्यक्ष व लोकसभेतील विरोधी पक्षनेते लालकृष्ण अडवाणी यांनी त्यांच्या सदस्यांना आठवडाभराची सुट्टी देऊन टाकली आहे. त्यामुळे उन्हाळ्यात थंड हवेच्या ठिकाणी जाऊन मौजमजा करण्याची सोय झाल्याने रालोआचे खासदार या दोघा वयोवृद्ध नेत्यांना आनंदाने मुदतवाढ द्यायला तयार होतीलही, पण त्यामुळे त्यांना निवडून देणाऱ्या मतदारांची मात्र फसवणूक होत आहे.

लोकसभेत अर्थसंकल्पीय विधेयकावर सध्या चर्चा चालू आहे. त्यात सहभागी होऊन, खासदार-पदासाठी करदात्यांच्या पैशातून मिळणारे भत्ते कारणी लावण्यापेक्षा, ज्या मुद्यातून राजकीय प्रचाराखेरीज काही साध्य होणार नाही, त्यावर भर देण्याचा रालोआचा आग्रह अनाकलनीय आहे. राजकीय नैतिकतेच्या निकषावर लालू प्रसाद हे मंत्रीपदाला पात्र आहेत, असा याचा अर्थ नाही. किंबहुना आपल्यावरील गुन्ह्यांची योग्यप्रकारे चौकशी होणार नाही आणि खटलाही चालणार नाही, यासाठी राजकीय सत्तेचा गैरवापर करण्यात त्यांना आणि युपीएलाही काहीच निषिद्ध वाटत नाही, ही वस्तुस्थिती आहे.

चारा घोटाळ्याचा आनुषंगिक भाग म्हणून लालू आणि राबडीदेवी यांच्यावर बेहिशेबी मालमत्ता बाळगल्याच्या प्रकरणी चौकशी सुरू होती. केंदात लालू मंत्री झाल्यानंतर प्राप्तिकर विभागाने खास अधिकारी नेमून ही प्रकरणे निकालात काढल्याचा वाद सध्या सुप्रीम कोर्टात आहे. या प्रकरणी अपील न करण्याचा निर्णय फिरवण्याचे आश्वासन सरकारला कोर्टात देणे भाग पडले आहे. यावरून प्रथमदर्शनी हा व्यवहार संशयास्पद आहे, अशी कोर्टाची भावना झाल्याचे दिसते. अशा व्यक्तींना केवळ कायद्यात प्रतिबंध नाही आणि आघाडी सरकारची ती गरज आहे, म्हणून मंत्रीपदी ठेवणे योग्य नाही, याविषयी दुमत नाही.

मात्र ज्यांनी स्वत:च कोर्टात आरोपपत्र असलेल्यांना मंत्रीपदे दिली आणि आरोपपत्रे रद्द करण्यासाठी सत्तेचा दुरुपयोग केला, त्यांनीच नाकाने कांदे सोलत आता ' डागी ' मंत्र्यांच्या राजीनाम्याचा आग्रह धरणे, हा निर्लज्जपणाचा कळस आहे. शिवाय लालूंनी मंत्रीपदाची शपथ घेतली, तेव्हा बहिष्कारापासून सर्व हत्यारांचा वापर करून झाला आहे. प्रचार म्हणूनही तो परिणामशून्य ठरला आहे ; कारण अडवाणी, मुरली मनोहर जोशी आणि त्यांच्या साथीदारांनी आरोपपत्रे असूनही राजीनामे दिले नव्हते, याचा लोकांना अजून विसर पडलेला नाही. तरीही लालूंवर सोमवारी चाराघोटाळा प्रकरणी आरोपपत्र ठेवल्यावर पुन्हा बहिष्कार प्रकरणाची पुनरावृत्ती व्हावी, हे लोकभावनांशी रालोआचा संबंध तुटल्याचेच द्योतक आहे.

केवळ सहाच वर्षांत अडवाणी-फर्नांडिस आणि त्यांच्या चेल्यांना सत्तेची इतकी सवय झाली आहे की संसदेत विविध प्रश्नांवर सरकारला धारेवर धरून विरोधी पक्ष म्हणून आपले अस्तित्व प्रभावीपणे दाखवून देणे, हे त्यांना कष्टप्रद वाटू लागले आहे. लालूंना सातत्याने लक्ष्य केल्यामुळे, त्यांना मंत्रिमंडळात ठेवणाऱ्या मनमोहन सिंग यांच्या स्वच्छ, संयमी नेतृत्वाच्या प्रतिमेला तडा देता येईल आणि युपीएत तणाव वाढवता येतील, एवढ्याच मर्यादित दृष्टीने ' विरोधकां ' चे कर्तव्य रालोआ बजावत आहे. पण त्यामुळे संसदेसारख्या लोकशाहीतील सवोर्च्च व्यासपीठाच्या परिणामकारक वापरावर रालोआ नेतृत्वाने स्वत:च मर्यादा घालून घेतल्या आहेत. मुळात लालूंवरील हे दुसरे आरोपपत्र आहे. त्यामुळे विरोधकांच्या हाती नवे घबाड लागले आहे, असे नाही.

तेव्हा लालूंवरील गुन्हे सिद्ध होण्याची वाट पाहणे आणि ते दडपण्याच्या प्रयत्नांविरुद्ध आवाज उठवणे, हाच त्यांच्यापुढील प्रभावी पर्याय आहे.

 
</text>
</doc>
