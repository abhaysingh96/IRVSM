<doc>
<docno>1090875.cms.txt</docno>
<text>
 
देश-विदेश
'सरकारचे वर्तन आणीबाणीची आठवण करून देणारे '
[ Wednesday, April 27, 2005  09:41:47 pm]


म. टा. विशेष प्रतिनिधी

नवी दिल्ली : सरकारला संसदेत विरोधक नकोच आहेत. शत्रुत्व आणि सूडभावनेने पछाडलेल्या युपीए सरकारचे वर्तन आणीबाणीच्या दिवसांची आठवण करून देणारे आहे. लोकशाही परंपरा, विरोधकांचे हक्क आणि राजकीय शिष्टाचार धुळीला मिळाला आहे. केंदातले सरकार टिकवण्यासाठी पंतप्रधान मनमोहन सिंग यांनी निकृष्ठ दर्जाच्या संधीसाधुपणाचा कळस गाठला आहे, अशा जहाल आरोपांचा भडिमार करीत, राष्ट्रीय लोकशाही आघाडीने बुधवारपासून सलग तीन दिवस संसदेच्या कामकाजावर बहिष्कार घालण्याचा निर्णय घेतला.

रेल्वेमंत्री लालूप्रसाद यादव यांच्या राजीनाम्याच्या मागणीवरून गेले दोन दिवस उभय सभागृहात झालेल्या अभूतपूर्व गोंधळानंतर, बुधवारी लालकृष्ण अडवाणी आणि जॉर्ज फर्नांडिसांनी रालोआ घटक पक्षांच्या प्रमुख नेत्याच्या उपस्थितीत, पत्रपरिषदेत बहिष्काराचा निर्णय घोषित केला. आगामी रणनीतीचा निर्णय सोमवारी होईल, असेही त्यांनी याप्रसंगी सांगितले.

बहिष्काराच्या निर्णयाची पार्श्वभूमी स्पष्ट करणारे तीन पानी निवेदन फर्नांडिसांनी पत्रपरिषदेत वाचून दाखवले. युपीए सरकार आणि पंतप्रधानांच्या बेपर्वा वर्तनाबद्दल गंभीर स्वरूपाचे आक्षेप या निवेदनात आहेत. पूर्वार्धात लालूप्रसादांच्या गैरव्यवहारांबद्दलचे सविस्तर वर्णन आह, े तर उत्तरार्धात केंद सरकारला पिंजऱ्यात उभे करून, वर्षभरातल्या घटनाक्रमाचे तपशीलवार आरोपपत्रच रालोआने सादर केले आहे. वादग्रस्त पद्धतीने झालेल्या राज्यपालांच्या नियुक्त्या, सुप्रिम कोर्टात दाखल करण्यात आलेले दुसरे संशयास्पद प्रतिज्ञापत्र, फर्नांडिसांविरुद्ध सूडबुद्धीने चालवलेली बदनामीची मोहीम, सत्ताधारी आघाडीतल्या नेत्यांवरील खटले मागे घेतांना, विरोधकांवरील खटले पुनश्च उकरून काढणे, गोवा आणि झारखंडमध्ये अस्थिरता निर्माण करून लोकनियुक्त सरकारांची ससेहोलपट घडवणे, इत्यादी आरोपांचा त्यात समावेश आहे. लालूप्रसादांसारख्या गुन्हेगारी पार्श्वभूमी असलेल्यांचा मंत्रिमंडळात समावेश केल्याबद्दल, पंतप्रधानांवर टिकास्त्र सोडताना अडवाणी म्हणाले, बिहारसारख्या राज्याला सलग 15 वषेर् बरबाद करणाऱ्या लालूप्रसादांना पंतप्रधानांनी केंदीय मंत्रिमंडळात ठेवणे हा साऱ्या देशाच्या लोकशाही व्यवस्थेचा आणि राजकीय संस्कृतीचाच अपमान आहे.

लालूंवरील आयकर चौकशी प्रकरणी सुप्रिम कोर्टाने ओढलेल्या ताशेऱ्यांचा संदर्भ देत, सीबीआय सारख्या यंत्रणेच्या कामकाजात, युपीए सरकारने हस्तक्षेप केल्याचा आरोप करताना अडवाणी म्हणाले, रालोआने असे दृष्कृत्य कधी केले नाही. सीबीआयचे माजी महासंचालक जोगींदरसिंग यांच्यावर चारा घोटाळा चौकशीच्या वेळी कसा दबाव आणला गेला, याचे नुकतेच प्रसिद्ध झालेले कथानकही गंभीर स्वरूपाचे आहे, असा उल्लेख अडवाणींनी याप्रसंगी केला. अयोध्या आंदोलनाशी संबंधित खटले आणि चारा घोटाळ्याची तुलनाच होऊ शकत नाही, असे स्पष्ट करताना ते म्हणाले, अयोध्या राजकीय आंदोलन होते तर चारा घोटाळा भ्रष्टाचाराचे प्रकरण आहे.

पत्रकार परिषदेत जसवंतसिंग, यशवंत सिन्हा, प्रमोद महाजन, सुषमा स्वराज, अनंत गीते, येरन नायडू तसेच रालोआच्या अन्य घटक पक्षांचे नेते उपस्थित होते.

 
</text>
</doc>
