<doc>
<docno>1090983.cms.txt</docno>
<text>
 
महाराष्ट्र
पोलिस भरतीवेळी विग घालून उंची वाढवणाऱ्या महाभागाचा प्रयत्न फोल
[ Wednesday, April 27, 2005  11:32:57 pm]


म. टा. प्रतिनिधी

पुणे : राज्य राखीव पोलिस दलात ( एसआयपीएफ) भरती होण्यासाठी एका तरुणाने डोक्यात विग घालून उंची वाढवण्याचा प्रयत्न केला. मात्र, त्याची ही युक्ती भरती अधिकाऱ्यांच्या वेळीच निदर्शनास आल्याने त्याला एसआरपीएफऐवजी तुरुंगात भरती व्हावे लागले.

एसआरपीएफच्या गट क्रमांक दोनसाठी भरतीची प्रक्रिया सुरू आहे. साताऱ्यातील गुरुवार पेठेत राहाणाऱ्या प्रशांत इंगवले याची मंगळवारी शारीरिक पात्रता चाचणी घेण्यात आली. भरती होण्यासाठी 165 सेंटीमीटर उंची असणे आवश्यक असते. इंगवलेची उंची कमी होती. उंची योग्य असल्याचे दाखवण्यासाठी त्याने युक्ती आखली. त्याने डोक्यावर विग घातला.

विगवरील केसांमुळे त्याच्या उंचीत फरक पडला. उंची तपासत असताना पोलिस उपमहानिरीक्षक जवाहरसिंह मुरलीसिंह यांच्या निदर्शनास ही बाब आली. त्यानंतर इंगवलेचे पितळ उघडे पडले. त्याला अटक केल्याचे वानवडी पोलिसांनी सांगितले.

 
</text>
</doc>
