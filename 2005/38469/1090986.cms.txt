<doc>
<docno>1090986.cms.txt</docno>
<text>
 
महाराष्ट्र
खराडीत भरदिवसा आई-मुलाचा निर्घृण खून
[ Wednesday, April 27, 2005  11:34:33 pm]


म. टा. प्रतिनिधी

पुणे : खराडीतील रक्षकनगरमधील एका घरात भरदिवसा घुसून तीन ते चार मारेकऱ्यांनी धारदार शस्त्रांनी वार करून आई आणि मुलाचा बुधवारी खून झाल्याने खळबळ उडाली आहे. चोरीच्या उद्देशाने खून झाले असल्याचा पोलिसांचा प्राथमिक अंदाज असून मरण पावलेल्या महिलेच्या वडिलांनी तिच्या पतीविरुद्ध संशय व्यक्त केला आहे. या प्रकरणात रखवालदाराला ताब्यात घेण्यात आले आहे.

रक्षकनगर फेज एकमधील बिल्डिंग तीनच्या पहिल्या मजल्यावर राहाणाऱ्या उज्ज्वला भोसले आणि त्यांचा मुलगा अक्षय ( 11) हे दोघे बुधवारी मृतावस्थेत आढळले. त्यांच्या शरीरावर धारदार शस्त्राने वार करण्यात आले होते. भोसले यांचा दुसरा मुलगा शुभम ( 5) याला मारेकरांनी शौचालयात कोंडून ठेवल्याने तो बचावला आहे.

उज्ज्वला यांचे माहेर रत्नागिरीत असून त्यांचे वडील गावाहून पुण्यात आले होते. त्यांना सोडण्यासाठी उज्ज्वला यांचे पती नंदकुमार दुपारी तीन वाजता बसस्थानकावर गेले होते. त्यांची वडगाव शेरीत इलेक्ट्रिकल वस्तूंची कंपनी आहे. कंपनीत जाण्याऐवजी ते चहा पिण्यासाठी पुन्हा घरी आले. त्यावेळी दरवाजा बाहेरून बंद करण्यात आला होता. दरवाजा उघडल्यावर उज्ज्वला या मृतावस्थेत सोफ्यावर, तर अक्षय बेसिनजवळ पडल्याचे आढळून अल्याचे पोलिसांनी सांगितले.

सत्कृतदर्शनी चोरीच्या उद्देशाने हे खून झाले असल्याचे दिसत आहे. उज्ज्वला यांचे मंगळसूत्र सापडले असून दोन आंगठ्या गहाळ झाल्या आहेत. मारेकऱ्यांना उज्ज्वला यांनी पिण्यासाठी पाणी दिले होते. ते दोन ग्लास घरात आढळले आहेत. उज्ज्वला आणि अक्षयने प्रतिकार केल्याने मारेकऱ्यांनी त्यांना ठार मारले. शुभमला त्यांनी शौचालयात कोंडून ठेवले होते. त्याने दिलेल्या माहितीवरून मारेकरी तीन ते चार असावेत, असे सहायक पोलिस आयुक्त अशोक कांबळे यांनी सांगितले.

उज्ज्वला आणि नंदकुमार यांच्यात काही कारणांवरून भांडणे सुरू होती. उज्ज्वला यांच्या वडिलांनी नंदकुमार यांच्यावर संशय व्यक्त केला आहे.

 
</text>
</doc>
