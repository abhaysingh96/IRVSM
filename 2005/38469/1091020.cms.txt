<doc>
<docno>1091020.cms.txt</docno>
<text>
 
महामुंबई
एअर इंडियाचे इंजिनीयर संपावर
[ Wednesday, April 27, 2005  11:59:05 pm]


म. टा. प्रतिनिधी

मुंबई : एअर इंडियाच्या सव्हीर्स इंजिनीयरांनी पुकारलेल्या संपामुळे सहारच्या छत्रपती शिवाजी आंतरराष्ट्रीय विमानतळावरील विमानसेवा विस्कळीत झाली. बुधवार सकाळची नियोजित चार उड्डाणे विलंबाने झाल्याने शेकडो प्रवाशांची मोठीच गैरसोय झाली.

या चारपैकी तीन अमेरिकेकडे जाणारी उड्डाणे होती. मात्र ग्राऊंड सपोर्ट डिव्हिजनच्या कर्मचाऱ्यांनी संप सुरू झाल्यापासून तीन तासांनीच या संपातून आपण माघार घेत असल्याचे जाहीर केले आहे.

एअर इंडिया कर्मचारी संघटनेची निवडणूक पुढे ढकलल्याच्या निषेधार्थ हा संप पुकारण्यात आला असून तो चालूच राहील अशी भूमिका इंजिनीयर्सनी घेतली आहे. सकाळी 6 वाजल्यापासून सुरू झालेल्या या संपामुळे सिंगापूर, शिकागो आणि न्यूयॉर्ककडे जाणाऱ्या उड्डाणांना नियोजित वेळेपेक्षा दोन ते तीन तास विलंब झाला. तर नेवार्ककडे जाणारे बोइंग 747 उड्डाण तांत्रिक कारणास्तव अडकले असून बुधवारी रात्री उशीरा ते रवाना होईल असे एअर इंडिया अधिकाऱ्यांनी स्पष्ट केले.

या विमानातील 330 प्रवाशांची विमानतळानजीकच्या विविध हॉटेल्समध्ये सोय करण्यात आली आहे.

 
</text>
</doc>
