<doc>
<docno>1089582.cms.txt</docno>
<text>
 
महामुंबई
दागिन्यांच्या कारखान्यावर दरोडा; 9 लाखांची लूट
[ Wednesday, April 27, 2005  12:34:11 am]


म. टा. प्रतिनिधी

मुंबई : मालाड (प.) येथे सोन्याच्या दागिन्यांच्या कारखान्यावर दरोडा घालून सुमारे नऊ लाख रुपयांचे दागिने लुबाडण्यात आले. सात दरोडेखोरांशी कामगारांची झटापट होऊन त्यात एक दरोडेखोर कारखान्यातील अॅसिड अंगावर पडल्याने बेशुद्ध झाला. तो पोलिसांच्या हाती लागला आहे.

ऑरलेम टँक रोड येथील शापुरवाडानजिकच्या सविताबाई चाळीत सोन्याच्या दागिन्यांचा कारखाना आहे. त्यात रात्री उशिरापर्यंत काम चालते. मंगळवारी पहाटे अडीच्या सुमारास सात दरोडेखोर या कारखान्यात घुसले. त्यांनी चॉपर व रिव्हॉल्व्हरचा धाक दाखवून कामगारांना एका बाजूला केले आणि सोन्याचे दोन ते अडीच किलो दागिने पिशवीत भरले. यावेळी एका कामगाराने अचानक हिसका दिल्याने एका दरोडेखोराची त्याच्याशी झटापट झाली. त्यात दागिने बनवण्यासाठी आवश्यक असलेल्या अॅसिडची बाटली एका दरोडेखोराच्या अंगावर पडली. भयंकर वेदना होऊन तो बेशुद्ध पडला.

हा सर्व प्रकार सुरू असताना कामगारांची आरडाओरडही सुरू होती. त्यामुळे उरलेल्या सहा दरोडेखोरांनी दागिन्यांची पिशवी घेऊन पळ काढला. कामगारांनी हा प्रकार मालाड पोलिसांना कळवल्यानंतर त्यांनी जखमी दरोडेखोराला रुग्णालयात दाखल केले. त्याला अटक झाली आहे.

 
</text>
</doc>
