<doc>
<docno>1089577.cms.txt</docno>
<text>
 
महामुंबई
दमेकऱ्यांचा आवाज बुलंद करण्यासाठी...
[ Wednesday, April 27, 2005  12:32:40 am]


म. टा. प्रतिनिधी

मुंबई : विकासाच्या नावाखाली होणारे अनियोजित शहरीकरण आणि बदललेले राहणीमान यांचा थेट परिणाम सर्वसामान्यांच्या प्रकृतीवर होतो आणि त्यांना वेगवेगळे आजार जडतात. आधुनिकतेची भेट असलेल्या अशा आजारांमध्ये ' दम्या ' चाही समावेश आहे. आकड्यांत सांगायचे, तर देशभरात तीन कोटी लोकांना दम्याचा विकार जडला असून त्यापैकी दहा लाख लोक मुंबईत आहेत.

स्पधेर्च्या आणि अतोनात धावपळीच्या जगात या दमेकऱ्यांची पुरती दमछाक होते. मुख्य प्रवाहापासून विनाकारण दूर लोटले जाण्याचा अनुभव त्यांना येतो, असे आरोग्याधारित जीवनमानाच्या अभ्यासकांना दिसून आले आहे. पण या दुर्लक्षित व्याधीप्रमाणेच, दमेकऱ्यांची मनोगतेही कोणी ऐकत नाही. म्हणूनच मुंबईतील अस्थमा अॅण्ड ब्राँकायटिस असोसिएशनने ' जागतिक अस्थमा दिनी ' त्यांना व्यासपीठ उपलब्ध करून द्यायचे ठरवले आहे.

दरवषीर्प्रमाणे यंदाही तीन मे रोजी जागतिक अस्थमा दिन साजरा होत असून जगभरात ठिकठिकाणी दमा आणि दमेकऱ्यांशी संबंधित कार्यक्रम आखण्यात आले आहेत. अस्थमा अॅण्ड ब्राँकायटिस असोसिएशनने मात्र या विशेष कार्यक्रमाचे स्वरूप निव्वळ तपासणी, उपाययोजना यांपुरते मर्यादित ठेवलेले नाही. विकारग्रस्तांना केवळ सल्ला देऊन भागत नाही, तर त्यांच्या व्यथा, त्यांची मते ऐकून घेणेही तितकेच महत्त्वाचे असल्याने यंदा ' अनुभवकथन ' होणार आहे, असे असोसिएशनचे अध्यक्ष डॉ. प्रमोद निफाडकर यांनी सांगितले.

दमेकऱ्यांच्या व्यथा मांडण्यासाठी ' दमा संसद ' हे खास व्यासपीठ असणार आहे. या माध्यमातून येणाऱ्या मागण्यांनुसार दमेकऱ्यांच्या ' हक्कांचे विधेयक ' ही यावेळी मांडण्यात येईल. हा कार्यक्रम परळ येथील दामोदर सभागृहात तीन मे रोजी दुपारी तीन ते सायंकाळी सात या वेळेत होणार आहे. दमा संसद भरवण्याआधी विनामूल्य तपासणी व सल्ल्याची सोय असेल, तसेच संबंधित माहिती देणारी पुस्तकेही मिळतील. संपर्क : अस्थमा अॅण्ड ब्राँकायटिस असोसिएशन, फोन : 22623232.

 
</text>
</doc>
