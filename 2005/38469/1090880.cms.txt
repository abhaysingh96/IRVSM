<doc>
<docno>1090880.cms.txt</docno>
<text>
 
देश-विदेश
सियाचेनमधील जवानांच्या गणवेषांचा दर्जा निकृष्ट
[ Wednesday, April 27, 2005  09:43:46 pm]


वृत्तसंस्था

नवी दिल्ली : जगातील सर्वाधिक उंचीवरील युद्धभूमी म्हणून ओळखले जाणारे सियाचेन ग्लेशियर, तसेच लेह आणि काश्मीर यांसारख्या अतिउंचावरील ठिकाणच्या लष्करी जवानांना अत्यंत निकृष्ट दर्जाचे गणवेष व जीवनावश्यक अन्य साधनांसह गोठवणाऱ्या थंडीत दिवस काढावे लागत असल्याची तक्रार संरक्षणविषयक संसदीय समितीच्या अहवालात करण्यात आली आहे.

अत्यंत चुकीच्या निकषांमुळेच जवानांवर ही वेळ आली असल्याचे समितीच्या अहवालात नमूद करण्यात आले आहे. समितीचा तिसरा अहवाल मंगळवारी संसदेत मांडण्यात आला. याप्रकरणी दोषारोप निश्चित करण्याची मागणीही या अहवालात करण्यात आली असून उच्चस्तरीय समिती नेमून तपास केला जावा, असे म्हटले आहे.

समितीच्या सदस्यांनी ऑक्टोबर 2004 मध्ये सियाचेन ग्लेशियरला भेट दिली होती. गेले दोन दशकभराहून अधिक काळ तेथे भारतीय जवान तळ ठोकून असले तरी तेथील टोकाच्या वातावरणाला साजेशा गणवेषांचे मापदंड ठरवण्यासाठी कोणतीही प्रक्रिया ठरवण्यात आलेली नाही, असे या भेटीत सदस्यांना आढळून आले होते. श्रीनगर, जम्मू आणि लेह येथील लष्करी रुग्णालयांतील सोयीसुविधांचे आधुनिकीकरण करण्याची आवश्यकता असल्याचेही या समितीने म्हटले आहे.

 
</text>
</doc>
