<doc>
<docno>1090879.cms.txt</docno>
<text>
 
देश-विदेश
रिकामी बाके आणि वेळच वेळ
[ Wednesday, April 27, 2005  09:43:11 pm]


म. टा. विशेष प्रतिनिधी

नवी दिल्ली : विरोधकांच्या रिकाम्या बाकांना साक्षीला ठेवून, संसदेच्या उभय सभागृहात बुधवारी कामकाज भलेही सुरळीत चालले असेल, मात्र त्यात अजिबात जान नव्हती. विरोधकांच्या अनुपस्थितीत लोकशाहीचे रूप किती निष्प्राण आणि निजीर्व ठरते, याचा प्रत्यय वारंवार येत होता. गेले दोन दिवस लालूप्रसादांच्या राजीनाम्याच्या मागणीवरून, उभय सभागृहे आरोप प्रत्यारोपांच्या कर्कश गोंधळात दणाणून उठली होती. वातावरणात बुधवारी मात्र सरकारी शांतता होती. कामकाजात कोणताही गदारोळ नाही की आरडाओरड नाही. प्रश्ानेत्तरांचा तासच नव्हे तर शून्यप्रहर देखील कोणत्याही तणावाविना पार पडला. वस्तुत: लोकसभेत शून्यप्रहरात संवेदनशील विषयांकडे लक्ष वेधण्यास सदस्यांना वेळ पुरत नाही. बुधवारी मात्र वेळच वेळ होता. सामान्यत: जे विषय मांडण्यास एरवी परवानगी मिळाली नसती, असे दोन विषय मांडण्यास परवानगी देण्याचे औदार्यही लोकसभाध्यक्षांनी बुधवारी दाखवले. नियम 377 अन्वये विशेष उल्लेखाचे सारे विषयही संपले, तरीही वेळ शिल्लकच होता. अखेर अध्यक्षांनी गृहमंत्रालयाच्या अनुदान मागण्यांवरील चर्चा सुरू केली. काँग्रेसचे मधुसूदन मिस्त्री नेमके पूर्ण तयारीत नव्हते. अखेर भोजनाच्या सुटीसाठी पाच मिनिटे अगोदरच अध्यक्षांना कामकाज तहकूब करावे लागले.

सत्ताधारी आणि विरोधकांमधला तणाव दूर करण्यासाठी लोकसभाध्यक्षांनी सकाळी सर्वपक्षीय बैठकही बोलावली होती, मात्र रालोआने आपल्या निर्धारित निर्णयानुसार या बैठकीवर बहिष्कार घातला. अकरा वाजता लोकसभेचे कामकाज सुरू झाल्यावर, विरोधकांची रिकामी बाके पाहून चतजीर् बरेच अस्वस्थ होते. रालोआ सदस्यांनी कामकाजात भाग घ्यावा, यासाठी त्यांनी पुनश्च एकदा मनापासून साद घातली. विरोधकांच्या अनुपस्थितीमुळे आपण निराश असल्याचेही त्यांनी बोलून दाखवले. विरोधकांनी मात्र मंगळवारी रात्रीच बहिष्काराचा निर्धार पक्का केला असल्याने प्रतिसाद मिळणे शक्य नव्हते.

देशाच्या संसदीय इतिहासात हा पहिलाच प्रसंग आहे की, विरोधकांच्या अनुपस्थितीत संसदेचे कामकाज सलग तीन दिवस चालणार आहे. यापूवीर् 1989 साली राजीव गांधी पंतप्रधान असताना अखेरच्या काही दिवसांत बोफोर्स प्रकरणी विरोधकांनी सामुहिक राजीनामे दिले होते, मात्र त्याकाळात संसदेचे अधिवेशन सुरू नव्हते. यंदा विरोधकांनी राजीनामे दिलेले नाहीत आणि संसदेचे कामकाजही सुरू आहे. तेराव्या लोकसभेत तहलकाच्या गौप्यस्फोटानंतर काँग्रेससह विरोधकांचा फर्नांडिसांपुरता मर्यादित बहिष्कार होता. फर्नांडिस बोलायला उभे राहिले तरच तो अमलात यायचा. संसदीय समित्यांसह तमाम कामकाजावर बहिष्कार घालण्याचा प्रयोग मात्र यापूवीर् झाला नव्हता.

संसदीय कामकाजमंत्री गुलाम नबी आझादांनी शांततेने तडजोड घडवण्यासाठी बोलावलेल्या बैठकीलाही विरोधकांपैकी एकही नेता फिरकला नाही. विरोधकांच्या अनुपस्थितीबद्दल सत्ताधाऱ्यांपैकी कोणीही खेदही व्यक्त केला नाही. दुपारी रालोआची पत्रपरिषद समाप्त होताच पत्रकारांशी गप्पा मारताना प्रमोद महाजन म्हणाले, बहिष्काराच्या तीन दिवसांचे वेतन आणि भत्ते न घेण्याचे विरोधी सदस्यांनी ठरवले आहे. संसदेच्या प्रांगणात तणावपूर्ण शांतता आहे.

 
</text>
</doc>
