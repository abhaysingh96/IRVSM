<doc>
<docno>1090781.cms.txt</docno>
<text>
 
लेख
व्हॅटच्या नावाखाली लूट!
[ Wednesday, April 27, 2005  08:00:46 pm]


मुंबईसह महाराष्ट्रात व्हॅटची अंमलबजावणी सुरू झाली, त्याला आणखी चार दिवसांनी महिना पूर्ण होईल. मात्र या करपद्धतीविषयी व्यापारी आणि ग्राहकवर्गात गोंधळाची परिस्थिती आहे. काही व्यापारी व व्यावसायिक यांनी व्हॅटची वसुली थेट ग्राहकांकडून चालवली आहे. यात काही हॉटेल व रेस्टॉरंट मालकांचा पुढाकार आहे.

व्हॅटमुळे जीवनावश्यक व अन्य वस्तूंच्या किमती वाढणार नाहीत, असे सरकारी पातळीवरून स्पष्ट झाले होते. उलट काही वस्तूंच्या किमती कमी होतील, असेही सांगण्यात आले होते. कररचनेत सुलभता असल्याने व्हॅटला ग्राहकांनी घाबरण्याचे कारण नाही, असे बोलले जात होते. परंतु कारखानदार व सेवा पुरविणाऱ्या व्यक्तींना कच्च्या मालाच्या व्यवहारावर व्हॅट द्यावा लागणार आहे. त्यामुळे उत्पादक ते शेवटचा वितरक यांच्या साखळीपुरता व्हॅटचा संबंध आहे. पण काही व्यापारी जाणते-अजाणतेपणाने ग्राहकांकडून व्हॅटची वसुली करू लागले आहते.

मुंबईतील एका हॉटेलमालकाने जेवणाच्या एकूण बिलावर 12.5 टक्के व्हॅटची अधिक रक्कम एका ग्राहकाकडून वसूल केलीे. मुंबई पुणे दुतगती महामार्गावरील एका ' फूडमाल ' मध्ये विविध खाद्यपदार्थ व स्नॅक्सच्या दरावर अतिरिक्त व्हॅटची रक्कम सध्या आकारली जात आहे. या ठिकाणच्या खाद्यपदार्थांचे दर आधीच चढे असून, त्यात व्हॅटचा भार ग्राहकांवर लादला जात आहे. त्या करआकारणीस काहीच सूत्र नसल्याचे दिसते. येथे आपण इडली घेतली तर त्याचा दर 15 रु. अधिक व्हॅट कर एक रु. 20 पैसे असे एकूण 16 रु. 20 पैशांचे कूपन आपणास देण्यात येते. प्रत्यक्षात 16 रुपयांची रक्कम घेतली जाते. मात्र त्याच खाद्यपदार्थाचे बिल पाहिजे असेल तर त्या काऊंटरवरील कर्मचारी कितीही रकमेच्या बिलाचा कॅशमेमो देतात. त्यात व्हॅटचा उल्लेख नसतो. ग्राहकांनी योग्य बिल मिळण्यासाठी तगादा लावल्यास त्याला नंतर बिल दिले जाते. खाद्यतेल , ' एल.पी.जी. ' गॅस सिलेंडर, बेसन आदी स्वरूपाचा, हॉटेलच्या खाद्यपदार्थांच्या निमिर्तीसाठी लागणाऱ्या कच्चामालावर आधीच व्हॅटची आकारणी केलेली असते. त्याचा हॉटेलच्या ग्राहकांशी थेट संबंध जोडणे चुकीचे आहे. मात्र राज्यभरात काही हॉटेल व रेस्टॉरंट चालकांनी व्हॅट वसुलीची मनमानी चालवली आहे. तिकडे लक्ष देण्यास सरकारी यंत्रणा तयार नाही.

मुंबई-पुणे दुतगती मार्गावरील फूडमालच्या परिसरात असलेल्या एसटीडी बूथवरही ग्राहकांची लूट चालू असते. या बूथवरून ग्राहकांनी नियोजित ठिकाणी फोन केल्यास तेथे सव्हिर्स चार्ज दुप्पट आकारण्यात येतो. उदाहरण द्यायचे झाल्यास निरोपासाठी किमान एक फोन केल्यास ग्राहकास किमान पाच रु. मोजावेच लागतात. या बूथवर टेलिफोन कॉलच्या रिडींगचा डिसप्ले ग्राहकांना दिसतच नाही. सार्वजनिक टेलिफोन बूथच्या सार्वत्रिक नियमांना याठिकाणी सर्रास हरताळ फासला जातो.

व्हॅटला विरोध दर्शविण्यासाठी राज्यातील काही बाजारपेठांत आंदोलन सुरू असून तेथील व्यापाऱ्यांनी गुळाची विक्री बंद केली आहे. त्यामुळे गेल्या काही दिवसांत गुळाचे भाव किलोमागे दहा रु.नी वाढले आहेत. सर्वसामान्यांशी निगडित व जीवनावश्यक वस्तूंच्या यादीतील मिरचीच्या भावाची सध्या अशीच अवस्था आहे. व्हॅटच्या एकूण गोंधळात्मक परिस्थितीमुळे विविध जीवनावश्यक वस्तू आणि सेवांचे ग्राहक निष्कारण भरडले जात आहेत. याविषयी राज्य सरकारने तातडीने स्पष्टीकरण करणे आवश्यक आहे. अन्यथा काही व्यापाऱ्यांकडून व्हॅटच्या नावाखाली चुकीच्या प्रथा रुढ होण्याची शक्यता आहे.

समीर मणियार

 
</text>
</doc>
