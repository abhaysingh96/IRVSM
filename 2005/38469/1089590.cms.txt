<doc>
<docno>1089590.cms.txt</docno>
<text>
 
महामुंबई
बचावासाठी वकील देणार नाही
[ Wednesday, April 27, 2005  12:36:42 am]


म. टा. प्रतिनिधी

मुंबई : ' माझा नवरा बलात्काराच्या प्रकरणात दोषी आढळल्यास त्याला शिक्षा भोगावी लागेल. त्याच्या बचावासाठी मी वकील देणार नाही. पण तो तुरूंगातून बाहेर येईपर्यंत मी त्याची वाट पाहीन... ' अशी प्रतिक्रिया मरिन ड्राइव्ह पोलिस चौकीत अल्पवयीन मुलीवर बलात्कार करणारा बडतर्फ पोलिस शिपाई सुनील मोरे याची पत्नी नम्रता ( 23) हिने व्यक्त केली आहे.

बाळंतपणासाठी मुंबईहून सातारा येथे गेलेल्या नम्रताला पतीच्या या कृत्याने जबरदस्त मानसिक धक्का बसला आहे. प्रसारमाध्यमांशी बोलताना नम्रताने, आता किमान काही वषेर् तरी मुंबईत आपण परतणार नसल्याचे सांगितले. वर्तमानपत्रात वाचल्यानंतर आपल्याला पतीचे हे कृत्य समजले. सुरुवातीला माझा याच्यावर विश्वासच बसला नाही. दोन दिवस मला काही सूचतच नव्हते. माझा पती खरेच चांगला आहे. मात्र आता जो प्रकार घडला आहे तो खरा असल्यास त्याची शिक्षा त्याला होईलच. यातून तो बाहेर पडण्याची आशादेखील नाही. त्यामुळे तो तुरूंगातून बाहेर येईपर्यंत आपण त्याची वाट पाहू, असेही ती म्हणाली.

दरम्यान, मरीन ड्राइव्ह पोलिस ठाण्याचे वरिष्ठ पोलिस निरीक्षक इसाक बागवान यांची स्पेशल प्रोटेक्शन ग्रुपमध्ये बदली करण्यात आली असून त्यांच्या जागी विशेष शाखेतील पोलिस निरीक्षक अर्जुन बागडी यांची नियुक्ती करण्यात आली आहे. या प्रकरणातील दुदैर्वी मुलीच्या मित्राचीही पोलिसांनी चौकशी सुरू केली आहे. हा मित्र चौकीबाहेर नेमका किती वेळ थांबला होता तसेच त्याने एकट्या मुलीला कसे काय आत जाऊ दिले, याबाबत विचारणा सुरू आहे. जे. जे. रुग्णालयातील अहवालावरून मोरे याने त्यादिवशी मद्यसेवन केल्याचे उघड झाले आहे. मात्र आणखी काही अहवाल बाकी असून त्याद्वारे या प्रकरणावर प्रकाश पडण्यास मदत होणार आहे.

 
</text>
</doc>
