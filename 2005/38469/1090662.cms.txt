<doc>
<docno>1090662.cms.txt</docno>
<text>
 
महामुंबई: मुंबई टाइम्स
एसीवाल्यांना फुटणार घाम
[ Wednesday, April 27, 2005  06:18:49 pm]


टाइम्स टीम

एसीच्या किंमती कितीही कमी होत असल्या तरी, घरात गारवा निर्माण करणाऱ्या या मशीनमुळे वीजबिल आल्यावर तुम्हाला पुन्हा घाम फुटण्याची चिन्हं आहेत. विजेच्या गैरवापरावर निर्बंध आणण्यासाठी, तसंच राज्यभर विजेचं समान वाटप व्हावं, यासाठी वीज नियामक आयोगानं दिलेल्या आदेशांचा फटका एसीची हवा खाणाऱ्यांनाच बसण्याची शक्यता असल्याचं वीज कंपन्यांचं म्हणणं आहे. एसी न वापरणाऱ्या ग्राहकांना आयोगाच्या आदेशाचा फटका बसणार नाही.

दरमहा 500 युनिट्सपेक्षा जास्त वीज वापरणाऱ्यांसाठी वीज नियामक आयोगानं दिलेल्या दंडात्मक कारवाईच्या आदेशामुळे सर्व वीज कंपन्यांना मिळून 50 ते 100 कोटी रुपयांचं अधिक उत्पन्न मिळेल, असा वीज कंपन्यांचा अंदाज आहे. सहा तासांहून अधिक काळ एसी सुरू ठेवणाऱ्या घरांमध्ये दरमहा 300 युनिट्सहून जास्त वीज खर्च होते. घरांबरोबरच ऑफिस आणि इण्डस्ट्रिअल एरियामध्ये एसी वापरणाऱ्या ग्राहकांना दंडात्मक कारवाईचा फटका बसू शकतो. त्यामुळे या मंडळींची एसीची हवा गुल होण्याचीही शक्यता आहे. निऑन साइन, जाहिरातफलकांची रोषणाई आणि इमारतीवरील प्रकाशझोत यांना सायंकाळी सहा ते दहा वाजेपर्यंत वीजपुरवठा करू नये, असे आदेशही आयोगानं दिले आहेत. पण एक मेपासून हा नियम लागू करण्यासाठी वीज कंपन्यांना मात्र सध्या धावाधाव करावी लागत आहे. होडिर्ंग्जना पुरवण्यात आलेला वीजपुरवठा ठराविक वेळेपुरता तोडण्यात अनंत टेक्निकल अडचणी असल्याचं विविध वीज कंपन्यांचे तंत्रज्ञ सांगत आहेत. शिवाय जाहिरातींसाठी करण्यात आलेल्या करारांमुळेही ही वीज तोडताना कायदेशीर अडचणी येऊ शकतात, याकडेही वीज कंपन्याच्या अधिकाऱ्यांनी लक्ष वेधलं आहे.

महाराष्ट्रभर लोडशेडिंग सुरू असताना मुंबईत मात्र विजेचा झगमगाट सुरू असल्यामुळे राज्यात अनेक ठिकाणी असंतोष आहे. त्यामुळे मुंबईकरांनीही हे विजेचं हे संकट टाळण्यासाठी पुढे येण्याची गरज असल्याचं लोकांना सांगण्यासाठी वीज कंपन्या कामाला लागल्या आहेत. बाहेरगावी जाताना रेफ्रिजरेटर बंद ठेवा, रात्रभर किचनमधील लाइट्स सुरू ठेऊ नका, अशा महत्त्वपूर्ण सूचनांद्वारे वीज बजतीसाठी वीज कंपन्यांनी मुंबईतून प्रयत्न सुरू केले आहेत.

बेस्ट, रिलायन्स, टाटा यांनाही आता मुंबईच्या क्षेत्रात वीजपुरवठ्यावर बंधनं आणताना कोणती पावलं उचलावी लागतील, यावर विचार करावा लागणार आहे. या निर्णयामुळे प्रत्यक्ष वीजवापरात फरक पडला नाही, तरी किमान ग्रामीण भागात लोडशेडिंगमुळे होणारा रोष कमी होईल, असा विश्वास एमएसईबीच्या अधिकाऱ्यांना वाटतोय.

 
</text>
</doc>
