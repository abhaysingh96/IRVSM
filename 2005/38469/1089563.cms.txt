<doc>
<docno>1089563.cms.txt</docno>
<text>
 
क्रीडा
गांगुलीची गैरहजेरी पाकिस्तानच्या पथ्यावर
[ Wednesday, April 27, 2005  12:23:56 am]


वृत्तसंस्था

इस्लामाबाद : कर्णधार सौरव गांगुलीबाबत भारतात तीव्र प्रतिक्रिया उमटत असली तरी पाकिस्तानचा कर्णधार इंझमाम उल हकच्या मते झटपट क्रिकेट मालिकेतील शेवटच्या दोन कसोटीत गांगुलीची उणीव भारताला भासली.

इंझामाम द न्यूजमध्ये म्हणतो, गांगुलीची अखेरच्या दोन सामन्यातील गैरहजेरी आमच्या पथ्यावर पडली. आम्हाला तर नक्कीच फरक जाणवला. सहा झटपट क्रिकेट कसोटीच्या सामन्यातील शेवटच्या दोन सामन्यांना त्याला मुकावे लागले. अहमदाबादच्या सामन्यात षटकांची गती न राखल्यामुळे गांगुलीवर सामनाधिकारी क्रिस ब्रॉड यांनी सहा सामन्यांची बंदी घातली. आंतरराष्ट्रीय क्रिकेट समितीने त्याच्यावरील बंदीचा निर्णय कायम ठेवला. कानपूर, दिल्ली या सामन्यातून त्याला वगळण्याचा निर्णय निवड समितीने घेतला कदाचित त्याच्या फलंदाजीतील कामगिरीवर ते नाराज असावेत. पाकिस्तानने मग हे दोन्ही सामने जिंकून मालिका 4-2 अशी खिशात घातली.

इंझमामच्या मते गांगुली हा चांगला कर्णधार होता. गांगुली, दविड यांची तुलना करता गांगुलीच हा सरस कर्णधार असल्याचे इंझमामने सांगितले. गेली पाच वषेर् तो संघाचे नेतृत्व करतोय आणि तो प्रत्येक खेळाडूला चांगलाच ओळखतो. संघातील प्रत्येक खेळाडूचा खुबीने उपयोग करून घेण्यात तो कुशल असल्याचे इंझमाम सांगतो.

अहमदाबादमध्ये सचिनच्या शेवटच्या षटकाबाबत इंझमाम म्हणतो, तीन धावांची आम्हाला गरज होती आणि माझ्यावर दडपण होते, शेवटच्या चेंडूवर आम्हाला एक धाव हवी होती तेव्हा मी अल्लाची प्रार्थना केली कारण शेवटच्या चेंडूवर जर मी धाव घेतली नसती तर मायदेशात काय झाले असते याची मला जाणीव होती.

कोटलावर सचिनची आतषबाजी

नवी दिल्ली ( वृत्तसंस्था) : फिरोजशाह कोटलावर माजी कसोटीवीर गुरशरणसिंग यांच्या गौरवनिधी सामन्यात सचिन तेंडुलकरने चौकार, षटकारांची आतषबाजी करत 54 चंेडूत 90 धावा तडकावल्या. तीन षटकार आणि पंधरा चौकार त्याने लगावल्यामुळे कोटलावरील तीन हजार पेक्षक खूष होते.

सचिनला साथ लाभली ती 43 धावा काढणाऱ्या लक्ष्मणची तसेच 27 धावा काढणाऱ्या युवराजची. सचिनच्या संघाने 28.5 षटकात 211 धावा फटकावल्या पण सौरव गांगुलीच्या संघाने राहुल दविडच्या फटकेबाजीमुळे हा सामना चार गडी राखून जिंकला, त्याने 43 चेंडूतच 58 धावा फटकावल्या.

 
</text>
</doc>
