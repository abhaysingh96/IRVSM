<doc>
<docno>1090808.cms.txt</docno>
<text>
 
अग्रलेख
बिजली नाचेल गगनात!
[ Wednesday, April 27, 2005  08:31:27 pm]


महाराष्ट्रात निर्माण झालेल्या विजेच्या अभूतपूर्व टंचाईचे संकट किती भीषण आहे, याची कल्पना वीज नियामक आयोगाने जाहीर केलेल्या ताज्या आदेशांवरून यायला हरकत नसावी. मुळात राज्याच्या ग्रामीण भागात दिवसाकाठी नऊ तासांचे लोडशेडिंग आयोजित करून आजचे मरण उद्यावर ढकलण्याचा निर्णय घेणे राज्य वीज मंडळाला चार दिवसांपूर्वी भाग पडले, तेव्हाच त्या संकटाचे गांभीर्य समोर आले होते. त्यावर मात करण्यासाठी वीज मंडळाने युद्ध पातळीवर प्रयत्नही सुरू केले आहेत ; पण राज्यातील विजेच्या उत्पादनात वाढ होईपर्यंत हा हातघाईचा प्रश्न सुटणार नाही, हेही पचवायला कठीण असलेले दाहक वास्तव आहे.

ऊर्जामंत्री दिलीप वळसे-पाटील आणि वीज मंडळाचे अध्यक्ष जयंत कावळे यांनी यावेळी घेतलेली भूमिका ही सामंजस्याची आहे. पण दहा वर्षांपूवीर् राज्यात ' एन्रॉन ' ची वीज आणून या संकटाला काही प्रमाणात तरी तोंड देण्याची व्यवस्था करू पाहणारे शरद पवार यांनी मात्र या वीजटंचाईला केवळ ज्येष्ठ सनदी अधिकारी माधव गोडबोले हेच जबाबदार असल्याची भूमिका घेतली आहे. राज्यात एन्रॉनप्रकरणी आरोप- प्रत्यारोपांचे मोहोळ उठले आणि 1995 च्या विधानसभा निवडणुकीत एन्रॉन अरबी समुदात बुडवण्याची घोषणा करणारे भारतीय जनता पक्षाचे नेते गोपीनाथ मुंडे यांनी एक बुचकळी मारून एन्रॉनला पुन्हा जीवदानही दिले!

पण 1999 मध्ये सत्तेवर आलेल्या काँग्रेस, राष्ट्रवादी आणि अन्य डाव्या पक्षांच्या आघाडी सरकारने एन्रॉनप्रकरणी झालेल्या एकूणच व्यवहारांची चौकशी करण्यासाठी गोडबोले यांच्या नेतृत्वाखाली एक समिती स्थापन केली. या समितीचा अहवाल धक्कादायक होता. भविष्यात महाराष्ट्राला जादा विजेची गरज पडणार नाही, असे सर्वसाधारण अनुमान काढून या समितीने 2400 मेगावॉटच्या एन्रॉन प्रकल्पाबरोबरच पवारांच्याच काळात मंजूर झालेले इस्पात ( 500 मेगावॉट) आणि रिलायन्स ( 1000 मेगावॉट) हे अन्य दोन प्रकल्पही रद्द करण्याचा सल्ला दिला होता. महाराष्ट्राची आजची विजेची तूट सर्वसाधारणपणे तीन हजार मेगावॉटच्या आसपास आहे, हे लक्षात घेतल्यास गोडबोले समितीच्या सल्ल्याप्रमाणे पुढे वागल्यामुळे या राज्याचे किती नुकसान झाले ते लक्षात यायला हरकत नसावी.

पण प्रश्न एवढ्याने संपत नाही ; कारण ज्या सरकारने गोडबोले समिती नेमण्याचा निर्णय घेतला, त्या सरकारात पवार यांचा पक्षही होता आणि या काळात ऊर्जा खातेही पवारांचेच विश्वासू सहकारी डॉ. पद्मसिंह पाटील आणि दिलीप वळसे-पाटील यांच्याकडे होते. तरीही सरकारने गोडबोले समिती नेमली आणि शिवाय त्या समितीच्या शिफारशी स्वीकारून वर न्यायालयाचे दरवाजेही ठोठावले. त्यामुळेच आजचे हे आरिष्ट उद्भवले, असे पवारांचे म्हणणे आहे. राष्ट्रवादीला कोंडीत पकडण्यासाठी आणि शिवाय सरकारातील छोट्या पक्षांच्या आग्रहामुळे हा निर्णय घेण्यात आला, असेही पवारांनी सांगितले आहे. ही पश्चातबुद्धी झाली. सरकार पडू नये म्हणून हे निर्णय सहन करणे भाग पडले, असा हा युक्तिवाद आहे. तर्कच पुढे लढवायचा झाल्यास सत्तेसाठी पवारांनी राज्याच्या विरोधात जाणारे निर्णय सहन केले, असाही लावता येऊ शकतो!

असो. पण पवारांच्याच ऊर्जामंत्र्यांनी गेल्या सहा वर्षांच्या काळात किमान अस्तित्वात असलेल्या वीज निमिर्ती केंदांची क्षमता वाढविण्यासाठी वेगाने हालचाली का केल्या नाहीत, असा प्रश्ान् विचारला जाऊ शकतोच. 25 वर्षांपूवीर् मीटरऐवजी हॉर्सपॉवर पद्धतीने शेतीपंपांना वीज देण्याचा निर्णय वसंतदादा पाटील यांनी घेतला, तेव्हापासून या राज्यात विजेचा मनमानी पद्धतीने वारेमाप वापर सुरू आहे. शेतकऱ्यांना मोफत वीज देण्याच्या प्रश्ानवरून मध्यंतरी मोठे वादळ निर्माण झाले आणि त्यामुळेच विजेचा अनाठायी वापर वाढला, असा समज निर्माण झाला. प्रत्यक्षात शेतीच्या वाषिर्क 1600 कोटींच्या बिलापैकी 800 कोटी रुपये गेली पाच वषेर् राज्य सरकार देतच होते. त्यामुळे विजेची एवढी गरज का वाढली, हे समजून घ्यायला हवे. गेल्या काही वर्षांत राज्याच्या अर्थव्यवस्थेत साडेसात टक्क्यांची वाढ झाली आणि सर्वसाधारणपणे या वाढीच्या दुपटीने विजेची गरज वाढते, हे लक्षात घेतल्यास ती 15 टक्क्यांनी वाढणार, हे अपेक्षितच आहे.

वीज मंडळाने आता 2009 पर्यंतची गरज लक्षात घेऊन काही कार्यक्रम हाती घेतले आहेत. पण तो फार पुढचा विचार झाला. सध्याच्या पेचप्रसंगातून मार्ग काढण्यासाठी विजेची बचत आणि अनाठायी वापर टाळणे, हेच हुकमी उपाय आहेत. शिवाय वर्षानुवषेर् ऊर्जाखाते सांभाळणारे डॉ. पद्मसिंह पाटील आणि सुरेश जैन यांच्या उस्मानाबाद व जळगाव जिल्ह्यांत तसेच अन्यत्र मोठ्या प्रमाणावर होणाऱ्या वीजचोरीलाही आळा घालणे जरुरीचे आहे. ' बिजली नाचेल गगनात! ' अशी वसंत बापट यांची ओळ आहे. तसे व्हायला हवे असेल, तर यापुढे डोळ्यात तेल घालून काम करायला हवे, हाच या साऱ्या प्रकाराचा बोध आहे.

 
</text>
</doc>
