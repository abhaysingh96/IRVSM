<doc>
<docno>1090985.cms.txt</docno>
<text>
 
महाराष्ट्र
पालिकेतील विभागप्रमुखांवर पिंपरी आयुक्तांचा अनागोंदी कारभाराचा ठपका
[ Wednesday, April 27, 2005  11:33:31 pm]


म. टा. प्रतिनिधी

पुणे : पिंपरी चिंचवड महापालिकेत विद्युत, स्थापत्य, बांधकाम विभागामध्ये अनागोंदी कारभार सुरू असून त्याला संबधित विभागप्रमुखच जबाबदार असल्याची टीका आयुक्त दिलीप बंड यांनी केली असून लवकरात लवकर आदेशाची अंमलबजावणी न झाल्यास कडक कारवाई करण्यात येईल, असा इशाराही आदेशपत्रकात देण्यात आला आहे. विभागातील उणिवा दूर करून कारभारात पारदर्शकता आणण्याचे आदेश या विभाग प्रमुखांना बजावण्यात आले आहेत.

सिटी इंजिनीयर एकनाथ उगिले, अॅडिशनल सिटी इंजिनीयर व्ही. बी. गायकवाड, अतिरिक्त अधीक्षक इंजिनीयर एस.एम. वाडेकर, विद्युत विकास इंजिनीयर जे.पी. सिंह आदींना आदेशाची प्रत पाठवण्यात आली असून त्यामध्ये बंड यांनी कामकाजाविषयी तीव्र नाराजी व्यक्त केली आहे.

शहराचा विकास जलद गतीने व्हावा यासाठी पालिकेने काही विकास कामे हाती घेतली आहेत, मात्र संबंधित विभागातील अधिकाऱ्यांच्या कुचकामी धोरणांमुळे ती वेळेत पूर्ण करणे अशक्य होत आहे. विभाग अधिकाऱ्यांचा हाताखालील कर्मचाऱ्यांवर तसेच कंत्राटदारांवर नियंत्रण नसणे, निकृष्ट पद्धतीने कामे करण्यास ठेकेदारांना प्रोत्साहन देणे, दोषी कर्मचाऱ्यांना पाठिशी घालणे, अशा कृत्यांमुळे विकास कामांचा वेग मंदावला आहे. प्रशासकीय अधिकारी या नात्याने रहिवाशांना तोंड देताना माझी कुचंबणा होत आहे. तरी हे थांबवण्यासाठी कामाकाजातील बदल अपेक्षित असून त्यासाठी संबंधित विभागप्रमुखांनी त्यामध्ये स्वत: सहभागी व्हावे, अशा सूचनाही आयुक्तांनी केल्या आहेत.

त्याचप्रमाणे रोजच्या कामाचा आढावा घेणे, प्रत्यक्ष स्थलपरीक्षण करणे, इतर विभांगाशी समन्वय साधणे आदी गोष्टींच्या नोंदीही आयुक्तांनी केल्या आहेत. याची त्वरीत अंमलबजावणी न झाल्यास संबंधितांवर कठोर कारवाई करण्यात येईल, असेही स्पष्ट
केले आहे.

 
</text>
</doc>
