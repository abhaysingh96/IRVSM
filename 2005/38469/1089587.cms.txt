<doc>
<docno>1089587.cms.txt</docno>
<text>
 
महामुंबई
रवी म्हात्रेंच्या रक्त तपासणीचा अहवाल देण्याचा आदेश
[ Wednesday, April 27, 2005  12:35:53 am]


म. टा. प्रतिनिधी

मुंबई : शिवसेनाप्रमुख बाळासाहेब ठाकरे यांचे पीए रवींद म्हात्रे यांच्या गुन्ह्याचा तपास करताना पोलिसांनी दिरंगाई दाखविल्याबद्दल नाराजी व्यक्त करून रवींद म्हात्रे यांच्या रक्त तपासणीचा अहवाल अर्जदार मनिष माशेलकर यांना देण्याचा आदेश मंगळवारी हायकोर्टाने पोलिसांना दिला.

रवींद म्हात्रे यांच्या मोटारीखाली दोन महिला ठार झाल्या होत्या. त्यातील एक महिला अर्जदार मनिष माशेलकर यांची आजी असून तिच्या मृत्युबद्दल आपल्याला नुकसान भरपाई मिळावी व रवींद म्हात्रेविरुद्ध सदोष मनुष्यवधाचा गुन्हा दाखल केला जावा, अशी विनंती अर्जदाराने केली आहे.

न्या. आर.एम.एस. खांडेपारकर व न्या. पी.व्ही. काकडे यांच्या खंडपीठापुढे ही सुनावणी झाली असता सरकार पक्षाने आपले प्रतिज्ञापत्र सादर केले. त्यात कारवाईबाबत माहिती देण्यात आली आहे. म्हात्रेवर मुंबई पोलिस कायदा, मोटार अपघात कायदा याअंतर्गत गुन्हा दाखल करण्यात आला असल्याची माहिती प्रतिज्ञापत्रात देण्यात आली आहे.

 
</text>
</doc>
