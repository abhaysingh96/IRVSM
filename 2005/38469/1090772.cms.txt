<doc>
<docno>1090772.cms.txt</docno>
<text>
 
देश-विदेश
काश्मीरमध्ये 12 किलो आरडीएक्स हस्तगत
[ Wednesday, April 27, 2005  07:51:50 pm]


वृत्तसंस्था

जम्मू : घातपात घडवून आणण्याचे अतिरेक्यांचे प्रयत्न अयशस्वी करत भारतीय सुरक्षा पथकांनी जम्मू व काश्मीरमधील राजौरी, उधमपूर आणि पूंछ भागांतून 12 किलो आरडीएक्स व इतर स्फोटके हस्तगत केली आहेत.

विशेष म्हणजे माजी मुख्यमंत्री डॉ. फारुक अब्दुल्ला, ओमर अब्दुल्ला तसेच अनेक राजकीय नेत्यांची निवासस्थाने असलेल्या भातिंदी परिसरातून बुधवारी सकाळी दोन हातबाँब हस्तगत करण्यात आले.

राजौरी जिल्ह्यातील कुंद गावात सुरक्षा पथकाने छापे टाकून प्रगत तंत्रज्ञानाने उडवण्यात येणारी 11 स्फोटके ( आयइडी), सहा किलो स्फोटके , 20 मीटर वायर , 13 हातबाँब , 15 मीटर इलेक्ट्रिक वायर , 10 आरपीजी आणि सुरुंगाच्या 18 नळकांड्या हस्तगत केल्या. सुरक्षा पथकाला लक्ष्य केलेले आयइडी नंतर निकामी करण्यात आले.

पूंछ जिल्ह्यातील खूनीनल्ला गावातून तुपाच्या डब्यात लपवलेले पाच किलो आरडीएक्स आणि मेंधर गावातून पाकिस्तानी बनावटीचे भूसुरूंगही सुरक्षा पथकाने ताब्यात घेतले. बाँब निरुपदवी पथकाने ते लगेचच निकामी केले. उधमपूर जिल्ह्यातील चुंती परिसरातून मंगळवारी रात्री एक किलो स्फोटके , 10 हातबाँब, रसायनांची सहा पाकीटे आणि लोखंडाचे दोन किलो तुकडे हस्तगत केले.

 
</text>
</doc>
