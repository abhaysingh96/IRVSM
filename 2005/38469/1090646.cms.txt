<doc>
<docno>1090646.cms.txt</docno>
<text>
 
महामुंबई
रायगड जिल्ह्यात टँकरने पाणीपुरवठा
[ Wednesday, April 27, 2005  06:12:53 pm]


टाइम्स टीम

कर्जत : रायगड जिल्ह्यातील पाणीटंचाई निवारणासाठी 14 कोटी , 92 लाख , 46 रुपयांचा आराखडा तयार करण्यात आला आहे. टंचाई असलेल्या वाड्यांना टँकरद्वारे पाणीपुरवठा सुरू करण्यात आला आहे.

सरकारकडे स्वत:च्या मालकीचे एकूण नऊ टँकर आहेत. त्यापैकी एक नादुरुस्त आहे, तर खाजगी नऊ असे एकूण 17 टँकर व एका होडीने पाणी पुरवलं जात आहे. पनवेल तालुक्यालाही सध्या पाणीटंचाईची झळ जाणवत आहे. यात 11 गावं आणि 6 वाड्यांचा समावेश आहे. पाणीपुरवठा तालुकानिहाय माहिती पुढीलप्रमाणे पोलादपूर- 2 वाड्या, एक टँकर, महाड- 5 वाड्या , 1 टँकर, माणगांव- 2 गावं व चार वाड्या एक टँकर, पेण- 8 गावं व 12 वाड्या - एक टँकर, तीन (खाजगी), खालापूर 8 गावं- दोन वाड्या - तीन टँकर, कर्जत- 2 गावं , 4 वाड्या- एक टँकर (खाजगी), उरण- 1 वाडी- (होडी), पनवेल- 11 गावं- 6 वाड्या- पाच टँकर (खाजगी), अलिबाग- 3 गावं, एक वाडी- 1 टँकर.

ज्या ठिकाणी पाण्याची समस्या आहे त्या ठिकाणी जिल्हाधिकारी कार्यालयाला परवानगीची वाट न बघता तातडीने टँकरसेवा सुरू करण्याचे आदेश गटविकास अधिकाऱ्यांना देण्यात आले. जिल्ह्यातील वनराई बंधाऱ्यामुळे जमिनीतील पाण्याच्या पातळीत काही प्रमाणात वाढ झाली आहे. कर्जत तालुक्यात वनविभागाने शिवाजीराव साळुंके यांच्या मार्गदर्शनाखाली सर्वाधिक श्रमदानाने बंधारे बांधल्याने पाणीटंचाईची तीव्रता कमी झाली आहे. कडाक्याच्या उन्हाळ्याला सुरुवात झाली या काळात सर्वांना पिण्याचंे पाणी मिळावं. पाणीटंचाई असलेल्या भागात जनतेला या टंचाईची झळ पोहोचू नये. याची अधिकाऱ्यांनी दक्षता घ्यावी, असे आदेश खासदार ए. आर. अंतुले यांनी दक्षता व नियंत्रण समितीच्या बैठकीत दिले.

 
</text>
</doc>
