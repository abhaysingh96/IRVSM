<doc>
<docno>1090796.cms.txt</docno>
<text>
 
बहुतांची अंतरे
'सायबर क्राइम'पासून सावधान!
[ Wednesday, April 27, 2005  08:19:35 pm]


' पुणे अधिक उणे ' मधील ' सायबर क्राइमचा वाढता धोका ' हा मजकूर वाचला आणि धक्काच बसला! 21 वे शतक ' माहिती युग ' घेऊन अवतरले आहे. संगणक आणि इंटरनेट ही या युगाची माध्यमे. ज्ञान, माहिती व्यापार, उद्योग, कार्यपद्धती, मनोरंजन संपर्क अशा सर्व क्षेत्रांच्या कक्षा या माध्यमांमुळे विस्तारल्या आहेत. जीवनपद्धतीतही आमूलाग्र बदल होतो आहे. ज्ञानाधिष्ठित समाजव्यवस्थेची आव्हाने पेलून स्वत:ची उन्नती साधण्यासाठी आता माहिती-तंत्रज्ञानाची साक्षरता अपरिहार्य आहे.

इंटरनेट म्हणजे एक हमरस्ता आहे, जो लक्षावधी इतर लोक आणि संस्था यांना जोडत असतो. हा हमरस्ता जिथे माणसे आणि वस्तू एका ठिकाणाहून दुसऱ्या ठिकाणी जातात तसा नसून, इंटरनेटमुळे कल्पना आणि माहिती प्रवास करते ; पण या इंटरनेटच्या जमान्यात पुण्यातल्या तरुणांनी मात्र सायबर कॅफेत बसून चालवलेल्या कटकारस्थानात परदेशातल्या खातेदारांना लुबाडण्याचा गुन्हा केला. सायबर क्राइमचा फटका आपल्यापैकी कुणाला बसला तर ? दुसऱ्याच्या खात्यातून परस्पर काढलेला पैसा देशविघातक कामासाठी वापरला गेला तर ? तेव्हा सावधान! कॉम्प्युटर वापरणाऱ्या शिक्षित तरुणांच्या गुन्हेगारीपासून सावधान!

प्रा. रविकिरण झोळ, दोंडाईचा (जि. धुळे).

 
</text>
</doc>
