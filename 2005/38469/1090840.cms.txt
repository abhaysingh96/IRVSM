<doc>
<docno>1090840.cms.txt</docno>
<text>
 
अर्थव्यवहार
बाजारपेठेतला 35 टक्के हिस्सा काबीज करण्याचे बीपीएलचे उद्दिष्ट
[ Wednesday, April 27, 2005  09:19:36 pm]


म. टा. टेलिकॉम प्रतिनिधी

मुंबई : दहा वर्षांपूर्वी शहरात पहिली मोबाइल सेवा सुरू करणाऱ्या बीपीएल कंपनीने गेल्या वर्षभरात राबवलेल्या विशेष योजनेच्या आधारे बाजारपेठेत नव्याने मुसंडी मारली असून, यापुढेही ऑपरेशन रॅपिड ग्रोथद्वारे नव्या ग्राहकांच्या बाजारपेठेतील 35 टक्के वाटा खेचून घेण्याचे उद्दिष्ट आखले आहे. या काळात 15 लाख नवे ग्राहक मिळविण्याचा बीपीएलचा प्रयत्न राहणार आहे.

बीपीएल मोबाइलचे अध्यक्ष संदीप बसू यांनी गेल्या वर्षभरातील विक्रमी ग्राहकसंख्या घोषित करताना वरील माहिती दिली. गेल्या वषीर् कंपनीने ऑपरेशन अॅक्सिलरेटेड क्लॉबॅक ही योजना हाती घेऊन वाढत्या स्पधेर्मध्ये ग्राहकसंख्या वाढवण्यासाठी विशेष प्रयत्न केले. त्यामुळे 2004-05 या वर्षात कंपनीचा नफा 42 टक्क्यांनी वाढून 4066 दशलक्ष रुपयांवर पोहोचला. महसूलही 39 टक्क्यांनी वाढला. मुंबईत पाच लाख आणि देशभर 10 लाख नवे ग्राहक बीपीएलला मिळाले. स्पधेर्त टिकून राहण्यासाठी कंपनीने सुरू केलेल्या विविध मूल्यवधिर्त सेवांचा त्यात लाभ मिळाला. या सेवांमध्ये कॉलर रिंगटोन्स, होमझोन, मिस्ड कॉल अॅलर्ट यासारख्या योजनांचा समावेश होता, असे बसू यांनी सांगितले.

एकीकडे ग्राहकसंख्या वाढत असतानाच नेटवर्कबद्दल लोक समाधानी नाहीत, याकडे लक्ष वेधले असता बसू यांनी सांगितले की, त्यासाठी बेस स्टेशन्स वाढवण्याचा निर्णय घेण्यात आला असून सध्याच्या 1700 बेस स्टेशन्समध्ये 800 ची भर घालून बेस स्टेशन्सची संख्या 2500 करण्यात येणार आहे.

ऑपरेशन रॅपिड ग्रोथमध्ये 6250 दशलक्ष रुपये इतकी गुंतवणूक करण्यात येणार असून त्यातून कंपनीचे उत्पन्न 13 हजार दशलक्ष रुपयांपर्यंत वाढेल, असे उद्दिष्ट आहे. मोबाइलसेवांचे दर आता यापुढे आणखी कमी होण्याची शक्यता नाही, कारण यापेक्षा कमी दर ठेवले, तर बाजारपेठेत तग धरून राहणे शक्य नाही, असे बसू म्हणाले. गेल्या दशकभरात विविध सुविधा पुरविण्याचा कंपनीने प्रयत्न केला आहे.

 
</text>
</doc>
