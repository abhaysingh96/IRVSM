<doc>
<docno>1091005.cms.txt</docno>
<text>
 
महामुंबई
राष्ट्रवादी काँग्रेसची नालासफाईवर देखरेख
[ Wednesday, April 27, 2005  11:52:19 pm]


म. टा. प्रतिनिधी

मंुबई : विधानसभेत आमचे बहुमत आहे, पण आम्ही त्या जोरावर निर्णय लादत नाही. मंुबई महाापलिकेत मात्र सत्ताधारी शिवसेना बहुमताच्या जोरावर नालेसफाईच्या कामात कंत्राटदारांचे भले आणि मंुबईकरांची लूट करीत आहे, असा आरोप राष्ट्रवादी काँग्रेसने केला आहे.

राष्ट्रवादी काँग्रेसचे मंुबई अध्यक्ष व आमदार सचिन अहिर आणि गटनेते रवींद पवार नालेसफाईच्या कामावर लक्ष ठेवण्यासाठी पुढे सरसावले आहेत. पक्षाचे वॉर्ड, तालुका आणि जिल्हा अध्यक्ष तसेच पदाधिकारी यांची टीम नालेसफाईच्या कामावर लक्ष ठेवण्यासाठी तयार केली जाणार आहे.

ही टीम प्रत्येक नालेसफाईच्या कामाची देखरेल करेल. त्यानंतर संकलित माहितीवर आधारित अहवाल तयार केला जाणार आहे. नालेसफाईच्या कामात निष्काळजीपणा आढळल्यास त्याचक्षणापासून आंदोलन छेडणार, असा इशारा अहिर यांनी दिला.

बहुमताच्या जोरावर शिवसेना पालिकेत हवे ते निर्णय घेत आहे. आमचा पक्ष विरोध करतो, पण संख्याबळ कमी असल्याने काही करता येत नाही. विधानसभेत आमचे बहुमत आहे, पण आम्ही बहुमताच्या जोरावर निर्णय लादत नाही.

पालिकेत मात्र, शिवसेना उलट वागत आहे. त्यामुळे पक्षपातळीवर आम्हाला मैदानात उतरावे लागत आहे, असे ते म्हणाले.

कंत्राटदरांना 35 टक्के चढ्या भावाने नालेसफाईचे कंत्राट ज्या पद्धतीने दिले गेले, ते पाहाता राज्य सरकारला आम्ही हस्तक्षेप करावयाची विनंती केली असती.

पण, पावसाळ्यापूर्वी नालेसफाईची कामे पूर्ण होणे गरजेच आहे आणि तेवढा वेळ नाही. त्यामुळे आम्ही संयमी भूमिका घेतली आहे, असे अहिर यांनी सांगितले. पावसाळ्यापूवीर् राज्य रस्ते विकास महामंडळाची ( एमएसआरडीसी) कामे ज्या रस्त्यांवर सुरू आहेत.

ते रस्ते पावसाळ्यापूर्वी पूर्ण व्हावेत, यासाठी सार्वजनिक बांधकाम खात्याचे मंत्री छगन भुजबळ यांच्याशी चर्चा केली जाणार आहे. दरडी कोसळणाऱ्या विभागात संरक्षक भिंत बांधण्यासाठी म्हाडाने 10 कोटी द्यावेत, अशी विनंती पक्षाने ' म्हाडा ' कडे केली आहे, असेही ते म्हणाले.

रवींद पवार यांनी, वॉर्ड निहाय नाल्यांची सूची तयार करण्यात आली असून आमची टीम नालेसफाईची पाहणी करेल, असे सांगितले.

 
</text>
</doc>
