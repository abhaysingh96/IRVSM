<doc>
<docno>1090779.cms.txt</docno>
<text>
 
महाराष्ट्र
'जयप्रभा स्टुडिओ' दुरावस्थेत!
[ Wednesday, April 27, 2005  07:57:42 pm]


म. टा. प्रतिनिधी

कोल्हापूर : आजपर्यंत मराठी चित्रपटाची पायाभरणी जिथे झाली तो कोल्हापूरचा ' जयप्रभा ' स्टुडिओ आता केवळ आठवणींपुरता उरला आहे. मराठी चित्रपटाचे सुवर्णयुग अनुभवलेल्या या स्टुडिओच्या आवार आज एखाद दुसऱ्या चित्रपटाचे चित्रीकरण होते खरे, पण दुपार, रात्रीच्या जेवणाच्या पंगती झडतात त्या भालजी पेंढारकरांच्या प्रोजेक्शन रूममध्ये! ' श्वास ' नंतर मराठी चित्रपटसृष्टीत नव्याने जान आली. करपरतीची पद्धत मागे टाकून अनुदानाचा आकडाही फुगत गेला, पण जिथे मराठी चित्रपटाचा कळस रचला जाताना आता ' पाया ' मात्र ढेपाळत असल्याचे चित्र उघडपणे दिसत आहे.

मराठी चित्रपटसृष्टीतल्या नावारूपाला आलेल्याच नव्हे तर अगदी स्पॉटबॉयपर्यंत साऱ्यांच्या आदराचे स्थान म्हणून जयप्रभा स्टुडिओचे वेगळेच स्थान आहे, पण ओसाड अवस्थेत असलेल्या या स्टुडिओने इथे काम करण्यासाठी येणारा प्रत्येक कलावंत हबकून जात आहे. मुख्य स्टुडिओच्या फ्लेआरवर तर चक्क भंगार आणि टाकाऊ सामान अस्ताव्यस्त पसरेलेलं आहे. सध्याचे जयप्रभा स्टुडिओचे भाडे सुमारे सात-आठ हजारांच्या घरात जाते.

भालजींसारख्या ज्येष्ठ कलावंताने ज्या मातीत आपलं आयुष्य वेचले आणि ज्या स्टुडिओत आपल्या एकाहून एक निमिर्ती केली त्या स्टुडिओवर आता काळाची पुटं चढण्याच्या बेतात आहेत. इतर स्टुडिओंमध्ये किमान एखाद-दुसरा वातानुकुलित हॉल आणि मेकअप रूम्सची सोय असताना इथे एखाद्या हॉलमध्ये पंख्याचीही सोय नाही. ज्या प्रोजेक्शन थिएटरमध्ये ' साधी माणसं ', मोहित्यांची मंजुळा, तांबडी माती, पावनखिंड अशा एकाहून एका सरस चित्रपटांचे स्क्रिनिंग झाले, तिथे आता जेवणावळी झडत आहेत. स्टुडिओचे व्यवस्थापन मात्र ' मेण्टेनन्स ' चा खर्च डोईजड होत असल्याची भाषा करत आहे. अ.भा. मराठी चित्रपट महामंडळाचे अध्यक्ष यशवंत भालकरही स्टुडिओच्या या अवस्थेमुळे व्यथित झाले आहेत. त्यांच्या डोळ्यासमोर 1952 सालच्या छत्रपती शिवाजी चित्रपटाच्या वेळची स्थिती डोळ्यासमोर आहे.

गांधीहत्येनंतर या स्टुडिओची जाळपोळ करण्यात आली होती. त्यानंतर आजतागायत या स्टुडिओची नव्याने रचना आणि बांधणी करण्यात आलेली नाही. ' जैसे थे ' या मराठी चित्रपटासारख्या अवस्थेत खितपत पडून आहे.

जिथे भालजी पेंढारकर, राजा परांजपे अशा दिग्गज्जांपासून आताच्या ' जनरेशननेक्स्ट ' च्या कलाकारांनी काम केले, त्याची अवस्था दयनीय आहे, यापेक्षा मराठी चित्रसृष्टीची शोकांतिका दुसरी कोणती असणार ?

 
</text>
</doc>
