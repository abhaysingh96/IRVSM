<doc>
<docno>1091003.cms.txt</docno>
<text>
 
महामुंबई
पोलिसांवरील सर्वाधिक ताण अपुऱ्या झोपेमुळे!
[ Wednesday, April 27, 2005  11:51:20 pm]


म. टा. प्रतिनिधी

मुंबई : मरीन ड्राईव्ह पोलिस चौकीत पोलिस शिपायाने बलात्कार केल्यामुळे अख्खे पोलिस दल टीकेचे लक्ष्य बनले आहे. अशावेळी एकूणच पोलिस दलात काम करताना पोलिस कर्मचाऱ्यांना येणाऱ्या ताणतणावाविषयीच्या चचेर्ला तोंड फुटले आहे.

काही निवडक मानसोपचारतज्ज्ञांनी मुंबई पोलिसांच्या मदतीने सुमारे 1800 पोलिसांची संवाद साधून एक अहवाल तयार करण्यात आला आहे. कौटुंबिक पार्श्वभूमी, नातेसंबंध, दैनंदिनी आदींबाबत प्रश्ान् विचारून हा अहवाल तयार करण्यात आला आहे. अहवालातील या निष्कर्षानुसार पोलिसांवर सर्वाधिक ताण पडतो तो अपुऱ्या झोपेमुळे!

सततच्या बंदोबस्तामुळे अनेकांना दोन- दोन दिवस घरी जायला मिळत नाही. बऱ्याचदा सहकारी कामावर न आल्याने बऱ्याच पोलिस कर्मचाऱ्यांना ' डबल ड्युटी ' करावी लागते. याशिवाय शहरातील अतिमहत्त्वाच्या व्यक्तींचे दौरे, सण, मिरवणुका यामुळे बऱ्याचदा पोलिसांची साप्ताहिक सुटीही रद्द केली जाते. या सर्वांचा परिणाम कर्मचाऱ्यांच्या शारीरिक तसेच मानसिक स्थितीवर होत असल्याचे मत नोंदविण्यात आले आहे.

त्यानुसार 90 टक्के कर्मचाऱ्यांनी त्यांना दिवसभरात अवघी चार ते सहा तास झोप मिळत असल्याचे सांगितले. यामुळे कामावर न येणे, पटकन निर्णय न घेणे आदी प्रकारचे दोष त्यांच्यात जाणवतात. याशिवाय अनेकांमध्ये निराशा, नकारात्मक दृष्टिकोन आढळून आला. त्यामुळे अनेक कर्मचारी तणावाखाली काम करीत असल्याचे मत या समितीवरील डॉ. नरेंद किंजर यांनी व्यक्त केले.

पुरूष कर्मचाऱ्यांशी बोलताना त्यांच्या ' लेंगिक अव्यवस्थपणा ' असल्याचे आढळून आले. कामाच्या बोजामुळे पत्नीप्रति पार पाडावयाची कर्तव्ये तसेच आईप्रती करावयाच्या सेवा वा जबाबदाऱ्या त्यांना पार पाडता येत नाहीत. यातले फार थोड्या कर्मचाऱ्यांना त्यांच्या कुटुंबियांबरोबर रुग्णालयात जाण्यास तसेच इतर महत्त्वाच्या कामात त््यांच्यासोबत राहण्यास वेळ मिळतो, असेही दिसून आले आहे. त्यामुळे या समितीने कर्मचाऱ्यांना एक साप्ताहिक सुटी तरी मिळावी अशी सूचना केली आहे. त्यांना योगाचे शिक्षण देण्याबाबतही त्यांनी सूचना केली आहे.

 
</text>
</doc>
