<doc>
<docno>1089633.cms.txt</docno>
<text>
 
महाराष्ट्र
एफटीआयआयमधून रवी वासवानी बाहेर
[ Wednesday, April 27, 2005  01:06:19 am]


संजय पेंडसे

पुणे : फिल्म अँड टेलिव्हिजिन इन्स्टिट्यूटमध्ये ( एफटीआयआय) गेल्यावषीर्पासून सुरू झालेल्या अभिनय अभ्यासक्रमाचे समन्वयक विनोदी अभिनेते रवी वासवानी यांनी पदाचा राजीनामा दिला आहे. चार आठवड्यांपासून विद्यार्थ्यांमध्ये सुरू असणाऱ्या कलहाचे पर्यवसान त्यांच्या राजीनाम्यात झाले असल्याची शक्यता वर्तवली जात आहे.

ज्येष्ठ अभिनेते नसीरुद्दीन शाह यांच्या प्रयत्नांतून आणि एफटीआयआयचे संचालक त्रिपुरारी शरण यांच्या पुढाकाराने जुलै 2004 मध्ये अभिनयाचा अभ्यासक्रम 27 वर्षांनी पुन्हा सुरू करण्यात आला होता. मात्र, वासवानींच्या राजीनाम्यामुळे अभ्यासक्रमाला पुन्हा ग्रहण लागण्याची शंका व्यक्त केली जात आहे.

एफटीआयआयचे संचालक त्रिपुरारी शरण यांनी वासवानी यांच्या राजीनाम्यास दुजोरा दिला. मात्र, विद्यार्थ्यांच्या गोंधळाचे कारण त्यापाठीमागे असल्याचा स्पष्ट इन्कार करून वासवानी यांच्या वैयक्तिक आणि व्यावसायिक कामांमुळे राजीनामा दिल्याचे सांगितले. अभ्यासक्रमाला सुरुवात झाल्यापासून अभिनय, दिग्दर्शन आणि या क्षेत्रात काम करायला आवडणाऱ्या अनेक गोष्टींकडे दुर्लक्ष होत असल्याचे लक्षात आल्यानेच राजीनामा दिल्याचे रवी वासवानी यांनी स्पष्ट केले.

गेल्या काही महिन्यांपासून विद्याथीर् आणि इन्स्टिट्यूट प्रशासनात अनेक बाबींवर खटके उडत होते. वर्गातील अनियमितपणाबद्दल दोन विद्यार्थ्यांना निलंबितही करण्यात आले होते. मात्र, त्याला विरोध करताना विद्यार्थ्यांनी संपाचा इशारा देऊन वासवानी यांच्या राजीनाम्याचीही मागणी केली होती, अशी माहिती इन्स्टिट्यूटमधील विश्वसनीय अधिकाऱ्यांनी दिली.

 
</text>
</doc>
