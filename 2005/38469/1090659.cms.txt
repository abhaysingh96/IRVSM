<doc>
<docno>1090659.cms.txt</docno>
<text>
 
महामुंबई: मुंबई टाइम्स
पगार तगडा, कामाचा रगाडा!
[ Wednesday, April 27, 2005  06:17:18 pm]


प्रवीण मुळ्ये

यू ब्लडी इंडियन्स, यू नो नथिंग... यू ब्राऊनी, डोन्ट अॅक्ट स्मार्ट... यू रॅट इटर्स... मुंबईतून चालणाऱ्या इण्टरनॅशनल कॉल सेण्टर्समध्ये काम करणाऱ्यांना सर्वाधिक परिचयाचे हे शब्द. तगड्या पगाराबरोबरच ' मे आय हेल्प यू ' म्हटल्यानंतर ऐकू येणाऱ्या शिव्या, अश्लिल भाषेचा भडिमार आता कॉल सेण्टर्समधील मुलांची डोकेदुखी ठरतोय...

... अमेरिकन्सचा हा त्रास परतवण्यासाठी इथे अनिताची अॅनी होतेय आणि संदीपचा सॅन्डी होतोय. पण अॅक्सेण्टमध्ये कमी पडणाऱ्या अॅनी आणि सॅन्डीची अमेरिकनांच्या रोषातून मात्र सुटका नाही.

ठाण्यातील एका इण्टरनॅशनल कॉल सेण्टरमध्ये कामाला असलेल्या मंदारवर परदेशी ग्राहकांशी सुसंवाद साधत गोड आवाजात त्यांचं शंकासमाधान करण्याची जबाबदारी होती. त्यासाठी फॉरेन अॅक्सेण्ट शिकण्यापासून मॅण्डी, म्युरल अशी नावं घेत परदेशी ग्राहकांना खूश ठेवण्याची जबाबदारी होती. पण एवढे कष्ट घेऊनही समोरून मात्र ऐकायच्या शिव्या! दरवेळी फोन डिस्कनेक्ट करणं शक्य नसल्यामुळे तगड्या पगारावर पाणी सोडत कॉल सेण्टरलाच रामराम ठोकण्याचा निर्णय मंदारने घेतला. कॉल सेण्टर्समध्ये काम करणाऱ्या अनेकांना याच समस्येला तोंड द्यावं लागतंय.

इण्टरनॅशनल कॉल सेण्टर्सच्या रुपाने कोट्यवधी रुपयांचं फॉरेन एक्स्चेंज भारतात येत असलं, तरी दारू पिऊन दिलेल्या अर्वाच्य शिव्या, अश्लील बोलणं, बोगस कॉल्स यांच्या संख्येत गेल्या काही दिवसांमध्ये झालेली प्रचंड वाढ ही कॉल सेण्टर्ससाठीही चिंतेचा विषय आहे. भारताने बीपीओंचा मोठा बिझनेस पळवल्यामुळे आपल्याकडच्या अनेकांच्या नोकऱ्या गेल्याची भावना अमेरिका, इंग्लंड, ऑस्टेलिया इथल्या लोकांमध्ये झाली.

यामुळेच कदाचित इण्टरनॅशल कॉलमधून शिव्या आणि अश्लिल भाषेचा भडिमार वाढत असल्याचा कॉल सेण्टर्स अधिकाऱ्यांचा अंदाज आहे. फोन कट करणं, हा यावर सर्वात चांगला उपाय आहे. पण त्याचबरोबर आपल्या स्टाफचं डोकं थंड ठेवण्यासाठी सायकॉलॉजिस्ट, काऊन्सिलर्सकडून त्यांना स्पेशल ट्रेनिंग देण्याची शक्कलही अनेक कॉल सेण्टर्स सध्या लढवत आहेत. परदेशातील नको असलेल्या कॉल्सबरोबर लढतानाच कामाच्या ठिकाणी होणाऱ्या सेक्शुअल हॅरेसमेण्टच्या वाढत्या तक्रारींमधून मार्ग काढण्यासाठी अनेक कॉल सेण्टर्सनी सेक्शुअल हॅरेसमेण्ट कम्प्लेण्ट सेल स्थापन करायला सुरुवात केली आहे.

मुंबईत झपाट्याने वाढणाऱ्या कॉल सेण्टर्सच्या संख्येमुळे तिथल्या हजारो एक्झिक्युटिव्जचं स्थलांतर हीदेखील मोठी डोकेदुखी ठरू लागली आहे. गेली दोन वर्षं कॉल सेण्टर्समध्ये काम करणाऱ्या अनेक तरुणांना आठवड्याला तीन ते चार नव्या जॉब ऑफर्स मिळत आहेत.

अनुभवी कॉल सेण्टर्स एक्झिक्युटिव्जना आपल्याकडे उचलण्यासाठी जणू कॉल सेण्टर्समध्ये स्पर्धाच लागली आहे. तगड्या पगाराच्या गॅरण्टीमुळे छोटी छोटी कारणं देऊन एका कॉल सेण्टरमधून दुसरीकडे स्थलांतर करणाऱ्यांची संख्याही वर्षभरात झपाट्याने वाढते आहे. त्यामुळे नियमांच्या बंधनाबरोबरच आपल्या स्टाफला खूश ठेवण्याच्या कामात सगळीच कॉल सेण्टर्स लागली आहेत.

 
</text>
</doc>
