<doc>
<docno>998589.cms.txt</docno>
<text>
 
महाराष्ट्र
दक्षिण सोलापूर जिंकणारच!
[ Saturday, January 22, 2005  10:56:50 pm]


सोलापूर : केंदातील संयुक्त पुरोगामी आघाडीचे तसेच राज्यातील लोकशाही आघाडीचे ही दोन्ही सरकारे पूर्णत: अपयशी ठरल्याची टीका शिवसेनेचे ज्येष्ठ नेते मनोहर जोशी यांनी केली आहे.

दक्षिण सोलापूर विधानसभा मतदारसंघातील शिवसेना- भारतीय जनता पक्ष युतीचे उमेदवार रतिकांत पाटील यांच्या प्रचारसभेत जोशी येथे बोलत होते. सुशीलकुमार शिंदे यांची आंध्र प्रदेशच्या राज्यपालपदी नियुक्ती झाल्यामुळे त्यांनी येथील आमदारपदाचा राजीनामा दिला. त्यामुळे रिक्त झालेल्या या मतदारसंघात सोमवारी पोटनिवडणूक होत आहे. पाटील यांच्या प्रचारसभेत तसेच पत्रकार परिषदेत जोशी यांनी राज्य तसेच केंद सरकारवर जोरदार हल्ला चढवला.

ही पोटनिवडणूक दक्षिण सोलापूरमधील लोकांवर लादली गेली आहे. कुणाची तरी सोय व्हावी, म्हणून अशी निवडणूक लादणे कितपत योग्य आहे, याचा जाब सरकारला विचारायला हवा, आणि तो जाब विचारण्याची संधी या निवडणुकीने दिली आहे, असे जोशी म्हणाले. मात्र, काहीही असले तरी ही निवडणूक जिंकायचीच, असा निर्धार युती, भीमशक्ती तसेच शेतकरी संघटनेने केला आहे, असे सांगत सत्तेवर आलेल्या काँग्रेसने निवडणुकीआधी दिलेली कुठलीही आश्वासने पाळलेली नाहीत, अशी टीका जोशी यांनी केली.

काँग्रेस आणि राष्ट्रवादी यांच्यात रोज सासू-सुनेसारखी भांडणे सुरू आहेत. या भांडणात सरकार नावाची चीज अस्तित्वात आहे का, असा सवाल जोशी यांनी केला. काँग्रेस आघाडीला पुन्हा संधी देऊन चूक केल्याची भावना लोकांमध्ये असून या पोटनिवडणुकीच्या निकालातून ती प्रगट होईल, असा दावा त्यांनी पुढे केला. शिवसेना खासदारांच्या बैठकांना सरकारी अधिकाऱ्यांनी उपस्थित राहू नये, हा सरकारचा आदेश संकुचित वृत्तीचे द्योतक आहे, अशी टीकाही त्यांनी केली.

 
</text>
</doc>
