<doc>
<docno>998099.cms.txt</docno>
<text>
 
महामुंबई
बेस्टमध्ये वर्चस्व अखेर शरद राव यांचेच
[ Saturday, January 22, 2005  12:15:19 am]


म. टा. प्रतिनिधी

मुंबई : बेस्ट वर्कर्स युनियनमध्ये जॉर्ज फर्नांडिस यांचे नेतृत्व मानणारे नारायण फेणाणी व शरद राव यांच्यात सुरू झालेल्या वर्चस्वासाठीच्या लढ्यात अखेर रावांची सरशी झाली आहे. कोर्टातून हिरवा कंदिल मिळाल्यावर झालेल्या विशेष सर्वसाधारण सभेत हा निर्णय झाला.

गेल्या काही दिवसांपासून बेस्ट वर्कर्स युनियनमधील वाद विकोपास गेले होते. राव व फेणाणी यांच्यात आरोपसत्र सुरू होते व दोघांनी परस्परांना संघटनेतून निलंबित केले होते. नव्या कार्यकारिणीवर आता अध्यक्षपदी प्रकाश वाळके, सरचिटणीसपदी राव, कार्याध्यक्षपदी रंगनाथ सातवसे व खजिनदारपदी अशोक जोशी यांची निवड झाली आहे. एकूण 125 कार्यकारिणी सदस्यांची व 885 व्यवस्थापन समिती सदस्यांची निवड करण्यात आली. त्याची माहिती देताना राव म्हणाले की, फेणाणी व दिनकर यादव यांनी डिसेंबर 2001 पासून सर्वसाधारण सभाच घेतली नव्हती. शिवाय अनेक व्यवहार समिती सदस्यांची संमती न घेताच केले होते. त्यामुळे विशेष सर्वसाधारण सभा बोलाविण्याची आमची मागणी होती. फेणाणी यांनी निवडणुकीवर व सभेवर बंदी आणण्यासाठी हायकोर्टात धाव घेतली. मात्र, स्थगितीस नकार मिळाल्यावर विशेष सर्वसाधारण सभेत निवडणूक झाली. फेणाणी व यादव यांना युनियनमधून काढून टाकण्याचा ठराव मंजूर करण्यात आला. आता त्यांच्या काळातील व्यवहारांच्या चौकशीसाठी सरकारी ऑडिटरची नियुक्ती करण्यात यावी, अशी आमची मागणी आहे.

पगारवाढीबाबत सोमवारी धरणे

पगारवाढीच्या मागणीसाठी सोमवारी धरणे धरण्यात येणार आहे. मात्र, समितीच्या बैठकीत पगारवाढीचा सुधारित प्रस्ताव चचेर्ला येण्याचे संकेत असल्यामुळे संपाचा विचार नाही, असे राव म्हणाले.

 
</text>
</doc>
