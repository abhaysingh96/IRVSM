<doc>
<docno>998567.cms.txt</docno>
<text>
 
विज्ञान-तंत्रज्ञान
मलेरियाची लस कितपत आशादायक?
[ Saturday, January 22, 2005  09:46:16 pm]


अहमदाबादमध्ये नुकत्याच पार पडलेल्या विज्ञान परिषदेमध्ये मलेरियाची लस तयार करण्यात शास्त्रज्ञांना जवळजवळ यश आलंय, अशी माहिती देण्यात आली. गेली 15 वर्षं संशोधन केल्यानंतर मलेरियाच्या लशीचा उंदरांवरचा प्रयोग यशस्वी झाल्याचं यावेळी सांगण्यात आलं. यामुळे विकसनशील देशांमधल्या आरोग्याचा एक महत्त्वाचा प्रश्ान् सुटणार असा आशावाद निर्माण झाला आहे का, यावर मात्र देशातील आणि परदेशातील तज्ज्ञांनी विशेष उत्साही प्रतिक्रिया दिलेली नाही.

मलेरियाच्या त्रासातून मुक्त होण्यासाठी लशीचं संशोधन हे स्वागतार्हच आहे, पण त्यामुळे अन्य उपाय राबवण्याबाबत आलेलं अपयश झाकता येणार नाही, अशीच प्रतिक्रिया सगळीकडे उमटत आहे.

तीन महिन्यांपूर्वी जेव्हा या लशीच्या यशस्वितेचा दावा करण्यात आला, तेव्हाच ब्रिटन सरकारनं ताबडतोब लशी तयार करण्यासाठी औषधांच्या कंपन्यांना मदत करण्याचं जाहीर केलं आणि विकसनशील देशांतील लोकांना याचा उपयोग होईल, असं म्हटलं. हे चित्र वरवर लोभस वाटलं तरी त्याचा प्रत्यक्षात गरीब देशांना काहीच उपयोग नाही, हे या क्षेत्रात काम करणाऱ्या संशोधकांनीच दाखवून दिलं आहे. आतापर्यंत फाक्सिपेरम मलेरियाची लस तयार करण्याचे अनेक प्रयोग झाले पण ते दरवेळी अयशस्वी ठरले. थोड्या वर्षांच्या कालांतराने आपली रचना बदलत राहणाऱ्या या परजीवीने प्रत्येक वेळी शास्त्रज्ञांना चकवलं आहे, याकडे दुर्लक्ष करून चालणार नाही, असं त्यांनी स्पष्ट म्हटलं आहे.

द लॅन्सेट या संशोधनविषयक नियतकालिकात प्रसिद्ध झालेल्या याविषयीच्या पेपरमध्येही लशीमुळे मलेरिया रोखण्याचं प्रमाण केवळ 30 टक्के असल्याचं नमूद केलेलं आहे. त्यामुळे विकसित राष्ट्रांनी आताच हुरळून जाऊन ' तिसऱ्या जगा ' तील राष्ट्रांना मदत करण्याची घाई करायला नको.

यासंदर्भात नैरोबी येथील आरोग्यतज्ज्ञ आणि प्राध्यापक बॉब स्नो व ऑक्सफर्ड युनिव्हसिर्टीतील प्राध्यापक निक व्हाइट या दोघांनी ब्रिटन सरकारला खुलं पत्रच लिहिलं आहे. आजघडीला तरी अस्तित्त्वात असलेले उपाय मलेरिया निर्मूलनासाठी अधिक परिणामकारक आहेत, असं मत त्यांनी यात मांडलं आहे. डासांपासून आणि पर्यायाने फाल्सिपेरमपासून लहान मुलांना वाचवायचा सवोर्त्तम मार्ग म्हणजे मच्छरदाण्या, असं त्यांनी सुचवलं आहे. मेडिकेटेड मच्छरदाण्या असतील तर त्याहूनही चांगलं. कीटकनाशकांच्या वाफा हवेत सोडणाऱ्या या मच्छरदाण्या परदेशांमध्ये सर्रास उपलब्ध आहेत. पण विकसनशील देशांतील सर्वसामान्यांना त्याचा फारसा परिचय नाही. विकसित देशांना आपला निधी वळवायचाच तर या मच्छरदाण्या गरजूंपर्यंत पोहोचवण्यासाठी तो द्यावा. शिवाय उपचारासाठी सर्व थरांत औषधं पोहोचली तरी मलेरियाला मोठ्या प्रमाणावर आळा बसेल.

मलेरियाची लस सर्रास उपलब्ध झाली तरी ती सर्वसामान्यांना परवडणारी असणार नाही, हे लक्षात घ्यायला पाहिजे, त्यामुळेच या रोगाच्या निर्मूलनाचं स्वप्न साकारण्याचा हा मार्ग नव्हे, असं स्नो म्हणतात.

भारतातही मलेरिया निर्मूलनाविषयी ' स्वच्छता ' आणि ' औैषधयोजना ' हीच सध्याची परिणामकारक उपाययोजना असल्याची प्रतिक्रिया व्यक्त होत आहे. 2000 सालपर्यंत मलेरिया उच्चाटनाचं ध्येय जागतिक आरोग्य संघटनेनं ठरविलं होतं. पण ते गाठण्यात अपयश आलं आहे. डासांच्या अळ्या खाणारे मासे आणि सरपटणारे प्राणी शहरीकरणामुळे झपाट्याने नाहीसे होत चालले आहेत, हे विकसनशील राष्ट्रांमध्ये मलेरिया आटोक्यात न येण्यामागचं कारण आहे. त्याचबरोबर गावागावांत औषधं उपलब्ध होत नसल्यामुळे मुलांचे बळी जाण्याचं प्रमाण मोठं आहे, असं येथील डॉक्टर सांगतात.

आफ्रिका आणि आग्नेय आशियाला मलेरियाचा सर्वाधिक धोका आहे तर ऑस्ट्रेलिया, चीन, भारत, पूर्व आशिया, उत्तर व दक्षिण अमेरिका या भागांत त्यापाठोपाठ या रोगाचा धोका आहे. आपल्या देशासंदर्भात बोलायचं तर डबकी साठणे, डासांचा प्रादुर्भाव, कचऱ्याची अयोग्य विल्हेवाट या अनारोग्यकारक बाबींची समस्या तशीच राहणार असेल, तर लस आणून उपयोग काय, असा सवाल पर्यावरणवाद्यांनी केला आहे. असं असताना लशीचा प्रसार झालाच तर तो औषध कंपन्यांच्या हितासाठी असेल, हे आतापासूनच ध्यानात घ्यायला हवं.

सुलेखा नलिनी नागेश

 
</text>
</doc>
