<doc>
<docno>998093.cms.txt</docno>
<text>
 
महामुंबई
डॉ. अलका देशपांडेच्या पुननिर्युक्तीमुळे जे.जे.मध्ये वाद
[ Saturday, January 22, 2005  12:13:06 am]


म. टा. प्रतिनिधी

मुंबई : जे. जे. रुग्णालयातील मेडिसीन विभागाच्या विभागप्रमुख डॉ. अलका देशपांडे निवृत्ती नंतरही विभागप्रमुखपदी पुननिर्युक्ती करण्यात आल्यामुळे डॉक्टरांमध्ये नाराजी पसरली आहे. मात्र, राज्य सरकारनेच आपली पुननिर्युक्ती केल्याचे डॉ. देशपांडे यांनी स्पष्ट केले आहे.

डॉ. देशपांडे फेब्रुवारी 2004 मध्ये निवृत्त झाल्या. त्यांच्या जागी यवतमाळ येथील सरकारी वैद्यकीय कॉलेजातील डॉ. अर्चना चौधरी यांची नियुक्ती झाली. पण डॉ. देशपांडे यांनी राज्य मंत्रिमंडळातील एका मंत्र्याचा दबाव आणून पुन्हा विभागप्रमुखपद मिळविले, असा रुग्णालयातील डॉक्टरांचा आरोप आहे.

रुग्णालयातील 48 डॉक्टरांनी तत्कालीन मुख्यमंत्री सुशीलकुमार शिंदे यांच्याकडे लेखी तक्रारही केली. पण तरीही त्यांची नियुक्ती कायम राहिल्याचा डॉक्टरांचा आरोप आहे.

या पदावर नियुक्तीचे पत्र मिळालेल्या डॉ. अर्चना चौधरी यांनी याबाबत राज्याच्या प्रधान सचिवांकडे लेखी तक्रार केली आहे. मात्र, डॉ. देशपांडे यांनी आरोप फेटाळून लावले.

 
</text>
</doc>
