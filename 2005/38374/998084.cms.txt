<doc>
<docno>998084.cms.txt</docno>
<text>
 
महामुंबई
कोल्हापूरचा रस्सा आणि सिंहगडचा झुणका येथे मिळेल!
[ Saturday, January 22, 2005  12:10:57 am]


म. टा. प्रतिनिधी

मुंबई : कोल्हापूरचा तांबडा व पांढरा रस्सा, नरसोबाच्या वाडीची दाट मलईदार बासुंदी, सिंहगडचे स्पेशल पिठलं भाकरं, कांदाभजी व मटका दही, महाबळेश्वरची फ्रूट जेली, सोलापूरची शेंगा चटणी, भाकरी, हुरडा हुग्गी, सातारी मटण बाजरी.. ही सगळी वैशिष्ट्ये घेऊन वडाळ्याच्या आंबेडकर कॉलेजच्या पटांगणात भरली आहे ' दख्खन जत्रा '.

महाराष्ट्रातल्या वेगवेगळ्या प्रांतांची खासियत असलेल्या ' दख्खन जत्रे ' चे उद्घाटन गुरुवारी संध्याकाळी उपमुख्यमंत्री आर. आर. पाटील व ग्रामविकासमंत्री विजयसिंह मोहिते पाटील यांच्या उपस्थितीतीत पार पडले.

या ' दख्खन जत्रेत ' कोल्हापूर, सातारा, सांगली, पुणे व सोलापूर हे पाच मुख्य विभाग असून त्या ठिकाणची खास वैशिष्ट्ये जपणारी धान्ये, खाद्यपदार्थांपासून ते कपडे, शोभेच्या वस्तूंपर्यंत अनेक प्रकारच्या वस्तू तिथे उपलब्ध आहेत.

स्वर्णजयंती ग्राम स्वयंरोजगार योजनेअंतर्गत ग्रामीण महिला विकास स्वयंसहाय्यता गटाच्या माध्यमातून या महिलांना स्वयंरोजगाराचे प्रशिक्षण देऊन त्यांनी बनवलेल्या उत्पादनांना बाजारपेठ मिळवून देण्यासाठी अशाप्रकारची जत्रा चांगली सुरुवात ठरू शकेल. सुराज्य प्रतिष्ठानद्वारे जत्रेसारख्या माध्यमातून अशा प्रकारच्या उत्पादनांना बाजारात प्रतिष्ठा मिळवून द्यायचे काम करत असल्याची माहिती प्रतिष्ठानचे अध्यक्ष रवींद देशमुख यांनी दिली.

पाचही जिल्ह्यांनी सादर केलेल्या उत्पादनांना जिल्ह्यांच्या अनुषंगाने विशिष्ट नाव देण्यात आले असून बाजारपेठेत ते ' ब्रँडनेम ' म्हणून ओळखले जावे, हा या योजनेमागचा मुख्य उद्देश आहे, असेही ते म्हणाले. पुण्याची ' सावित्री ', साताऱ्याची ' मानिनी ', सांगलीची ' कृष्णामाई ', सोलापूरची ' रुक्मिणी ', कोल्हापूरचे ' आम्ही कोल्हापूरी ' असे हे पाच ब्रँड असून त्याअंतर्गत हातसडीचे तांदूळ, कोल्हापुरी झणझणीत मसाला, हातमागावर विणले जाणारे इरकली लुगडे, जरदोसी काम केलेले कापड, लाल मुळ्याच्या जुड्या, खणापासून बनवलेल्या शबनम, कोल्हापुरी चपला, चांदीचे दागिने, अशा अनेक वैशिष्ट्यपूर्ण गोष्टी उपलब्ध आहेत. या सर्व वस्तूंचे उत्पादन झाल्यावर लगेचच ग्राहकांपर्यंत पोहोचाव्यात, अशी व्यवस्था करण्यात आल्याने त्यात भेसळ नसते, असे एका विक्रेत्याने सांगितले.

या ' जत्रे ' त त्या त्या जिल्ह्याचे प्रसिद्ध कलाकार सांस्कृतिक कार्यक्रम सादर करणार असून मुंबईत ही जत्रा प्रथमच होत आहे. या पुवीर् पुण्याला ' आम्ही कोल्हापुरी ' या नावाने या जत्रेचे आयोजन करण्यात आले होते. त्याला सुमारे दीड लाखांहून जास्त लोकांनी भेट दिली होती, अशी माहिती देशमुख यांनी दिली. मुंबईतील जत्रा 26 जानेवारीपर्यंत सकाळी 10 ते रात्री 10 या कालावधीत सुरू राहणार आहे.

 
</text>
</doc>
