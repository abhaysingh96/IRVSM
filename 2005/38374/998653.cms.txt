<doc>
<docno>998653.cms.txt</docno>
<text>
 
महाराष्ट्र
एन्रॉन प्रकल्प सुरू होण्यास 2007 उजाडणार
[ Saturday, January 22, 2005  11:43:22 pm]


म. टा. प्रतिनिधी

पुणे : बंद पडलेला एन्रॉन प्रकल्प सुरू होण्यासाठी 2007 साल उजाडेल, अशी शक्यता राज्य विद्युत मंडळाचे अध्यक्ष जयंत कावळे यांनी शनिवारी व्यक्त केली. पुणे जिल्हा आणि शहराच्या आढावा बैठकीनंतर कावळे यांनी वार्ताहर बैठकीत ही माहिती दिली. यावेळी वीज मंडळाचे तांत्रिक सदस्य अनिल पालमवार उपस्थित होते.

ऊर्जामंत्री दिलीप वळसे-पाटील यांनी वीज मंडळाच्या बैठकीत एन्रॉन पुन्हा सुरू करण्याबाबत संकेत दिले होते. याविषयी बोलताना कावळे म्हणाले की, एन्रॉन सुरू होण्यासंबंधी न्यूयॉर्कमध्ये झालेल्या बैठकीत भारतीय वित्तसंस्था आणि जीई बेक्टेल या कंपन्यांमध्ये बोलणी झाली. चचेर्अंती त्यांचा निर्णय येत्या 15 दिवसांत होईल.

भारतीय आणि परदेशी कंपन्यांच्या कर्जाविषयीही बोलणी होतील. नाफ्त्याच्या किंमती वाढल्या आहेत. किफायतशीर किंमतीत वीज पुरवठा करायचा असेल तर, प्रकल्प गॅसवर चालवावा लागेल. त्यासाठी गॅसचा पुरवठा आवश्यक आहे. तो मिळाल्यानंतर बंद पडलेल्या या प्रकल्पाचा पहिला टप्पा सुरू करण्यासाठी 2007 साल उजाडेल, असा अंदाज कावळे यांनी व्यक्त केला.

माहिती तंत्रज्ञानाची विजेची वाढती मागणी लक्षात घेऊन हिंजवडीला चारशे मेगावॅट क्षमतेचे उपकेंद लवकरच सुरू करणार असल्याचे कावळे यांनी सांगितले. शहराच्या आजूबाजूला असलेल्या रिंगमेनची क्षमता वाढवण्याचाही विचार आहे. ही क्षमता सध्या दोनशे किलोवॅट असून लवकरच ते चारशे किलोवॅट करण्यात येणार असल्याचेही कावळे म्हणाले.

सध्या भारनियमनात कपात करणे शक्य नसल्याचे सांगून कावळे म्हणाले की, महानगरपालिका आणि 25 हजारांपेक्षा जास्त लोकसंख्या असलेल्या गावांमधले संध्याकाळचे भारनियमन रद्द करून ते सकाळी सुरू करण्यात येणार आहे. ज्या ठिकाणी दोन दिवस सकाळी भारनियमन होते, त्याठिकाणी ते चार दिवस होईल, असे कावळे यांनी स्पष्ट केले.

 
</text>
</doc>
