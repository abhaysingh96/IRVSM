<doc>
<docno>998519.cms.txt</docno>
<text>
 
संवाद
गूढ वलयांकित
[ Saturday, January 22, 2005  08:27:13 pm]


संदेहपटांच्या क्षेत्राचा अनभिषिक्त सम्राट आल्फ्रेड हिचकॉक याच्या सर्वच्या सर्व चित्रपटांचा रसास्वाद घेत, त्याचे चरित्र उलगडणारे पुस्तक मराठी वाचकांना सादर करून ' राजहंस प्रकाशन ' ने मोठे काम केले आहे. मुळात चित्रपटविषयक लिखाणाला आपल्याकडे फारशी प्रतिष्ठा नाही. अशोक राणेंसारखे काही मोजके अभ्यासक वगळता देश- विदेशातील चित्रपटांसंबंधित लिखाण वाचायला मिळण्याचा योग क्वचित येतो. त्यामुळे चित्रपटाच्या भाषेचे एक नवे व्याकरण तयार करणाऱ्या हिचकॉकसारख्या माणसाविषयीचं लेखन, मराठीतून दजेर्दार प्रकाशनमूल्यांसह वाचायला मिळणं, ही समाधानाची बाब आहे.

यशवंत रांजणकर यांनी मोठ्या खुबीने हिचकॉकच्या चित्रपटांच्या माध्यमातून त्याच्या जडणघडणीचा वेध घेतला आहे. म्हटले तर हे हिचकॉकचे चरित्र आहे, म्हटले तर त्याच्या चित्रपटांचा रसास्वाद! या दोन्हीची गुंफण रांजणकरांनी कौशल्याने केली आहे. इंजिनिअर होता होता चित्रपट दिग्दर्शक झालेल्या हिचकॉकच्या बालपणातील घटना तशा नाट्यमय वगैरे नाहीत. पण त्याच्या एकूण जडणघडणीवर व त्याच्या चित्रपटाच्या जातकुळींवर त्या घटनांचा झालेला कायमस्वरूपी परिणाम पुस्तकातून उलगडतो. हिचकॉकने केलेला संघर्ष, प्रतिभा सिद्ध करण्यासाठी करावी लागलेली धडपड , ' नवोदित ' असल्यामुळे कमी बजेटमध्ये आणि तेही जर्मनीत जाऊन करावे लागलेले चित्रपट, पहिला भयपट, स्वत:तील सार्मथ्याची जाणीव झाल्यानंतर केलेली घोडदौड, ब्रिटनमधून अमेरिकेत गेल्यानंतर तेथील प्रवास, विविध स्टुडिओंमधील कालखंड, स्वत: निर्माता झाल्यानंतर केलेली चित्रनिमिर्ती, आपल्या नायिकांमध्ये त्याचं गुंतत जाणं (बरचसं राज कपूरसारखं) आणि तरीही स्वत:च्या पत्नीवरील निस्सीम प्रेम या साऱ्या गोष्टी विलक्षण रोमहर्षक आहेत.

यातला हिचकॉक मुख्यत: उलगडतो तो त्याचे चित्रपट, या चित्रपटांविषयी त्याने केलेली टिप्पणी, फ्रान्समधील जागतिक कीतीर्चे दिग्दर्शक फ्रान्स्वा त्रुफाँ यांना दिलेली प्रदीर्घ मुलाखत, विविध समीक्षकांची त्याच्याविषयी व त्याच्या चित्रपटांविषयीची मते यातून. त्यातही त्रुफाँ यांना दिलेल्या मुलाखतीतून हिचकॉकचा स्वत:च्या चित्रपटांकडे पाहण्याचा दृष्टिकोन स्पष्ट होतो.

मात्र, साधारणपणे चरित्र पुस्तकांच्या वाट्याला येणारी शोकांतिका हे पुस्तक टाळू शकलेले नाही. अर्थात यात रांजणकर दोषी आहेत, असे म्हणता येणार नाही. चरित्र पुस्तकांचा जो साचा आपल्याकडे ठरला आहे, त्याच्या सापळ्यात रांजणकर अडकले आहेत. चरित्रनायक थोर होता, अशी खूणगाठ आधीच मनाशी बांधून वाचकांना त्याची केवळ माहिती पुरवण्याचे काम अशी पुस्तके करतात. हे पुस्तकही त्याला अपवाद नाही. चरित्रनायकाचा सर्वांगाने शोध घेऊन त्याचे गुणदोष मांडून अखेरीस त्या नायकाविषयीचा निष्कर्ष मांडला, तर अशी पुस्तके अधिक वस्तुनिष्ठ होतील, यात शंका नाही. अर्थात काहीही असले तरी या निमित्ताने हिचकॉकविषयीचे एक दजेर्दार पुस्तक मराठीत आले आहे, हे नक्की.

चिंतामणी भिडे

द मॅन हू न्यू टू मच : यशवंत रांजणकर, राजहंस प्रकाशन.

पाने : 320, किंमत : 200 रु.

 
</text>
</doc>
