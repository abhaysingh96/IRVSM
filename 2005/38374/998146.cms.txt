<doc>
<docno>998146.cms.txt</docno>
<text>
 
देश-विदेश
दोन्ही शंकराचार्यांवर आरोपपत्र दाखल
[ Saturday, January 22, 2005  12:43:55 am]


वृत्तसंस्था

कांचीपुरम : वरदराजपेरुमल मंदिराचे मॅनेजर शंकररामन यांच्या हत्येप्रकरणी शंकराचार्य जयेंद सरस्वती यांना आरोपी क्रमांक एक, तर त्यांचे प्रभारी विजयेंद यांना आरोपी क्रमांक दोन जाहीर करण्यात आले असून या दोघांवर आरोपपत्र दाखल करण्यात आले आहे.

या दोघांवर खून केल्याचा तसेच खुनाचा सामूहिक कट आखल्याचा आरोप ठेवण्यात आला आहे. जयेंद सरस्वती यांनी शंकररामन यांच्या मारेकऱ्यांना मठातील ऑफिसात बोलावून हत्येची सुपारी दिली, असाही आरोप आहे. हे आरोप सिद्ध झाले तर त्यांना तीन वषेर् सश्रम कारावासापासून मृत्यूदंडापर्यंत कुठलीही शिक्षा होऊ शकते. इतर 23 आरोपींमध्ये कांची मठाचे मॅनेजर सुंदरेसा अय्यर आणि हिशेबनीस विश्वनाथ अय्यर यांचा समावेश आहे.

शंकररामन यांची तीन सप्टेंबर 2004 रोजी हत्या झाल्यानंतर सुमारे चार महिन्यांनंतर शुक्रवारी विशेष तपास पथकाचे प्रमुख के. प्रेमकुमार यांनी प्रथम वर्ग मॅजिस्ट्रेट जी. उत्तमराजन यांच्या कोर्टात 1873 पानी आरोपपत्र दाखल केले. त्यात 370 जणांच्या साक्षीवर आधारित आणि यापूवीर् सादर न झालेले अनेक महत्त्वाचे पुरावे आहेत, असे माहीतगारांनी सांगितले.

शंकररामन हत्या प्रकरणातील मुख्य आरोपींपैकी एक रवी सुब्रह्माण्यम याने माफीचा साक्षीदार होण्याची तयारी दाखवल्याने सरकारी पक्ष कोर्टात त्यालाच मुख्य साक्षीदार म्हणून उपस्थित करण्याची शक्यता आहे. या हत्येत विजयेंद सरस्वतीही सामील असल्याची जबानी त्याने दिल्याचा पोलिसांचा दावा आहे.

कांची मठाने आरोपपत्राबाबत प्रतिक्रिया व्यक्त करण्यास नकार दिला. याप्रकरणी जयेंद सरस्वती यांना सुप्रीम कोर्टाने जामीन मंजूर केला आहे, तर विजयेंद सरस्वती न्यायालयीन कोठडीत आहेत.

जयेंद सरस्वती यांना जामीन देताना घालून दिलेल्या अटींमध्ये सूट देण्याची विनंती सुप्रीम कोर्टाला करणार असल्याचे त्यांच्या वकिलांनी सांगितले. दरम्यान, उत्तरादी मठाचे मॅनेजर श्रीनिवासचर यांच्या हत्ये-प्रकरणी पोलिसांनी तपास सुरू केला असून शुक्रवारी मठाच्या शेतातील मजुरांचा जाबजबाब घेण्यात आला. मठाच्या शेजाऱ्यांकडेही चौकशी झाली. श्रीनिवासचर यांची गुरुवारी हत्या झाली होती.

' विधिवत ' आरोपपत्र

आरोपपत्र दाखल करण्यापूवीर् तपास पथकातील सदस्यांनी दुपारी साडेबाराच्या सुमारास वरदराजपेरुमल मंदिरात जाऊन देवदर्शन घेतले. त्यांनी तेथे अर्धा तास विधिवत पूजाही केली. ' इल-उल-जुहा ' निमित्त सार्वजनिक सुटी असूनही कोर्टाने विशेष बाब म्हणून आरोपपत्र दाखल करून घेतले.

 
</text>
</doc>
