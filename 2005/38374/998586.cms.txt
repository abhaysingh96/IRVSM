<doc>
<docno>998586.cms.txt</docno>
<text>
 
महाराष्ट्र
दोन हजार कोटींच्या टॉवेल्सची निर्यात शक्य
[ Saturday, January 22, 2005  10:54:02 pm]


शिवाजी सुरवसे

सोलापूर : वैभवशाली इतिहास असलेली नगरी म्हणून सोलापूरची ओळख आहे. हुतात्म्यांच्या बलिदानाने पावन झालेल्या या भूमीला सांस्कृतिक व धामिर्क अधिष्ठान आहे आणि त्याला जोड आहे ती उद्यमशीलतेची. येथील गिरण्यांमध्ये तयार झालेल्या चादरी तसेच टॉवेल्स ही तर सोलापूरची खासीयतच! मात्र, मंदीची लाट आणि राजकीय नेत्यांची उदासीनता यामुळे या गिरणगावावर संक्रांत आली. एका पाठोपाठ एक अशा अनेक गिरण्यांतील यंत्रांची थडथड थांबली. अशा परिस्थितीत येथील टॉवेल्सना आजही जगभर मागणी असतानाही या उद्योगाच्या विकासाच्या आड येत आहे ती महापालिकेची भरमसाठ करआकारणी आणि सरकारचे दुर्लक्ष. या करआकारणीत काही बदल केले आणि सरकारने लक्ष दिले तर सोलापुरातून दोन हजार कोटींच्या टॉवेल्सची निर्यात शक्य आहे, असे अभ्यासाअंती जाणवते.

अक्कलकोट रोड एमआयडीसीची स्थापना 1974 मध्ये झाली. 500 एकरांच्या या औद्योगिक क्षेत्रात विविध प्रकारचे एकूण 830 कारखाने आहेत. त्यातील 500 यंत्रमागधारक आहेत. शहर परिसराचा विचार केला तर या परिसरात सुमारे 25 हजार यंत्रमाग युनिट आहेत. मात्र सुविधांचा अभाव आणि महापालिकेचे अव्वाच्या सव्वा कर यामुळे त्यातील निम्मे कारखाने आज बंद अवस्थेत आहेत. 1992 मध्ये शहराची हद्दवाढ झाली आणि ही एमआयडीसी महापालिकेच्या हद्दीत आली. पालिका व एमआयडीसी यांच्यात जो करार झाला त्याची अमलबजावणी महापालिका करीत नाही, अशी तक्रार अनेक कारखानदार आज करताना दिसतात.

शहराची हद्दवाढ होऊन 14 वर्षांचा काळ लोटला असला तरी कारखान्यांमागचा वनवास अद्याप संपलेला नाही. योग्य रस्ते नाहीत...पाण्याची सोय नाही...ड्रेनेजची व्यवस्था नाही अशी प्रतिकूल परिस्थिती. आणि अशा परिस्थितीतही कारखान्यांवर महापालिका मोठ्या प्रमाणात कर आकारते. सध्या सोलापूर महापालिका 18.50 रुपयांत एक हजार लिटर पाणी देते. संपूर्ण यंत्रमागाचे अत्याधुनिकीरकरण करण्यासाठी केंद सरकार फक्त 10 टक्के माजिर्न मनीवर कोट्यवधी रुपये किमतीची परदेशी यंत्रसामग्री देण्यास तयार आहे. महापालिका मात्र अशा यंत्रसामग्रीवर तेवढाच, म्हणजे 10 टक्के कर आकारते. त्यामुळे कारखान्यांची अवस्था ' इकडे आड, तिकडे विहीर ' अशी झाली आहे, असे एमआयडीसी असोसिएशनचे अध्यक्ष बंडप्पा पुंडेपल्ली यांनी ' म.टा ' शी बोलताना सांगितले.

आज इतर देशांवर नजर टाकली तर असे दिसते की, अमेरिका, जपान तसेच युरोपीय देशांतील यंत्रमाग उद्योग बंद पडला आहे. याचा फायदा सोलापूरला निश्चितच मिळू शकतो. 1992 ते 1995 या मंदीच्या काळातही सोलापुरातून दरवषीर् सरासरी 650 कोटींचा माल निर्यात होत होता, याकडे तज्ज्ञ लक्ष वेधतात. ही निर्यात आता 200 ते 250 कोटींवर आली आहे.

सध्या महापालिकेला या एमआयडीसीतून तीन ते चार कोटी रुपयांचा कर मिळतो. इतका कर देणाऱ्या एमआयडीसीच्या पदरी सुविधा मात्र काहीच पडलेल्या नाहीत. या सुविधा पुरवणे आवश्यक आहे. त्या पुरवल्या गेल्या, आयात यंत्रसामग्रीवरील 10 टक्के जकात कमी केली तसेच ' इंडस्ट्रीयल टाऊनशीप ' जाहीर केली तर दरवषीर् दोन हजार कोटींचा माल निर्यात होईल, अशी खात्री पुंडेपल्ली यांनी व्यक्त केला. चिंचोळी एमआयडीसीमध्ये करेरा कंपनी 750 कोटींचा यंत्रमाग प्रकल्प उभा करीत असून त्यामुळे सोलापूरला गतवैभव प्राप्त होऊ शकते, मात्र त्यासाठी सरकारने तसेच महापालिकेला धोरणे बदलावी लागतील, असे त्यांनी सुचवले.

 
</text>
</doc>
