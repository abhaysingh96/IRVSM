<doc>
<docno>998553.cms.txt</docno>
<text>
 
संवाद
जरा हटके... जरा बचके
[ Saturday, January 22, 2005  09:17:13 pm]


भन्साळीचा ' ब्लॅक ', मधुर भांडारकरचा ' पेज थ्री ', सुभाष घईंचा ' किस्ना ', आणखीही बरेच येऊ घातलेयत... प्रोमोज पाहून हमखास पहावेसे वाटणारे, अपेक्षा उंचावणारे कितीएक सिनेमे. एकीकडे हिट अँड हॉट सिनेमांचा आणि बिगबॅनरच्या फॉर्म्युलापटांचा रतीब सुरूच असताना या अशा वेगळ्या धाटणीच्या सिनेमांचीही एक शैली बॉलीवुडमध्ये रुळू पाहतेय...

हिंदी सिनेमाशौकीन आणि हवशे-नवशे-गवशे समीक्षक मंडळी सध्या अपेक्षा आणि अपेक्षाभंगाच्या विचित्र चक्रात अडकली आहेत. पण त्याच्या बाहेर पडण्याचा मार्ग दिसत नाही. प्रोमोजमधून तुफान अपेक्षा (सात्त्विक आणि आंबट अशा दोन्ही!) निर्माण होत असल्या, तरी बहुतेक प्रोमोज अॅडव्हर्टायझिंग गिमिकपेक्षा वेगळं काहीही देत नाहीत, अशी उपरती तुम्हा- आम्हाला नंतरच होते. सध्या कधी नव्हे इतकी हिट अँड हॉट फिल्लमची गदीर् झालीये. त्यांचे प्रोमोज बघून ' शोरूममें इतना तो गोडाऊनमें कितना ' असा विचार करून ' अनुभवी ' शौकीनही हटकून जातात नि पस्तावतात. एक मात्र खरं, काही तरी वेगळं दिसेल अशी अपेक्षा बाळगता येईल असे काही सिनेमेही रिलीज होतायेत. त्यांना चोप्रा- जोहरपटांसारखी प्रेडिक्टेबिलिटी नाही. किंवा, नेहा धुपिया, लारा दत्ता, कोएना मित्रा, समीरा रेड्डी आदि स्किनफ्लिक्सची चाळवेगिरी नाही. सगळेच सिनेमे फार गंभीर आहेत, असंही नाही. काही तद्दन वात्रट आहेत, पण त्यातही काहीतरी वेगळी भेळ चाखायला मिळेल असं वाटण्यासारखी स्थिती आहे.

या सर्वांचा सरताज सध्याच्या घडीला तरी ' ब्लॅक ' आहे. संजय लीला भन्साळी (खूप अपेक्षा), राणी मुखजीर् (प्रचंड अपेक्षा), अमिताभ बच्चन (बऱ्यापैकी अपेक्षा), स्टोरी (प्रचंड अपेक्षा) आदि विविध आकार-प्रकारच्या अपेक्षांचं जबर ओझं निर्माण झालं. हिरॉइन ऐकू-बोलू-पाहू शकत नाही, हिरो सत्तरीच्या जवळ जाणारा अशा धाडसी थीम्स हॉलिवुडमध्ये नवीन नसतील, पण इथल्या फिल्म इंडस्ट्रीत ही शब्दश: क्रांती ठरणार आहे. असा सिनेमा ज्या कुणाला करावासा वाटतो, त्याच्या कल्पकतेचं आणि धाडसाचं कौतुक आहे. पण ' खामोशी ' त नाना पाटेकरसारख्याला (अप्रतिम!) मूकाभिनय करायला लावणाऱ्या आणि शाहरुखला घेऊन ' देवदास ' काढण्याची कल्पना करू शकणाऱ्या भन्साळीसाठी धाडस नवीन नाही. अंध आणि मूकबधीर मिशेल मॅकनॉली (राणी) आणि तिला नवी दिशा-प्रकाश दाखवू पाहणाऱ्या देबराज साहनीची (अमिताभ) ही कथा विख्यात हेलेन केलरच्या आयुष्याशी सार्धम्य साधणारी असू शकेल किंवा नसेलही. (भन्साळीच्या सिनेमाविषयी अशी सावध विधानंच करावी लागतात.) चार फेब्रुवारीला रिलीज होणाऱ्या ' ब्लॅक ' मध्ये चांगलं ओपनिंग देण्याची क्षमता आहे.

चार फेब्रुवारीलाच आणखी एक वेगळा सिनेमा रिलीज होतोय. ' शब्द '. संजय दत्त, ऐश्वर्या राय आणि झायेद खान अशी कास्ट असलेला हा सिनेमा दिग्दशिर्त केलाय लीना यादव या महिलेनं. थीम पुन्हा मेनस्ट्रीम सिनेमापेक्षा वेगळी आहे. संजय दत्त हा लेखक, त्यानं नुकत्याच लिहिलेल्या कादंबरीचा पार विचका झालाय, नवी कादंबरी लिहायची तर काहीतरी इंटरेस्टिंग, चमचमीत द्यायला हवं. एक कल्पना डोक्यात येते, कादंबरी ' जगायची ' आणि जगण्यातल्या अनुभवातूनच कादंबरी लिहायची, असा खेळ. त्यासाठी तो त्याच्या बायकोला - ऐश्वर्या रायला त्यांचा मित्र झायेद खानशी चक्क अफेअर करायला लावतो. हे सगळं किती थ्रिलिंग, असं काहीतरी सहज खपेल, या वेडगळ विचारानं तो हे करतो खरा, पण ऐश्वर्या झायेदच्या खरोखरच प्रेमात पडू लागल्यावर गोची होते. शेवटी त्याचा हा खेळ आणि कादंबरीही विचित्र वळण घेते, पण तोवर परिस्थिती त्याच्या हाताबाहेर गेलेली असते. फिल्म इंडस्ट्रीत महिला दिग्दर्शक फार नाहीत, तशात लीना यादवनं पदार्पणातच धाडसी विषय निवडलाय. पारंपरिक (अनेक अर्थांनी) प्रेक्षकांच्या कदाचित ही थीम गळी उतरणार नाही, पण निव्वळ कुतूहलमूल्याच्या जोरावर त्यांतलेच अनेकजण सिनेमा पाहतील.

वय वाढूनही आकलनशक्ती लहान मुलाचीच राहिलेलं कॅरॅक्टर यापूवीर् अनिल कपूर आणि हृतिक रोशननं साकारलंय. चांगल्या भूमिका मिळाल्याने आत्मविश्वास वाढलेल्या अजय देवगणनंही हा नवा फॉर्म हाताळायचं ठरवलं. ' मैं ऐसा ही हूँ ' या हॅरी बावेजाच्या आगामी सिनेमात अजय देवगणबरोबर असतील ईशा देओल आणि सुश्मिता सेन. प्रोमोज बघताना असं वाटतं की अजयला ही भूमिका करताना फारच त्रास झाला असावा! पण प्रामाणिकपणा, सचोटी आणि सातत्य या गुणत्रयीच्या जोरावर अजयनं यापूवीर्ही अवघड आव्हानं निभावून नेलीयेत. अर्थात ' ईश्वर ' नंतर अनेक वर्षांनी राकेश रोशननं ' कोई मिल गया ' त हा अवघड फॉर्म घेतला. त्याचं यश बघूनच हॅरी बावेजा या वाटेला गेला असणार हे उघडच आहे. धोका इतकाच आहे, की ' मैं ऐसा ही हूँ ' यशस्वी झाल्यास इतर अनेक ऐऱ्यागैऱ्यांच्या नजरा या वेगळ्या फॉर्मकडे वळतील आणि त्याची पार वाट लागेल.

पूर्व युरोपातल्या एका देशात भरपूर वयाचा बाप्या नि अल्लड टीनएजर पोर यांचा रोमान्स ; त्या देशात अचानक यादवी सुरू होते नि त्याबरोबरच दोन्ही लव्हबर्ड्सची ससेहोलपट अशी अचाट थीम हिंदी सिनेमात घेतलेली कुणी कधी ऐकलीये ? पण (चक्क चक्क) सुहेल खान दिग्दशिर्त आणि सलमान खान स्टारर ' लकी ' चं हे मुख्य कथानक आहे. कदाचित पूर्व युरोप, यादवी वगैरे संदर्भांची पार वाट लागलेली असेल, कदाचित सुहेल आणि सलमानने खरोखरच जीव ओतून काम केलंही असेल. पण हे दोघे असा काही विचार करू शकतात हेच एक नवल आहे.

हा लेख प्रसिद्ध होईपर्यंत ' किस्ना ' आणि ' पेज थ्री ' हे दोन वेगळे सिनेमे प्रदशिर्त झालेले असतील. ' किस्ना ' आधीच्या घईपटांपेक्षा वेगळा आहे. ' पेज थ्री कल्चर ' ला हात लावण्याचं धाडस मधुर भांडारकरच्या आधी कुणी तितक्याशा गांभीर्यानं केलेलं नाही. एकंदरित काय, तर साच्यातल्या सिनेमांबरोबरच काही वेगळे वाटणारे, वेगळा अनुभव देणारे सिनेमे येताहेत. ' स्वदेस ' हो-नाही करत स्वीकारणारा भारतीय सिनेमा त्यामुळे एक इंचही पुढे सरकत असेल, तर तेही नसे थोडके.

सिद्धार्थ खांडेकर

 
</text>
</doc>
