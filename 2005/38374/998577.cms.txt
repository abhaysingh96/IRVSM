<doc>
<docno>998577.cms.txt</docno>
<text>
 
महाराष्ट्र
जयराम देसाई यांना 'गुलाबराव पाटील गौरव पुरस्कार'
[ Saturday, January 22, 2005  10:30:05 pm]


म. टा. वृत्तसेवा

सांगली : सहकार क्षेत्रातील दिवंगत नेते गुलाबराव पाटील यांच्या 16 व्या पुण्यतिथीनिमित्त पुण्याचे ज्येष्ठ पत्रकार जयराम देसाई यांना ' गुलाबराव पाटील गौरव पुरस्कार ' विधान परिषदेचे सभापती शिवाजीराव देशमुख यांच्या हस्ते देण्यात आला. सात हजार रुपये रोख व स्मृतीचिन्ह असे या पुरस्काराचे स्वरुप आहे. या कार्यक्रमाच्या अध्यक्षस्थानी शिवाजी विद्यापीठाचे कुलगुरू डॉ. माणिकराव साळुंखे होते.

गुलाबराव पाटील मेमोरियल ट्रस्टचे अध्यक्ष पृथ्वीराज पाटील यांनी स्वागतपर भाषणात ट्रस्टतफेर् राबविल्या विविध सामाजिक उपक्रमांची माहिती दिली. तसेच गुलाबराव पाटील होमिओपॅथिक मेडिकल कॉलेजच्या प्रगतीचा त्यांनी आढावा घेतला. अॅलोपथी व आयुवेर्दाप्रमाणेच होमिओपथीचे शिक्षण घेतलेल्यांनाही सरकारी सेवेत काही प्रमाणात जागा देण्यात याव्यात, अशी मागणीही त्यांनी यावेळी केली. जयराम देसाई यांच्या कार्याची ओळख त्यांनी करून दिली.

जागतिकीकरणामुळे परदेशातील बँका भारतात येऊ पाहत आहेत, अशावेळी सहकारी बँकांना कर्जावरील व्याजदराचा फेरविचार करावा लागेल, असे सांगून, व्याजाच्या दुष्टचक्रातून सहकारी संस्था व शेतकऱ्यांची मुक्तता करण्याची गरज आहे, असे शिवाजीराव देशमुख यांनी नमूद केले.

कुलगुरू डॉ. साळुंखे यांनी शिवाजी विद्यापीठही सहकार क्षेत्रातील सुधारणा, उणिवा आणि उपाययोजना याबाबत अभ्यास करीत आहे, अशी माहिती दिली.

राष्ट्रीय पातळीवरील प्रदर्शन

भारती विद्यापीठाच्या येथील मॅनेजमेंट इन्स्टिट्यूटच्या वतीने येत्या 18 ते 28 फेब्रुवारी अखेर अखिल भारतीय पातळीवरील पुस्तक प्रदर्शन भरविण्यात येणार आहे. इन्स्टीट्यूटचे संचालक डॉ. नितीन नाईक यांनी ही माहिती दिली. या प्रदर्शनात 80 स्टॉल्स असतील. या प्रदर्शनाची तयारी गेले दोन महिने सुरू असून 80 टक्के स्टॉल्सची नोंदणी झाली आहे, असे ते म्हणाले. सर्व भाषांतील व विषयांतील पुस्तकांचा प्रदर्शनात समावेश असेल. भारतातील नामवंत प्रकाशक मंडळी त्यांची पुस्तके प्रदर्शनात ठेवणार आहेत. प्रदर्शनाचे उद्घाटन ज्येष्ठ अभिनेते सदाशिव अमरापूरकर यांच्या हस्ते होईल, असे त्यांनी सांगितले. प्रदर्शनाच्या निमित्ताने भारती फिल्मोत्सव, विविध साहित्यिक कार्यक्रम आणि पुस्तकांच्या प्रकाशनांचे कार्यक्रम होतील. या पुस्तक प्रदर्शनास किमान 5 लाख लोक भेट देतील असा आमचा अंदाज आहे असेही डॉ.नाईक यांनी नमूद केले.

 
</text>
</doc>
