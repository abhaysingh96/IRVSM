<doc>
<docno>998594.cms.txt</docno>
<text>
 
महाराष्ट्र
उत्तर महाराष्ट्र विद्यापीठाच्या नामकरणाचा वाद
[ Saturday, January 22, 2005  11:01:04 pm]


संजय झेंडे

धुळे : उत्तर महाराष्ट्र विद्यापीठाच्या नामकरणाचा प्रश्न वादाच्या भोवऱ्यात सापडण्याची शक्यता निर्माण झाली आहे. विद्यापीठाचे साने गुरुजी खान्देश विद्यापीठ असे नामकरण करावे, यासाठी धुळे आणि नंदूरबार जिल्ह्यांत हालचाली सुरु झाल्या असताना, जळगाव जिल्ह्याचे नेते आणि राज्याचे कॅबिनेट मंत्री सुरेश जैन यांनी विद्यापीठाचे कवयत्री बहिणाबाई चौधरी विद्यापीठ असे नामकरण व्हावे, यासाठी मुख्यमंत्र्यांकडे आग्रह धरल्याची चर्चा आहे.

राज्य सरकारने नागपूर आणि अमरावती विद्यापीठांना अनुक्रमे राष्ट्रसंत तुकडोजी महाराज आणि संत गाडगेबाबा यांची नावे देण्याचा निर्णय विधीमंडळाच्या हिवाळी अधिवेशनात जाहीर केला. तेव्हापासून उत्तर महाराष्ट्र विद्यापीठाच्या नामकरणाचा प्रश्न ऐरणीवर आला आहे. खान्देश म्हणून ओळखल्या जाणाऱ्या जळगाव, धुळे आणि नंदूरबार या तीन जिल्ह्यांचा अंतर्भाव उत्तर महाराष्ट्र विद्यापीठाच्या कार्यक्षेत्रात होतो. सुमारे 150 महाविद्यालये , 40 संस्था आणि 90 हजाराच्या आसपास विद्याथीर् विद्यापीठाशी संबंधित आहेत. जळगाव जिल्ह्यातील रहिवासी असलेल्या कवयत्री बहिणाबाई चौधरी यांचे मराठी साहित्यातील योगदान सर्वश्रुत आहे. त्यामुळे त्यांचे नाव विद्यापीठास द्यावे, अशी मागणी करणारा मोठा वर्ग खान्देशात आहे.

जळगाव जिल्ह्यातील अमळनेर आणि संपूर्ण खान्देश कर्मभूमी असलेल्या साने गुरुजींचे नाव विद्यापीठास द्यावे, अशी मागणी करणाराही वर्ग मोठा आहे. बी.ए. झाल्यानंतर साने गुरुजी खान्देशात अमळनेरला आले. प्रारंभी तत्वज्ञान मंदिरात वास्तव्य केल्यानंतर त्यांनी प्रताप हायस्कूलमध्ये शिक्षक म्हणून काम करण्यास प्रारंभ केला. पुढे सुमारे अठरा वर्षांच्या कालखंडात त्यांनी काँग्रेस आणि खादीचा प्रचार करण्याचे काम खान्देशात केले. त्यांना सन 1932 आणि 1936 मध्ये तुरुंगवास झाला. ती शिक्षा त्यांनी धुळ्याच्याच कारागृहात भोगली. याच कालावधीत त्यांनी आचार्य विनोबा भावे यांची गीता प्रवचने आपल्या संुदर हस्ताक्षरात शब्दबध्द केली केली. गुरुजींच्या अनेक कथा, शेवटची पत्रे याच भूमीत लिहिली गेली आहेत. त्यामुळे साने गुरुजींवर पेम करणारी, त्यांच्याविषयी प्रचंड आदर असलेली असंख्य मंडळी खान्देशात आहेत. ज्येष्ठ सहकार महषीर् पी. के. अण्णा पाटील यांनी आपल्या शहादा येथील शैक्षणिक संस्थेस साने गुरुजींचे नाव दिले आहे. जळगाव जिल्ह्यातील फैजपूर-सावदा येथे वास्तव्यास असलेले ज्येष्ठ नेते मधुकरराव चौधरी साने गुरुजींचे अनुयायी म्हणून ओळखले जातात. साने गुरुजींच्या हस्तलिखितांचा सर्वात मोठा संग्रह असलेले जळगावचे उत्तर महाराष्ट्र विद्यापीठ हे कदाचित एकमेव विद्यापीठ असावे. त्यामुळे उत्तर महाराष्ट्र विद्यापीठाचे साने गुरुजी खान्देश विद्यापीठ नामकरण करावे, अशी मागणी सन 1999-2000 या साने गुरुजींच्या जन्मशताब्दी वर्षात प्रथम करण्यात आली. नागपूर आणि अमरावती विद्यापीठास प्रगतीशील आणि क्रांतीकारी विचाराच्या व्यक्तींची नावे देण्यात आली आहेत. त्याच परंपरेचे पालन साने गुरुजींचे नाव उत्तर महाराष्ट्र विद्यापीठास देऊन करण्यात यावे, अशी धारणा खान्देशातील काही मंडळींची आहे. ज्येष्ठ अभ्यासक आणि प्रसिध्द वक्ते डॉ. एम. बी. शहा, ज्येष्ठ नेते, स्वातंत्र्यसैनिक व्यंकटराव रणधीर, प्राचार्य जे. जी. खैरनार, माजी आमदार जयवंतराव ठाकरे, प्रा. पी. डी. दलाल, प्रा. शरद पाटील, अविनाश पाटील आदी मंडळींनी पुढाकार घेऊन नामकरणासाठी प्रयत्न सुरु केले आहेत. या मंडळींना धुळे आणि नंदूरबार जिल्ह्यातील काही राजकीय नेत्यांचा पाठिंबा आहे. नामकरणासाठी पाठपुरावा करण्यापेक्षा विद्यापीठाचा दर्जा वाढावा, नवनवीन अभ्यासक्रम सुरु व्हावेत, यासाठी शक्ती खर्च करण्याची आवश्यकता असल्याचे मत असलेला वर्गही खान्देशात आहे.

जळगावचे नेते सुरेश जैन यांचा मंत्रिमंडळात प्रभाव असल्यामुळे ते कवयत्री बहिणाबाई चौधरी विद्यापीठाची ही मागणी रेटून धरतील आणि आपले वजन वापरुन ती मागणी पदरात पाडून घेण्यासाठी प्रयत्न करतील. यामुळे जळगाव जिल्ह्यातील बहुसंख्य लेवा पाटील समाजात त्यांचे महत्व वाढण्यास मदत होईल. त्यामुळे नामकरणाचा निर्णय घेण्यापूवीर् मुख्यमंत्र्यांनी नामकरणांच्या अन्य प्रवाहांची दखल घ्यावी. बहिणाबाई आणि साने गुरुजी या दोन्ही व्यक्तिमत्वांबद्दल खान्देशात प्रचंड आदर असल्यामुळे या प्रश्नामुळे कटुता निर्माण न होता आणि राजकीयकरण न होता प्रश्न हाताळण्याचे कौशल्य मुख्यमंत्र्यांनी दाखवावे, अशी अपेक्षा व्यक्त करण्यात येत आहे.

 
</text>
</doc>
