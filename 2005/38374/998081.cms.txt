<doc>
<docno>998081.cms.txt</docno>
<text>
 
महामुंबई
दीपक पांडेंवर अद्याप आरोपपत्र नाही
[ Saturday, January 22, 2005  12:10:00 am]


म. टा. प्रतिनिधी

मुंबई : आपल्या आयएएस पत्नीस मारहाण करण्याचा वहीम असलेले राज्यपालांचे माजी एडीसी दीपक पांडे यांच्यावर अद्यापही पोलिसांनी आरोपपत्र ठेवलेले नाही. वास्तविक गुन्हा नोंदवल्यापासून 90 दिवसांत आरोप ठेवणे आवश्यक असताना ही चालढकल का, असा प्रश्ान् उपस्थित होत आहे.

पांडे यांना दोन महिन्यांपूवीर् , 20 नोव्हेंबर 2004 रोजी निलंबित करण्यात आले आहे. आयएएस अधिकारी असलेली त्यांची पत्नी निधी यांनी पांडे यांच्याकडून शारीरिक तसेच मानसिक छळ केला जात असल्याची तक्रार एप्रिल 2004 मध्ये केली होती. मात्र, त्या वेळेस या तक्रारीची विशेष दखल घेतली गेली नव्हती. अखेर काही महिला आयएएस अधिकाऱ्यांनी त्यात लक्ष घालून पोलिस महासंचालक के. के. कश्यप यांची ऑक्टोबर 2004 मध्ये भेट घेतल्यानंतर दीपक पांडे यांच्या विरोधात अहवाल तयार करण्यात आला.

पांडे यांच्यावर विष्णू पाटील या वाहतूक पोलिसाचा छळ करण्याचा आरोपही आहेच. वाहन चालवताना मोबाइलवर बोलू नये या नियमाचा भंग केल्याबद्दल पाटीलनी पांडे यांना हटकले होते, त्याचा राग येऊन पांडे यांनी पाटील यांना राजभवनाबाहेर तीन दिवस उन्हात ओणवे उभे राहण्याची ' शिक्षा ' दिली होती.

पांडे यांचे वर्तन इतके उद्दाम व बेकायदा असताना त्यांच्याबाबत अहवाल करण्यासही सहा महिने जावे लागले आणि आता आरोपपत्र दाखल करण्यात पोलिस चालढकल करत आहेत. यामागे आयपीएस अधिकाऱ्यांची लॉबी असल्याच्या प्रतिक्रिया व्यक्त होत आहेत. येत्या 30 दिवसांत पांडे यांच्यावर आरोपपत्र दाखल झाले नाही, तर हे प्रकरण नियमानुसार रद्दबातल होईल. दुसरे म्हणजे निलंबित झाल्यानंतरही पांडे राजभवन येथेच मुक्कामास असल्याने अखेर निधी यांनीच बदली मागून घेऊन रत्नागिरी येथे पदभार सांभाळला आहे.

 
</text>
</doc>
