<doc>
<docno>998526.cms.txt</docno>
<text>
 
संवाद
वाळवंटातलं ओअसिस
[ Saturday, January 22, 2005  08:38:37 pm]


बझार गेट भागात भाटियांची दाट वस्ती होती. त्याला ' भाटिया वाडी ' म्हणायचे. या भागातल्या लोकांसाठी महापालिकेनं झाडं लावली आणि पुढे उद्यानही बांधलं. हे उद्यान व्हिक्टोरिया टमिर्नस (व्हीटी) स्टेशनच्या दारात होतं. म्हणून साहेब लोकांचा आग्रह असा की, या भागाला ' व्हिक्टोरिया स्क्वेअर ' म्हणावं. पण महापालिकेतल्या नेटिवांचा त्याला विरोध होता. महापालिकेच्या एका सभेत हा विरोध उफाळून वर आला आणि पालिकेनं साहेबाचा विरोध झुगारून या बागेचं नाव भाटिया बाग असं करूनही टाकलं. मुंबईकरांनी साहेबाच्या सत्तेला दिलेला हा पहिला दणका.

बोरिबंदर स्टेशनचा परिसर... सूर्य उगवल्यापासून मध्यरात्र उलटेपर्यंत सर्वत्र लाखो माणसं, हजारो मोटारी, टॅक्स्या, बेस्ट बसेस आणि हातगाड्या यांच्या आवाजाचा प्रचंड कोलाहल. चित्रविचित्र कर्णकर्कश आवाज असे की, आपलाच आवाजही आपल्याला ऐकू येणार नाही, अशी स्थिती... त्यातच वसलेली भाटिया बाग... वाळवंटातल्या हिरवळीसारखी. आजुबाजूला काँक्रिटचं जंगल आणि त्यातच वाहतुकीच्याच एका मोठ्या बेटावर वसलेली, लोखंडी गजांआड उभी राहिलेली ही भाटिया बाग. तशी ही इतर बागांसारखीच महापालिकेची एक बाग. पण तिचं महत्त्व तितकंच नाही. जेव्हा मुंबईचा विकास सुरू झाला होता, तेव्हापासून भाटिया बाग बहरलेली आहे. तिचा आकार थोडा आक्रसला खरा, पण अस्तित्त्व टिकून राहिलं आणि नावही तेच राहिलं.

आसपास कानठळ्या बसवणारा गोंधळ चालू असताना भाटिया बागेत कोणत्याही वेळी पाच-पंचवीस श्रमजीवी डोक्याखाली हात मुडपून निवान्त पहुडलेले दिसतील. बागेच्या सभोवती झाडांची इतकी दाटी की, सूर्याच्या दाहक किरणांना आणि बाहेरच्या आवाजालाही इथं प्रवेश करण्यास मनाई. सकाळपासून रात्रीपर्यंत भाटिया बागेतलं वातावरण शांत आणि प्रसन्नच राहतं. बागेत झाडं, झुडुपं आणि हिरवळ यांच्यापलिकडे काहीच नाही. आत बांधलेल्या छोट्या पायवाटांच्या दुतर्फा बाकं टाकलेली आहेत. त्यावर माणसं झोपलेली नसली, तर कुत्र्यांची विश्रांती चालू असते. रात्री बागेच्या पलीकडे फिरत्या खाणावळी चालू होतात. ते काम जवळपास सूयोर्दयापर्यंत चालतं. पहाटे त्यांचं सामान बागेच्या कुंपणावरून आत फेकलं जातं. ते तिथं सुरक्षित राहतं. बाहेर धामधूम अशी की, या बागेत काही चोरी करावी, असं चोरट्यांच्याही मनाला शिवत नसावं.

गेली कित्येक वर्षं ही बाग अशीच आहे. तिला ' भाटिया ' हे नाव मिळालं. हे भाटिया कुणी व्यक्ती नव्हेत. राजस्थानातून मुंबईत उपजीविकेसाठी आलेल्या एका समाजाचं हे नावं. ही भाटिया मंडळी व्यवसायानं व्यापारी. त्यामुळे पैसेवाली. गोकुळदास तेजपाल, जीवराज बाळू, जयराम शिवगी असे एकाहून एक नावाजलेले भाटिया मुंबईत व्यापार उदिमासाठी आले आणि इथेच रुळले व रुजले. 1803 मध्ये मुंबई किल्ल्याची तटबंदी कोसळली. 1830 साली मुंबई बंदरात आगबोटी आल्या आणि बेटांचा विकास झपाट्यानं सुरू झाला. 1833 मध्ये टाऊन हॉलची उभारणी झाली. 1836 मध्ये बॉम्बे चेंबर्स ऑफ कॉमर्सची स्थापना झाली. 1838 मध्ये कॉजवे झाला आणि सात बेटं बुजून सलग मुंबई तयार झाली. 1853 मध्ये मुंबई ते ठाणे रेल्वे धावली. 1854 मध्ये पहिली कापड गिरणी धडधडू लागली. 1857 मध्ये मुंबई विद्यापीठ वसलं आणि 1863 मध्ये मुंबई-पुणे रस्ता तयार झाला. तीस वर्षांत मुंबईचं रुप झपाट्यानं पालटत असताना मुंबईत पारसी, कच्छी, लोहाणा, भाटिया, बोहरा आदी समाजाचे लोक येत होते. मुंबई गोदीपासून बोरिबंदर स्टेशनपर्यंत त्याची वस्ती होत राहिली. ही मंडळी श्रीमंत होती. पुढे मलबार हिल नावारुपाला आलं आणि श्रीमंतांची बिऱ्हाडं तिथे हालली. तोपर्यंत हाच भाग ' उच्चभ्रू ' मानला जायचा.

बझार गेट भागात भाटियांची दाट वस्ती होती. त्याला ' भाटिया वाडी ' म्हणायचे. या भागातल्या लोकांसाठी महापालिकेनं झाडं लावली आणि पुढे उद्यानही बांधलं. हे उद्यान व्हिक्टोरिया टमिर्नस (व्हीटी) स्टेशनच्या दारात होतं. म्हणून साहेब लोकांचा आग्रह असा की, या भागाला ' व्हिक्टोरिया स्क्वेअर ' म्हणावं. गोऱ्यांनी ते नाव प्रचलितही केलं. पण महापालिकेतल्या नेटिवांचा त्याला विरोध होता. महापालिकेच्या एका सभेत हा विरोध उफाळून वर आला आणि पालिकेनं साहेबाचा विरोध झुगारून या बागेचं नाव भाटिया बाग असं करूनही टाकलं. साहेबानंही लोकभावना लक्षात घेऊन भाटिया बाग स्वीकारली आणि व्हिक्टोरिया स्क्वेअर नकाशावरून कायमचं गेलं. मुंबईकरांनी साहेबाच्या सत्तेला दिलेला हा पहिला दणका.

मुंबईत उपजीविकेसाठी आलेल्या वेगवेगळ्या समाजाच्या नावांचे मोहल्ले तयार झाले. मलबार हिल, कामाठीपुरा, लोहार गल्ली, तशीच ही भाटिया बाग. आता इथं भाटिया मंडळी अभावानंच आढळतात. तरी त्यांच्या जुन्या अस्तित्त्वाची साक्ष देणारा कबुतरखाना, जुनं दगडी कारंजं, भाटिया हॉल वगैरे आहेतच. ब्रिटिशांनी भाटिया बाग मात्र देखणी केली. गोऱ्या साहेबांना बॉटल पाम हे नारळीसारखं वाढणारं झाड फार आवडायचं. भाटिया बागेत अशी अनेक बॉटल पाम गोऱ्यांच्या आवडीचं प्रतिक बनून उभी आहेत. पूवीर् इथं बग्गीतून मडमा फिरायला येत आणि भाटिया बागेत आपल्या नवऱ्यांसमवेत दोन घटका अंमळ प्रेम करत. आता त्याच बाकांवर श्रमजीवी विश्रांती घेतात आणि गर्दुले ' दम ' मारतात. पलीकडेच पोलिस स्टेशन आहे. त्यातल्या पोलिसांना कधी अचानक आपल्या कर्तव्यांची आठवण येते आणि झोपलेल्या जीवांवर काठीचे रट्टे पडतात व ' शॉट ' घेणाऱ्याचा हात अगतिकपणे खिशातील उरलेल्या नोटा शोधू लागतो. पुन्हा सारं शांत शांत.

मुंबईतली कामगार चळवळ जोरात होती, तेव्हा याच भाटिया बागेत छोट्या कंपन्यांच्या कामगारांच्या युनियन्सच्या मिटिंगा भरत. समोरच्या दहा-वीस कामगारांनाच लाखोंचा जमाव समजून स्थानिक नेते तारस्वरात भाषणं करत आणि क्रांतीची हाक देत. समोरचे कामगार या नेत्यांमध्येच मार्क्स आणि माओला बघत. कामगार चळवळ संपली. नेते कुठे गेले कुणास ठाऊक... कामगार क्रांतीच्या घोषणा देणारे कामगार आज हाताला काम नाही म्हणून त्यांचीच उशी करून त्याच भाटिया बागेत विश्रांती घेताना दिसतात.

भ्रमरछंदी

 
</text>
</doc>
