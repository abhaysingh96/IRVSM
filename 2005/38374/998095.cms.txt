<doc>
<docno>998095.cms.txt</docno>
<text>
 
महामुंबई
मुंबईतील वाढते ढिगारे टाकायचे कुठे?
[ Saturday, January 22, 2005  12:14:11 am]


म. टा. प्रतिनिधी

मुंबई : एमयूटीपीअंतर्गत सुरू झालेली रस्त्यांची कामे तसेच ठिकठिकाणी सुरू असलेली बेसुमार बांधकामे व पुनर्बांधणीचे प्रकल्प यामुळे मुंबईच्या डम्पिंग ग्राऊन्डवर ओतल्या जाणाऱ्या बांधकामांच्या ढिगाऱ्यांमध्ये (डेब्री) गेल्या काही महिन्यात मोठ्या प्रमाणात वाढ झाली आहे. त्या तुलनेत डम्पिंग ग्राऊन्डची क्षमता मात्र संपत चालली असल्याने महापालिकेपुढे मोठा प्रश्न उभा राहत आहे. त्यामुळेच मालवणी येथील झोपड्यांनी भरलेला 21 एकरचा भूखंड महापालिकेच्या ताब्यात आल्यास तेथे हे ढिगाऱ्यांचे ट्रक रिकामे करता येतील, अशी आशा पालिकेला वाटत आहे.

मुंबईत दररोज 7800 टन इतका कचरा जमा होतो. पूवीर् सात हजार टन कचऱ्यामध्ये दीड हजार टन डेब्रिजचे प्रमाण असायचे. आता मात्र एकूण कचऱ्याचे प्रमाणही वाढले आहे आणि त्यातील डेब्रिजचे प्रमाण तर 30-40 टक्क्यांपर्यंत गेले आहे. हे ढिगारे डम्पिंग ग्राऊन्डवर पडले की, त्याचे विघटन शक्य नसते. त्यामुळे डम्पिंग ग्राऊन्डची उंची वाढत जाते व कचऱ्याची विल्हेवाट लावण्यासाठी क्षेत्रफळ कमी कमी होत जाते. मुंबईत जुन्या इमारतींमध्ये होणाऱ्या छोट्या-मोठ्या दुुरुस्तीच्या कामातील ढिगारे कचराकुंड्यांपाशी किंवा इतरत्र टाकतात. त्यांना डम्पिंग ग्राऊन्डपर्यंत हे ढिगारे वाहून नेण्याचा खर्च परवडत नाही. मात्र त्याचबरोबर मोठ्या बांधकामांच्या साईटवरून निघणारे ढिगारे कित्येक टनांवारी असतात. त्यासाठी 60 रुपये प्रतिटन इतकी फी आकारली जाते. मात्र सरकारी यंत्रणांकडे त्यासाठी इतका आग्रह धरला जात नव्हता. आता मात्र या यंत्रणांची कामे वाढल्यामुळे त्यांच्याकडूनही फी वसूल करण्यात येणार आहे.

मुंबईत सध्या तीन डम्पिंग ग्राऊन्ड अस्तित्त्वात आहेत. त्यापैकी देवनारचे डम्पिंग ग्राऊन्ड हे तर पाऊणशे वषेर् जुने आहे आणि ते आता तीन-चार वषेर्च उपयोगात आणले जाऊ शकते. देवनार डम्पिंग ग्राऊन्डचे क्षेत्रफळ 100 हेक्टर असले, तरी त्यावरही अतिक्रमणे आहेतच. गोराईला 16 हेक्टर व मुलुंड येथे 20 हेक्टर इतकीच जागा डम्पिंग ग्राऊन्डसाठी वापरता येते. कांजूरमार्ग येथे नवीन डम्पिंग ग्राऊन्ड उभारण्याचे प्रकरण सध्या कोर्टात आहे. मुलुंड-ऐरोली नाक्याजवळ आणखी एक डम्पिंग ग्राऊन्ड उभारण्याचाही विचार होता. मात्र त्यास पूर्व उपनगरातून प्रचंड विरोध झाला. आधीच मुलुंड येथे एक डम्पिंग ग्राऊन्ड असून त्याचा त्रास मुलुंड-ठाणे दोन्ही उपनगरातील रहिवाशांना होत आहे. त्यामुळे किमान हे ढिगारे ओतण्यासाठी वेगळ्या डम्पिंग ग्राऊन्डची गरज आहे.

त्यादृष्टीने मालवणीत तब्बल 8 हजार झोपड्यांनी व्यापलेला 21 एकरचा भूखंड डेब्रिज ओतण्यासाठी मिळावा, यासाठी महापालिकेने प्रयत्न सुरू झाले आहेत. हा भूखंड जिल्हाधिकाऱ्यांच्या मालकीचा असून त्यांना तो अतिक्रमणमुक्त ठेवणे कठीण जाते. शिवाय तेथे आजूबाजूला लोकवस्तीही नाही. जिल्हाधिकाऱ्यांचीही हा भूखंड पालिकेकडे सुपूर्द करण्याची तयारी आहे. आतापर्यंत राज्य सरकारकडून डम्पिंग ग्राऊन्डच्या प्रश्नावर पालिकेस विशेष सहकार्य मिळालेले नाही, आता तरी ते मिळावे, अशी पालिकेची अपेक्षा आहे.

 
</text>
</doc>
