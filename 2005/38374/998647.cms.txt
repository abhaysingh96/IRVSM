<doc>
<docno>998647.cms.txt</docno>
<text>
 
महाराष्ट्र
नाट्यसंमेलनाआधी वादांची नांदी!
[ Saturday, January 22, 2005  11:39:25 pm]


म. टा. वृत्तसेवा

डोंबिवली : डोंबिवलीत 29 व 30 जानेवारीला होत असलेल्या नाट्यसंमेलनाच्या सुकाणू समितीच्या मनमानी कारभारामुळे कल्याण-डोंबिवली परिसरातील नाट्यनिर्माते, कलाकार व नाट्यप्रेमींमध्ये असंतोष पसरला आहे. सुकाणू समितीच्या ' हम करे सो ' वृत्तीमुळे हे नाट्यसंमेलन वादग्रस्त ठरण्याची शक्यता आहे.

डोंबिवली शहरात होणारे नाट्यसंमेलन नाट्यपरिषदेच्या कल्याण व डोंबिवली शाखांच्या संयुक्त विद्यमाने होणार आहे. त्यासाठी सिडकोचे अध्यक्ष नकुल पाटील, महापौर हरिश्चंद पाटील इत्यादींसह कल्याण-डोंबिवली शहरातील प्रमुख नागरिक व नाट्यपरिषद शाखांची एक समिती तयार करण्यात आली. त्या समितीमार्फत नाट्यसंमेलनाची तयारी होणे अपेक्षित होते. प्रत्यक्षात मात्र ठरलेली समिती फक्त कागदावरच राहिली व दुसरी सुकाणू समिती करण्यात आली. या समितीने डोंबिवलीचे नाट्यसंमेलन म्हणजे आपलेच खाजगी संमेलन असल्याच्या थाटात कारभार चालवल्याचा आरोप होत आहे. नेमण्यात आलेल्या पदाधिकाऱ्यांना एकाही बैठकीस बोलाविण्याचे सौजन्य या समितीने दाखविले नाही. परिणामी वर्षानुवषेर् नाट्यपरिषदेचे काम करणाऱ्या कार्यर्कत्यांत नाराजी आहे.

डोंबिवलीत होणारे नाट्यसंमेलन , ' नाट्यरंग ' या खाजगी संस्थेमार्फत करण्याचे आधी ठरले होते. परंतु नाट्यसंमेलन हे अखिल भारतीय नाट्यपरिषदेच्या मार्गदर्शनाखाली करावे लागते हे समजल्यानंतर मात्र या मंडळींनी नाट्यपरिषदेचा आधार घेतला पण तोही कुंकवापुरता. प्रत्यक्षात मात्र नाट्यपरिषदेच्या स्थानिक कार्यर्कत्यांना विश्वासात न घेताच निर्णय घेतले जात आहेत.

या संमेलनासाठी डोंबिवलीत राहाणाऱ्या दूरदर्शन मालिकांच्या एका निर्मात्याने मोठ्या मदतीची तयारी दर्शविली होती. परंतु मदत नकोच, तुम्हाला नाट्यसंमेलनात प्रवेशही देणार नाही अशी उद्दाम भाषा वापरण्यात आली. विशेष म्हणजे या निर्माते असलेल्या डॉक्टरांना नाशिक साहित्य संमेलनात मात्र मोठ्या मानाने बोलाविण्यात आले आहे. परंतु डोंबिवलीकरांना मात्र त्यांचा विटाळ आहे. त्यांच्यावर गुन्हे दाखल असून न्यायालयात खटले असल्याचे सांगण्यात आले!

नाट्यसंमेलनास नेहमी मोफत प्रवेश असतो. परंतु या नाट्यसंमेलनासाठी कमीत कमी 100 ते 200 रुपये प्रवेश शुल्क ठेवण्यात आल्याने नाट्यरसिक संतप्त झाले आहेत. नाट्यसंमेलनात नाट्यरसिकांना मोफत प्रवेश देण्यासाठी सरकार 25 लाखाचे अनुदान देते. परंतु डोंबिवली नाट्यसंमेलनास मात्र जबरदस्तीने प्रवेश शुल्क घेतले जात असल्याने शासनाने आपले अनुदान परत मागावे अशीही मागणी नाट्यरसिक करू लागले आहेत.

हे संमेलन स्थानिक नाट्य चळवळ वाढीसाठी परिणामकारक ठरावे अशी अपेक्षा व्यक्त केली जात असतानाच या संमेलनाच्या उद्घाटन व समारोपास नाट्यक्षेत्रातील एकाही महनीय व्यक्तीला पाचारण करण्यात आलेले नाही.

 
</text>
</doc>
