<doc>
<docno>998150.cms.txt</docno>
<text>
 
महाराष्ट्र
मुलाने केली आईची हत्या?
[ Saturday, January 22, 2005  12:45:50 am]


म. टा. प्रतिनिधी

ठाणे : शहरातील कोपरी येथील साईदर्शन इमारतीत राहणाऱ्या सुहासिनी मधुकर साटम ( 65) यांची डोक्यात प्रहार करून हत्या करण्यात आल्याचे शुक्रवारी उघडकीस आले असून ही हत्या संपत्तीच्या वादातून मुलानेच केली असावी, असा पोलिसांचा संशय आहे.

सुहासिनी यांचे पती मधुकर साटम हे लोकमान्यनगरमध्ये दुसऱ्या मुलाकडे गेले होते. दोन दिवसांनी घरी परतल्यावर त्यांना घरात पत्नीचा मृतदेह रक्ताच्या थारोळ्यात पडलेला आढळला. त्यांचा मुलगा संजय साटम ( 35) याने ही हत्या केल्याचा पोलिसांचा संशय असून तो फरारी आहे.

नवी मुंबईतील एका कंपनीत चांगल्या पदावर काम करणाऱ्या संजयला गेल्या काही वर्षांपासून दारूचा आणि लेडीज बारमध्ये जाण्याचा नाद लागला होता. या नादापायी त्याची पत्नी लहान मुलीसह त्याला सोडून किसननगरमध्ये माहेरी राहण्यास गेली होती. गेले काही दिवस संजय हा वृद्ध आईवडिलांशी संपत्तीवरून वाद घालायचा. त्यांना मारहाणही करायचा. काही दिवसांपूवीर् त्याला वडिलांनी एक लाख रुपयेही दिले होते, तरीही तो त्रास देतच होता, असे समजते.

संजयला इमारतीत प्रवेश देऊ नये, असे त्याच्या वडिलांनी रखवालदाराला सांगून ठेवले होते. पण, दोन दिवसांसाठी ते दुसऱ्या मुलाकडे गेले असताना संजयने रखवालदारांना चकवून घरात प्रवेश केला असावा आणि आईच्या डोक्यावर लाकडाच्या दांडक्याने प्रहार करून तिची हत्या केली असावी, असा पोलिसांचा कयास आहे.

 
</text>
</doc>
