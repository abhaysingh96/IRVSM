<doc>
<docno>998660.cms.txt</docno>
<text>
 
महाराष्ट्र
आशुतोषला काढायचाय शिवरायांवर मराठी सिनेमा
[ Saturday, January 22, 2005  11:46:24 pm]


म. टा. प्रतिनिधी

पुणे : मर्यादित बजेटमध्ये उत्तम मराठी सिनेमा कसा काढायचा, याची माहिती घेतल्यावर आपणही छत्रपती शिवाजी महाराजांवर मराठी सिनेमा काढण्याच्या विचारात आहोत. या सिनेमाचे स्क्रीप्टही तयार असून योग्य वेळ येताच तो प्रकल्प हाती घेणार आहे, असे ' लगान ' आणि ' स्वदेस ' या गाजलेल्या सिनेमांचा दिग्दर्शक आशुतोष गोवारीकर याने शुक्रवारी सांगितले.

गोवारीकरच्या हस्ते सचिन पिळगावकर यांच्या ' नवरा माझ्या नवसाचा ' या सिनेमाच्या एचएमव्हीतफेर् काढण्यात आलेल्या कॅसेट आणि सीडीचे प्रकाशन झाले. तसेच सचिनच्या आगामी ' घर ', ' अभिनय ' आणि ' आम्ही सातपुते ' या तीन सिनेमांचा मुहूर्त अधिकृतरीत्या केला. जितेंद कुलकणीर् या पुणेकराने ' नवरा माझ्या नवसाचा ' या सिनेमाचे संगीत दिले आहे.

तत्पूर्वी सचिनने मराठीतून एखादा तरी सिनेमा काढण्याचा विचार करावा, अशी विनंती गोवारीकर यांना केली. त्यास उत्तर देताना गोवारीकर म्हणाला की, हिंदीतील गाजलेल्या ' सत्ते-पे-सत्ता ' च्या मूळ ' सेवन ब्राईड्स फॉर सेव्हन ग्रूम्स ' या सिनेमावर मराठीत चित्रपट काढण्याची कल्पना मी सचिनला दोन वर्षांपूवीर् सांगितली होती. हा सिनेमा जर तू काढणार नसलास तर मी काढीन, असेही तेव्हा सांगितले होते. पण सचिनचा ' आम्ही सातपुते ' या त्याच सिनेमाचा मुहूर्त माझ्या हस्ते होत आहे, याचा मला आनंद होत आहे.

सचिनचा ' नवरा माझा नवसाचा ' सिनेमाचे कौतुक करून, या सिनेमाची मांडणी तसेच तांत्रिक अंगे आजच्या हिंदी सिनेमाच्या तोडीची असल्याचे कौतुक गोवारीकरने केले. तसेच मराठी सिनेमांचे बजेट कमी असल्यामुळे मला जर मराठीत सिनेमा काढण्यासाठी सचिनकडून काही ' ट्रेड सिक्रेट टिप्स ' घ्याव्या लागतील!

हिंदी सिनेमा काढत असल्यामुळे मी बिघडलो आहे, असे गमतीने सांगून गोवारीकर म्हणाले की, हिंदी सिनेमांचे बजेट दोन ते अडीच कोटी रुपयांच्या पुढे असते. मराठीत काम करताना मला माझ्या सवयी बदलाव्या लागतील, असे गोवारीकरांनी सांगितले. कोल्हापूरला शिवाजी विद्यापीठ आणि अखिल भारतीय मराठी चित्रपट महामंडळ यांच्यातफेर् करण्यात आलेल्या सत्कार समारंभात गोवारीकर यांनी छत्रपती शिवाजी महाराजांवर सिनेमा काढण्याची इच्छा असल्याचे बालून दाखवले. हा एक आव्हानात्मक विषय असून त्याची तयारी जोवर पूर्ण होत नाही तोवर या विषयाला हात घालणार नाही, असेही त्यांनी सांगितले. ' आम्ही सातपुते ' ही मराठीतील बहुतेक पहिली संगितिका आहे. पण याचे संगीत अस्सल मराठी ग्रामीण ढंगाला शोभेल असे रांगडे आहे. तसेच ' घर ' हा कौटुंबिक सिनेमा आणि ' अभिनय ' हा मर्डर मिस्टरीवर आधारलेला आहे, असे सचिन यांनी सांगितले. या सिनेमांच्या कल्पना आपल्या डोळ्यापुढे स्पष्ट असल्यामुळे त्याचा एकत्रित मुहुर्त गोवारीकरांच्या हस्ते होत आहे, असेही ते म्हणाले.

 
</text>
</doc>
