<doc>
<docno>998520.cms.txt</docno>
<text>
 
संवाद
साहित्याचा 'सोनोग्राफी' रिपोर्ट
[ Saturday, January 22, 2005  08:28:16 pm]


मराठी साहित्याच्या कथित मुख्य प्रवाहातील लेखनाविषयी आणि लेखकांविषयी अधुनमधून टीकेचे सूर उमटत असतात. सिध्दार्थ रामटेके यांनी मात्र थेट सोनोग्राफीच करून त्याचा रिपोर्ट ' साहित्य सोनोग्राफी ' या आपल्या पुस्तकाच्या रूपाने प्रसिध्द केला आहे. हा रिपोर्ट वाचताना लक्षात येतं की, चव वाढवणारे दुधातुपाचे आणि मसालेदार पदार्थ खाऊन धष्टपुष्ट झालेल्या, पण त्यामुळेच अनेक रोगांनी हैराण झालेल्या पेशंटप्रमाणे मराठी साहित्याची अवस्था झालेली आहे. अशा आजारांमध्ये पहिल्या प्रथम सुरू केले जातात ते अनावश्यक चरबी घटवण्याचे उपचार. त्यासाठी धाप लागेपर्यंत धावण्यापासून ते तोंडाची चव घालवणारे पदार्थ आणि काढे घशात घालण्यापर्यंत सर्व काही करावं लागतं. रामटेकेंनी केलेली चिरफाड अशीच भेदक आहे.

समाजात घडणाऱ्या अनिष्टांना, उजळ माथ्यानं चालणाऱ्या भ्रष्टाचाराला, राजकीय सोयीसाठी मराठी माणसाला वाऱ्यावर सोडणाऱ्या राजकारणाला, कोट्यवधी गरीबांना टाचा घासून गळफास घ्यायला लावणाऱ्या घडामोडींसंदर्भात शिखंडी भूमिका घेऊन गप्प बसणारे हे जास्त अपराधी असतात आणि बहुसंख्य मराठी साहित्यिक याच वर्गवारीत मोडतात असे ते म्हणतात. साहित्य संमेलनातल्या वर्णव्यवस्थेबद्दल आणि प्रकाशन व्यवहाराच्या जातीयवादी चेहऱ्याबद्दल जसे रामटेके बोलतात तसेच मागं उद्भवलेल्या मराठी की, आयटी याप्रकारच्या वादांबद्दल आपली खास मतं मांडतात. प्रस्थापित लेखक तर संपलेले आहेतच, पण दलित लेखकही एक पुस्तक काढून आज कडेकडेने फिरत आहेत, अशी खंतही ते व्यक्त करतात. एकूणच साहित्यव्यवहाराला जीवनव्यवहारांचं काही पडलेलं नाही अशी परिस्थिती असल्याची टीका ते करतात.

या पुस्तकात त्यांनी अनेकांची सरळ सरळ नावं घेऊन जळजळीत प्रतिक्रिया व्यक्त केल्या आहेत. त्यात लेखक आहेत, प्रकाशक आहेत, संपादक आहेत आणि साहित्यव्यवहाराच्या आजुबाजूला असलेली अन्य मंडळीही आहेत. अगदी पुरोगामी लेखक, संपादकही त्यातून सुटलेले नाहीत. आपल्या हृदयाचं स्पंदन खूप राजकीय झालंय हे ते कबूल करतात मात्र त्याच वेळी घर जळत असताना जर मी लेखन करत असेल तर मी लेखक म्हणून त्या जळत्या घरात जळून जाणंच श्ाेयस्कर नाही का असा प्रश्ान्ही ते विचारतात. रामटेकेंना फक्त एकच सांगावंसं वाटतं , ' उभ्या महाराष्ट्रात साहित्यव्यवहारावर कठोर टीका करणारा मी एकमेव आहे, माझ्याएवढी चिकीत्सक व जहाल टीका कोणीही केलेली नाही. ' अशी आत्मप्रशंसा टाळणं शक्य होतं. हा सोनोग्राफीचा रिपोर्ट आहे, ट्रीटमेंट आणि सर्जरी अजून तरी नजरेच्या टप्प्यात नाही, याची आठवण असलेली बरी!

प्रतिमा जोशी

साहित्य सोनोग्राफी : सिध्दार्थ रामटेके, आशय प्रकाशन, पुणे, पाने 168, किंमत 150 रुपये.

 
</text>
</doc>
