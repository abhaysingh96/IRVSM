<doc>
<docno>998651.cms.txt</docno>
<text>
 
महाराष्ट्र
पालिका करबुडव्यांच्या यादीत गट विकास अधिकारी
[ Saturday, January 22, 2005  11:41:43 pm]


म. टा. प्रतिनिधी

पुणे : पुणे महापालिकेने मिळकतकर बुडवणाऱ्यांची यादी जाहीर केली असून त्यात पुणे विद्याथीर् गृहाबरोबरच गटविकास अधिकारी कार्यालय आणि करमणूक कर कार्यालय यांच्याही नावाचा समावेश असल्याचे स्पष्ट झाले आहे.

टिळक रस्ता, सहकार नगर आणि बिबवेवाडी क्षेत्रीय कार्यालयांतर्गत असलेल्या मिळकतीतील 14 मिळकतकर थकबाकीदारांची यादी पालिका सहाय्यक आयुक्तांनी जाहीर केली आहे. या सर्वांची मिळून सुमारे 33 लाख 47 हजार रुपये करथकबाकी असल्याचे निदर्शनास आले आहे. संबंधित थकबाकीदारांवर वेळोवेळी नोटिसा बजावण्यात आल्या होत्या. त्यानंतर त्यांच्यावर जप्तीची नोटीस बजावण्यात आली आहे. जाहीर केलेल्या यादीत शुक्रवार पेठेतील करमणूक कर कार्यालयाची सुमारे एक लाख 59 हजार रुपयांची थकबाकी असल्याचे नमूद केले आहे. माकेर्टयार्डमधील पंचायत समितीच्या गटविकास अधिकारी कार्यालयाची थकबाकी सर्वात जास्त म्हणजे सात लाख 42 हजार रुपये इतकी आहे.

पर्वती येथील पुणे विद्यार्थी गृहाची मिळकतकर थकबाकी दोन लाख 58 हजार रुपये असून माकेर्टयार्डमधील पाणबाजार समितीच्या मे. विशाल पुरंधर यांच्या कार्यालयाची थकबाकीही एक लाख 57 हजार रुपये आहे. थकबाकीदारांमध्ये बँकेचाही समावेश असून, मालोजीराव सहकारी बँकेची एक लाख 72 हजार रुपये तर, सोपानकाका सहकारी बँकेची एक लाख 21 हजार रुपये थकबाकी आहे.

 
</text>
</doc>
