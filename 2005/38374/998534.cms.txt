<doc>
<docno>998534.cms.txt</docno>
<text>
 
संवाद
'मराठी माणूस विकणे आहे!'
[ Saturday, January 22, 2005  08:54:28 pm]


परदेशस्थ भारतीयांना ' मराठी ' चे दर्शन घडवायचेच, तर आज अमेरिकेच्या पश्चिम किनाऱ्यावरील ' सिलिकॉन व्हॅली ' त पुण्या-मुंबईच्या मराठी तरुणांचीच अधिसत्ता आहे, हे का नाही दाखवायचे ? शाहीर साबळेंच्या ' गर्जा महाराष्ट माझा ' ला दाद मिळतेच, आणि पठ्ठे बापूरावांची लावणीही सजतेच, पण अवधूत गुप्तेच्या नव्या ढंगातील ' गर्जा महाराष्ट्र ' च्या ठेक्यावर आणि वैशाली सामंतच्या ' ऐका दाजिबा ' च्या ठेक्यावर सर्वत्र तरुणांचे पाय थिरकतात, ते का नाही अभिमानाने सांगायचे ?

मुंबईला सध्या बरे दिवस आले आहेत. लाखो मुंबईकर बोचऱ्या थंडीत लोकलला लटकत कामाला आणि कामावरून घरी जात असले आणि घरी पाणी नाही, म्हणून ठणाणा करत असले, तरी मुंबई शहराचे महत्त्व राज्यकतेर् आणि उद्योगपती यांच्या ध्यानात आले आहे. त्यामुळेच कधी मुंबईचे शांघाय करण्याच्या घोषणा होत आहेत, तर कधी मुंबई स्वच्छ करण्याची मोहीम राज्य सरकार आणि मुंबई महापालिका एकाच वेळी हातात घेत आहे. याच वेळी मुंबईत उत्सवांचेही पेव फुटले आणि सर्व वर्तमानपत्रे आणि टीव्ही चॅनेल्सवरून या शहराचा उदो उदो चालू झाला.

' प्रवासी भारतीय दिवस ' नावाचे खूळ अटल बिहारी वाजपेयी यांच्या सरकारने काही वर्षांपूर्वी सुरू केले. नोकरी आणि व्यापार-उदिमाच्या निमित्ताने परदेशात जाऊन स्थायिक झालेल्या आणि तिथले नागरिकत्व स्वीकारून आपल्याच मायभूमीला ' परदेशी ' ठरलेल्या भारतीयांना वर्षातून एकदा भारताची सहल घडवून आणण्याचा हा सरकारी उद्योग. ज्यांनी वेगवेगळ्या स्वार्थांसाठी देश सोडला, त्यांचीच मनधरणी सरकारने करायची आणि इथे नोकऱ्या करुन आणि उद्योग मोठे करून देशाची सेवा करू पाहणाऱ्यांवर मात्र कर आणि जाचक नियमांची ओझी लादायची, हे सरकारचे धोरण. असे प्रवासी भारतीय दिवस साजरे करून किती परदेशस्थ भारतीयांनी भारतात गुंतवणूक केली, याचा लेखाजोखासुद्धा कुणी तरी घ्यायला हवा. कारण या मंडळींची वाषिर्क कोडकौतुके करण्यात इथल्या करदात्यांचीच रक्कम कामी येते. असो. तो एक स्वतंत्र चचेर्चा विषय आहे. यंदा हा ' प्रवासी भारतीय दिवस ' मुंबईत साजरा झाल्याने वर्षाची सुरुवात कशी लग्नसराईच्या धामधुमीत गेली. परदेशस्थ भारतीयांना सामोरी जाण्यासाठी मुंबापुरी नव्या नवरीसारखी सजली. रस्ते साफ झाले आणि फूटपाथच्या कडांना रंग लागले. चार दिवसांसाठी पाहुणे म्हणून येणाऱ्या ' माजी ' भारतीयांसाठी इतकी साफसफाई करणाऱ्या यंत्रणा त्याच शहरात कर भरून राहणाऱ्यांच्या सुखसोयींच्या बाबतीत इतक्या उदासीन का, असा प्रश्न पडतो, पण ' अतिथी देवो भव ' असे आपल्याच संस्कृतीने शिकवले असल्याने येणाऱ्यांचे आतिथ्य करणे हासुद्ध आपला धर्मच बनतो.

ही परदेशस्थ मंडळी पुन्हा आपापल्या देशात पोहोचायच्या आतच एकीकडे ' मामि ' फेस्टिव्हल सुरू झाला. त्या पाठोपाठ ' मुंबई फेस्टिव्हल ' रंगला. तो चालू झाला तेव्हाच ' मुंबई मॅराथॉन ' ची धावाधाव झाली आणि ' काळा घोडा फेस्टिव्हल ' पार पडला. हे सारे मुंबईचे फेस्टिव्हल्स. त्यामुळे खरे तर त्यात ' मुंबईकर ' सहभागी व्हायला हवेत. पण प्रत्यक्षात जे या कार्यक्रमात मिरवले, ते सारे ' बॉम्बेआईट्स '. त्यांचा मुंबई नावाच्या शहराशी संबंध नाही. ते मनाने आजही ' बॉम्बे ' नावाच्या बेटावर राहतात आण् तिथून ' मुंबई ' कडे आणि तिथल्या मराठी माणसाकडे पाहतात. त्यामुळेच मुंबई फेस्टिव्हलच्या उद्घाटनात लेझिम पोवाडे झाले आणि शोभा डेंच्या मुखाने तुकारामही इंग्रजी बोलला. नाना पाटेकर हा मराठीचा हिंदीतला तारा. त्याने भल्या भल्या स्टार्सच्या तोंडचे पाणी पळवले. त्याचा आवाज, त्याची वाक्यांची फेक आणि त्याचा तरल, सहज अभिनय सारेच दृष्ट लागण्यासारखे. त्याने अस्सल मराठी माणसाच्या वेषात येऊन मुंबईचा पोवाडा सादर केला. त्याचे कौतुक झाले.

नंतर मुंबई मॅराथॉन झाली. त्यात देश विदेशातील धावपटु आले. फिल्मी स्टार्स आले. सचिन तेंडुलकर, अझरुद्दिन, अनिल अंबानी ही मंडळीही आली. यात मुंबईच्या मराठी माणसाचे प्रतिनिधीत्व केले, मुंबईच्या डबेवाल्यांनी. डोक्यावर गांधी टोपी, अंगात शर्ट आणि लेंगा, गळ्यात झोळी अशा वेषभूषेतले मुंबईचे डबेवाले टीव्ही कॅमेऱ्यांचे आकर्षण बनले. दुसऱ्या दिवशी त्यांचेच फोटोही छापून आले. काळा घोडा फेस्टिव्हलमध्ये कुणा कलावतीची लावणी रंगली. लावणीच्या शब्दांचे इंग्रजीत भाषांतर सादर झाले. मुंबईतल्या उरल्यासुरल्या मराठी माणसाचा ऊर अभिमानाने आणखी दोन इंच फुगला. मुंबईत ' फेस्टिव्हल ' संस्कृतीत मराठी पोवाडा, लावणी आणि लेंगाधारी डबेवाले दिसले याचे मराठी माणसाला कोण कौतुक. बाहेर गावच्या लोकांनाही मराठी माणूस ' दिसतो कसा अननी ' ते समजले.

काही वर्षांपूवीर् अमेरिकेत असाच एक फेस्टिव्हल पाहिला. त्यात तिथल्या ' रेड इंडियन्स ' चे कार्यक्रम होते. डोक्यावर पिसांच्या टोप्या घातलेले, कमरेला चाकू बाळगणारे लांब लालसर केसांची वेणी पाठीवर झुलवणारे ' रेड इंडियन्स ' व्यासपीठावर आले, तेव्हा तिथे नंतर येऊन स्थायिक झालेल्या अमेरिकनांनी टाळ्या वाज्वल्या, पण जे मूळ रेड इंडियन वंशाचे, ते मात्र खवळले. ' आम्ही अजुन असेच जंगली आहोत, असे रुप तुम्ही का दाखवता ?... आमच्यापैकी किती जण आता हा वेष घालून फिरतात ?... आमच्या संस्कृतीचे असे विदृप दर्शन करण्याचा अधिकार तुम्हाला कुणी दिला ?' अशा शब्दांत त्याचा निषेध झाला.

मुंबईतल्या मराठी माणसाचे दुखणे नेमके हेच आहे. पण आपल्याला कुठे दुखते, तेच त्याला कळत नाही. पोवाडे, लावण्या, लेझिम, गणगवळण हे मराठी संस्कृतीचे अविभाज्य घटक खरेच. पण मराठी समाजाबाहेरच्या समाजाला जेव्हा मराठी संस्कृतीची ओळख करून द्यायची, तेव्हा प्रत्येक वेळी फक्त लावणी, पोवाडे, फेटे, नऊवारी पैठण्या आणि तुताऱ्याच नाचवत राहण्याने मराठी संस्कृती त्यापलीकडे सरकलीच नाही, अशी सर्वसाधारण समजूत होते, त्याचे काय ?

परदेशस्थ भारतीयांना ' मराठी ' चे दर्शन घडवायचेच, तर आज अमेरिकेच्या पश्चिम किनाऱ्यावरील ' सिलिकॉन व्हॅली ' त पुण्या-मुंबईच्या मराठी तरुणांचीच अधिसत्ता आहे, हे का नाही दाखवायचे ? शाहीर साबळेंच्या ' गर्जा महाराष्ट माझा ' ला दाद मिळतेच, आणि पठ्ठे बापूरावांची लावणीही सजतेच, पण अवधूत गुप्तेच्या नव्या ढंगातील ' गर्जा महाराष्ट्र ' च्या ठेक्यावर आणि वैशाली सामंतच्या ' ऐका दाजिबा ' च्या ठेक्यावर जगात सर्वत्र तरुणांचे पाय थिरकतात, ते का नाही अभिमानाने सांगायचे ? ' श्वास ' ची मराठी टीम, अंजली भागवतसारखी नेमबाज, एकमेव वैयक्तिक ऑस्कर आणणारी भानू अथय्या यांचे का नाही जाहीर कौतुक करायचे ?

पण असे सारे केले, तर जे कुणी हे सारे पाहायला येतील, त्यांच्या मनात भीती निर्माण होईल, अशी भीती आयोजकांनाही वाटत असावी. शहरात फ्लॅटमध्ये राहणाऱ्यांना आपल्या मुलांनी ' आदिवासी ' जीवन पाहावे, असे वाटते. त्यामुळे शाळा काृलेजांत आदिवासी नृत्ये पेश होतात आणि ' अपना उत्सव ' रंगतात. मुंबईचे ' फेस्टिव्हल्स ' करणाऱ्यांनाही इथला मराठी माणूस तसाच वाटतो. हे कुणी उघडपणे मान्य करणार नाही, पण ते एक अव्यक्त वास्तव आहे. मराठी माणूस म्हणजे डबेवाला, मोलकरीण किंवा रस्त्यावरचा पोलिस ही समजूत तर आहेच, फेस्टिव्हल्सच्या निमित्ताने ती दूर करण्याऐवजी आपलीच मंडळी ती अधिकाधिक दृढ करतात. मुंबईचा पोवाडा सादर करताना नाना मराठीमिश्रित हिंदीत बोलत होता, तेव्हा त्याने मांडलेल्या व्यथेला सर्व अमराठी हसून आणि टाळया पिटून दाद देत होते. अशा वेळी तिथल्या मराठी मंडळींनी तरी अंतर्मुख व्हावे. पण त्यांचे खो खो हसणे तर सात मजली. असे हसल्यानेच शेजारच्याला आपण ' मराठी ' आहोत, याची खबर लागणार नाही, अशी त्यांची समजूत होती.

फेस्टिव्हल्सच्या निमित्ताने सरकार व आयोजक, प्रायोजकांनी मुंबई विकायला काढली. त्याच वेळी मराठी अभिजनांनी मराठी माणसाचीच विक्री सुरू केली. इतपत ' धंदेवाईक ' वृत्ती काहींच्या मनात रुजली, याबद्दल देवाचे आभारच मानायला हवेत. तूर्तास इतके पुरे.

भारतकुमार राऊत

 
</text>
</doc>
