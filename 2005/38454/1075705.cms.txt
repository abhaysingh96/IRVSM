<doc>
<docno>1075705.cms.txt</docno>
<text>
 
महाराष्ट्र
रघुनाथच्या बोटांची करामत
[ Tuesday, April 12, 2005  07:06:34 pm]


रवींद मांजरेकर

जव्हार : त्याच्या बोटांची फिरत एखाद्या कसलेल्या गवयांच्या फिरणाऱ्या गळ्यासारखी आहे. बाटलीच्या निमुळत्या तोंडातून त्यांच्या बोटांची करामत चालते आणि काही तासांच्या अथक करामतीनंतर आपल्यासमोर जी कलाकृती सादर होते, त्यावर आपण केवळ डोळ्यांनी पाहिलं म्हणूनच विश्वास ठेवू शकतो!

अन्यथा बंद बाटलीत छोटीशी कॉट, ताक घुसळायची रवी, शिडाची होडी, शिडी असे असंख्य प्रकार बाटलीत कसे काय ठेवता येतील. बाटली न तोडता ते ठेवलेत यावर कोणाचा विश्वास तरी बसेल का, तसा विश्वास बसत नसेल तर जव्हारमधील काळीधोंड गावातील रघुनाथ बाबू बुधरच्या घरी तुम्हाला जावं लागेल. बोटांची करामत, कल्पकता, अचूक टायमिंग आणि प्रचंड सहनशीलता या गुणांचा साठा हेच रघुनाथचं भांडवल. त्या भांडवलाच्या आधारावर रघुनाथने त्यांच्या कलेचा मोठा पसारा उभा केला आहे.

गोष्ट 1988-89 ची आहे. गावातील एका गिफ्ट कंपनीत रघुनाथ रोजंदारीवर कामाला होता. त्या कंपनीतफेर् एकदा वेगवेगळ्या कलाकृती साकारणाऱ्या कलाकारांचं प्रदर्शन भरवण्यात आले होते. त्यात रघुनाथही सहभागी झाला. त्याने त्यात गवताच्या, शिंदीच्या पानाच्या टोप्या, खेळणी तयार करून ठेवली होती. त्यात त्याला सूर गवसला आणि मग रघुनाथचं कलाविश्व पार बदलून गेलं.

1999 मध्ये पुण्यात आदिवासींनी तयार केलेल्या कलाकृतींचं मोठं प्रदर्शन भरलं होतं. त्यात रघुनाथच्याही कलाकृती होत्या. तिथेच त्याला बाटलीत मोत्याचे मणी गुंफलेले दिसले. त्याचवेळी त्याच्या मनात, बंद बाटलीत आणखी काय काय ठेवता येईल, याचा विचार सुरू झाला. हळूहळू रघुनाथने ती कला आत्मसात केली. बांबूचे जहाज, रवी, शिडी तयार केल्या. त्यासाठी विविध आकाराच्या, प्रकाराच्या बाटल्या त्यानं गोळा केल्या. या अवघड कलाकृतीसाठी हत्यारंही त्यानं घरीच तयार केली. सुरुवातीला तो सगळं काम एकटाच करायचा. आता त्याला पत्नी चंपा मदत करते. शिवाय रंग वाळवणं, खळ लावणे यासारखी कामं करण्याची जबाबदारी आईने आनंदाने स्वीकारली आहे.

जव्हारच्या मुकणे राजांनी त्या काळी दिलेल्या जागेत एका टुमदार घरात रघुनाथचं बिऱ्हाड आहे. चारच वर्षांपूवीर् त्याने ते विटा, सीमेंटनं बऱ्यापैकी बांधून घेतलं. बाटलीतील करामत हा त्याचा पोटापाण्याचा व्यवसाय नाही. त्यासाठी तो गावातील आणखी काही तरुणांनाबरोबर बचत गटातफेर् रस्त्यालगत एक हॉटेल चालवतो. त्यात त्या सगळ्या तरुणांची भागीदारी आहे.

मधल्या काळात तो बीआयएएफ या संस्थेच्या मदतीने झारखंडलाही जाऊन आला. तिथे त्याला रेशमी कापड तयार करण्याचं प्रशिक्षण देण्यात आलं. त्याच्याशिवाय त्यांची चित्रकलाही उत्तम आहे. त्याला आवडणाऱ्या ऐश्वर्या राय, राणी मुखजीर् या नट्यांची चित्रंही त्यानं रेखाटली आहेत.

पुण्याकडच्या प्रदर्शनांसाठी तसा तो बाहेर पडतोही. पण त्याचं प्रेम आहे, ते त्याच्या कलाकृतीवर, प्रदर्शनांवर नव्हे. त्यामुळे त्याच्या या करामतीविषयीही तो चटकन बोलायला तयार होत नाही. समोरच्याला खरंच रस असला तर मात्र त्याची कळी खुलते. ताबडतोब बाटलीतील करामत दाखवायला तो तयार होतो.

 
</text>
</doc>
