<doc>
<docno>1098682.cms.txt</docno>
<text>
 
बहुतांची अंतरे
चीनच्या गळ्यात गळे घालताना जरा जपून!
[ Wednesday, May 04, 2005  09:14:23 pm]


' चीनवर विश्वास ठेवावा काय ?' या लेखामध्ये (म. टा. 22 एप्रिल) दिवाकर देशपांडे यांनी उद्धृत केलेले मुद्दे रास्तच आहेत ; कारण चीन-भारत संबंधांचा इतिहास निराशाजनक आहे.

1914 मध्ये ब्रिटिश-भारत व तिबेट यांच्यामधल्या सिमला करारानुसार भारताला तिबेटमध्ये व्यापारी व पोस्ट- तार केंदे स्थापन करण्याचे, संचार करण्याचे, शस्त्रसज्ज रेजिमेंट्स पाठवून तिथे त्यांच्या निवासाची व्यवस्था करण्याचे विशेषाधिकार प्राप्त झाले होते. तिबेट बफर स्टेट राहण्यासाठी ते आवश्यक होते. 1947 साली स्वतंत्र झाल्यावर हे सर्व अधिकार भारताकडे आपोआपच आले.

भारतावर ब्रिटिश सत्ता असेपर्यंत तिबेटकडे वा भारताकडे वक्रदृष्टीने पाहण्याची चीनची हिंमत झाली नाही. पण 1950 साली माओ-त्से-तुंगच्या नेतृत्वाखाली आपले सैन्य पाठवून तिबेट गिळंकृत केला. पंडित नेहरूंच्या नेतृत्वाखालच्या तत्कालीन भारत सरकारने याचा फारसा बाऊ केला नाही व उलट पंचशील करारात सामील होण्यासाठी चीनची मनधरणी केली.

परिणामी, ऑक्टोबर 1962 मध्ये चीनने पंचशील तत्त्वांना हरताळ फासून आक्रमण करून भारताचा हजारो चौरस किलोमीटर प्रदेश बळकावला. त्यावेळी ' ब्रीफ हिस्टरी ऑफ मॉडर्न चायना ' या चीनमध्ये प्रसिद्ध झालेल्या पुस्तकात नेपाळ-भूतान- सिक्कीम-अरुणाचल नव्हे तर पूर्ण आसाम, बह्मादेश, मलाया, व्हिएतनाम व तैवान हे प्रदेशपण चीनच्या नकाशात दाखविण्यात आले होते. त्यावरून चीनची महत्त्वाकांक्षा व रणनीती स्पष्ट होते.

आज एक माहिती- तंत्रज्ञान क्षेत्र वगळता इतर सर्व क्षेत्रांमध्ये चीनने भारतावर कुरघोडी केली आहे, भारताची साक्षरता 52 टक्के तर चीनची 81.5 टक्के , 25 टक्के भारतीय दारिद्यरेषेखाली, तर फक्त 10 टक्के चिनी दारिद्यरेषेखाली. अर्थात लोकसंख्यावाढीच्या वेगात भारत ( 1.51 टक्के) चीनपेक्षा ( 0.87 टक्के) आघाडीवर आहे! जागतिकीकरण स्वीकारताना तात्कालीन काँग्रेस सरकारने ' जागतिक बाजारपेठ तुमच्यासाठी खुली होईल ,' हे भारतीयांना दाखविलेले गाजर आज गाजरच ठरले आहे. उलट ते चीनच्या चांगलेच पथ्यावर पडून 100 हून अधिक कोटींच्या भारतीय बाजारपेठेत स्वस्त आणि मस्त चिनी उत्पादनांचा सुळसुळाट झाला आहे. भारतीय उद्योगधंदे बंद पडत आहेत व कित्येक भारतीय घरांमध्ये वडील व्हीआरएस- सीआरएसमुळे बेकार, तर मुले नोकरी न मिळाल्याने बेकार ही परिस्थिती आहे.

अशा परिस्थितीत ' हिंदी-चिनी भाई-भाई ' म्हणून चीनच्या ' गळ्यात गळे ' घालताना ' जरा जपून ' असे म्हणणेच क्रमप्राप्त आहे नाही का ?

अशोक सहसबुद्धे मुलुंड, मुंबई.

 
</text>
</doc>
