<doc>
<docno>1098713.cms.txt</docno>
<text>
 
अग्रलेख
सुट्टी कायमच!
[ Wednesday, May 04, 2005  09:26:53 pm]


दिल्लीतील उन्हाळ्याच्या कडाक्यातून थंड हवेच्या ठिकाणी जायची विनासायास सोय व्हावी म्हणून भारतीय जनता पक्षाचे अध्यक्ष व लोकसभेतील विरोधी पक्षनेते लालकृष्ण अडवाणी आणि राष्ट्रीय लोकशाही आघाडीचे निमंत्रक जॉर्ज फर्नांडिस यांनी आपल्या खासदारांना गेल्याच आठवड्यात सुट्टी जाहीर करून टाकली होती. पण लोकसभा अध्यक्ष सोमनाथ चटर्जी आणि पंतप्रधान मनमोहन सिंग यांनी थेट अटल बिहारी वाजपेयी यांनाच साकडे घातल्यानंतर तरी हे खासदार सुट्टीवरून परततील आणि झडझडून कामाला लागतील, अशी अपेक्षा होती.

रालोआच्या मंगळवारी झालेल्या बैठकीत या प्रश्नवर आघाडीतील घटक पक्षांत एकवाक्यता नसल्याचे स्पष्ट झाले आणि त्यामुळेच अंतिम निर्णय बुधवारपर्यंत पुढे ढकलणे रालोआच्या नेतेमंडळींना भाग पडले. संसदेतील कामकाजात सहभागी होण्याचा प्रश्न् या बैठकीत सुटला नाही, तरी हा तिढा फार लांबणार नाही आणि पुढच्या आठवड्यापासून विरोधकांची संसदेतील बाकडी रिकामी दिसणार नाहीत, अशी चर्चा मंगळवारी रात्री दिल्लीतील राजकीय वर्तुळात सुरू होती. पण आता अधिवेशन समाप्तीपर्यंत म्हणजे 13 मे पर्यंत कामावर परतायचेच नाही, असे ठरवून वाजपेयी, अडवाणी आणि फर्नांडिस या त्रिकुटाने यासंबंधीच्या साऱ्या आशाआकांक्षांवर पाणी ओतले आहे.

मुळात रालोआ आपला बहिष्काराचा निर्णय मागे घेईल, अशी आशा निर्माण झाली, ती चटर्जी यांनी विरोधी पक्षांना सुट्टीवरून परतण्याचे आवाहन केल्यामुळे. खरे तर त्यामुळे कामकाजात सहभागी न होण्याच्या आपल्या निर्णयापासून दोन पाऊले मागे फिरण्यासाठी रालोआला त्यामुळे एक उत्तम पळवाट सापडली होती. त्यात भर पडली ती मंगळवारीच राज्यसभेतील विरोधी पक्षनेते जसवंतसिंह यांची पंतप्रधानांनी भेट घेतल्यामुळे. पण या साऱ्या मिनत्यांना वाटाण्याच्या अक्षता लावून संसदेत पाऊल न टाकण्याचा निर्णय रेटून नेण्यात भाजपचे नेते यशस्वी झाले असले, तरी त्यामुळेच या प्रकरणी रालोआत पडलेली फूटही चव्हाट्यावर आली आहे. तेलुगु देसम हा रालोआतील भाजपचा एक जुना साथी. पण या प्रश्नवर स्वतंत्रपणे निर्णय घेण्याचे देसमने ठरविले आहे ; कारण कामकाजात सहभागी न झाल्यामुळे आंध्र प्रदेशच्या जिव्हाळ्याच्या प्रश्नंना वाचा फुटू शकत नाही, असे त्या पक्षाने स्पष्ट केले आहे.

मात्र संसदेचे अधिवेशन संपेपर्यंत सुट्टी घेण्याच्या या निर्णयामुळे आपणच उपस्थित केलेल्या मूळ मुद्द्यांना बगल दिली जात आहे, एवढेही भान रालोआच्या नेत्यांना उरलेले नाही. रेल्वेमंत्री लालू प्रसाद यादव यांच्यावर चारा घोटाळा प्रकरणी रांची येथील कोर्टात आणखी एक आरोपपत्र ठेवण्याचे निमित्त साधून भाजपने रालोआला या निर्णयामागे फरफटत यायला भाग पाडले होते. त्यास आता एक आठवडा उलटून गेला आहे. पण आता हा निर्णय रेटून नेताना मात्र याच नेत्यांनी दिलेली कारणे अगदीच वेगळी आणि लालू प्रसाद यादव वा ' दागी मंत्री ' यांच्याशी दुरान्वयानेही संबंधित नाहीत! पंतप्रधान आणि जसवंतसिंह यांची भेट झाल्यानंतर पंतप्रधान कार्यालयातील मीडिया सल्लागारांनी या संबंधात एक पत्रक प्रसृत केले आणि त्यात या प्रकाराला उद्देशून ' पोरखेळ ' असा शब्द वापरला, असा आक्षेप आता रालोआने घेतला आहे! त्याशिवाय कामकाजात सहभागी न झाल्याबद्दल रालोआने माफी मागावी, अशी काँग्रेसच्या सरचिटणीस अंबिका सोनी यांनी मागणी केल्यामुळेही विरोधी पक्षांना संतापाचे भरते आले आहे.

मुळात संताप यायला हवा, तो या खासदारांना निवडून देणाऱ्या जनतेला ; कारण देशाचे प्रश्न् सोडविण्यासाठी त्यांना लोकांनी संसदेत पाठविले आहे. पण क्षुद राजकारणाच्या मोहात पडल्याने आपण आपल्याला निवडून देणाऱ्या मतदारांचा विश्वासघात करीत आहोत, हेही वाजपेयी, अडवाणी आणि फर्नांडिस प्रभृती नेते विसरून गेले आहेत. अर्थात याबाबत केवळ रालोआच्याच नेत्यांना दोष देऊन चालणार नाही ; कारण बोफोर्स प्रकरणी संसदेचे कामकाज बंद पाडण्यात तत्कालीन विरोधक यशस्वी झाले होते. तर पुढे फर्नांडिस यांच्यावर तहलका प्रकरणी आरोपांची राळ उडाल्यावर काँग्रेसने त्यांच्यावर बहिष्कार घातला होता. त्यामुळेच आता रालोआने घेतलेल्या निर्णयाबाबत बोलण्याचा नैतिक अधिकार काँग्रेसकडे उरलेला नसला, तरी संसदीय प्रथा आणि परंपरा याबाबतचे सोवळे कटाक्षाने पाळले जावे, अशी भाषा करणाऱ्या भाजपने या खेळात पुन्हा सहभागी होऊन आपणही अन्य राजकीय पक्षांपेक्षा वेगळे नसल्याचेच दाखवून दिले आहे.

 
</text>
</doc>
