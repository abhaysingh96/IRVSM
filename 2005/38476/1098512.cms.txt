<doc>
<docno>1098512.cms.txt</docno>
<text>
 
महामुंबई
पेचात सापडलेली चौदा गावं
[ Wednesday, May 04, 2005  05:49:16 pm]


मनोज जालनावाला

सुविधा हव्यात पण कर नको या वृत्तीमुळे दहिसर-मोरी परिसरातील 14 गावांची अवस्था ' ना घर का ना घाट का ' अशी झाली आहे. चौदा गावांची जबाबदारी घेण्यासाठी कोणीही वाली नसल्याने समस्यांना तोंड देता-देता ग्रामस्थांची दमछाक होऊ लागली आहे.

नवी मंुबई महापालिकेची स्थापना झाल्यानंतर ऑगस्ट- 1992 च्या सुमारास दहिसर-मोरी, मोकाशी, वालीवली, पिंपरी, निघू, नावाली, वाकळण, बाभळी, नारीवाली, बाळे, नागांव, भडालीर्, उत्तरशिव, गोठेघर आदी गावं राज्य सरकारने पालिकेच्या हद्दीत समाविष्ट केली होती. 1995 मध्ये महापालिकेच्या पहिल्या निवडणुकीत या चौदा गावांसाठी दोन वॉर्ड (क्रमांक 6 व 7) पाडण्यात आले. अनंता भोईर व शेवंता गायकर नगरसेवक म्हणून तिथून निवडून आले.

2000 मध्ये दुसरी निवडणूक जाहीर झाली. तेव्हा महापालिकेच्या विरोधात दहिसर-मोरी परिसरातील 14 गावं उभी राहिली. चौदा गाव सर्वपक्षीय संघर्ष समिती स्थापन केली. या समितीने नवी मंुबई महापालिकेत समावेश नको अशी मागणी करत निवडणुकीवर बहिष्कार टाकला. तत्कालीन मुख्यमंत्री विलासराव देशमुख यांनी जनमताच्या बाजूने कौल दिला. चौदा गावं महापालिका हद्दीतून वगळण्याचा निर्णय घेतला.

चौदा गावं पालिका हद्दीतून वगळण्याचा निर्णय घेतला. पण या निर्णयाचा अध्यादेश (जीआर) राज्य सरकारने काढला नाही. त्यामुळे पालिकेने ऑक्टोबर 2003 मध्ये चौदा गावांत पोटनिवडणूक जाहीर केली. नावाळी इथल्या हरिश्चंद मुकादम व दहिसर-मोरी इथल्या पुष्पा संतोष पाटील यांनी संघर्ष समितीचा विरोध धुडकावून उमेदवारी अर्ज दाखल केले. त्यांच्या विरोधात कुणीही उमेदवारी अर्ज न भरल्याने ते बिनविरोध निवडून आले.

त्यानंतर चौदा गावातील परिस्थिती चिघळली. नगरसेवक हरिश्चंद मुकादम, पुष्पा पाटील यांच्या घरावर हल्ले करण्यात आले. संघर्ष समितीने महापालिका नको ही मागणी पुन्हा लावून धरली. पण आश्वासनापलीकडे संघर्ष समितीचा पदरात काहीही पडलं नाही. नुकत्याच झालेल्या निवडणुकीत या गावांसाठी दोन वॉर्ड (क्रमांक 23 व 24) करण्यात आलं. मात्र संघर्ष समितीने निवडणुकीवर बहिष्कार घातला. या वेळी संघर्ष समितीला विरोध करण्याचे धाडस कुणीही दाखवलं नाही. त्यामुळे या दोन्ही या गावात निवडणूक झालीच नाही. या रिक्त जागा भरण्यासाठी राज्य निवडून आयोगाने 19 जून रोजी पोटनिवडणूक जाहीर केली आहे. त्यामुळे चौदा गाव सर्वपक्षीय संघर्ष समिती कोणती भूमिका घेते याकडे ग्रामस्थांच्या नजरा लागल्या आहेत.

ठाणे, कल्याण- डोंबिवली आणि नवी मंुबई अशा तीन महापालिकांच्या वेशीवर असलेली दहिसर-मोरी परिसरातील चौदा गावं गेली अनेक वर्षं नागरी सुविधांपासून वंचित आहेत. ना ग्रामपंचायत ना पालिका अशा अवस्थेतील गावांचा विकास खुंटला आहे. सरकारने अध्यादेश न काढल्याने चौदा गावं आजही महापालिका हद्दीत समाविष्ट आहेत. महापालिका या गावांत पाणी, साफसफाई आणि आरोग्य सुविधा पुरवते. परंतु गेली पाच वर्षं ग्रामस्थांनी मालमत्ता कर भरलेला नाही. त्यामुळे भविष्यात या नागरी सुविधा उपलब्ध करायच्या की नाही असा प्रश्न आहे. शिवाय नागरी सुविधांपोटी खर्च केलेले 10 कोटी रुपये सरकारने द्यावेत, अशी मागणी लावून धरली जात आहे.

इथले लोकप्रतिनिधी महापालिकेत गेले तर नागरी समस्या सुटतील असं ग्रामस्थांना वाटतं. इथल्या अनेक मंडळींना पालिका हवी आहे. पण संघर्ष समितीच्या पदाधिकाऱ्यांना जाब विचारायचं धाडस कुणाच्यात नाही. त्यामुळे हा तिढा सोडवण्यासाठी राजकीय मंडळीनी मतभेद बाजूला सारून एकत्र येण्याची गरज बोलून दाखवली जात आहे. सुविधा हव्यात पण कर नको ही चौदा गावातील ग्रामस्थांची मानसिकता बदलली तरच या गावांचा विकास होण्याची चिन्हं दिसत आहेत. सध्या तरी चौदा गाव संघर्ष समिती कोणती भूमिका घेते याकडेच राजकीय मंडळींचे लक्ष लागले आहे. चौदा गाव संघर्ष समितीची पालिका हटावची मागणी पुन्हा एकवार जोर धरणार का, याबाबतही इथे औत्सुक्य निर्माण झालं आहे.

 
</text>
</doc>
