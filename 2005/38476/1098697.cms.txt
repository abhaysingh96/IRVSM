<doc>
<docno>1098697.cms.txt</docno>
<text>
 
धावते जग
योग्य निर्णय
[ Wednesday, May 04, 2005  09:18:13 pm]


चमकते ते सारे सोने असतेच असे नाही, हे माहीत असले, तरीही चमकणाऱ्या वस्तूच्या मागे जाऊन फसवून घेणे, ही माणसामध्ये दिसणारी एक सहजवृत्ती आहे. तिचाच फायदा घेऊन आकर्षक जाहिराती आणि चमकदार होर्डिंग्जद्वारे आपल्या मालासाठी बाजारपेठ तयार केली जाते.

प्रसिद्धीचे तंत्र अवगत असलेल्या कंपन्या आपल्या मालाबाबत वृत्तपत्रांतून लेखही प्रसिद्ध करून घेतात. छापील अक्षर आणि पडद्यावरील चित्र या दोन्ही गोष्टींवर अपार श्रद्धा असणारा सामान्य माणूस त्यामुळेच अशा वस्तूंकडे ओढला जातो. जोपर्यंत या वस्तूंमध्ये खाद्यपदार्थांचा किंवा पोटात घ्यावयाच्या गोष्टींचा अंतर्भाव नसतो, तोपर्यंत त्या वस्तूंसाठी केल्या जाणाऱ्या जाहिरातींची दखल घेण्याची गरज नसते. परंतु अलीकडे पूरक अन्नपदार्थांच्याही अशाच जाहिराती केल्या जातात.

सर्रास विकल्या जाणाऱ्या या पूरक अन्नपदार्थांना अन्न आणि औषध प्रशासनाने मान्यता दिलेली आहे किंवा नाही, याची चौकशीही न करता ग्राहक असे पदार्थ विकत घेतात. आंधळेपणाने केलेल्या या कृतीचा संबंधिताच्या आरोग्यावर मात्र दीर्घकालीन विपरीत परिणाम होऊ शकतो. म्हणजेच आरोग्य राखण्यासाठी म्हणून विकल्या जाणाऱ्या या पदार्थांमुळे आजाराला नकळत निमंत्रण दिले जाऊ शकते. त्यामुळेच आता अन्न आणि औषध प्रशासनाने आपली मान्यता नसलेल्या अशा पदार्थांच्या विक्रीला बंदी घातली आहे, ही स्वागतार्ह बाब आहे.

वास्तविक हे पाऊल यापूवीर्च उचलले जायला हवे होते. परंतु आपल्याकडे याबाबत म्हणावी तितकी सावधानता नाही आणि एकंदरच आरोग्य हा विषय राजकारण्यांच्या दृष्टीने सहजपणे बाजूला टाकण्याचा आहे. त्यांच्या या उदासीन वृत्तीमुळे प्रशासनालासुद्धा अशा गोष्टींमध्ये रस घ्यावा आणि काही कारवाई करावी किंवा ठोस कृती करावी, असे वाटत नाही. याचा फायदा विविध कंपन्या घेतात.

शिवाय अलीकडे समाजामध्ये आपले आरोग्य, वजन, उष्मांक याबाबत बरीच जागृती निर्माण झाली आहे. परंतु या जागृतीला पद्धतशीर वाचनाची किंवा अभ्यासाची जोड नसते. माहीत नसलेल्या गोष्टी त्या क्षेत्रातल्या तज्ज्ञाकडे जाऊन जाणून घ्याव्यात अशी आस नसते.

जाहिराती आणि कंपन्यांनी स्पॉन्सर केलेले लेख हाच बहुसंख्य लोकांचा आधार असतो. दुसरे असे की फॅमिली डॉक्टर ही संकल्पना आता महानगरांतून आणि मोठ्या शहरांतून हद्दपार होत असल्याने याबाबत मार्गदर्शन करणारी ' केंदे ' ही कमी होऊ लागली आहेत.

सामान्य माणसाचा हा कमकुवतपणा आणि हतबलता या कंपन्यांनी आणि त्यांच्या उत्पादनांची जाहिरात करणाऱ्यांनी अचूक ओळखली आहे. त्याचा फायदा कसा करून घ्यावयाचा, याचे आडाखेही त्यांनी बांधले आहेत आणि ते यशस्वीही होताना दिसतात. त्यांना पूवीर्च वेसण घालावयास हवी होती. आता उशिराने का होईना, पण ती घातली गेली, हे चांगलेच झाले.

 
</text>
</doc>
