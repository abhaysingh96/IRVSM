<doc>
<docno>1098691.cms.txt</docno>
<text>
 
धावते जग
मोबाइलधारकाचे हित
[ Wednesday, May 04, 2005  09:16:43 pm]


मोबाइल फोनच्या अतिरिक्त सेवा संबंधित कंपन्यांनी ग्राहकाच्या पूर्वपरवानगीनंतरच पुरवाव्यात, या ' टेलिकॉम रेग्युलेटरी ऑथॉरिटी ऑफ इंडिया ' ( ट्राय)ने दिलेल्या आदेशामुळे फोनधारकांना दिलासाच मिळाला आहे.

आपल्याकडे मोबाइल फोनची संख्या लँडलाइन फोनपेक्षा जास्त झाली असली तरी हे फोन वापरणाऱ्यांचा त्रास काही कमी झालेला नाही.

मोबाइल कंपन्यांसह अन्य विविध कंपन्यांचे कॉल्स येतात आणि त्यामुळे ग्राहक वैतागतात. या त्रासाची दखल कोर्टाकडूनच घेतली गेली. त्यामुळे हा त्रास काही प्रमाणात कमी झाला होता. तो आता परत वाढला आहे. परंतु या व्यतिरिक्तही मोबाइल कंपन्यां-विरुद्धच्या लोकांच्या तक्रारी कायमच आहेत.

विशेषत: आकर्षक योजनांना भुलून जाऊन पोस्टपेड योजना स्वीकारणाऱ्या ग्राहकांना प्रत्यक्ष बिल आले की डोळे पांढरे होण्याची वेळ येत असते. ' व्हॅल्यू अॅडेड सव्हिर्सेस ' च्या नावाखाली किती पैसे आकारले जातात, याची खातरजमा न करता ग्राहक फोन घेत असतो. तो नंतर पस्तावतो ; कारण बऱ्याच ' सेवा ' त्याच्या उपयोगाच्याच नसतात.

फोन देताना कंपन्या त्या सेवांसाठी लागणाऱ्या पैशांची पूर्वकल्पना देत नाहीत. त्या या अतिरिक्त सेवा पुरविणार असल्याचे जाहीर करतात, त्यासाठी ग्राहकाला एसएमएस करतात किंवा वर्तमानपत्रांमध्ये मोठ्या आकर्षक जाहिरातीही देतात. त्यात पैशांचा उल्लेख मात्र खुबीने टाळलेला असतो. केवळ ' अटी लागू ' असा उल्लेख बारीक टाइपात असतो.

काही वेळा सुरुवातीला या सेवा प्रत्येकाला मोफत पुरविल्या जातात. तो कालावधी संपला की त्याचे पैसे आकारायला सुरूवात करतात. ही सेवा नको असल्यास तसे ग्राहकाने कळविले तरच ती खंडित होते, अन्यथा ग्राहकाला नाहक भुर्दंड पडतो. आता ग्राहकाची पूर्वपरवानगी घेतल्याशिवाय या सेवा देता येणार नाहीत, असा ग्राहकोपयोगी आदेश ' ट्राय ' ने दिला आहे.

कंपन्या जाहिरात करताना या सेवांना एसएमएसइतकेच शुल्क पडेल, असे काही वेळा सांगतात. ताज्या बातम्या, क्रिकेट स्कोअर्स, भविष्य वगैरेसाठी जे एसएमएस केले जातात, ते नेहमीच्या एसएमएसपेक्षा महागडे असतात. परंतु, ग्राहकाला बऱ्याच वेळा ते माहीत नसते. बिल आल्यावरच ते कळते. वेगवेगळ्या रिंगटोन्स डाऊनलोड करण्याचा छंदच अनेकांना लागलेला असतो. त्यासाठी जास्त पैसे आकारले जातात, हेही त्यांना माहीत नसते. आता कंपनीला प्रत्येक ग्राहकाची संमती घेऊनच या अतिरिक्त सेवा पुरवाव्या लागतील. यामुळे ग्राहकाचे हितच साधले जाईल.

 
</text>
</doc>
