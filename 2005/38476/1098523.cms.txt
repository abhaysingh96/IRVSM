<doc>
<docno>1098523.cms.txt</docno>
<text>
 
महामुंबई: मुंबई टाइम्स
हा 'पिट्टा' आला कुठून?
[ Wednesday, May 04, 2005  06:18:55 pm]


समीर कर्वे

हिमालयापासून पाकिस्तान, बांगलादेश आणि श्रीलंकेपर्यंत विविध ठिकाणी भ्रमंती करणारा एक ' नवरंगी ' पाहुणा परवा मुंबईच्या भाऊगदीर्त सापडला, तेव्हा त्याला बंबईचे कव्वे हैराण करून सोडत होते...कुर्ल्यात शिवसृष्टीच्या जिजामाता माकेर्टमध्ये आलेला हा रंगीबेरंगी ' पिट्टा ' नेमका कावळ्यांच्या तावडीत सापडला होता...तो वेळीच पक्ष्यांशी दोस्ती असलेल्यांच्या हाती पडला नसता, तर गेल्या वषीर्सारखीच गत झाली असती. गेल्या वषीर् असाच एक इंडियन पिट्टा नावाचा पक्षी मुंबईच्याच परिसरात गतप्राण झाला होता. या वेळी मात्र या इंडियन पिट्टा म्हणजेच नवरंग नावाने ओळखल्या जाणाऱ्या या पक्ष्याला सुरक्षित हातांची ऊब मिळाल्यामुळे जीवदान मिळालं.

शिवसृष्टीमध्ये चेंबूरचे शेखर मांगले यांना तो प्रथम दिसला. त्यावेळी पिट्टा जखमी अवस्थेत होता आणि त्याला नीट उडता येत नव्हतं. शेखर यांनी त्याची सुटका करून त्याला एका खोक्यातून घरी नेलं आणि त्यांचे तसंच पक्ष्यांचे मित्र सुधांशू नूलकर यांना कळवलं. हॉस्पिटल मॅनेजमेण्टच्या क्षेत्रात असलेले नूलकर हे प्राण्या-पक्ष्यांचे दोस्त. त्यांना पिट्टाची ओळख पटली. त्यांनी लगेच आपले मित्र डॉ. श्रीरंग बखले यांच्याकडे त्याला नेलं. त्यांनी प्रथमोपचार केले आणि मग पशुतज्ज्ञ डॉ. दीपा कटियाल यांच्यामार्फत पिट्टावर उपचार सुरू करण्यात आले.

नूलकर यांनी सांगितलं, की हा पक्षी नावाप्रमाणेच नवरंगी आहे आणि थंड प्रदेशातला रहिवासी आहे. हिवाळ्यात तो दक्षिणेकडे स्थलांतर करतो. मुंबईत मात्र त्याचं दर्शन फारच क्वचित होतं. जमिनीवर उड्या मारत ओलसर मातीतले कीटक किंवा अळ्या शोधून खाणं आणि रात्री झाडावर राहणं, असा त्याचा दिनक्रम असतो. त्याचं स्थानिक स्थलांतर नैऋत्य मौसमी पावसावर अवलंबून असतं. उन्हाळ्यात तो पुन्हा आपल्या घराकडे वाटचाल सुरू करतो. मे ते ऑगस्ट या कालावधीत त्याची वीण होते. परतीच्या वाटेवरच्या या पक्ष्याचं दर्शन मे महिन्यात झालं असल्याने या वषीर् पाऊस वेळेवर येईल, याची ही चाहूल समजायला हरकत नाही, असं नूलकर म्हणाले.

नूलकर यांना गेल्या वर्षी चेंबूरमध्येच एक गतप्राण पिट्टा सापडला होता. तो आता बॉम्बे नॅचरल हिस्ट्री सोसायटीमध्ये पेंढा भरून ठेवण्यात आला आहे.

बॉम्बे नॅचरल हिस्ट्री सोसायटीतील शिक्षण अधिकारी प्रशांत महाजन यांनी सांगितलं, की हा पक्षी दुमिर्ळ नसला, तरी तो मुंबईसारख्या गजबजलेल्या भागात सापडणं ही दुमिर्ळ गोष्ट आहे. पिट्टा हा कायम जंगलात सापडणारा पक्षी आहे. त्यामुळेच तो लोकवस्तीत सापडला, ही गोष्ट नक्कीच नवलाईची आहे. याच्या मनमोहक रंगांमुळे त्याला कुणी पकडून बाहेर सोडून तर दिलं नसावं ना, अशी शंकाही त्यांनी उपस्थित केली. खुरट्या झुडपांवर तो असतो आणि थव्यांमध्ये सापडण्याऐवजी एकटाच दिसतो. प्रवासात वाट चुकल्यामुळे जखमी होऊन तो इथे पडला असावा, अशी एक शक्यता नूलकर यांना वाटते. पिट्टा बरा झाल्यावर त्याला सोडून देण्यात येईल.

 
</text>
</doc>
