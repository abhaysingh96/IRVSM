<doc>
<docno>1098514.cms.txt</docno>
<text>
 
महामुंबई: मुंबई टाइम्स
शास्त्रज्ञांची गौरवगाथा फिल्मबद्ध!
[ Wednesday, May 04, 2005  05:51:48 pm]


मुंबई टाइम्स टीम

हळदीघाटीची लढाई जिंकणारे डॉ. रघुनाथ माशेलकर, ड्रग्जवर सखोल काम केलेले ए.व्ही. रामाराव आणि रसायनशास्त्रात महत्त्वपूर्ण योगदान दिलेले एम. एम. शर्मा अशा विविध शास्त्रज्ञांनी केलेल्या कामगिरीचं आता फिल्म्सच्या रुपात डॉक्युमेन्टेशन होत आहे. सर्वसामान्य माणसाचं आयुष्य सुकर व्हावं, यासाठी धडपडणाऱ्या या शास्त्रज्ञांच्या जीवनावर फिल्म बनवण्याचा अनोखा उपक्रम धडपडे फिल्मनिर्माते संजय केतकर यांनी हाती घेतला आहे. सध्या ते डॉ. सी. एन. राव यांच्यावर फिल्म करत आहेत.

केवळ बायोग्राफिकल फिल्म करणं, यापेक्षा या सर्जनशील शास्त्रज्ञांची आयुष्य इतरांना जवळून अनुभवायला मिळावं आणि त्यांचे विचार खऱ्या अर्थाने जनसामान्यांपर्यंत पोहोचावेत, असा त्यांचा प्रयत्न आहे. महाराष्ट्रभूषण सन्मानाने गौरवण्यात आलेले शास्त्रज्ञ डॉ. रघुनाथ माशेलकर यांच्यावरच्या चरित्रपटाने केतकर यांनी आपल्या उपक्रमाची सुरुवात केली. रघुनाथ नावाच्या या फिल्मसाठी त्यांना माशेलकर यांच्या कामाचा वेध घेताना भरपूर संशोधन करावं लागलं होतं. त्यानंतर केतकर हे मुलुंड या पूवेर्कडच्या एका जुन्या उपनगराचा फिल्मच्या माध्यमातून वेध घेण्यात व्यग्र झाले. एका उपनगराच्या जडणघडणीची कथा सांगणारी ही पहिलीच फिल्म असावी. अर्थात या सगळ्या उपक्रमांसाठी पैशाची खूप मोठी साथ नसते. हे उपक्रम कमशिर्यलदृष्ट्या सक्सेस देतील, याची हमी नसते आणि प्रोडक्शनसाठी पैसा जमवताना अनेकदा नाकी नऊ येतात. शास्त्रज्ञांच्या जीवनावर लघुपट काढण्याचं कामही असंच जिकिरीचं होतं. पण विशिष्ट ध्येय डोळ्यापुढे ठेवून केतकर यांनी त्यांच्या टीमसह हा उपक्रम हाती घेतला.

एखाद्या विषयासाठी संपूर्ण आयुष्य झोकून देऊन काम करण्याची तयारी दाखवणाऱ्या कर्तृत्त्वमान मंडळींच्या आयुष्याचा वेध घेण्याचं काम आपल्या देशात अभावानेच होतं. परदेशात शास्त्रज्ञांच्या कामाचं चीज होतं आणि त्याबाबत डॉक्युमेण्टेशन करण्याची जबाबदारी तिथल्या संस्था घेतात, पण आपल्याकडे अशी सोय अद्याप उपलब्ध नाही आणि म्हणूनच अनेक शोधांचे जनक असणाऱ्या या शास्त्रज्ञांच्या कामाला न्याय देण्यासाठी त्यांच्या आयुष्यावर बेतलेल्या या फिल्म्स करण्यात आल्या आहेत. यामध्ये त्यांच्या कार्यासोबतच शोधनिबंधांचा उल्लेख केलाय. या फिल्म्सच्या निमित्ताने शास्त्रज्ञ माणूस म्हणून जवळून अनुभवायला मिळाली, हे सारं प्राइसलेस आहे, असं केतकर यांचं म्हणणं आहे. केतकर यांनी महाराष्ट्र टाइम्समधून शतकाच्या पाऊलखुणा ही विविध मान्यवरांच्या योगदानाची माहिती देणारी मालिका लिहिली होती.

यासोबत एका नव्या संशोधनपर माहितीपटाच्या कामात संजय केतकर गुंग आहेत. संतसाहित्यावर डॉक्युमेण्ट्री बनवत आहेत. राज्य साहित्य आणि संस्कृती मंडळाच्या कामात ते गुंग आहेत. त्यामध्ये संत ज्ञानेश्वर, तुकाराम आणि नामदेव यांच्या साहित्यकृतीवर त्यांचं काम सुरू आहे.

 
</text>
</doc>
