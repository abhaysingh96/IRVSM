<doc>
<docno>1098710.cms.txt</docno>
<text>
 
अग्रलेख
फुकटची हवाईसैर
[ Wednesday, May 04, 2005  09:24:28 pm]


राजकीय नैतिकतेच्या नावाने कधीच आंघोळ करून मोकळ्या झालेल्या राजकीय पक्षांच्या नेत्यांनी, नैतिकतेच्याच मुद्यावर परस्परांना कोंडीत पकडण्यासाठी संसदेचा वेळ आणि करदात्यांचा पैसा उधळण्याचा पणच केला आहे.

रेल्वेमंत्री लालू प्रसाद यादव यांच्यावरील खटल्यांचे राजकीय भांडवल करून भाजपप्रणीत राष्ट्रीय लोकशाही आघाडी डॉ. मनमोहन सिंग सरकारची संसदेत कोंडी करू पाहत आहे. त्यावर उतारा म्हणून भाजपप्रणीत सरकारमधील संरक्षणमंत्री जॉर्ज फर्नांडिस यांच्या काळातील संशयास्पद संरक्षण खरेदी व्यवहारांच्या सीबीआय चौकशीचा गाजावाजा सत्ताधारी आघाडी करीत आहे.

एकप्रकारे हे परस्परांचे गैरव्यवहार अधिक ताणून न धरण्यासाठी चाललेले दबावाचे राजकारण आहे! न्या. फुकन आयोगाने फर्नांडिस यांना ' क्लीन चिट ' दिल्याचा दावा लोकसभा निवडणुकीच्या मुहूर्तावर केला गेला होता. हा अहवाल संसदेपुढे ठेवण्याच्या रालोआच्या मागणीने जोर धरला असतानाच, न्या. फुकन यांनी फर्नांडिस यांच्या कृपेने हवाई दलाच्या खास विमानाने पत्नीसह पुणे, अहमदनगर, मुंबई असा ' अभ्यास दौरा ' कसा केला, याची माहिती एका इंग्रजी साप्ताहिकाने उघड केली.

आता संरक्षणमंत्री प्रणव मुखर्जी यांनी लोकसभेत स्वत:हून निवेदन करून या माहितीला पुष्टी दिली आहे. न्या. फुकन यांच्या अहवालाच्या विश्वासार्हतेविषयी संशय निर्माण करणे, हाच यामागील हेतू आहे. मात्र याची पूर्ण जबाबदारी न्या. फुकन यांचीच आहे. ज्या संरक्षण खात्याच्या आथिर्क व्यवहारांची चौकशी त्यांच्याकडे सोपविली गेली होती, त्याच खात्याच्या अपवादात्मक आतिथ्यशीलतेचा उपभोग घेणे, हे न्यायालयीन औचित्याच्या सर्व संकेतांचा भंग करणारे होते.

प्रत्यक्षात न्या. फुकन यांच्या निर्णयप्रक्रियेवर फर्नांडिस यांनी केलेल्या या मेहेरबानीचा परिणाम झाला नसेलही, पण त्यांच्या या वर्तनामुळे त्यांच्या निष्कर्षांभोवती संशयाचे जाळे पसरण्यास त्यांनीच वाव दिला आहे. तहलका प्रकरणी आधी चौकशी करणाऱ्या न्या. व्यंकटस्वामी यांच्या राजीनाम्यानंतर न्या. फुकन यांची नियुक्ती झाली होती.

न्या. व्यंकटस्वामी यांनी 15 पैकी 12 व्यवहारांची चौकशी पूर्ण केली होती. केवळ संबंधित अधिकाऱ्यांची बाजू ऐकून घेण्याचे काम शिल्लक होते. अशा स्थितीत त्यांची अन्य एका अपेलेट न्यायाधिकरणावर नेमणूक केली गेली. त्यावर टीका होताच, न्या. व्यंकटस्वामी यांनी राजीनामा दिला. व्यंकटस्वामी यांना दूर करण्यासाठी रचलेले हे कारस्थान असल्याचा आरोप तेव्हा ' तहलका ' चे तरुण तेजपाल यांनी केला होता. त्याला आधार असो वा नसो, न्या. फुकन यांच्या नियुक्तीपासूनच त्यांच्या नि:पक्षपातीपणाविषयी संशयाचे वातावरण निर्माण झाले होते, ही वस्तुस्थिती आहे.

तहलकाच्या टेप्समध्ये फेरफार करण्यात आला आहे, या समता पक्षाच्या सरचिटणीस जया जेटली यांच्या आरोपाची खातरजमा करण्यासाठी परदेशातील फॉरेन्सिक तज्ज्ञाचा सल्ला घेण्याचा निर्णय न्या. फुकन यांनी घेतल्यामुळे या चचेर्त भर पडली होती. मात्र या टेप्सचे केवळ ' संपादन ' केले आहे, त्यात फेरफार करण्यात आलेले नाहीत, असा निर्वाळा या तज्ज्ञांनी दिल्यामुळे ' तहलका ' ला बदनाम करण्याचा फर्नांडिस यांचा एक प्रयत्न फोल ठरला होता.

लोकसभा निवडणुकीआधी फुकन यांनी त्यांच्या अहवालाचा पहिला भाग घाईघाईने सादर केल्यामुळेही अनेकांच्या भुवया उंचावल्या होत्या. या अहवालाआधी सहा आठवडे न्या. फुकन यांनी ही विमानवारी केल्याचे आता उघड झाले आहे. यावेळी आयोगाच्या काही वकिलांसह पत्नीलाही त्यांनी बरोबर घेतले होते. शिडीर्दर्शन याच वारीत त्यांनी आटोपून घेतले. या काळात लष्कराच्या यंत्रणेने त्यांची उत्तम बडदास्त ठेवली ; कारण या वारीसाठी अधिकृत चौकशीचे निमित्त करण्यात आले होते. अशा राजकीय दृष्ट्या संवेदनक्षम प्रकरणी तरी न्या. फुकन यांनी अधिक काळजी घेण्याची गरज होती.

आता त्यांनी कितीही सफाई दिली, तरी त्यांच्या अहवालाची विश्वासार्हता डळमळीत झाली आहे.

 
</text>
</doc>
