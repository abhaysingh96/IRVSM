<doc>
<docno>1098846.cms.txt</docno>
<text>
 
महामुंबई
गुणवत्ता असूनही 'मराठी माणूस संपणार' अशी ओरड का?
[ Wednesday, May 04, 2005  11:40:48 pm]


म. टा. प्रतिनिधी

मुबई : पु. ल. देशपांडे, विं. दा. करंदीकर, जी. ए. कुलकर्णी यांच्यासारखी पाश्चात्यांच्या ' कानफटात ' मारतील, अशी कर्तृत्ववान मराठी माणसे जगात आहेत, मराठी माणसाकडे प्रतिभा आणि गुणवत्ता आहे, असे असतानाही मराठी माणूस संपणार, असे का कुंथत बसायचे, असा सवाल शिवसेना नेते राज ठाकरे यांनी केला.

भारतीय विद्यार्थी सेनेच्या ईशान्य मुबई विभागाचे संघटक सत्यवान दळवी यांनी मुलुंड येथे आयोजित केलेल्या कार्यक्रमात विविध क्षेत्रातील 10 कर्तृत्ववान मान्यवरांचा सत्कार राज ठाकरे यांच्याहस्ते करण्यात आला. आंतरराष्ट्रीय कीतीर्चे शाहीर विठ्ठल उमप, कलादिग्दर्शक नितीन देसाई, दिग्दर्शक केदार शिंदे, कवी अशोक नायगावकर, नाटककार प्रेमानंद गज्वी, कबड्डीपटू वीणा खवळे, चित्रकार श्रीकांत मंडये, सुलेखनकार कमल शेडगे आणि लेखिका डॉ. विजया वाड यांचा ठाकरे यांच्या हस्ते सत्कार करण्यात आला.

यावेळी भाषणात ठाकरे यांनी मराठी माणूस बाळगत असलेल्या न्यूनगंडावर बोट ठेवले. अल्लाउद्दीन खिलजी आणि औरंगजेबालाही मराठी माणसाला संपवता आले नाही. तरीही मराठी माणूस संपणार, असे आपले कंुथणे सुरू आहे. मंुबईतील डबेवाल्यांचे कौशल्य पाहायला प्रिन्स चार्ल्स येतो. नॅशनल जिओग्राफी चॅनेलवर डबेवाल्यांच्या व्यवस्थापन तंत्राचे कौतुक होते, कर्तृत्ववान माणसे या मराठी मातीत आहेत, असे सांगून मग परप्रांतियांच्या बोटींवरील गोणी किती दिवस उचलणार, असा सवाल त्यांनी केला.

गुजरातमध्ये ये- जा करणाऱ्या जेट एअरवेज या आंतरराष्ट्रीय कंपनीच्या विमानामध्ये मांसाहारी जेवण बंद करून गुजराती लोकांनी आपली ताकद दाखवून दिली. मराठी माणसानेही अशी ताकद दाखवून एक झटका द्यावा, असे आवाहनही त्यांनी केले.

पुरस्कारप्राप्त मान्यवरांच्यावतीने सत्काराला उत्तर देताना कवी अशोक नायगावकर यांनी, नव्याने उभ्या राहणाऱ्या ' मॉल ' मध्ये मराठी माणसाचे ' स्टॉल ' असावेत, असे सांगत मराठी माणसाला उद्योग करण्याचा सल्ला दिला. मराठी माणूस हिंदीत भांडतो. त्यामुळे मराठी भाषा लोकांपर्यंत पोहोचत नाही, असा मिश्किल शेरा मारत, मराठीत प्रेम करा, मराठीत भांडा, शिव्याही मराठीत द्या, असा ' सल्ला ' ही त्यांनी दिला. या कार्यक्रमाला शिवसेना उपनेते शिशिर शिंदे, राजा चौगुले, मंुबई महापालिकेतील सभागृह नेते प्रभाकर शिंदे, प्रवीण दरेकर, उपस्थित होते. यावेळी मराठी लोकगीतांचा कार्यक्रम झाला.

 
</text>
</doc>
