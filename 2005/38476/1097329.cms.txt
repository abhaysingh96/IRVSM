<doc>
<docno>1097329.cms.txt</docno>
<text>
 
महामुंबई
भाजपच्या जागा खेचण्यासाठी सेनेची 'महा'रणनीती
[ Wednesday, May 04, 2005  11:33:03 am]


नरेंद पाठक

मुंबई : मुंबई महापालिकेची निवडणूक शिवसेनेला सर्वशक्तीनिशी लढवायची असल्यामुळे भारतीय जनता पक्षाचे नगरसेवक असलेल्या वॉर्डात त्यांच्यापेक्षा जास्त कामे करून तिथे वर्चस्व निर्माण करा, त्यासाठी लागणारा विकासनिधी आमदार-खासदारांच्या फंडांमधून देण्याचे आश्वासन देत जागावाटपाच्या वेळी त्या जागांवर हक्क सांगता येईल, असे शिवसेनेचे कार्याध्यक्ष उद्धव ठाकरे यांनी कार्यर्कत्यांच्या बैठकीत सांगितल्याचे समजते. यामुळे आगामी महापालिका निवडणूक आणि जागावाटपाच्या चचेर्बाबत आतापासूनच सेनेने स्वतंत्र रणनीती आखायला सुरुवात केल्याचे स्पष्ट झाले.

मुंबई मनपा निवडणुकीच्या संबंधात जिथून भाजपचे नगरसेवक निवडून गेले आहेत, अशा वॉर्डातील शाखाप्रमुख, विभागप्रमुख यांचीच एक खास बैठक उद्धव ठाकरे यांनी सोमवारी शिवालय या कार्यालयात घेतली होती.

सुमारे तासभर चाललेल्या या बैठकीत, भाजपचे नगरसेवक काम करीत नाहीत, कामे आम्ही करतो, बोर्ड त्यांचे लागतात, अशा अनेक तक्रारी शाखाप्रमुखांनी ठाकरे यांच्याकडे केल्या. तेव्हा भाजप नगरसेवकांपेक्षा तुम्ही जास्त कामे करा, लागेल ती मदत करू आणि त्या जागांवरही आपला हक्क प्रस्थापित करू, असे उद्धव यांनी सांगितले.

मुंबई महापालिकेची दीड वर्षात होणारी निवडणूक शिवसेनेसाठी अत्यंत प्रतिष्ठेची आहे. त्यामुळे केवळ भाजपचे नगरसेवक असलेल्या वॉर्डातील शिवसैनिकांची बैठक उद्धव यांनी बोलावली होती. त्या बैठकीत शाखाप्रमुख-विभागप्रमुखांनी केलेल्या तक्रारीची दखल घेऊन, यावेळी उद्धव यांनी, तुम्ही भाजप नगरसेवकांपेक्षा जास्त कामे करून दाखवा, विकासकामासाठी लागणारा निधी शिवसेनेचे विधानपरिषद व राज्यसभा सदस्यांच्या निधीतून उपलब्ध करून देण्याचे आश्वासन दिल्याचे समजते.

महापालिकेच्या जागावाटपात भाजपला गेलेल्या जागांवर शिवसेनेने अधिक काम केले असल्यास त्या जागांवर शिवसेनेला हक्क सांगता येईल. पालिकेच्या गेल्या निवडणुकीत भाजपने 69 जागा लढवल्या होत्या, त्यापैकी 36 जागा जिंकल्या. आगामी निवडणूक अटीतटीची होण्याची शक्यता असल्याने जागावाटपात भाजपवर मात करण्यासाठी ही रणनीती तयार करण्यात आली आहे.

बैठकीला विभागप्रमुख व आमदार सदा सरवणकर, दगडू सकपाळ, बाळा काळसेकर, विनोद घोसाळकर, अनिल परब व विलास अवचट उपस्थित होते.

 
</text>
</doc>
