<doc>
<docno>1098526.cms.txt</docno>
<text>
 
महामुंबई: मुंबई टाइम्स
मल्टिप्लेक्सवर कारवाईचा फार्स
[ Wednesday, May 04, 2005  06:20:36 pm]


प्रसाद नेरुरकर

शहर आणि उपनगरातील मल्टिप्लेक्स सिनेमागृहात तिकिटांचा घोटाळा अद्यापि सुरूच आहे. जिल्हाधिकारी कार्यालयाने या मल्टिप्लेक्सना पाठवलेल्या नोटिसा कागदोपत्री फार्स ठरत चालल्या आहेत. त्यामुळे सरकारचे नियम आणि अटी धाब्यावर बसवून शहरात मल्टिप्लेक्सचं जाळं मात्र फोफावतच चाललं आहे.

दोन महिन्यांपूर्वी ' मुंबई टाइम्स ' मध्ये मल्टिप्लेक्स सिनेमागृहांच्या सावळ्या गोंधळाची ' पडदा चंदेरी, दुनिया काळी ' ही वृत्तमालिका प्रसिद्ध झाली होती. यानंतर जिल्हाधिकारी कार्यालयाने मल्टिप्लेक्स सिनेमागृहांची पाहणी केली. या पाहणीत सर्वच मल्टिप्लेक्सवाल्यांनी सरकारचे नियम मोडून सरकारचा कोट्यवधींचा महसूल बुडवला असल्याचं स्पष्ट झालं.

अटींचं पालन न करणाऱ्या मल्टिप्लेक्सवाल्यांना नोटिसा बजावण्यात आल्या. मात्र महिनाभराहून अधिक काळ लोटल्यानंतरही त्यावर कारवाई सुरू झालेली नाही. कारवाईचं स्वरूप काय असेल ? मल्टिप्लेक्सचे परवाने रद्द करणार का ? सरकारने दिलेली कर सवलत रद्द करणार का, या प्रश्नांवर जिल्हाधिकारी कार्यालय महसूल खात्याकडे बोट दाखवत आहे.

मल्टिप्लेक्स थिएटरनी तिकिटांचा घोळ केला आहे, वाहन पार्किंगबाबतचे नियम तोडले आहेत. मल्टिप्लेक्सची रचना सरकारच्या अटींनुसार नाही. मराठी चित्रपट दाखवले नाहीत, अतिरिक्त बांधकाम केलं आहे, विक्री केलेल्या तिकिटांची नोंद तसंच नोंदवहीत लिहिलेले आकडे यात तफावत आढळली आहे. त्यांनी सरकारच्या जाहिराती दाखवल्या नाहीत आणि प्रीमिअर शोचे परवाने न घेता प्रायोजकांकडून मोठ्या रकमा मिळवल्या. अशा अनेक बाबी जिल्हाधिकारी कार्यालयाने केलेल्या पाहणीत उघड झाल्या असून तसा स्पष्ट उल्लेख नोटिसांमध्ये करण्यात आला आहे. मात्र मल्टिप्लेक्स लॉबीने महसूल खात्यात आपलं वजन वापरून संभाव्य कारवाईतून वाचण्यासाठी मोठी व्यूहरचना केल्याचं समजतं.

पूर्व उपनगरात कांजुरमार्ग इथे लवकरच एक नवीन मल्टिप्लेक्स सुरू होत आहे. या मल्टिप्लेक्सला जिल्हाधिकारी कार्यालयाने वर्षभरापूवीर्च अटींची पूर्तता न केल्याची नोटिस पाठवली होती. या ठिकाणी पूवीर् सिंगल स्क्रीन थिएटर होतं. त्यानंतर प्रशासनाने तिथे हीना थिएटर असल्याची कागदपत्रं सरकारला सादर केली होती. प्रत्यक्षात मात्र अशा थिएटरची ' परवान्याची सत्यांकित प्रत ' सादर केली नव्हती. आसनक्षमता पूर्ण न करता तसंच हीना थिएटर प्रत्यक्षात अस्तित्वात नसतानाही सरकारने कोणत्या नियमांद्वारे या मल्टिप्लेक्सला परवानगी दिली, असे तक्रार अर्ज उपनगरातून या परिसरात मल्टिप्लेक्ससाठी पूवीर् अर्ज केलेल्या थिएटरच्या मालकांनी केले आहेत.

पश्चिम उपनगरात कांदिवलीत नुकतंच रघुलीला मल्टिप्लेक्स सुरू झालं. ऑगस्ट 2002 मध्ये इथे मल्टिप्लेक्स बांधण्यासाठी सादर झालेला अर्ज हा दुसऱ्याच व्यक्तीच्या नावावर आहे. त्यानंतर चार नॉमिनी बदलले गेले. सध्या शृंगार सिनेमाने ते सुरू केलं आहे. मात्र सरकारच्या नियमात ' चेंज ऑफ युजर ' नाही. तसंच मल्टिप्लेक्स किमान दहा वर्षं सुरू ठेवावं, अशी प्रमुख अट आहे. रघुलीला मल्टिप्लेक्स चार जणांनी एकमेकांकडे हस्तांतरित केलं आहे. यापैकी दहा वर्षांसाठी ती जागा कोणी भाड्याने घेतली आहे किंवा खरेदी केली आहे का, याची तपशीलवार कागदपत्रं जिल्हाधिकारी कार्यालयांकडे नाहीत. याबाबत विचारणा केली असता तपासून पाहतो, असं उत्तर देण्यात आलं.

शहरातील कोणत्याही मल्टिप्लेक्स थिएटरने तिकीट विक्रीचे कम्प्युटर टमिर्नल नोटिस पाठवल्यानंतर अजूनही जिल्हाधिकारी कार्यालय, महसूल विभागाशी जोडलेले नाही. काहींनी केवळ कम्प्युटर जोडले. मात्र तिकीट विक्रीबाबतचं नेटवर्क सुरू केलं नाही.

 
</text>
</doc>
