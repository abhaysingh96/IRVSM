<doc>
<docno>1098627.cms.txt</docno>
<text>
 
लेख
भाषिक वादाच्या भोवऱ्यात...
[ Wednesday, May 04, 2005  08:16:05 pm]


मराठी-कोकणी भाषावाद हा गोव्यातला एक सुप्त ज्वालामुखी आहे. त्याचा स्फोट कधी नि कसा होईल हे सांगता येत नाही. पण तो होतो तेव्हा त्यात सारं गोवा पोळून निघतं. एरवी सुशेगाद असलेल्या गोव्यात हा ज्वालामुखी पुन्हा धुमसतोय अन् संतापाचा लाव्हाही बाहेर पडू लागलाय. निमित्त झालंय टपाल खात्यातल्या भरतीचं. गोवा विभागात टपाल सहाय्यकांच्या 27 जागा भरायच्या आहेत. त्यासाठी दहावीत कोकणी विषयाचं शिक्षण घेतलेलं असावं, अशी अट टपाल खात्याने घातली आणि ठिणगी उडाली. तिने पेटवलेला वणवा वाढतच जातोय.

वास्तवाचं किंचितही भान न ठेवता केवळ नियमावर बोट ठेवून वागण्याच्या सरकारी खाक्यामुळे काय घोळ उद्भवतो याची ही सक्ती म्हणजे उत्तम उदाहरण आहे. गोव्याची राज्यभाषा कागदोपत्री कोकणी असली, तरी शालेय शिक्षणात कोकणीची सक्ती नाही. किंबहुना 1987 साली राज्य-भाषा कायदा झाल्या-नंतर त्याची अंमल-बजावणी करण्याचे धाडस अद्याप कोणत्याच सरकारने दाखवलेले नाही. सारा राज्यकारभार चालतो तो इंग्रजीतूनच. शालेय शिक्षणात मराठी, कोकणी, फ्रेंच, पोर्तुगीज, संस्कृत असा कोणताही विषय दहावीपर्यंत घेता येतो. त्यातही मराठी विषय घेणाऱ्यांची संख्या राज्यात सर्वाधिक आहे. आकडेवारीतच बोलायचं झालं तर सुमारे 70 टक्के मुलं मराठीत शिक्षण घेतात. म्हणजेच कोकणीची सक्ती पुढे रेटायची ठरली तर बहुसंख्य तरुणांवर अन्याय होतो. भूमिपूत्र असूनही मराठी शिकली म्हणून त्यांच्या मायभूमीतच त्यांना उपरं ठरवण्याचा प्रयत्न केला जातोय.

मराठी विषय ठेवला तर महाराष्ट्राचे उमेदवार इथे येऊन गोमंतकीयांच्या नोकऱ्या बळकावतील, असा नेहमीचा कांगावा काहीजण करतात. महाराष्ट्राचा बागुलबोवा निर्माण करून गोव्याच्या जनतेच्या मनात भय निर्माण करण्याचा प्रयत्न तसा इथे नेहमीच केला जातो. भूमिपुत्रांना न्याय मिळावा ही गोष्ट मान्य ; पण महाराष्ट्राविषयी एवढी परकेपणाची भावना का ? आजच्या घडीला गोव्यातले हजारो तरुण मुंबईतच नव्हे तर महाराष्ट्रभर मोठमोठ्या हुद्द्यांवर आहेत. पण त्यांच्यामुळे आमच्या पोटावर पाय येतोय असं महाराष्ट्रात म्हटलं जात नाही. किंबहुना इतर परप्रांतीयांबद्दल महाराष्ट्रीय जनतेमध्ये सूक्ष्म का होईना पण अढी असतेच. मात्र गोमंतकीयांना मराठी जनतेने कधीच परकं मानलं नाही. असं असताना काही गोवेकरांच्या मनात महाराष्ट्राविषयी एवढी कटुता आहे हे मराठीजनांना कळलं तर त्यांना आश्चर्याचा धक्का बसल्याविना राहणार नाही.

काँग्रेस वगळली तर गोव्यातल्या सर्व प्रमुख राजकीय पक्षांचा कोकणीसक्तीला विरोध आहे. महाराष्ट्रवादी गोमंतक पक्ष आणि शिवसेना तर या लढ्यात सुरुवातीपासून आहेत. पण त्यांच्यापेक्षा बलाढ्य असलेल्या भारतीय जनता पक्षानेही या प्रकरणी टपाल खात्याच्या कार्यालयावर प्रचंड मोर्चा नेला. जनता दल, जनता पक्ष यांनीही मराठीला आपला पाठिंबा जाहीर केलाय. शिवाय मराठी राज्यभाषा प्रस्थापन समिती, मराठी भाषा परिषद, गोमंतक मराठी अकादमी, गोमंतक साहित्य सेवक मंडळ आदी संस्थाही आपापल्या परीने झुंजत आहेत. एवढं भक्कम पाठबळ असताना गोव्यात मराठीला डावलण्याची हिंमत होतेच कशी असा प्रश्न नवख्या माणसाला पडल्याखेरीज राहणार नाही. पण इथल्या मराठी नेत्यांची बोटचेपी वृत्ती पाहिली की त्याचं नवल वाटत नाही. काँग्रेसमध्येही मराठीचा पुरस्कार करणार नेते आहेतच. पण या अन्यायाच्या विरोधात पुढे येऊन बंड करण्याची शामत कोणीही दाखवलेली नाही.

मगोप किंवा भाजप यांनी सत्तेवर असताना मराठीला तिचं हक्काचं स्थान मिळवून देण्यात तत्परता दाखवली असती, तर आज ही परिस्थिती ओढवलीच नसती, असं इथला एक मराठीप्रेमी तळमळीने सांगत होता. मुक्तीनंतरची सुमारे दोन दशकं मगोपने गोव्यावर निरंकुश सत्ता गाजवली. पण पुढचा धोका ओळखून त्याप्रमाणे पावलं उचलण्यात त्यांचं नेतृत्व कमी पडलं. भाजपने तर 2000 साली झालेल्या म्हापसा अधिवेशनात मराठीला राज्यभाषा करण्याचं अभिवचन दिलं होतं. पण सत्तेवर आल्यानंतर नाना कारणं पुढे करून पुढील चार वर्षांत काहीच केलं नाही.

नेतेच असा कचखाऊपणा दाखवत असताना मग गोव्यातल्या मराठीने कोणाच्या तोंडाकडे पाहायचं हा प्रश्न होताच. पण इथल्या जनतेने मराठीचा झेंडा स्वत:च्या खांद्यांवर अभिमानाने फडकवत ठेवलाय. टपाल खात्याच्या निषेधार्थ गोव्यात ठिकठिकाणी निषेध नोंदवला जातोय... मोचेर् निघताहेत... निदर्शने केली जाताहेत... राज्यातल्या बहुतेक सर्व टपाल अधिकाऱ्यांना निवेदने सादर करण्यात आली आहेत. डिचोलीमध्ये तर या अन्यायाने संतप्त होऊन मराठीप्रेमींनी तिथल्या टपाल कार्यालयावर दगडफेक केली. असा आक्रमक प्रक्षोभ या आंदोलनात प्रथमच पाहायला मिळाला. कारण कोकणीसक्तीच्या या अटीला व्यापक परिमाण असल्याचे मराठीप्रेमींचे मत आहे. मराठी शिकून उदरनिर्वाह होऊ शकत नाही हे इथल्या जनतेच्या मनावर बिंबवायचं आणि मग कोकणीचं घोडं पुढे दामटायचं असा प्रयत्न असल्याचं ते सांगतात. स्वभाषेच्या रक्षणासाठी गोव्यातल्या मराठीवाद्यांचे प्रयत्न कौतुकास्पद आहेतच. पण इथपर्यंत आफत का ओढवली याचाही त्यांनी विचार करायला हवा. टपाल खात्यातील भरतीप्रकरणाच्या निमित्ताने गोव्यात मराठीचं नेमकं स्थान कोणतं याचा आता गंभीरपणे विचार करण्याची वेळ येऊन ठेपलीय.

गोव्यात मराठी शिकणाऱ्यांवर अन्याय होऊ नये यासाठी टपाल खात्याने आपलं धोरण बदलणं अत्यावश्यक आहेच. पण पुन्हा अशी मानहानिकारक परिस्थिती उद्भवू नये यासाठी मराठीजनांनीही डोळ्यांत तेल घालून सावध राहायला हवं. शेवटी म्हातारी मेल्याचं दु:ख आहेच, पण काळ सोकावतोय याचं दु:ख तर त्याहूनही अधिक आहे...

भगवान परब

 
</text>
</doc>
