<doc>
<docno>1098790.cms.txt</docno>
<text>
 
महाराष्ट्र
कचऱ्याची योग्य विल्हेवाट लावा;अन्यथा दंडाला सामोरे जा
[ Wednesday, May 04, 2005  10:47:37 pm]


म. टा. प्रतिनिधी

पुणे : कचऱ्याची विल्हेवाट योग्य आणि शास्त्रोक्त पद्धतीने लावली नाही तर, पुढील महिन्यापासून नागरिकांकडून दंड आकारण्यात येणार असल्याची घोषणा महापालिका आयुक्त डॉ. नितीन करीर यांनी बुधवारी वार्ताहर बैठकीत केली. यावेळी सहआयुक्त अरुण पाटील, घनकचरा आणि सार्वजनिक आरोग्य विभागाचे उपआरोग्य प्रमुख डॉ. आर. आर. परदेशी, नगरसेविका वंदना चव्हाण आदी उपस्थित होते.

पुणे शहर हे ' कंटेनर फ्री सिटी ' करण्याचे उद्दीष्ट ठेवून प्रशासनाने पालिका भवनपासून ते सर्व क्षेत्रीय कार्यालयांपर्यंत ' चकाचक कार्यालये ' स्थापन केली असून, त्यांच्या माध्यमातून सर्व शाळा, स्वयंसेवी संस्था, ज्येष्ठ नागरिक संघ यांच्यामध्ये जनजागृती करण्याला सुरुवात केल्याचे करीर यांनी सांगितले.

स्थानिक स्तरावर नियोजन होण्याच्या दृष्टीने क्षेत्रीय कार्यालय, तेथील वैद्यकीय अधिकारी, स्थानिक नगरसेवक यांच्याकडे जबाबदारी सोपवण्यात आली आहे. तसेच या कामातील क्षमता वाढवण्यासाठी आणि नियोजन कसे करावे याविषयी अधिकाऱ्यांना प्रशिक्षण देण्यात आले आहे. शिवाय सफाई कामगारांनाही एक दिवसाचे प्रशिक्षण देण्यात आल्याचे आयुक्तांनी सांगितले.

कचरा गोळा करण्यासाठी कंटेनरच्या माध्यमातून उपाययोजना केली. मात्र त्यामुळे कचऱ्याचा प्रश्ान् कायमस्वरुपी कमी होणारा नाही. कालपरत्त्वे कंटेनरची संख्या आणखी वाढवावी लागणार आहे. त्यापेक्षा जनतेमध्येच जर कचऱ्याची विल्हेवाट लावण्यासंबंधी जागृती केली तरच हा प्रश्ान् सुटू शकतो. त्यामुळेच चकाचक टोळ्यांच्या माध्यमातून हा प्रश्ान् सोडवण्याचा विचार केल्याचे करीर म्हणाले.

ही योजना सर्वसमावेशक होण्यासाठी एका संस्थेमार्फत कचरा गोळा करणाऱ्यांना ओळखपत्र देण्यात आली आहेत. कचरा गोळा करणाऱ्यांना प्रोत्साहन मिळावे आणि त्यांचा उदरनिर्वाह चालावा यासाठी प्रत्येक कुटुंबाने पाच रुपये नाममात्र शुल्क देण्याला हरकत नसल्याचे करीर म्हणाले.

शिवाय सुक्या कचऱ्याची विल्हेवाटही नागरिकांनीच लावावी. यापुढे पालिका तो कचरा उचलणार नसल्याचेही करीर यांनी सांगितले. जर नागरिकांना त्याची विल्हेवाट लावणे शक्य नसल्यास तो सोसायट्यांच्या बाहेर कंटेनरमध्ये भरून ठेवावा, आठवड्याला महापालिका तो उचलेल, असेही करीर म्हणाले.

 
</text>
</doc>
