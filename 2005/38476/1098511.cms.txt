<doc>
<docno>1098511.cms.txt</docno>
<text>
 
महामुंबई
न केलेल्या बलात्काराची शिक्षा, वर्षभर तुरुंगवास व 75 हजारांचा भुर्दंड
[ Wednesday, May 04, 2005  05:48:10 pm]


मुंबई टाइम्स टीम

कल्याण : न केलेल्या बलात्काराबाबत तब्बल एक वर्षाचा तुरुंगवास भोगावा लागल्याची घटना उघड झाली आहे. 25 ऑक्टोबर 2003 रोजी अंबरनाथमधील आंबेगाव इथल्या बारा वषीर्य मुलीने हिललाइन पोलिस ठाण्यात तिच्यावर बलात्कार झाल्याची तक्रार नोंदवली होती. या संबंधातून होणाऱ्या अपत्याचा पिता त्याच गावातील अंबाजी भाग्यवंत असल्याचंही तक्रारीत म्हटलं होतं. पोलिसांनी तत्काळ अंबाजी भाग्यवंत याला अटक केली.

उल्हासनगर प्रथम वर्ग कोर्टात खटला दाखल करण्यात आला. तेव्हा अंबाजी भाग्यवंत याने कोर्टात अपत्याची डीएनए टेस्ट केली जावी, अशी विनंती केली. कल्याण सेशन कोर्टातही डीएनए टेस्ट करण्याची विनंती केली. अखेरीस कोर्टाने अंबाजीला या डीएनए टेस्टचा खर्च त्यानेच करावा, या अटीवर परवानगी दिली. हैदाबाद इथे अंबाजी, ती मुलगी आणि अपत्य यांची डीएनए टेस्ट करण्यात आली. या टेस्टनंतर तीन महिन्यांनी हैदाबाद इथून कोर्टाकडे डीएनए टेस्टचा रिपोर्ट देण्यात आला. या रिपोर्टनुसार संबंधित अपत्याचा पिता संभाजी भाग्यवंत नसल्याचं स्पष्ट झालं. मात्र तोपर्यंत एक वर्षाचा कालावधी लोटला. त्या काळात त्याला कल्याणच्या आधारवाडी कारागृहात तुरुंगवास भोगवा लागला.

न्यायालयीन खटला तसंच तिघांच्या डीएनए टेस्टचा खर्च असे सुमारे 75 हजार रुपये अंबाजीला खर्च करावे लागले. न्या. पी.एच. माळी यांनी अंबाजी भाग्यवंत याची बलात्काराच्या आरोपातून निदोर्ष मुक्तता केली.

कल्याण कोर्टातील वकील ए.वाय. पत्की यांच्या म्हणण्यानुसार, असा खोटा आरोप जर गरीब अथवा आदिवासी समाजातील तरुणावर झाला असता तर खटल्याचा आणि इतर खर्च चालवण्यासाठी त्याच्याकडे पैसे कोठून आले असते. तर अंबाजी भाग्यवंत या प्रकरणात झालेला मानसिक त्रास व एक वर्षाचा तुरुंगवास नाहक भोगावा लागल्याबद्दल उल्हासनगर हिललाइन पोलिस ठाण्याला जबाबदार ठरवलं असून संबंधित पोलिस अधिकाऱ्यांच्या विरोधात कोर्टात जाण्याच्या तयारीत आहे.

अंबाजी भाग्यवंत यांची जरी निदोर्ष मुक्तता झाली असली तरी संबंधित महिलेवर बलात्कार कोणी केला आणि त्यापासून झालेल्या अपत्याचा पिता कोण, हे प्रश्न अनुत्तरितच राहिले आहे. या प्रकरणाच्या चौकशीची मागणी भाग्यवंत यांनी केली आहे.

 
</text>
</doc>
