<doc>
<docno>1098542.cms.txt</docno>
<text>
 
महाराष्ट्र
हापूस कॅनिंग'च्या जाळ्यात!
[ Wednesday, May 04, 2005  06:37:58 pm]


म. टा. वृत्तसेवा

रत्नागिरी : हापूस आंब्याच्या चढ्या दरामुळे बाजारात अपेक्षित उठाव नसल्याने जिल्ह्यातील आंबा बागायतदारांनी त्यांच्याकडील आंबा कॅनिंगकडे वळवण्यास सुरुवात केली असून त्यात गेल्या आठवडाभरात प्रचंड आथिर्क उलाढाल झाल्याचे सांगण्यात आले.

हापूस आंब्याची मोठी बाजारपेठ असलेल्या रत्नागिरीत आंब्याची मोठी उलाढाल सुरू असली तरी खुद्द रत्नागिरीकरांना मात्र हापूस खरेदी करणे चढ्या भावामुळे कठीणच होऊन बसले आहे. याच परिस्थितीत आंबा बागायतदार वळले आहेत कॅनिंग फॅक्टऱ्यांकडे. गेल्या 25 तारखेपासून दिवसाला सरासरी दीडशे टनापेक्षा अधिक आंबा कॅनिंगसाठी रवाना झाल्याचे सांगण्यात आले. हा आंबा मुख्यत: पुणे, वाई, सातारा, बलसाड, हुबळी आदी ठिकाणी रवाना झाला.

रत्नागिरी शहरात कॅनिंग कंपन्यांनी 20 ते 25 केंदे थाटली आहेत. कंपन्यांचे एजंट थेट बागायतदारांनाच गाठून त्यांच्याकडून आंबा खरेदी करीत आहेत. त्यातही स्थानिक आणि परप्रांतीय असा वाद उद्भवला आहे. स्थानिक व्यापारी रोख पैसे देऊन आंबा खरेदी करीत असताना बहुतेक परप्रांतीय एजंट भुलथापा देऊन आंब्याची पळवापळवी करीत असल्याच्या तक्रारी केल्या जात आहेत. गरीब आंबा उत्पादकांना लालूच दाखवून आंबा उधारीवर न्यायचा आणि मधल्यामधे कमिशन लाटायचे, असे प्रकार वाढील लागल्याकडे स्थानिक आंबा सेंटरवाले लक्ष वेधत आहेत. या बाबींवर विचार करण्यासाठी येथील विहार डिलक्समध्ये नुकतीच स्थानिक आंबा सेटरच्या मालकांची बैठक झाली. परप्रांतीय आंबा सेंटरमुळे स्थानिक सेंटर मालकांचे नुकसान होत आहे. त्याविरोधात जिल्हाधिकाऱ्यांकडे दाद मागण्याचा निर्णय या बैठकीत घेण्यात आला. याबाबत कृषी उत्पन्न बाजार समितीने लक्ष घालावे, अशी मागणीही बैठकीत करण्यात आली.

 
</text>
</doc>
