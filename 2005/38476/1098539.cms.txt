<doc>
<docno>1098539.cms.txt</docno>
<text>
 
महाराष्ट्र
इतर फळांच्या विक्रीसाठीही आंबा महोत्सवासारखा उपक्रम
[ Wednesday, May 04, 2005  06:34:46 pm]


म. टा. प्रतिनिधी

पुणे : उत्पादक ते ग्राहक या संकल्पनेतून आंबा महोत्सवाचे आयोजन करण्यात आले असून इतर फळांच्या विक्रीसाठीही आंबा महोत्सवासारख्या उपक्रमांचे आयोजन करण्याचा मानस पणन मंत्री हर्षवर्धन पाटील यांनी व्यक्त केला.

बालगंधर्व रंगमंदिरात आयोजित करण्यात आलेल्या ' पुणे आंबा महोत्सव 2005' चे उद्घाटन पाटील यांच्या हस्ते झाले त्यावेळी ते बोलत होते. कृषीमंत्री बाळासाहेब थोरात , ' वनराई ' चे मोहन धारिया यावेळी उपस्थित होते.

यंदा राज्यातून 25 हजार मे. टन आंब्याची निर्यात करण्याचे नियोजन असून अहमदाबाद, दिल्ली, जयपूर अशा मोठ्या शहरांमध्येही आंबा तसेच इतर फळांच्या महोत्सवाचे आयोजन करण्यात येणार आहे.

मुंबईशिवाय सिंगापूरसारख्या ठिकाणांहूनही आंब्याला मोठी मागणी असून जपानचे माकेर्टही खुले होण्याची शक्यता असून महिला बचत गटांनी माकेर्टिंगच्या क्षेत्रात पुढे यावे, असे आवाहन पाटील यांनी केले. या महोत्सवात रत्नागिरी, देवगड, सिंधुदुर्ग, कोकण विद्यापीठ, जालना, विदर्भ येथील शेतकऱ्यांचे सुमारे 55 स्टॉल्स असून आठ मे पर्यंत सकाळी दहा ते सात या वेळेत आंबा विक्री होणार आहे.

 
</text>
</doc>
