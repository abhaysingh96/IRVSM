<doc>
<docno>1098854.cms.txt</docno>
<text>
 
महामुंबई
दोन कुंटणखान्यांवर छापे, 13 मुलींची सुटका
[ Wednesday, May 04, 2005  11:44:34 pm]


म. टा. प्रतिनिधी

मुंबई : जबरदस्तीने शरीरविक्रय करायला लावणाऱ्या नागपाडा परिसरातील दोन कुंटणखान्यांवर छापे घालून समाजसेवा शाखेच्या पोलिसांनी 13 मुलींची सुटका केली असून यात पाच अल्पवयीन मुलींचा समावेश आहे. कुंटणखाना चालविणाऱ्या पाचजणींना पोलिसांनी अटक केली आहे.

पूर्णबहाद्दूर दलबहादूर लामा ( 54) आणि रिनीमाया लिलाराम शर्मारॉय ( 40) या दोघांनी समाजसेवा शाखेत येऊन नेपाळमधून त्यांच्या दोन मुली बेपत्ता झाल्याची तक्रार पोलिस उपायुक्त (अंमलबजावणी) डॉ. संजय अपरांती यांच्याकडे दिली. त्यानुसार त्यांनी या तपासाची जबाबदारी वरिष्ठ पोलिस निरीक्षक ए. बी. देशपांडे यांच्याकडे सोपवली. तपासात या दोन्ही मुली नागपाडा परिसरात जबरदस्तीने ठेवल्याची माहिती मिळाली. त्यानुसार पोलिसांनी कामाठीपुऱ्यातील 13 व्या गल्लीमध्ये छापा घालून लामा यांची मुलगी मंजू उर्फ जिना हिच्यासह दहा मुलींची सुटका केली. यात पाच अल्पवयीन मुलींचाही समावेश होता. मात्र या छाप्याच्यावेळी शर्मारॉय यांची मुलगी सोनी आढळून आली नाही. जबरदस्तीने या मुलींना शरीरविक्रय करायला लावणाऱ्या बसंती उर्फ राजू थापा, सिता राजू थापा व रेश्मा मोईला तमंग या तिघींना अटक करण्यात आली.

छाप्याच्या वेळी सोनीला दुसरीकडे हलविण्यात आल्याची माहिती मिळाल्यानंतर पोलिसांनी पुन्हा छापा घालून सोनीसह आणखी दोन मुलींची सुटका करण्यात आली. यावेळी कुंटणखाना चालविणाऱ्या पुजा विश्वनाथ बिश्वास ( 28) आणि कमला सायला थापा ( 30) या दोघींना अटक करण्यात आली.

 
</text>
</doc>
