<doc>
<docno>1098508.cms.txt</docno>
<text>
 
महामुंबई
टिटवाळाकरांचं अद्ययावत हॉस्पिटलचं स्वप्नपूर्ण होणार?
[ Wednesday, May 04, 2005  05:46:06 pm]


सुनील जावडेकर

टिटवाळा : केडीएमसीमध्ये 1983 पासून समाविष्ट असलेल्या मांडा-टिटवाळा परिसराला नागरी सुविधांपासून वंचित ठेवण्यात आल्याची भावना रहिवाशांमध्ये आहे. टिटवाळा गणपती मंदिर तलावाचं सुशोभिकरण आयुक्त धनराज खामतकर आणि बांधकाम खात्याचे एक्झिक्युटिव इंजिनीअर सुनील जोशी यांच्या प्रयत्नांमुळे मागीर् लागत आहे. मात्र आरोग्यासारख्या मुलभूत सुविधेबाबत मात्र मांडा-टिटवाळ्यात वानवाच आहे.

1983 मध्ये मांडा-टिटवाळा या गावांची लोकसंख्या फारफार तर एक हजारांच्या आसपास असावी. आज महापालिकेत समावेश होऊन 22 वर्षं झाल्यानंतरही परिसराची लोकवस्ती वाढली. मात्र नागरी सुविधा, आरोग्य, हॉस्पिटल्स, शाळा, वाहतूक यंत्रणा, ड्रेनेजची सुविधा या मुलभूत प्रश्नांकडे दुर्लक्ष झालं. मोठे कॉम्प्लेक्स आणि नव्या इमारतींनी गावाचं स्वरूप बदलून गेलं आहे.

महापालिकेने जरी आरोग्य सुविधेबाबत मांडा- टिटवाळावासीयांची हेळसांड केली असली तरी काही खाजगी संस्थांनी मात्र अद्ययावत वैद्यकीय सुविधा उपलब्ध होण्यासाठी गेल्या काही वर्षांपासून सेवाभावी वृत्तीने प्रयत्न केले आहेत. काही होतकरू तरुणांनी एकत्र येऊन पॉकेटमनीमधून चालवलेला क्रिएटिव्ह पॉलिक्लिनिक हा असाच एक स्तुत्य उपक्रम होय.

कल्याणनंतर कसारा ते शहाडपर्यंतच्या दरम्यान टिटवाळा सोडल्यास एकाही ठिकाणी किमान सुविधा असलेलं एकही वैद्यकीय केंद नाही. त्यामुळे मांडा-टिटवाळा, कल्याण ग्रामीणमधील 68 खेडी, मुरबाड, खडवली यासारखे ग्रामीण तालुके अशा जवळपास अडीच ते तीन लाख लोकसंख्येला सुसज्ज हॉस्पिटलपासून कायमचं वंचित राहावं लागत आहे. कल्याण तालुक्याचं ग्रामीण रुग्णालय गोवेली इथे असलं तरी तिथल्या वैद्यकीय सुविधांबाबत न बोललेलंच बरे. खडवलीच्या जिल्हा परिषदेच्या प्राथमिक आरोग्य केंदात तर डॉक्टरच काय तर कम्पाउण्डर, नर्स आणि औषधंही सतत गायब असतात. त्यामुळे ग्रामीण भागातील जनतेला साप चावला, विंचू चावला अशा क्षुल्लक कारणांवरूनही जीव गमवावे लागतात. त्यामुळेच क्रिएटिव्ह पॉलिक्लिनिकला गोरगरीब रुग्णांचाही प्रचंड प्रतिसाद मिळाला.

हिंदूजा हॉस्पिटलमध्ये सेवेत असलेले विक्रांत बापट, किशोर गव्हाणकर तसंच त्यांचे इतर सर्व सहकारी क्रिएटिव्ह पॉलिक्लिनिकचं अद्ययावत हॉस्पिटलमध्ये रूपांतर होण्यासाठी तळमळीने कार्य करत आहेत. मुंबई, ठाण्यातले तज्ज्ञ डॉक्टर्स कल्याण, मुरबाड आणि शहापूर तालुक्यातील ग्रामीण जनतेलाही त्यांच्या जवळच्या शहरात उपलब्ध व्हावे या हेतूने विक्रांत बापट यांनी अशा डॉक्टरांचे पथकच ग्रामीण जनतेच्या सोयीसाठी उपलब्ध करून दिले आहेत.

ज्येष्ठ नागरिकांसाठी क्रिएटिव्हमध्ये नुकतीच 30 टक्के सवलत योजना लागू करण्यात आली होती. या सवलत योजनेचा लाभ ग्रामीण तालुक्यातील जनतेने तर घेतलाच परंतु ठाणे आणि कल्याण, डोंबिवलीतील ज्येष्ठ नागरिकही या सवलतीच्या योजनेसाठी टिटवाळ्यात येऊ लागले आहेत.

आजही मोठी शस्त्रक्रिया, मोठा अपघात आदी उपचारांसाठी ग्रामीण भागातील जनतेला ठाणे अथवा मुंबईला धाव घ्यावी लागते. बऱ्याच वेळा अॅम्ब्युलन्सही वेळेवर मिळत नसल्याने प्रवासातच रुग्ण उपचाराअभावी दगावतो. तर अनेक वेळा गोरगरीब रुग्णांना अॅम्ब्युलन्स आणि

हॉस्पिटलचे महागडे खर्च परवडत नाहीत. त्यामुळेच या क्रिएटिव्ह पॉलिक्लिनिकचं रूपांतर अद्ययावत आणि सुसज्ज हॉस्पिटलमध्ये करण्याचा विडा उचलला आहे.

 
</text>
</doc>
