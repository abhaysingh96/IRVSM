<doc>
<docno>1098509.cms.txt</docno>
<text>
 
महामुंबई
बायो-मेडिकल वेस्टवरील अन्यायकारक फी कमी
[ Wednesday, May 04, 2005  05:47:03 pm]


मुंबई टाइम्स टीम

वसई : जैव-वैद्यकीय कचऱ्याची (बायो-मेडिकल वेस्ट) विल्हेवाट लावण्याची एन्व्हायरो व्हिजीलने केलेली अन्यायकारक आकारणी मागे घेण्यात आली आहे. आता 3,600 रुपयांऐवजी फक्त 900 रुपये वाषिर्क फी डॉक्टरांना भरावी लागणार आहे.

बायो मेडिकल अॅक्ट 1998 नुसार जैव-वैद्यकीय कचरा निर्माण करणाऱ्या प्रत्येक व्यक्ती, संस्थांना महाराष्ट्र प्रदूषण नियंत्रण मंडळाकडे नोंदणी करणं सक्तीचं करण्यात आलं आहे. दरमहा एक हजारपेक्षा कमी रुग्ण तपासणाऱ्या डॉक्टरांना तसं प्रतिज्ञापत्र सादर केल्यास सूट देण्यात आली होती. तसंच या कायद्यानुसार जैव-वैद्यकीय कचरा डॉक्टरांकडून गोळा करून त्याची विल्हेवाट लावण्याची जबाबदारी स्थानिक स्वराज्य संस्थांवर सोपवण्यात आली होती. वसई तालुक्यातील पालिकांनी त्यासाठी ठाण्यातील एन्व्हायरो व्हिजील या संस्थेकडे सोपवली. या संस्थेने फॅमिली डॉक्टरांनाही भरमसाठ आकारणी करण्यास सुरुवात केल्यामुळे नालासोपाऱ्यातील डॉ. विवेक परुळेकर यांनी मीरा रोड ते विरार परिसरातील डॉक्टरांना एकत्रित करून या अन्यायकारक फी आकारणीविरोधात आवाज उठवला होता. त्या संदर्भात ' मुंबई टाइम्स ' नेही सविस्तर वृत्त दिलं होतं. त्यानंतर एन्व्हायरो व्हिजीलने माघार घेतली होती.

फॅमिली डॉक्टरांनी निडल बर्नर व थ्रेडरचा वापर केला तसंच डेसिंगचे योग्यप्रकारे निर्जंतुकीकरण केलं तर जैव-वैद्यकीय कचऱ्याची विल्हेवाट लावण्याची आणि एन्व्हायरोकडे नोंदणी करण्याची करण्याची आवश्यकता नाही. हे मीरा रोड ते विरार परिसरातील डॉक्टरांच्या फेडरेशन ऑफ फॅमिली फिजिशियनने पटवून दिल्यामुळे दरवाढ मागे घेण्यात आली.

आता वाषिर्क 3,600 रुपयांऐवजी फक्त नऊशे रुपये आकारणी करण्याचा निर्णय एन्व्हायरो आणि फेडरेशनने घेतला असून एक वर्षाचा करारही करण्यात आला आहे. फेडरेशनच्या वतीने डॉ. विवेक परुळेकर, सुहास बांदिवडेकर, हरी पांडे, गिरीश तुराकीया, श्रीनिवास चाफळक यांनी तर एन्व्हायरोच्या वतीने डॉ. व्ही.के. हजरनीस, प्रो. व्ही. ए. वालावलकर आणि आर. कोलगावकर यांनी करारपत्रावर सह्या केल्या.

 
</text>
</doc>
