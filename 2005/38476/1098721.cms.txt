<doc>
<docno>1098721.cms.txt</docno>
<text>
 
देश-विदेश
पोटनिवडणुकांमुळे गोव्यात झटकली गेली मरगळ!
[ Wednesday, May 04, 2005  09:34:09 pm]


भगवान परब

पणजी : होणार होणार म्हणून गेल्या दीड महिन्यांपासून गाजत असलेल्या गोव्यातल्या पोटनिवडणुका अखेर दोन जून रोजी होणार असल्याचे जाहीर झाले, त्यामुळे मरगळ झटकून एकदम चैतन्य पसरल्याचे दृश्य राजकीय क्षेत्रात दिसत आहे. भाजप आणि काँग्रेस या प्रमुख प्रतिर्स्पध्यांसाठी तर या निवडणुका म्हणजे जणू अस्तित्वाचा प्रश्न आहे. त्यामुळे आपण जिंकणारच अशी ग्वाही देऊन या दोन्ही पक्षांनी आपण निवडणुकीसाठी सज्ज असल्याचे दाखवून दिले आहे.

पोटनिवडणुकांच्या मागणीसाठी आग्रही असलेल्या काँग्रेसने अर्थातच निवडणूक आयोगाच्या घोषणेचे स्वागत केले आहे. पक्षाचे विधिमंडळ नेते प्रतापसिंह राणे आणि प्रवक्ते जितेंद देशप्रभू यांनी, पाचही जागांवर आपण निवडून येऊ, असा विश्वास व्यक्त केला आहे. पोटनिवडणुका न घेता सार्वत्रिक निवडणूक घेण्यात यावी या मागणीसाठी भाजपने राज्यभर रान उठवले होते. तिला यश मिळाले नाही तरीही पोटनिवडणुकीत आपणच बाजी मारणार, असे माजी मुख्यमंत्री मनोहर परीर्कर यांनी ठासून सांगितले.

गोव्यातील ताळगाव, कुंभारजुवे, बाणावली, मडगाव व पैंगीण या पाच मतदारसंघांमध्ये या पोटनिवडणुका होणार आहेत. त्या अतिशय चुरशीच्या होणार आणि त्यांचे भवितव्य वर्तवणे आजघडीला तरी अवघड आहे, असे येथील राजकीय जाणकारांचे मत आहे. काँग्रेस अंतर्गत बंडाळीला तोंड देतादेता मित्रपक्षांना कसे चुचकारते यावर तिचे यश अवलंबून आहे. याउलट भाजपची बाजू आज काहीशी कमजोर मानली जात असली तरी विरोधकांमधील सामंजस्याच्या अभावाचा फायदा उठवण्याचे परीर्कर यांचे कौशल्य वादातीत आहे. ते पणाला लावल्याखेरीज परीर्कर गप्प बसणार नाहीत, असे जाणकारांचे म्हणणे आहे.

भाजपचे उमेदवार अद्याप निश्चित झालेले नसले तरी प्रचाराची दिशा ठरवण्यासाठी केंदीय नेते प्रमोद महाजन गुरुवारी राज्यात येत आहेत. 27 जानेवारी रोजी माजी मुख्यमंत्री मनोहर परीर्कर यांनी बाबुश मोन्सेरात यांच्याकडून नगरनियोजन खाते काढून घेतल्यानंतर गेले तीन महिने गोव्यात राजकीय सत्तासंघर्षाने कळस गाठला होता. या संघर्षाची अखेर पोटनिवडणुकांनी होईल, अशी आशा सर्वजण बाळगून आहेत.

काँग्रेसला अंतर्गत बंडाळीने पोखरले आहे आणि त्याचे जाहीर प्रदर्शन दक्षिण गोव्याचे खासदार चचिर्ल आलेमाव यांनी लुईझिन फालेरो यांच्यासारख्या ज्येष्ठ नेत्यावर ज्या पद्धतीने तोंडसुख घेतले तेव्हा झाले होते. याचे पडसाद पोटनिवडणुकांमध्ये उमटल्याखेरीज राहणार नाहीत असे मानले जाते. युगोडेप, मगोप आणि राष्ट्रवादी काँग्रेस हे काँग्रेसचे मित्रपक्ष आहेत. परंतु पाचही जागा आम्हीच लढवणार असे काँग्रेसचे म्हणणे आहे, तर तिच्या मित्रपक्षांनीही अशीच घोषणा केली आहे.

राष्ट्रवादी काँग्रेसमध्ये प्रवेश केलेल्या मिकी पाशेको यांनी बाणावलीच्या जागेवर हक्क सांगितला आहे. त्यांना असलेला आलेमाव यांचा विरोध सर्वश्रुत आहे. राष्ट्रवादीच्याच तिकिटावर लढण्याचा हट्ट पाशेकोंनी कायम ठेवला, तर त्यांना काँग्रेस, युगोडेपच्या उमेदवारांच्या कडव्या आव्हानाला सामोरे जावे लागेल.

ताळगावात बाबुश मोन्सेरात यांना काँग्रेसचे माजी मंत्री सोमनाथ जुवारकर, तर कुंभारजुवेमध्ये पांडुरंग मडकईकर यांना काँग्रेसच्या माजी आमदार निर्मला सावंत यांच्या विरोधाचा मुकाबला करावा लागेल.

 
</text>
</doc>
