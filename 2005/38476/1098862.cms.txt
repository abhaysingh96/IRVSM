<doc>
<docno>1098862.cms.txt</docno>
<text>
 
महामुंबई
पसरिचांवर आरोप करणाऱ्या वकिलाला हायकोर्टाचा दंड
[ Wednesday, May 04, 2005  11:47:19 pm]


म. टा. प्रतिनिधी

मुंबई : राज्याचे पोलिस महासंचालक डॉ. पी. एस. पसरिचा यांनी त्यांच्या ज्ञात उत्पन्नापेक्षा जास्त मालमत्ता जमविल्याच्या आरोप करणारी याचिका मुंबई हायकोर्टाने निकालात काढली आहे. अर्जदार शुक्ला स्वत: वकील असूनही डॉ. पसरिचा यांच्यासंदर्भात कोणताही ठोस पुरावा जोडला नसल्याचे व बिनबुडाचे आरोप केल्याचे ताशेरे ओढत कोर्टाने त्यांना सार्वजनिक कामकाजाचा बहुमोल वेळ वाया घालवल्याबद्दल 20 हजार रुपयांचा दंड ठोठावला आहे. सरकारी कर्मचाऱ्यांसंदर्भातील कोणतीही तक्रार अर्जदार लोकायुक्तांकडे नेऊ शकतो, असेही कोर्टाने स्पष्ट केले आहे

अर्जदाराबाबत तीव्र नाराजी दर्शवत न्या. आर. एम. एस. खंडेपारकर आणि न्या. पी. व्ही. काकडे यांच्या खंडपीठाने पसरिचा यांच्या बेहिशेबी मालमत्तेबाबतचे कोणतेही तपशील न पुरवता अर्जदारांनी चौकशीच्या ऐवजी थेट त्यांच्या निलंबनाच्या आदेशाची विनंती केली, याबाबत आश्चर्य व्यक्त केले आहे.

डॉ. पसरिचा यांच्या कथित बेहिशेबी मालमत्तेबाबत याचिकेत नमूद केलेले तपशील आणि नंतर प्रतिज्ञापत्रात नमूद केलेले तपशील यांत तफावत असल्याचेही निरीक्षण कोर्टाने नोंदवले आहे. अधिकृत तज्ज्ञांकरवी मूल्यांकन करवून न घेता पसरिचा यांच्या दिलवारा इमारतीतील फ्लॅटची किंमत याचिकेत एक कोटी पाच लाख रुपये, तर प्रतिज्ञापत्रात दोन कोटी रुपये इतकी दर्शविली आहे. असाच प्रकार लोअर परळ येथील फ्लॅटबाबतही आहे.

 
</text>
</doc>
