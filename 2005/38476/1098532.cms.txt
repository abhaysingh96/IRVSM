<doc>
<docno>1098532.cms.txt</docno>
<text>
 
महाराष्ट्र
खरीप हंगामात कर्जपुरवठ्याच्या सूचना
[ Wednesday, May 04, 2005  06:29:36 pm]


म. टा. प्रतिनिधी

पुणे : खरीप हंगामात संकटात सापडलेल्या शेतकऱ्यांना वाजवी व्याजदरात व वेळेवर कर्जपुरवठा करण्याच्या सूचना करून खरीप हंगाम यशस्वी करण्याचे आवाहन मुख्यमंत्री विलासराव देशमुख यांनी केले.

पुणे विभागातील खरीप हंगाम पूर्व तयारीचा आढावा घेण्यासाठी विधान भवनात आयोजित बैठकीत मुख्यमंत्र्यासह कृषीमंत्री बाळासाहेब थोरात, सहकारमंत्री डॉ. पतंगराव कदम, रोहयोमंत्री हर्षवर्धन पाटील, उपस्थित होते.

खरीप हंगामामध्ये शेतकऱ्यांवर विश्वास ठेवून पतसंस्थांनी कर्जपुरवठा करावा. चांगल्या स्थितीतील पतसंस्थांनी नऊ टक्के व्याजदराने कर्ज पुरवठा करावा, तसेच बी-बीयाणे, खते, औषधे यांचा पुरवठा वेळेवर व जागेवर होईल, याची दक्षता कृषी विभागाने घ्यावी, अशा सूचना मुख्यमंत्री देशमुख यांनी केल्या.

एकरी उत्पादन वाढवण्यासाठी प्रयत्न करण्याची आवश्यकता असून त्यासाठी कृषी विभागाने हाती घेतलेली ' महापीक ' मोहीम यशस्वी करण्याचे आवाहन त्यांनी केले. रोहयोचे निकष बदलण्याची गरज आहे. तसेच केंदाच्या साखर कारखान्यांच्या पॅकेजचे आदेश लवकरच येतील, त्यात न बसणाऱ्या कारखान्यांना इतर योजनेत बसवण्याचे प्रयत्न केले जातील, असे ते म्हणाले..

' महापीक ' मोहीम यशस्वी करण्यासाठी कृषी विभागाचे 35 हजार अधिकारी, कर्मचारी प्रयत्नशील असून कृषी विभाग आणि कृषी विद्यापीठे एकत्र आल्यास शेतकऱ्यांना मदत होईल, असे कृषीमंत्री बाळासाहेब थोरात यांनी सांगितले.

 
</text>
</doc>
