<doc>
<docno>1098522.cms.txt</docno>
<text>
 
महाराष्ट्र
कालव्यास भगदाड पडल्याने पिकांचे नुकसान
[ Wednesday, May 04, 2005  06:18:19 pm]


म. टा. वृत्तसेवा

सांगली : शिराळा तालुक्यातील चरण गावाजवळून जाणाऱ्या वारणा धरण डाव्या मुख्य कालव्यास मधोमध भगदाड पडले असून त्यातून बाहेर पडणाऱ्या पाण्यामुळे पिके व जमिनीचे नुकसान होत आहे.

सुमारे 25 वर्षापूवीर् वारणा धरणाचे काम सुरू असतानाच या डाव्या कालव्याचे काम करण्यात आले. त्या कामाचा दर्जा योग्य नसल्याच्या या परिसरातील ग्रामस्थांच्या तक्रारी आहेत. कालव्यातून अनेक ठिकाणी गळती सुरु असून त्यामुळे पाण्याचा मोठ्या प्रमाणात अपव्यय होतो, जमिनीचे नुकसान होते, असेही सांगण्यात येते. या मुख्य कालव्याची, तसेच पोट कालव्यांची दुरुस्ती केली जावी, या मागणीसाठी आजवर आंदोलनेही झाली, मात्र पाटबंधारे खात्याने तिकडे लक्ष दिले नाही, अशी नागरिकांची तक्रार आहे.

कृष्णा व्हॅली अपहार ; संशयितांना जामीन

सांगली जिल्ह्यात प्रवेशबंदी व एक लाख रुपयांचा वैयक्तिक जातमुचलक्यावर कृष्णा व्हॅली अपहार प्रकरणातील संशयित आरोपी सुनीता जोशी (बँकेच्या व्यवस्थापिका), शशांक वाघ (मुख्य व्यवस्थापक) व निशिकांत तगारे (संचालक) यांना मुंबई हायकोर्टाने जामीन मंजूर केला. गेले महिनाभर ते न्यायालयीन कोठडीत होते.

या बँकेत चार कोटी 11 लाख रुपयांचा अपहार झाला कुपवाड एम.आय.डी.सी. पोलिस ठाण्यात या बँकेचे अध्यक्ष व उद्योगपती प्रवीण लुंकड यांच्यासह संचालक मंडळ, आणि तत्कालीन अधिकाऱ्यांविरुध्द गुन्हा दाखल झाला आहे. इतर काही संचालकांचा अटकपूर्व जामीन मागणीचा अर्ज मुंबई हायकोर्टाने फेटाळला असून 9 मे पर्यंत पोलिसांसमोर हजर होण्याचा आदेश कोर्टाने दिला आहे.

पाणी शुध्दीकरण योजना अंतिम टप्प्यात

राष्ट्रीय नदी सुधार कृती योजनेंतर्गत सुरु झालेले दूषित शेरीनाला पाणी शुध्दीकरणाचे काम आता अंतिम टप्प्यात आले आहे.

मुळात या योजनेचा खर्च 12 कोटी रुपये होता तो 28 कोटींवर गेला आहे. केंद सरकारच्या शंभर टक्के अनुदान तत्वावर या योजनेचे काम सुरु आहे. कृष्णा नदीला मिळणाऱ्या दूषित पाण्याच्या शेरी नाल्यावर बांध घालून ते सर्व पाणी पाईपलाईनद्वारे धुळगाव येथील ऑक्सिडेशन प्लँटकडे नेण्यात येत आहे. तेथे योग्य ती प्रक्रिया करून ते पाणी शेतीसाठी वापरण्यात येईल. योजनेतील बरीचशी कामे पूर्ण झाली असून राहिलेली प्रगतीपथावर आहेत असे महापौर किशोर शहा यांनी सांगितले.

हेल्मेट मिळवण्यासाठी धवाधाव

गेल्या कित्येक दिवसांपासून चचेर्त असलेली हेल्मेट सक्ती अखेर 1 मे पासून येथे लागू झाली.

सांगली जिल्ह्यातील दुचाकी वाहनांच्या संख्येच्या तुलनेने बाजारात हेल्मेटची उपलब्धता फारच कमी असल्याने हेल्मेट मिळविण्यासाठी दुचाकीधारकांना धावाधाव करावी लागत आहे. पोलिस यंत्रणाही हेल्मेट सक्तीच्या कामास लागली असून हेल्मेटविना दुचाकी चालवणाऱ्यांकडून दंड वसुली सुरु झाली आहे. दरम्यान, हेल्मेटसक्तीच्या विरोधात सांगलीत जनआंदोलन उभारले जात असून सांगली-मिरज-कुपवाड महापालिकेचे महापौर किशोर शहा आणि सर्व नगरसेवक त्याचे नेतृत्व करीत आहेत.

 
</text>
</doc>
