<doc>
<docno>1098513.cms.txt</docno>
<text>
 
महामुंबई
वसई-कल्याणच्या फोनची अशीही दरवाढ!
[ Wednesday, May 04, 2005  05:49:51 pm]


मुंबई टाइम्स टीम

वसई : बीएसएनएलच्या पाठोपाठ एमटीएनएलने विरार-वसई, कल्याण, अलिबाग या ठिकाणांहून 95 या कोडने मुंबईला करण्यात येणाऱ्या लॅण्डलाइनच्या दरात वाढ करून ग्राहकांना झटका दिला आहे. दरवाढ करताना एमटीएनएलने लोकल कॉल्सच्या दरात कोणतीही दरवाढ केलेली नाही. मात्र बीएसएनएलने सरसकट दरवाढ करून ग्राहकांवर अन्याय केला आहे.

एमटीएनएलने लॅण्डलाइनवरून मुंबईबाहेर करण्यात येणाऱ्या कॉल्समध्ये दरवाढ केली आहे. यापुढे मुंबईबाहेर 95 क्रमांकाने करण्यात येणाऱ्या कॉल्सचा पल्सरेट 180 सेकंदावरून 120 सेकंद करण्यात आला आहे. वसई, कल्याण, अलिबाग, पेण आणि भिवंडी या परिसरासाठी ही दरवाढ लागू करण्यात आली आहे.

बीएसएनएलची दरवाढ मात्र कितीतरी पटीने अधिक आहे. बीएसएनएलच्या पीसीओ टू लॅण्डलाइनसाठी 60 सेकंदाचा पल्सरेट करण्यात आला आहे. लॅण्डलाइन टू लॅण्डलाइनसाठी 180 सेकंदाचा पल्सरेट ठेवला असताना लॅण्डलाइन टू मोबाइलसाठी 30 सेकंदाचा पल्सरेट करण्यात आला आहे. तर 100 किमीपासून महाराष्ट्रात कुठेही लॅण्डलाइन टू लॅण्डलाइन कॉल्ससाठी 60 सेकंदाचा पल्सरेट करण्यात आला आहे.

बीएसएनएलच्या पीसीओवरून मुंबईतल्या कोणत्याही खाजगी कंपन्यांचे फोन करता येत नाहीत. पल्सरेट कमी झाल्यामुळे आता पब्लिक टेलिफोनवरून मुंबईतून वसई-विरार, कल्याण, अलिबाग, भिवंडी यासारख्या ठिकाणी फोन करताना ग्राहकांना आणखी एखाद्- दोन रुपये जास्त टाकावे लागण्याची शक्यता आहे.

 
</text>
</doc>
