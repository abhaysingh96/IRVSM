<doc>
<docno>1050264.cms.txt</docno>
<text>
 
हेल्थ
लघवी तपास
[ Sunday, March 13, 2005  07:36:27 pm]


सर्वसाधारण ' लघवीचा तपास ' ही रोगनिदानासाठी वापरली जाणारी सर्वात जुनी चाचणी आहे. फार पूवीर्सुद्धा लघवीला मुंग्यांची रांग लागली म्हणजे लघवीत साखर आहे, लघवी पिवळी झाली म्हणजे कावीळ झाली, लघवीला खूप दुर्गंधी आली म्हणजे लघवीच्या मार्गाला जंतूसंसर्ग झाला, असे निष्कर्ष काढत. आता तर वैद्यक शास्त्र खूपच प्रगत झाले आहे. लघवीचा संपूर्ण तपास करून अनेक रोगांच्या निदानाला मदत होते.

आपल्या शरीरामध्ये असलेली मूत्रपिंडे शरीराला आवश्यक असलेले घटक रक्तातून शोषून घेऊन, नको असलेले पदार्थ पाण्यातून बाहेर फेकतात. त्याचीच लघवी तयार होते. दिवसाकाठी अर्धा लिटर ते अडीच लिटरपर्यंत लघवी तयार होत असते. ' युरीन रूटीन व मायक्रोस्कोपी ही नेहमी विचारली जाणारी चाचणी आहे. यासाठी सँपल कसे आणावे हे आपण पाहिले आहे. स्वच्छ बाटलीमध्ये घेतलेल्या लघवीचा रिपोर्ट बघितला तर तो संपूर्ण पान भरून असतो. त्यात ( 1) भौतिक तपासणी ( 2) रासायनिक तपासणी ( 3) सूक्ष्मदर्शकाद्वारे केलेली तपासणी असे वगीर्करण केलेले असते.

भौतिक तपासणीमध्ये लघवीचे प्रमाण, रंग, वास, बाह्यस्वरूप, आम्लता, घनता यांचा अभ्यास करतात. लघवीचा गडद पिवळा रंग काविळीची शंका निर्माण करते तर लाल रंग रक्त दर्शविते. आपण घेत असलेल्या औषधामुळे खाद्यपदार्थामुळेही लघवीचा रंग बदलू शकतो. लघवीला येणारे वेगळे वास नेहमी न आढळणारे आजारही शोधून काढू शकतात. कायम पारदर्शक दिसणारी लघवी अपारदर्शक बनली तर जंतूसंसर्गाची लक्षणे शोधावी लागतात.

रासायनिक तपासणीत लघवीवाटे जाणारी प्रथिने, साखर, रक्त, काविळीची रंगदव्य, किटोन बॉडीज यासारख्या गोष्टी माहीत होतात. साखर मधुमेहाची शक्यता दर्शविते तर प्रथिनांमुळे मूत्रपिंडाचे विकार कळू शकतात. किटोन बॉडीज बेशुद्धावस्थेचा इशारा देतात. डॉक्टरी सल्ल्याने रासायनिक पट्ट्या वापरून (उदा. किटो डायस्टिक) लघवीतील साखर, किटोन प्रथिने आपण घरच्या घरी पाहू शकतो. सूक्ष्मदर्शकाद्वारे केलेल्या चाचणीत मूत्रपिंड किंवा मूत्रमार्गाचा जंतू संसर्ग, लघवीवाटे जाणारे रक्त, मुतखडे तयार करणार क्रिस्टल्स दिसून येतात. अशाप्रकारे विविध रोगांची आगाऊ सूचना देणारी लघवीची तपासणी पॅथॉलॉजीच्या माध्यमातून सहजपणे करू शकतो. ही साधी व स्वस्त चाचणी अनेक रोगांच्या निदानाला मार्गदर्शक ठरते.

डॉ. चारुता कवीश्वर

 
</text>
</doc>
