<doc>
<docno>1050205.cms.txt</docno>
<text>
 
महाराष्ट्र
रायगड जिल्ह्याच्या सर्वांगीण विकासासाठी प्रकल्प
[ Sunday, March 13, 2005  06:34:38 pm]


मुंबई टाइम्स टीम

नवी मंुबई : रायगड जिल्ह्याच्या सर्वांगीण विकासासाठी केवळ सरकारच्या निधीवर अवलंबून न राहता अनेक वेगवेगळे उपक्रम राबवणार असल्याचं रायगड जिल्हा परिषद अध्यक्ष बाळाराम पाटील यांनी सांगितलं.

जिल्ह्यात पर्जन्यमान प्रचंड असलं तरी पिण्याच्या पाण्याचा प्रश्न गंभीर आहे. गेल्या तीन वर्षांपासून जिल्ह्यात पायलट योजना राबवली जात आहे. जिल्ह्यात 340 योजना राबवल्या जात आहेत. त्यापैकी 180 योजना अद्यापि पूर्ण झाल्या आहेत. पनवेल तालुक्यात 23 पाणी योजना यशस्वी झाल्यने, तालुक्यातील टँकरने होणारा पाणीपुरवठा बऱ्याच अंशी कमी झाला आहे. रायगड जिल्ह्यात पायलट योजना अद्यापि पूर्ण न होऊ शकल्याने राज्य सरकारची स्वजलधारा योजना जिल्ह्याला मिळू शकली नाही. परंतु संबंधित मंत्री अजित पवार यांनी भेट घेऊन मार्च अखेरपर्यंत एक कोटी निधी तसंच एकूण पाच कोटी रुपयांचा निधी जिल्ह्यासाठी मिळवण्यात यश आलं. त्याशिवाय स्वजलधारा योजना जिल्ह्यात राबवण्याची परवानगी मिळवली, अशी माहिती बाळाराम पाटील यांनी दिली.

विद्यार्थ्यांचा शैक्षणिक दर्जा वाढवण्यासाठी लोकसहभागातून स्पर्धा परीक्षा मंडळाची निमिर्ती करणं पर्यटनाला चालना देऊन बेरोजगारी हटवण्याचा प्रयत्न करणं, जिल्हा परिषदेच्या मोक्याच्या जागांचा चांगला वापर करून उत्पन्नात वाढ करणं, कृषी क्षेत्राच्या माध्यमातून वृक्ष लागवड, नर्सरी, व्हॅनिला लागवड, फुलबाग व फळबाग लागवडीसाठी कलमं तयार करून त्यांचा पुरवठा करणं आदी योजनांतून बेरोजगारांना रोजगाराची संधी उपलब्ध करून देण्याचा मानस असल्याचंही त्यांनी सांगितलं.

रायगडातील प्राथमिक आरोग्य केंदांची दुरवस्था रोखण्यास प्राधान्य देणार आहोत. ग्रामीण भागातील दुर्गम ठिकाणच्या ग्रामीण रुग्णालयांचा ताबा जिल्हा परिषदेकडे घावा, अशी मागणी आरोग्यमंत्र्यांकडे केली आहे. 11 व्या वित्त आयोगात आरोग्य सुविधांसाठी जास्त निधी उपलब्ध व्हावा, यासाठी त्यात सुधारणा करून घेतल्या आहेत. त्याचप्रमाणे 12 व्या वित्त आयोगात आरोग्यासाठी चांगला निधी उपलब्ध करून देण्यात येणार आहे. जिल्ह्यातील ग्रामसेवक व शिक्षकांची रिक्त पदं लवकरात लवकर भरण्यात येतील, असं आश्वासनही त्यांनी दिलं.

रायगड जिल्हा परिषदेत शेकाप-शिवसेना युतीची सत्ता आहे. दोन्ही पक्ष या सत्तेत समान वाटेकरी आहेत. त्यामुळे दोन्ही पक्षाच्या नेत्यांच्या सूचना लक्षात घेऊन कारभार करणार आहेत. आमदार विवेक पाटील ज्याप्रमाणे निस्वाथीर्पणाने काम करत आहेत, त्याचप्रमाणे राजकारण कमी व समाजकरण जास्त असा कारभार करण्याचा प्रामाणिक प्रयत्न करणार आहे. जिल्हा परिषदेच्या सक्षम यंत्रणेचा योग्य वापर करून चांगलं काम करण्याचा प्रयत्न करणार असल्याचंही बाळाराम पाटील यांनी सांगितलं.

 
</text>
</doc>
