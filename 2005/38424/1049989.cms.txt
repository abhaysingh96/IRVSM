<doc>
<docno>1049989.cms.txt</docno>
<text>
 
महामुंबई
जैन, मलिक यांचे राजीनामे मुख्यमंत्र्यांकडे रवाना
[ Sunday, March 13, 2005  01:33:51 am]


म. टा. विशेष प्रतिनिधी

मुंबई : सुरेश जैन आणि नवाब मलिक यांनी दिलेले मंत्रिपदाचे राजीनामे स्वीकारण्यासाठी मुख्यमंत्री विलासराव देशमुख यांच्याकडे पाठविण्याचा निर्णय झाला असून प्रधान समितीचा निर्णय येईपर्यंत दोन्ही मंत्रिपदे रिकामी ठेवण्यात येणार आहेत, अशी माहिती उपमुख्यमंत्री आर. आर. पाटील यांनी दिली.

जैन व मलिक यांचे राजीनामे मुख्यमंत्री देशमुख यांच्याकडे पाठविण्याचा निर्णय राष्ट्रवादी काँग्रेसने घेतला आहे. त्यानुसार शनिवारी सायंकाळी राजीनाम्याची पत्रे पाठविण्यात आल्याचे उपमुख्यमंत्री पाटील यांनी सांगितले. न्या. सावंत आयोगाने सादर केलेल्या अहवालाचा अभ्यास करून कारवाई करण्यासाठी माजी ज्येष्ठ सनदी अधिकारी राम प्रधान यांच्या अध्यक्षतेखाली तिघा सदस्यांचा टास्क फोर्स नेमण्यात आला आहे. टास्क फोर्सचा अहवाल आल्यानंतर कार्यपालन अहवाल तयार करून कारवाई करण्यात येणार आहे. त्यामुळे तो अहवाल येईपर्यंत जैन व मलिक या दोघांची मंत्रिपदे रिकामी ठेवण्यात येणार आहेत. अहवाल आल्यानंतरच त्या मंत्रिपदावरच्या नेमणुका करण्याचा निर्णय पक्षाने घेतला आहे, असे पाटील यांनी सांगितले.

तिसरे मंत्री विजयकुमार गावित यांना राजीनामा देण्याची गरज नाही, असे पक्षाने ठरविले आहे. त्यामुळे ते राजीनामा देणार नाहीत. गावित यांच्यावर केवळ गहाळ प्रशासनाचा ठपका असल्याने राजीनामा देण्याची गरज नाही, असे पाटील यांनी सांगितले. ज्येष्ठ समाजसेवक अण्णा हजारे यांनी केलेल्या आरोपांच्या संदर्भात नेमण्यात आलेल्या न्या. पी. बी. सावंत आयोगाने या तीन मंत्र्यांसह हजारे यांनाही अनियमित नोंदीबद्दल दोषी ठरवले आहे.

 
</text>
</doc>
