<doc>
<docno>1050246.cms.txt</docno>
<text>
 
अग्रलेख
विविधतेतून एकता
[ Sunday, March 13, 2005  07:15:20 pm]


महाराष्ट्राच्या सांस्कृतिक अभिरुचीचे दर्शन घडविणाऱ्या ' म. टा. सन्मान सोहळ्या ' त झालेला गौरव हा फक्त 64 कलांपुरता मर्यादित नव्हता. महाराष्ट्राच्या कानाकोपऱ्यात परिवर्तन घडवून आणण्यासाठी झटणारे तळाच्या पातळीवरील कार्यकर्ते, प्रशासकीय अधिकारी आणि देशाच्या रक्षणासाठी सीमेवर उभे असलेले मराठी जवान यांचाही कृतज्ञतापूर्वक उल्लेख या सोहळ्यात वेळोवेळी होत होता आणि टाळ्यांच्या कडकडाटात त्यांना मानवंदना मिळत होती.

विविध क्षेत्रांत कर्तृत्वाचा झेंडा फडकत असताना मराठी माणूस राजकारणातही मागे राहिला नव्हता. चिंतामणराव तथा सी. डी. देशमुख, यशवंतराव चव्हाण अशा अनेकांनी राष्ट्रीय पातळीवरच्या राजकारणात बाजी मारली. यशवंतरावांना तर उपपंतप्रधानपदाचा सन्मानही लाभला. या पार्श्वभूमीवर आजच्या घडीला आंध्र प्रदेश, राजस्थान आणि अंदमान-निकोबार या राज्यांच्या राज्यपालपदाची धुरा समर्थपणे सांभाळणारे सुशीलकुमार शिंदे, श्रीमती प्रतिभा पाटील आणि प्रा. राम कापसे यांचा सत्कार महाराष्ट्राचे विद्यमान राज्यपाल एस. एम. कृष्णा यांच्या हस्ते झाला,

तेव्हा ' कृष्णा-कोयने ' च्या संगमाची आठवण अनेकांबरोबरच शिंदे यांनाही झाली आणि त्यांनी ' कृष्णा मिळाली कोयनेला... ' या गीताच्या दोन पंक्ती ऐकवत रसिकतेचे मर्मज्ञ दर्शन घडविले. देशातील चार प्रमुख राज्यांचे राज्यपाल एकाच सांस्कृतिक व्यासपीठावर येणे, हा दैवदुर्लभ योगच होता. साने गुरु जींचे ' आंतरभारती ' चे स्वप्नच जणू त्या निमित्ताने साकार झाले होते! एस. एम. कृष्णा यांनीही जनमानसात निर्माण झालेली ही भावना अचूक ओळखली आणि या सोहळ्याचे वर्णन ' एकात्म भारतीयतेचे दर्शन ' अशा शब्दांत केले. कलेला ना भाषेचा अडसर असतो, ना सीमारेषेचा.

गेल्या दशकाच्या अखेरीस ' माहितीचा महास्फोट ' झाला. इंटरनेटचे मायाजाल घराघरांत शिरले आणि जागतिकीकरणामुळे तर मनाची कवाडेही सताड उघडली. त्यानंतर भाषावाद आणि प्रांतवाद अशा शब्दांनाही काही अर्थ उरला नाही. सृजनशील लेखक कोणत्या भाषेत आपले विचार आणि भावना प्रकट करतो यापेक्षा तो काय सांगतो, हे अधिक महत्त्वाचे ठरू लागले. कलेसाठी कला की जीवनासाठी कला, असे वाद होत असले तरी वाङ्मयातून जगण्याची कला शिकविणारे चक्रधर स्वामी, संत नामदेव हेच मराठी संस्कृतीचे खरे संचित आहे,

या प्रतिभा पाटील यांच्या भावनाही नेमका तोच सूर व्यक्त करीत होत्या. कलाकार, पत्रकार आणि लेखक यांना भाषा व प्रांत यांचा अडसर नसतो, हे या सोहळ्यातील कृष्णा यांचे उद्गार, जात-प्रांत-धर्म-भाषा यांच्या जोखडाखाली वावरत जनतेला वेठीस धरणाऱ्या आपल्या देशातील अनेक राजकारण्यांच्या डोळ्यांत अंजन घालणारे ठरावे. त्यांनी कृष्णा यांच्या या विचारापासून काही बोध घेतला, तर समृद्ध भूतकाळ लाभलेल्या भारताचे भविष्य उज्ज्वल होण्यास वेळ लागणार नाही. अर्थात, प्रसारमाध्यमांनीही त्यासाठी आपली जबाबदारी उचलली, तर परिवर्तनाच्या कामास झपाट्याने वेग येऊ शकतो.

' सामाजिक जागृतीचे काम ' महाराष्ट्र टाइम्स ' ने सतत केलेले आहे ,' या प्रा. कापसे यांच्या उद्गारांमुळे ' म. टा. ' या कामात कधीही मागे राहिलेला नाही, यावर राजमान्यतेची मोहरच लागली. प्रबोधनाच्या कामात खरी गरज असते, शांत चित्ताने काम करण्याची आणि अतिरेकी भावना मनात येऊ न देण्याची. त्यासाठी कायम ' झीरो डिग्री ' वर राहण्याची प्रा. कापसे यांनी व्यक्त केलेली गरज अनेक राजकारण्यांना बोधप्रद ठरावी. देश खऱ्या अर्थाने एक व्हायचा असेल, तर त्यासाठी खरी गरज उदारमतवादाची आहे. राज्यपाल कृष्णा यांच्या भाषणातून त्याचे प्रत्यक्षच दर्शन घडले.

त्यांंच्या याच भूमिकेमुळे महाराष्ट्र आणि कर्नाटक या दोन राज्यांत गेली चार-पाच दशके उभा राहिलेला संघर्ष कायमचा संपुष्टात येईल, अशीच भावना सोहळा संपवून बाहेर पडताना बहुतेकांच्या मनात होती.

 
</text>
</doc>
