<doc>
<docno>1049977.cms.txt</docno>
<text>
 
क्रीडा
राणा-जंग यांची सुवर्ण कामगिरी
[ Sunday, March 13, 2005  01:27:20 am]


नवी दिल्ली : अनुभवी नेमबाज जसपाल राणाने समरेश जंगच्या साथीने सुरेख कामगिरी करत राष्ट्रकुल नेमबाजी स्पधेर्त स्टॅडर्ड पिस्तोलमध्ये भारताला सुवर्णपदक मिळवून दिले. शुक्रवारी पहिल्या दिवशी दोन सुवर्ण पदकांसह पाच पदके मिळवली होती. आता भारताच्या सुवर्णपदकांची संख्या तीनवर गेली आहे.

राणाने सहाशेपैकी 580 गुण कमावले. तर जुंगने 562 गुणांची कमाई केल्यामुळे भारताला एकूण 1200 पैकी 1142 गुण कमावता आले. या सरस कामगिरीमुळे भारताने इंग्लंड व ऑस्ट्रेलिया यांना मागे टाकत अव्वल स्थानावर झेप घेतली. इंग्लंडने 1107 गुणांसह रौप्यपदक मिळवले. तर अवघ्या एक गुणाने मागे पडलेल्या ऑस्ट्रेलियाला 1106 गुणांसह ब्राँझ पदकावर समाधान मानावे लागले.

शनिवारी एक सुवर्ण पदकासह भारतीय नेमबाजांनी दोन रौप्य व एक ब्राँझपदकी कमावले. यामुळे आता भारताच्या खात्यात तीन सुवर्णपदकासह चार रौप्य व दोन ब्राँझ अशी नऊ पदके जमा झाली आहेत.

समरेश जंग व महमद कलामुद्दीन यांनी एअर पिस्तोलमध्ये रौप्य पदक मिळवले. जंगने 583 तर कलामउद्दीनने 561 गुण मिळवले. जंग व कलामउद्दीन यांच्या एकूण 1144 गुणांमुळे भारताला दुसऱ्या स्थानावर झेप घेता आली. ऑस्ट्रेलियाने 1162 गुणांसह रौप्य तर इंग्लंडने 1135 गुण मिळवत ब्राँझपदक कमावले.

दीपाली देशपांडे व मीना कुमारी यांनी शनिवारी भारताच्या खात्यात दुसऱ्या रौप्य पदकाची भर टाकली. स्पोर्टस रायफल प्रोनमध्ये दीपाली व मीना यांनी अनुक्रमे 579 व 587 असे गुण मिळवत एकूण 1166 गुणांसह रौप्य पदकावर आपले नाव कोरले. मलेशियाने 1200 पैकी 1171 गुणांसह सुवर्ण मिळवले. तर न्यूझीलंडला 1164 गुणांसह तिसरा क्रमांक मिळाला.

सुरेंदर राठोड ( 589) व सुशील घाली ( 586) यांनी फ्री रायफल प्रोनमध्ये स्कॉटलंडप्रमाणे 1175 गुण कमावले खरे पण शेवटी या जोडीला ब्राँझपदकावर समाधानी राहावे लागले. न्यूझीलंडने 1178 गुणांसह सुवर्णपदक कमावले.

 
</text>
</doc>
