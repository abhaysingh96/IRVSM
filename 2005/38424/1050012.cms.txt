<doc>
<docno>1050012.cms.txt</docno>
<text>
 
महामुंबई
'बहुमत नसल्याने यशवंतरावांनी पंतप्रधानपद नाकारले होते!'
[ Sunday, March 13, 2005  01:49:48 am]


म. टा. प्रतिनिधी

मुंबई : देशातील सवोर्च्च पद समजल्या जाणाऱ्या पंतप्रधान पदासाठी यशवंतराव चव्हाण यांना तत्कालीन राष्ट्रपतींकडून निमंत्रण असतानाही, पुरेसे संख्याबळ नसल्याने यशवंतरावांनी स्पष्ट शब्दांमध्ये नकार कळविला होता. पण सध्या परिस्थिती बदलली असून, पुरेसे संख्याबळ नसतानाही ओढाताण करून शपथ घेण्याचे प्रसंग घडत आहेत, अशा शब्दांत केंदीय कृषिमंत्री, राष्ट्रवादी काँग्रेसचे अध्यक्ष शरद पवार यांनी सध्याच्या राजकीय घडामोडींवर भाष्य केले. झारखंड आणि गोव्यातील घटनांचा थेट उल्लेख न करता त्यांनी केंदातील संयुक्त पुरोगामी आघाडीतील मित्रपक्षांना खडे बोल सुनावले.

महाराष्ट्राचे शिल्पकार व पहिले मुख्यमंत्री यशवंतराव चव्हाण यांच्या 92 व्या जयंतीनिमित्त यशवंतराव चव्हाण प्रतिष्ठानच्या सभागृहात शनिवारी झालेल्या कार्यक्रमात ते बोलत होते. लोकशाहीतील मूलभूत तत्वे व मूल्यांना धक्का लागू न देणारे ेआपले राजकीय गुरू यशवंतराव चव्हाण यांचे किस्से सांगताना पवार म्हणाले : तत्कालीन पंतप्रधान मोरारजी देसाई यांच्याविरोधात संसदेत अविश्वासदर्शक ठराव मांडल्यानंतर त्यावेळी तेव्हाचे राष्ट्रपती संजीव रेड्डी यांनी यशवंतरावांंना नवे सरकार बनविण्याची ऑफर दिली होती. पण सरकार स्थापनेसाठी लागणारे बहुमत आपल्याकडे आहे की नाही हे पाहण्यासाठी यशवंतरावांनी राष्ट्रपतींकडे तीन दिवसांचा अवधी मागून घेतला. पुरेसे बहुमत नसल्याने आपण पंतप्रधानपदाची शपथ घेऊ इच्छित नाही, असे यशवंतरावांनी राष्ट्रपतींना लेखी कळविले होते. सध्या उलट प्रकार घडत असल्याचे सांगून, सरकार बनविण्यासाठी लागणारे पुरेसे बहुमत नसतानाही शपथ घेण्याचे प्रकार वाढत आहेत, अशी टीका त्यांनी केली.

याप्रसंगी सुप्रीम कोर्टाचे माजी मुख्य न्यायमूतीर् व्ही. आर. कृष्णा अय्यर यांना यशवंतराव चव्हाण राष्ट्रीय पुरस्कार 2004 पवार यांच्या हस्ते देण्यात आला. यशवंतराव चव्हाण यांनी त्यांच्या पत्नीला लिहलेल्या पत्रावर आधारित रामभाऊ जोशी लिखित विरंगुळा या पुस्तकाचे प्रकाशनही यावेळी झाले. प्रतिष्ठानचे कार्याध्यक्ष व माजी केंदीय मंत्री मोहन धारिया यांनी पडीक जमिनींचा विकास व वनराईच्या माध्यमातून केलेल्या कार्याची राष्ट्रीय पातळीवर दखल घेतली गेल्याने त्यांचाही यावेळी सत्कार करण्यात आला.

पुरस्कार स्वीकारल्यानंतर मनोगत व्यक्त करताना न्या. अय्यर म्हणाले : लोकशाही मूल्यांची जपणूक करणाऱ्या यशवंतराव यांना प्रत्येक क्षेत्रात भरभरून यश मिळाले. देशातील सर्वसामान्य माणसाला त्यांच्या मूलभूत गरजाही भागवता येत नसल्याचे ध्यानात आल्यानंतर यशवंतरावांनी पंचायतराज पद्धती बळकट करून सर्वसामान्य माणसाला स्वत:च्या पायावर उभे केले. यशवंतराव यांच्यासारख्या मोठ्या व्यक्तीचे कर्तृत्व, विचार महाराष्ट्रापुरते मर्यादित न ठेवता राष्ट्रीय पातळीवर पोहोचविण्याची आवश्यकता आहे. संस्कारांची जपणूक करतानाच भ्रष्टाचाराला तिलांजली दिल्यास प्रगती आपल्यापासून दूर नाही, असेही ते म्हणाले. याप्रसंगी राष्ट्रवादी काँग्रेसचे प्रदेशाध्यक्ष अरूण गुजराथी, माजी न्या. वाय. व्ही. चंदचूड आदी उपस्थित होते.

 
</text>
</doc>
