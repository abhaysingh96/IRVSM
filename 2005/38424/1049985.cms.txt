<doc>
<docno>1049985.cms.txt</docno>
<text>
 
विज्ञान-तंत्रज्ञान
दहशतवादावरही आता तंत्रज्ञानाचा उतारा!
[ Sunday, March 13, 2005  01:31:18 am]


सगळं जगच दहशतवादाचा सामना करत असताना जैविक आणि रासायनिक अस्त्रांचा दहशतवादी वापर होण्याचा धोका वाढला आहे. अशी घातक अस्त्रं असल्याच्या निव्वळ संशयावरून इराक उद्ध्वस्त करण्यासाठी अमेरिकेला बहाणा मिळाल्याचंही आपण पाहिलंय. ' मॅड ' या संकल्पनेमुळं पूवीर् युद्ध टाळता येत असे. आता तीही सोय राहिलेली नाही. अण्वस्त्रं खरोखरच दहशतवाद्यांच्या हाती गेली गहजब उडेल, अशी जी भीती वाटतेय, ती त्यामुळेच.

अण्वस्त्रं जहाज किंवा अगदी ट्रकच्या माध्यमातूनही लक्ष्यावर आदळता येऊ शकतात. ' आक्रमण हाच सवोर्त्तम बचाव ', हे तत्त्व पाळायचं ठरवलं, तर सर्वप्रथम या अस्त्रांचा शोध घेणं महत्त्वाचं ठरतं. ती शोधून काढणं ही आजवर अशक्य कोटीतली बाब होती. आण्विक अस्त्रं घड्याळ्याच्या सेलइतकं सूक्ष्मदेखील असू शकतं. ते जहाज किंंवा विमानात असल्याची माहिती मिळाली, तरी त्याच्या सूक्ष्म आकारामुळे ते शोधणार कसं, हा प्रश्नच होता. पण आता त्यांचा सहज शोध घेता येणार आहे.

अमेरिकेतल्या न्यू मेक्सिको इथं असलेल्या ' लॉस अलामॉस नॅशनल लॅबोरेटरी ' तल्या ख्रिस्तोफर मॉरिस आणि रिक चार्टंड यांनी या समस्येवर उत्तर शोधून काढलंय. अणुबॉम्बचा महत्त्वाचा घटक असलेलं युरेनियम किंवा प्लुटोनियम यांचा ' रेडिओ अॅक्टिव्हिटी ' चा वापर करून एका मिनिटात शोधता येईल, असं तंत्रज्ञान त्यांनी विकसित केलंय. त्यासाठी त्यांनी ' म्युऑन ' नावाचा विशेष घटक विकसित केला आहे.

म्युऑन हा इलेक्ट्रॉनसारखाच, पण त्याच्यापेक्षा थोडा जड आणि अस्थिर आहे. हवेच्या रेणुंवर कॉस्मिक किरणांचा मारा करून तो विकसित करता येऊ शकतो. कॉस्मिक किरण दर मिनिटाला प्रति चौरस सेंटीमीटरमागे एक या वेगानं अंतराळातून पृथ्वीवर येतात. युरेनियम किंवा प्लुटेनियमवर आदळल्यानंतर त्यांचा मार्ग बदलतो.

म्युऑन हवेचा रेणू भेदून धन आयन निर्माण करतात. त्यामुळे त्यांचा ' लक्ष्या ' त शिरण्याचा मार्ग मोकळा होतो. कम्प्युटरवरील सॉफ्टवेअर वापरून अण्वस्त्र नेमकं कुठं आहे, याचा अचूक शोध घेता येतो.

या प्रयोगातून 20 किलोपर्यंतचे युरेनियम शोधून काढणं शक्य झालंय. (अणुबॉम्ब बनवण्यासाठी किमान इतकं युरेनियम आवश्यकच असतं.) समजा ते तुकड्या- तुकड्यांत विखुरलेलं असलं, तरी ' म्युऑन ' नं दिशा बदलताच सॉफ्टवेअर ते शोधून काढू शकतं.

अण्वस्त्रांना प्रत्युत्तर म्हणून दुसरं क्षेपणास्त्र डागण्यापेक्षा हा मार्ग स्वस्त आणि सोपा आहे. क्षेपणास्त्राच्या अचुकतेची ग्वाही देता येत असली, तरी त्याचा वापर धोकादायकही ठरू शकतो हे पाहता ' म्युऑन ' ची सुरक्षितता अधोरेखित होते.

अमेरिका, रशिया, चीन, फ्रान्स, ब्रिटन, भारत आणि पाकिस्तानकडे अण्वस्त्रं आहेत, तर इस्त्रायल आणि उत्तर कोरियाकडे ती असल्याचा संशय आहे. पाकिस्तानचे अणुशास्त्रज्ञ डॉ. अब्दुल कादीर यांनी लीबियाला अण्वस्त्र तंत्रज्ञान विकल्याचं उघड झाल्यानंतर दहशतवाद्यांनी कुठलं टोक गाठलंय, याचा अंदाज येतो.

या पार्श्वभूमीवर तंत्रज्ञानाचा वापर करून अण्वस्त्रं शोधता येणार असतील, तर दहशतवादावरही ताबा मिळवता येऊ शकेल. या तंत्रज्ञानामुळे अमेरिकेला आणखी एका ' इराक ' वर हल्ला करण्याची संधी मिळणार नाही, हेदेखील जगाच्या दृष्टीने उपकारकच ठरेल!

किरण तारे

 
</text>
</doc>
