<doc>
<docno>1049970.cms.txt</docno>
<text>
 
क्रीडा
कॅटीच, गिलक्रिस्ट यांच्या शतकांनी कांगारूंना सावरले
[ Sunday, March 13, 2005  01:24:24 am]


क्राईस्टचर्च : सायमन कॅटीच व अॅडम गिलक्रिस्ट यांच्या शानदार शतकांमुळे ऑस्ट्रेलियाला न्यूझीलंडविरुद्ध फॉलोऑनची नामुष्की टाळता आली. न्यूझीलंडच्या 433 धावांचा मुकाबला करताना रिकी पाँटिंगचा निम्मा संघ 160 धावांत गारद झाला होता. या महत्त्वाच्या क्षणी कॅटीच व गिलकिस्ट यांनी भक्कमपणे पाय रोवत न्यूझीलंडच्या गोलंदाजांचा समर्थपणे मुकाबला करत पारडे प्रतिर्स्पध्यांच्या बाजूला झुकू दिले नाही.

118 धावा फटकावणाऱ्या कॅटीचने 121 धावांची आक्रमक खेळी करणाऱ्या गिलक्रिस्टसह सातव्या विकेटसाठी 212 धावांची भागीदारी करत संघाला सावरले. या दोघांनी 4 तास व 45 मिनिटांच्या भागीदारीमध्ये संघाला चारशेेचा टप्पा पार करून दिला. ही जोडी फुटली तेव्हा कांगारू प्रतिर्स्पध्यांपेक्षा 20 धावांनी मागे होते.

गिलकिस्ट बाद होताच त्याच्यामागोमाग कॅटीचही ड्रेसिंगरूमध्ये परतला आणि शेवटचे तीन फलंदाज 19 धावांत बाद झाल्यामुळे ऑस्ट्रेलियाचे आघाडी घेण्याचे स्वप्न साकार झाले नाही. न्यूझीलंडला पहिल्या डावात फक्त एक धावेने सरशी मिळवता आली. तिसऱ्या दिवसअखेर त्यांनी बिनबाद नऊ धावा करत आपली आघाडी दहावर नेली. तंत्र, कौशल्य व आक्रमक यांचा उत्कृष्ट समन्वय साधत गिलक्रिस्टने आपली शतकी खेळी सजवली. 12 चौकार व 6 षटकारांची आतषबाजी करणाऱ्या या डावखुऱ्या फलंदाजाने व्हेटोरीच्या फिरकी माऱ्याची अक्षरक्ष: धुलाई केली. कॅटीचनेही आपली शतकी खेळी सजवताना 20 चौकार व 1 षटकार मारला. डावखुरा फिरकी गोलंदाज डॅनिएल व्हेटोरीने निम्मा संघ बाद केला. अशी करामत करण्याची त्याची ही बारावी वेळ.

धावफलक

न्यूझीलंड, पहिला डाव : 433.

ऑस्ट्रेलिया, पहिला डाव : जस्टिन लँगर त्रि. गो. फँकलिन 23, मॅथ्यू हेडन झे. अॅस्टल गो. ओब्रायन 35, रिकी पाँटिंग झे. मॅकक्युलम गो. माटिर्न 46, डॅमियन माटिर्न पायचीत गो. व्हेटोरी 32, जेसन गिलेस्पी झे. क्युमिंग गो. व्हेटोरी 12, मायकल क्लार्क झे. मॅकक्युलम गो. फ्रँकलिन 8, सायमन कॅटीच झे. व्हिन्सेंट गो. अॅस्टल 118, अॅडम गिलक्रिस्ट झे. ओब्रायन गो. व्हेटोरी 121, शेन वॉर्न झे. अॅस्टल गो. व्हेटोरी 2, मायकल कॅस्प्रोविच नाबाद 13, ग्लेन मॅग्रा पायचीत गो. व्हेटोरी 0, अवांतर 22, एकूण 123.2 षटकांत 432.

गोलंदाजी : माटिर्न 29-6-104-1, फ्रँकलिन 26-6-102-2, ओब्रायन 14-3- 73-1, व्हेटोरी 40.2-13-106-5, अॅस्टल 14-6-32-1.

न्यूझीलंड, दुसरा डाव : क्युमिंग खेळत आहे 2, फ्लेमिंग खेळत आहे 7, एकूण 6 षटकांत 9.

गोलंदाजी : मॅग्रा 2-1-2-0, गिलेस्पी 2-0-6-0, कॅस्प्रोविच 1-1-0-0, वॉर्न 1-0-1-0.

 
</text>
</doc>
