<doc>
<docno>1050237.cms.txt</docno>
<text>
 
बहुतांची अंतरे
वरिष्ठांना बडतर्फ कोण करणार?
[ Sunday, March 13, 2005  07:05:26 pm]


वरिष्ठांशी शिवराळ भाषेत बोलाल, तर बडतर्फ व्हाल, असा स्पष्ट निर्वाळा सवोर्च्च न्यायालयाने दिला आहे. पण सवोर्च्च न्यायालयाच्या या फतव्यामुळे अधिकारीवर्गाला तर आयतेच कुरण मिळाले आहे. न्यायालयाने दुसरी बाजू पडताळून पहाणे मानवी हिताच्या दृष्टीने आवश्यक आहे.

या निर्णयामुळे अधिकाऱ्यांच्या हातात कोलीतच आले असून ते त्याचा शस्त्र म्हणून वापर केल्याशिवाय राहणार नाहीत व अनेकांना भ्रष्टाचाराला सामोरे जावे लागेल. भगिनीवर्गाला तर काहीही अन्याय सहन करावे लागतील, व त्यांना मूग गिळून गप्प बसावे लागेल. कर्मचारी अन्यायाविरुद्ध दाद मागावयाला किंवा वरिष्ठांकडे विचारणा करायला गेला तर वरिष्ठ त्याच्या विरुद्ध खोटा गुन्हा दाखल करून बडतर्फाचे शस्त्र म्यानातून बाहेर काढल्याशिवाय राहणार नाही. बडतर्फ केलेल्या कामगाराला आपण शिवराळ भाषेत बोललो नाही हे सिद्ध करण्यासाठी न्यायालयाचे दरवाजे आयुष्यभर ठोठवावे लागतील. त्यांचा संसारही कदाचित देशोधडीला लागू शकतो आणि त्याचवेळी संबंधित अधिकारी मात्र आरामात जीवन जगू शकतो ; कारण त्याच्या धाकामुळे, खोटी साक्ष देणारे साक्षीदार तो गोळा करू शकतो.

जेव्हा वरिष्ठ अधिकारी शिवराळ भाषेत बोलतात तेव्हा त्यांना बडतर्फ कोण करणार ? या शिस्तपालन मोहिमेमुळे उद्या अनेक गरीब कामगारांना, भगिनींना वरिष्ठांच्या ताटाखालचे मांजर बनून जीवन जगावे लागेल किंवा नोकरीला कंटाळून रामराम ठोकावा लागेल.

प्रा. डॉ. सूर्यकांत ग. येरागी, मुलुंड, मुंबई.

 
</text>
</doc>
