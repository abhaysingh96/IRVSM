<doc>
<docno>1050236.cms.txt</docno>
<text>
 
बहुतांची अंतरे
पेंढारी प्रवृत्तीविरुद्ध कठोर कारवाई हवी
[ Sunday, March 13, 2005  07:04:59 pm]


किलोर्स्करवाडी येथील वीज अभियंत्याच्या कचेरीत घुसून साहित्याची मोडतोड केली गेली. जीपमधून अभियंत्यास पळवून, वॉचमनकडून स्टोअर्समधील जप्त माल पळवून नेला गेला. अशा बेकायदा घटनांना पाठिंबा देऊन व दहशत निर्माण करून, आपण कायदा मानत नाही, असे चित्र शेतकरी संघटनेने उभे केले. हे भयावह आहे. त्यामुळे शेतकरी संघटना सर्वसामान्यांकडून सहानुभुती गमावून बसली आहे.

सरकारचा महसूल, शेतसारा, आरटीओ टॅक्स, वीज, पाणी, पतसंस्था व बँकेच्या वसुली वरिष्ठ अधिकाऱ्यांच्या आदेशाने होत असतात. कर्मचारी कर्तव्याचा भाग म्हणून त्याची अंमलबजावणी करीत असतात. त्यात त्यांचा काहीच दोष नसतो. कर्जमाफी अगर मुदतवाढ याही गोष्टी त्यांच्या अधिकारात नसतात. त्यासाठी सनदशीर मार्ग असतात.

बेकायदा गोष्टी महाराष्ट्रासारख्या प्रगत राज्यात चालू आहेत. त्यामुळे कायद्याची लक्तरे वेशीवर टांगली जात आहेत. कडेगाव तालुक्यातील जे तरुण सरकारी, निमसरकारी, व खाजगी सेवेत आहेत त्यांच्यावर असाच प्रसंग आला, तर गावकऱ्यांची प्रतिक्रिया काय असणार ? ' जशास तसे ' या वृत्तीमुळे मूळ प्रश्न न सुटता नवीनच निर्माण होतात, याचे भान असणे गरजेचे आहे. कर्मचाऱ्याची सुरक्षितता व संरक्षण ही बाबसुद्धा महत्त्वाची आहे. जे लोक असे धाडस करतात व त्याबाबत शासनयंत्रणा गप्प बसते, तेव्हा सरकारचा संबंधितांना पाठिंबा आहे असा समज जनतेमध्ये होतो. ही बाब अतिशय गंभीर आहे. त्यामुळे कायदा व सुव्यवस्थाच धोक्यात येईल. तेव्हा याची वेळीच दखल घेऊन या पेंढारी प्रवृत्तीविरुद्ध कडक कारवाई करावी.

ज्ञा. वि. भोकरे, सांगली.

 
</text>
</doc>
