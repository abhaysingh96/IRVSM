<doc>
<docno>1049993.cms.txt</docno>
<text>
 
महामुंबई
प्रतिभाताईंच्या पुढाकाराने राजस्थानात सामाजिक योजनांना गती
[ Sunday, March 13, 2005  01:36:06 am]


सुकृत खांडेकर

मुंबई : राजस्थानच्या राज्यपालपदी प्रतिभाताई पाटील यांची नेमणूक झाल्यापासून तिथल्या सामाजिक आणि शैक्षणिक क्षेत्रांत अनेक चांगल्या योजनांना त्यांनी चालना दिली आहे. राज्यपाल हे काही शोभेचे पद नाही, हे त्यांनी आपल्या कामातून दाखवून दिले आहे. कॉलेज आणि विद्यापीठात शिक्षण घेणाऱ्या विद्यार्थ्यांवर लादलेली फीवाढ राजस्थान सरकारला कमी करायला लावून तेथील लाखो विद्यार्थ्यांना फार मोठा दिलासा मिळवून देण्यात त्यांचाच पुढाकार होता. शिक्षणमंत्री, शिक्षणसचिव, कुलगुरू, खासदार-आमदार यांची संयुक्त बैठक राजभवनावर बोलावून त्यांनी सरकारला फीवाढ कमी करायला लावली. त्यांच्या प्रयत्नांमुळेच विद्यार्थ्यांमधे खदखदणारा असंतोष थोपवला गेला.

मटा सन्मानच्या अविस्मरणीय कार्यक्रमाला उपस्थित राहण्यासाठी प्रतिभाताई मुद्दाम जयपूरहून येथे आल्या होत्या. वरळी येथील निवासस्थानी त्यांनी मटाला तासभर दिलखुलास मुलाखत दिली. राज्यपाल म्हणून राजस्थानातील, राज्यसभेच्या माजी उपाध्यक्षा म्हणून दिल्लीतील आणि माजी विरोधी पक्षनेत्या, माजी मंत्री म्हणून मुंबईतील अनेक आठवणी त्यांनी सांगितल्या. दिवंगत नेते वसंतदादा पाटील यांच्यानंतर राजस्थानच्या राज्यपालपदाचा मान मिळविणाऱ्या महाराष्ट्रातील त्या दुसऱ्या नेत्या आहेत. तसेच, राज्यपाल म्हणून नेमणूक झालेल्या महाराष्ट्रातील पहिल्याच महिला आहेत.

गेल्या आठ नोव्हेंबरला प्रतिभाताईंची राज्यपाल म्हणून नेमणूक झाली. महाराष्ट्रातून विशेषत: मुंबई व खान्देशातून चार-पाचशे लोक तरी त्यांचा शपथविधी समारंभ बघण्यासाठी जयपूरला गेले होते. राजभवनावर बँक्वेट हॉलमधे होणारा समारंभ मोठ्या गदीर्मुळे हिरवळीवर घ्यावा लागला. राजस्थानच्या मुख्यमंत्रीपदी वसुंधराराजे आहेत आणि राज्यपालपदी प्रतिभाताई. प्रशासकीय आणि घटनात्मक दोन्ही महत्त्वाची पदे महिलांकडे आहेत, असे कुठल्याही राज्यात क्वचितच घडले असावे, असे म्हणताच प्रतिभाताई म्हणाल्या , ' राजस्थान विधानसभेच्या अध्यक्षपदी सुमित्रा सिंह आहेत. आपण शपथ घेतली तेव्हा जयपूरच्या महापौर आणि जिल्हा परिषदेच्या अध्यक्षही महिलाच होत्या. '

वसुंधराराजे आणि प्रतिभाताई यांचे सूर चांगले जमले आहेत. सरकारच्या योजनांचा लाभ तळागाळापर्यंत पोचला पाहिजे, अशी दोघींची तळमळ आहे. राज्यपाल आणि मुख्यमंत्री अशी राजस्थानात महिलांची चांगली जोडी जमली आहे. राजस्थानात पाच आदिवासी जिल्हे आहेत. प्रतिभाताई महाराष्ट्रात आदिवासी कल्याणमंत्री होत्या. त्यावेळी आदिवासींच्या विकासयोजनांचे त्यांनी केलेले मॉडेल केंदाने स्वीकारले होते आणि त्यावेळच्या पंतप्रधान इंदिरा गांधी यांनी प्रतिभाताईंचे जाहीर कौतुक केले होते. आता हेच मॉडेल थोड्याफार फरकाने राजस्थानात राबवले जात आहे.

राजस्थानात वॉर विडोजची ( युद्धात बलिदान केलेल्या जवानांच्या पत्नी) संख्या मोठी आहे. प्रतिभाताईंना भेटणाऱ्यांत त्यांची संख्या मोठी असते. कुणाला उत्पन्नाचे साधन हवे तर कुणाच्या मुलाला नोकरी हवी असते. मिळालेली भरपाई सासरच्या लोकांनी हडप केलेले असते किंवा घरातील कमावता एकुलता एक शहीद झाला म्हणून त्याच्या विधवेला नोकरी हवी असते. शहरी भागातील झोपडपट्ट्यांतील आणि ग्रामीण भागातील महिलांमधे आरोग्यविषक जागृकता निर्माण करण्याच्या कालबद्ध योजना आखल्या पाहीजेत, असा आग्रह प्रतिभाताईंनी नियोजन आयोगाचे उपाध्यक्ष माँटेकसिंग अलुवालिया यांच्याकडे धरला आहे. महराष्ट्रात समाज सुधारकांची पंरपरा मोठी आहे, पण राजस्थानात लोकांवर चांगले संस्कार असूनही परंपरावाद मोठा आहे, असे त्यांनी आपले निरीक्षण सांगितले.

तुम्हीच आमचे काम करू शकाल...

राज्यपाल झाल्यानंतर प्रतिभाताई पाटील यांचा नुकताच जळगाव येथे सर्वपक्षीय सत्कार योजला होता. कार्यक्रमानंतर सकिर्ट हाऊसवर त्यांना भेटायला लोकांची फार मोठी झुंबड उडाली होती. गुच्छ देऊन अभिनंदन करणारे होते आणि अर्ज- निवेदने देणारे लोकही खूप होते. कोणाला नोकरी, कुणाची बदली, कोणाला कर्ज माफी, कोणाची झालेली फसवणूक अशा अनेक तक्रारी व मागण्यांचा पाऊस त्यांच्यासमोर पडला. आता मी राज्यपाल आहे, मंत्री नाही, असे ताईंनी वारंवार सांगितले. तेव्हा लोक म्हणायचे, ते आम्हाला ठाऊक आहे, पण तुम्हीच आमचे काम करू शकाल.

 
</text>
</doc>
