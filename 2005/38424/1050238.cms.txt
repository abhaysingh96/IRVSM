<doc>
<docno>1050238.cms.txt</docno>
<text>
 
धावते जग
आशादायी निर्णय
[ Sunday, March 13, 2005  07:06:09 pm]


लोकनियुक्त सरकार आणि त्याच्या यंत्रणेत काम करणारे कर्मचारी हे सामान्य माणसासाठीच असले, तरी प्रत्यक्षात चित्र उलटे दिसते. लोकप्रतिनिधी राज्यकर्ते झाल्यावर त्यांचे जनतेशी नाते राहत नाही आणि नोकरशहा तर सर्वसामान्यांबाबत बेपर्वा!

त्यामुळेच आपल्या कामासाठी लोकांना मंत्रालयात वारंवार खेपा घालाव्या लागतात. परंतु त्याचाही उपयोग होत नाही ; कारण फाईलीच जागेवरून हालत नाहीत. त्या चालत्या कराव्या लागतात आणि त्यासाठी पैसे मोजावे लागतात.

हा मार्ग परवडत नाही त्यांच्या फायली कोणत्याही निर्णयाविना महिनोनमहिने पडून राहतात. मंत्रालयात अशा पडून राहिलेल्या फायलींची संख्या पावणेदोन लाखांहून अधिक आहे, ही बाबच पुरेशी बोलकी आहे.

फायली पडून राहण्यात मुख्यमंत्री विलासराव देशमुख आणि उपमुख्यमंत्री आर. आर. पाटील यांचीसुद्धा खाती आहेत. कुटुंबप्रमुखानेच आपल्या जबाबदाऱ्यांविषयी अनास्था दाखविली, तर त्या कुटुंबातील वातावरणच बिघडते असे नाही, तर त्या कुटुंबाची प्रगतीसुद्धा होऊ शकत नाही.

परिणामी त्याचा फटका त्या कुटुंबाला बसतो. हे एखाद्या कुटुंबाबाबत खरे आहे, तसेच ते राज्याबाबतही आहे. राज्याच्या प्रमुखांच्या अखत्यारित असलेल्या खात्यांतच काही हजारांनी फायली पडून राहत असल्या, तर अशी चालढकल चालू शकते असाच संदेश त्यातून मंत्रिमंडळातील इतर सहकाऱ्यांना मिळतो आणि कारभारात शिथिलता येते.

त्याचा फटका सामान्यांना बसतो. आता सरकारला याबाबत जाग आली असून, विशिष्ट कालमर्यादेत फायलींवर निर्णय होणे, लिखापढी कमीतकमी करणे अनिवार्य करण्यात येत आहे. तसेच आलेल्या फायलीचे पुढे काय झाले, हे सांगण्याची जबाबदारीही संब्ंधितावर राहणार आहे. खातेप्रमुखाने फायलींबाबतच्या निर्णयाचे काय झाले, याची झाडाझडतीही घ्यावयाची आहे.

उशिराने का होईना, सरकारने योग्य पाऊल उचलले आहे, हे मान्यच करावे लागेल. एक बाब मात्र खरी की, काही प्रश्नांबाबत घिसाडघाईने निर्णय घेणेही अयोग्य असते. अशा नाजूक प्रश्नांबाबत चटकन निर्णयाची अपेक्षा धरणेही चुकीचे आहे. परंतु अशी प्रकरणे मोजकी असतात ; बहुतांश प्रकरणे ही प्रचलित कायद्याच्या किंवा नियमांच्या आधारे विवेकबुद्धीने हातावेगळी करण्याची असतात.

त्यातच दिरंगाई होत होती. आता ती होणार नाही आणि सामान्यांना सरकार आणि त्याची यंत्रणा याबाबत विश्वास वाटू लागेल, अशी आशा आहे.

 
</text>
</doc>
