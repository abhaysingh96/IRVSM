<doc>
<docno>1050005.cms.txt</docno>
<text>
 
देश-विदेश
'झारखंडवरचे मळभ मनमोहनसिंगांमुळे सरले'
[ Sunday, March 13, 2005  01:43:44 am]


म. टा. विशेष प्रतिनिधी

नवी दिल्ली : झारखंडातील संकट दूर करण्यासाठी स्वत:च्या सद्सद्विवेकबुद्धीला स्मरून, स्वतंत्रपणे प्रथमच मनमोहनसिंग वागले. आपल्या अधिकारांचा वापर करीत शिबू सोरेन यांना राजीनामा देण्यास त्यांनी भाग पाडले. याबद्दल ते विशेष अभिनंदनास पात्र आहेत, अशी प्रतिक्रिया रालोआचे निमंत्रक जॉर्ज फर्नांडिस यांनी व्यक्त केली.

फर्नांडिस म्हणाल : झारखंडात सोरेन यांच्याकडे बहुमत नाही, हे पहिल्या दिवसापासून स्पष्टपणे जाणवत होते, तरी अल्पमतातले सरकार राज्यावर लादण्याचा प्रयत्न झाला. विधानसभेतल्या फजितीनंतर राष्ट्रपती राजवट लादण्याचा घाट घातला गेला. राजकीय स्वार्थासाठी लोकशाहीवर घाला घालणाऱ्या या कृत्याच्या पाठिशी पूर्णत: सोनिया गांधीच होत्या, याविषयी आपल्या मनात शंका नाही. झारखंडात गेले दहा दिवस चाललेल्या नाट्यावर पडदा टाकण्यासाठी पंतप्रधानांनी शुक्रवारी रात्री प्रथमच आपल्या अधिकारांचा वापर करून योग्य मार्ग काढला.

त्याबद्दल त्यांचे मन:पूर्वक अभिनंदन करावेसे वाटते. गुरुवारी राष्ट्रपतींच्या अभिभाषणाच्या आभार प्रस्तावावर बोलतांना मनमोहनसिंगांचा अदृश्य पंतप्रधान असा उल्लेख करीत अडवाणींनी त्यांची खिल्ली उडवली होती. त्यानंतर दोनच दिवसांनी फर्नांडिसांनी पंतप्रधानांचे जाहीर अभिनंदन केलेे.

झारखंडात अर्जुन मुंडांच्या शपथविधीवर प्रतिक्रिया व्यक्त करतांना, भाजपचे महासचिव अरूण जेटली म्हणाले : मुंडांनी सर्वप्रथम राज्यपालांसमोर, दुसऱ्यांदा वाहिन्यांच्या कॅमेऱ्यांसमोर, तिसऱ्यांदा राष्ट्रपतींसमोर, अन् शुक्रवारी चौथ्यांदा झारखंड विधानसभेत थेट शिबू सोरेन यांच्यासमोर आपल्या 41 आमदारांची परेड घडवली.

इतक्या प्रचंड तपश्चयेर्नंतर आज त्यांचा शपथविधी होतो आहे. हा लोकशाहीचा विजय आहे. शपथविधीनंतर विधानसभेत ते पाचव्यांदाही बहुमत सिद्ध करतील, असे जेटली मिस्किलपणे म्हणाले.

 
</text>
</doc>
