<doc>
<docno>1050201.cms.txt</docno>
<text>
 
हेल्थ
सक्तीची आसक्ती
[ Sunday, March 13, 2005  06:31:30 pm]


माणसाचं स्वत:च्या अहंकाराशी द्वंद्व चाललेलं असतं, असं सिग्मण्ड फ्रॉइडचं म्हणणं आहे. अशा प्रसंगात त्याच्या बचावतंत्राचा नीट वापर व्हायला हवा. आपल्यातील दोष घालवण्याचा तो स्वत:हून प्रयत्न करत नसेल, तर त्यातून बाहेर पडणं कठीण आहे. टेन्शन्स आणि ताणतणाव यांचा कधीतरी अतिरेक होतो. या अतिरेकाचाच एक भाग म्हणजे, सक्तीने लादून घेतलेली आसक्ती.

फोबिया, अवास्तव काळजी आणि या विकारांना सक्तीने ओढवून घेतलेले काही पेशण्ट्स असतात. त्यांच्यावर मानसोपचार आणि वैचारिक जडणघडण या तंत्राचा अवलंब करावा लागतो. असाच एक पेशण्ट होता. त्याला देवाचा फोटो, मूतीर्, मंदिर दिसलं, की तो आधी कपाळाला व नंतर छातीस डावी-उजवीकडे हात लावून नमस्कार करायचा. देवाचा नुसता विचार जरी मनात आला, तरी तो ही क्रिया वारंवार करायचा.

त्याला आणखी एक वाईट सवय जडली होती. तो वारंवार आपल्या इंदियास हात लावायचा. ही सवय वाईट आहे, याची जाणीव त्याला होत होती. पण तो स्वत:ला थांबवू शकत नव्हता. सकाळी तो बराच वेळ जोरजोराने दात घासत राहायचा. घरातील लोकांना त्याच्या या वागण्याचा राग यायचा. याबद्दल पेशण्टने सांगितलं, की तोंडाची दुर्गंधी घालवावी, म्हणून तो हे करतो. प्रत्यक्षात त्याच्या तोंडाला दुर्गंधी येतच नव्हती. तो अतिशय ' पफेर्क्शनिस्ट ' व अती स्वच्छतेचा भोक्ता होता.

पेशण्टला जडलेला फोबिया व अकारण काळजी करण्याची सवय घालवण्याच्या ट्रिटमेण्टनंतर त्याच्यातील आत्मविश्वास वाढला. नोकरीच्या ठिकाणी मौल्यवान वस्तू गहाळ होण्याची किंवा चोरीला जाण्याची त्याच्या मनातील भीती दूर पळाली. देवाला दिसेल तिथे नमस्कार करण्याची सवय गेली. सर्व वाईट सवयी सुटल्या. कामाची टाळाटाळ करणं, ते दुसऱ्यावर ढकलून मोकळं होणं ही प्रवृत्ती चांगली नसल्याची त्याची खात्री पटली. तो सकारात्मक विचार करू लागला.

अशा पेशण्ट्सना सतत कशाची ना कशाची जी काळजी वाटत असते, ती कल्पनांबाबत अव्यवहार्य तडजोड असते. सिग्मण्ड फ्रॉइडच्या दृष्टीने या स्थितीत माणसाचं स्वत:च्या अहंकाराशी द्वंद्व चाललेलं असतं. या संदर्भात माणूस जे बचावतंत्र वापरतो, ते त्या काळजीशी बचाव करण्यापुरतं असतं. आपल्यातील दोष घालवण्याचा तो स्वत:हून प्रयत्न करत नसतो. हे बचावतंत्र त्याने वापरलं नाही, तर ही काळजी त्याचं दैनंदिन जीवन आणि भविष्यातील स्वप्नांना पोखरल्याशिवाय राहणार नाही. थोड्याफार प्रमाणात प्रत्येक माणसाला कशाची तरी काळजी वाटत असते, हे मानसशास्त्रज्ञ जाणून आहेत. तिचा अतिरेक वाईट असतो. मात्र त्याकडे दुर्लक्ष केल्यास ती तुम्हाला हॉस्पिटलच्या रस्ता दाखवू शकते. हिला जोडून मानसिक ताणदेखील येऊ शकतो. या दोघांवरही मात केली पाहिजे. पण तसं आपल्या हातून घडत नाही. काही लोकांचं असं मत आहे, की ताणतणाव व चिंता यांच्यामुळे शरीराला चालना मिळते व कामाची गती वाढते. ताणतणावाच्या मन:स्थितीत कधी कधी हातून चांगलं कार्य घडतं. हे असलं तरी वैद्यकीय शास्त्रानुसार मानसिक ताण किंवा काळजीचा अतिरेक हा वाईटच असतो.

या अतिरेकाचाच एक घटक म्हणजे, सक्तीने लादून घेतलेली आसक्ती. एक व्यक्ती सदान्कदा आपले हात धुवत असते. हाताला किटाणू लागतील, म्हणून ती ही कृती करत असते. एक स्त्री आपलं टेन्शन दूर करण्यासाठी सतत देवपूजा करत असे. असं करण्यावाचून तिला परावृत्त केलं किंवा काही कारणांनी ती देवपूजा करू शकली नाही, तर ती भयंकर अस्वस्थ होत असे. ही सर्व लक्षणं व कृती या विचित्र आसक्तीचाच प्रकार आहेत. हादेखील एक प्रकारे विकारच असून त्याची योग्य ती चिकित्सा करून घेण्यातच पेशण्टचं हित असतं.

तुम्ही तुमचे प्रश्न किंवा अडचणी डॉ. गिरीश संघवी यांना विचारू शकता. आमचा पत्ता :

' अंदर की बात ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी.एन. रोड, मुंबई - 400001.

डॉ. गिरीश संघवी

 
</text>
</doc>
