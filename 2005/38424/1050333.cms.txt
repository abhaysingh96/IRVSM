<doc>
<docno>1050333.cms.txt</docno>
<text>
 
अर्थव्यवहार
स्वेच्छानिवृत्तीनंतर व्यवसाय आणि छंदाची जपणूकही
[ Sunday, March 13, 2005  08:37:31 pm]


तसे पाहिले तर पंचेचाळीस हे वय स्वेच्छानिवृत्तीचे नव्हे, पण सध्याच्या जागतिकीकरणाच्या युगात आणि असुरक्षिततेच्या परिस्थितीत काही निर्णय योग्य वेळी घेणे क्रमप्राप्त असते. मी ' हेक्स्ट् मॅरिओन रुसेल ' या कंपनीत जवळजवळ बावीस वषेर् नोकरी केली. त्यामधील जवळजवळ एक तपापेक्षा जास्त वषेर् मी युनियन क्षेत्राशी निगडित राहिलो. युनियन क्षेत्रात शिकण्यासारखे भरपूर आहे. या वस्तुस्थितीला धरून मी माझ्या कुवतीप्रमाणे भरपूर काही शिकलो. त्यातूनच वाचन, लिखाण आणि समाजप्रबोधनात्मक काम करण्याचा छंद लागला.

1999 साली स्वेच्छानिवृत्ती घेतल्यानंतर मिळालेली पूंजी आपल्याला भावी आयुष्यासाठी ठेवायची असल्यामुळे त्याची योग्य प्रकारे गुंतवणूक करण्यासाठी तज्ज्ञांचा सल्ला घेतला आणि त्याप्रमाणे पोस्टाची मासिक योजना , ' पीपीएफ ', नॅशनल सेव्हिंग सटिर्फिकेट, इंदिरा विकास पत्रे अशांमध्ये गुंतवणूक करून पैशाचे योग्य प्रकारे नियोजन केले. एकदोन महिने लोटल्यानंतर आपल्या शेजारील सर्व माणसे कामात व्यस्त असतात आणि आपण घरी बसतो, या विचाराने मन अगदी त्रासून गेले. मग कम्प्युटरचा बेसिक कोर्स केला. मिळालेल्या पूंजीतून कौटुंबिक जबाबदाऱ्या, त्यांच्याबद्दलचे दायित्व आणि दिवसेंदिवस वाढणारी महागाई यांचे गणित जमत नव्हते. म्हणूनच दृढनिश्चिय केला की, आपले छंद जोपासून काहीतरी व्यवसाय करावा.

मित्राच्या सहकार्याने स्वत:चा स्टेशनरी व्यापाराचा व्यवसाय सुरू करून समाजात आपले स्वत:चे असे स्थान निर्माण करावे, ही भावना मनात दृढ झाली. ज्या समाजात आपण वाढलो, जडलो, घडलो त्या समाजाचे आपण काही देणे लागतो. या दृष्टीने समाजप्रबोधनात्मक असे आपले छंदसुद्धा जपणे अत्यंत गरजेचे आहे. छंद आणि व्यवसाय यांचा ताळमेळ कसा साधणार अशा द्धिधा मन:स्थितीत असतानाच माझ्या आयुष्याची खऱ्या अर्थाने ' सेकंड इनिंग ' सुरू झाली. सुरुवातीलाच सिक्युरिटी डिपॉझिट म्हणून मित्रांकडे पंच्याहत्तर हजार रु. ठेवले आणि मग दसऱ्याच्या मुर्हूतावर माझ्या ' पुष्कर एन्टरप्रायजेेस ' या नावाने स्टेशनरी सप्लाय व्यवसायाची सुरुवात झाली. मग मला पहिली ऑर्डर मिळाली तीच रु. तीस हजारांची आणि मो माझ्या आयुष्याचा खरा बोनस ठरला! व्यवसायात अनेक अडचणींना तोंड द्यावे लागले. पण मार्ग निघत गेला.

आता मी सातआठ कंपन्यांना पुरवठा करतो. माझी मासिक उलाढाल साठ ते सत्तर हजारांपर्यंत जाते. माझ्या मनांवरचा ताण बराच कमी झाल्यामुळे माझे छंद जोपासण्याकडे लक्ष केंदित करू लागलो. आज स्वत:चा व्यवसाय आणि मुक्त पत्रकाराच्या दृष्टिकोनातून मी वर्तमानपत्रांमधून वेळोवेळी लिहिण्याचा छंद चालू ठेवला आहे. समाजसेवी संस्थांमधून भाग घेऊन कांही उपक्रमांना वेळेनुसार सहकार्य करतो. केवळ जिद्द, मेहनत आणि महत्त्वाकांक्षा यामुळेच मला हे शक्य झाले आहे.

पुरुषोत्तम आठलेकर

 
</text>
</doc>
