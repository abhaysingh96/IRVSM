<doc>
<docno>1050324.cms.txt</docno>
<text>
 
देश-विदेश
खटले निकालात काढण्याच्या वेगात वाढ
[ Sunday, March 13, 2005  08:34:08 pm]


वृत्तसंस्था

नवी दिल्ली : खटले निकालात काढून वाद तडीला नेण्याचे काम सुप्रीम कोर्टाने गेल्या वर्षात झपाट्याने केले असून, आधीच्या वषीर्च्या तुलनेत हा वेग 16 टक्क्यांनी वाढल्याचे दिसून आले आहे. कोर्टात एकदा केस गेली की, ती लाल फितीत अडकते, असा न्यायालयीन कामकाजाला लागलेला शिक्का पुसण्यात यामुळे सुप्रीम कोर्टाला काही प्रमाणात यश आले आहे.

कोर्टाच्या नोंदींनुसार , 2004 सालात कोर्टाने 55 हजार 530 खटल्यांचा निकाल लावला. 2003 साली कोर्टाने 47 हजार 979 खटल्यांवर निर्णय दिला होता.

न्यायदानाचे काम अधिक चांगल्या प्रकारे व्हावे, यासाठीही 2004 सालात विशेष प्रयत्न करण्यात आले होते. भोपाळ येथे स्थापण्यात आलेली राष्ट्रीय न्यायव्यवस्था अकादमी सुप्रीम कोर्टाच्याच प्रयत्नांचा भाग आहे. या अकादमीत आंतरराष्ट्रीय पातळीवरचे तज्ज्ञ असून, सर्व पदांवर सदस्य कार्यरत असल्यामुळे तिचे कामही या वर्षात लक्षणीय ठरले. न्यायदानाच्या कामाआड येणाऱ्या शक्यतांवर विचार करून योग्य त्या सूचना करण्याचे काम आता अकादमी करणार आहे.

राष्ट्रीय न्यायव्यवस्था अकादमी या दिशेने आणखी काम करण्याच्या विचारात आहे. न्यायदानाचे काम रेंगाळू नये आणि खटले लवकर निकाली निघावेत, यासाठी मागदर्शन करण्यासाठी राष्ट्रकूल पातळीवर लवकरच परिषद भरविण्यात येणार आहे. 2005 हे ' वर्ष न्यायदान उत्कृष्टता वर्ष ' म्हणून यशस्वी करण्याचे ध्येय अकादमीपुढे असून, त्यासाठी या परिषदेबरोबरच रजिस्ट्रार जनरलच्या मदतीने कृतीकार्यक्रम आखण्यासारखे उपक्रमही करण्यात येणार आहेत. यात सरन्यायाधीश आर. सी. लाहोटी, माजी सरन्यायाधीश एस. राजेंदर बाबू, वरिष्ठ अॅडव्होकेट फली एस. नरीमन यांच्या मार्गदर्शनाचा अंतर्भाव आहे.

 
</text>
</doc>
