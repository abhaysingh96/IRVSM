<doc>
<docno>1050015.cms.txt</docno>
<text>
 
महामुंबई
बेस्ट कर्मचाऱ्यांना एप्रिलपासून पगारवाढ
[ Sunday, March 13, 2005  01:51:50 am]


म. टा. प्रतिनिधी

मुंबई : बेस्ट कर्मचाऱ्यांच्या पगारात येत्या एप्रिल महिन्यापासून सरासरी 1 हजार 352 रुपयांची वाढ होणार आहे. तर थकबाकीपोटी कामगारांना 30 हजार रुपयांपर्यंतची रक्कम 28 एप्रिलपर्यंत कामगारांच्या हातात मिळेल. यामुळे बेस्ट कर्मचाऱ्यांमध्ये आनंदाचे वातावरण निर्माण झाले आहे. कामगारांना मिळालेली वाढ ऐतिहासिक असल्याची प्रतिक्रिया कामगार नेते शरद राव यांनी दिली.

बेस्टच्या संपामध्ये शिवसेनानेते उद्धव ठाकरे यांनी मध्यस्थी केली. त्यानंतर कामगार संघटना आणि बेस्ट प्रशासनाने तोडगा काढला. अखेर सायंकाळी पाच वाजता राव यांनी संप मागे घेण्यात येत असल्याची घोषणा केली. बेस्ट कामगारांना 121 टक्के महागाई भत्ता देण्याचा नवा प्रस्ताव कामगार संघटनांच्या कृती सादर केला होता. पण 100 टक्क्यांपेक्षा अधिक महागाई भत्ता देता येणार नाही, अशी प्रशासनाची भूमिका होती. अखेर हा वाद सोडविण्यासाठी सुप्रीम कोर्टाच्या निवृत्त न्यायाधीशांचा एक सदस्यीय लवाद नेमण्याचा निर्णय झाला. हा लवाद तीन महिन्यांत महागाई भत्त्याबाबत अंतिम निर्णय घेईल. या लवादाचा निर्णय प्रशासन व कामगार संघटनांच्या कृती समितीलाही मान्य असेल, असे निश्चित करण्यात येईल. येत्या आठ दिवसांत लवादाचे नाव निश्चित केले जाईल.

कामगारांना थकबाकी मिळणार

बेस्टमध्ये 1 एप्रिल 2005 पर्यंत ज्या कामगारांची सेवा दहा वर्षांपेक्षा अधिक सेवा झाली असेल, त्या कामगाराला एप्रिल 2001 ते मार्च 2005 याकाळातील 48 हजार रुपयांची थकबाकी मिळेल. दिवाळी व गणपती सणानिमित्त यापूवीर्च देण्यात आलेली 18 हजार रुपयांची रक्कम वळती करून घेण्यात येईल. मात्र, उर्वरीत 30 हजार रुपयांची रक्कम 27 एप्रिलपर्यंत देण्यात येईल. त्याचप्रमाणे 1 एप्रिल 2005 पर्यंत ज्यांची सेवा दहा वर्षांपेक्षा कमी झालेली आहे, त्यांना 800 रुपये प्रतिमहिन्याप्रमाणे 20 हजार 400 रुपयांची थकबाकी मिळेल. कामगारांचा पगार सरासरी 1,325 वाढला आहे. अशी भरीव वाढ यापूवीर् कामगारांना कधीही न मिळाल्याने ही वाढ ऐतिहासिक असल्याचे राव म्हणाले. त्यांनी उद्धव ठाकरे, विरोधी पक्षनेते नारायण राणे, तसेच मुख्यमंत्री विलासराव देशमुख यांचेही आभार मानले.

बेस्ट उपक्रमाचे महाव्यवस्थापक स्वाधीन क्षत्रिय म्हणाले की, मुंबई औद्योगिक संबंध अधिनियम 1946 अंतर्गत लवाद नेमण्याची प्रशासनाची पूवीर्पासून तयारी होतीच. महागाई भत्त्यावरूनच सर्व वाद होता, अन्य शिफारशींचा वाद नव्हताच. आता लवाद नेमल्यावर त्यांचा निर्णय अंतिम राहील. या वादग्रस्त मुद्द्यावर आता कायमस्वरुपी तोडगा निघेल, असा विश्वासही त्यांनी व्यक्त केला.

बेस्ट प्रशासनाने लवाद नेमण्याची तयारी यापूवीर्च दर्शविली होती याकडे राव यांचे लक्ष वेधले असता ते म्हणाले की, लवादाची तयारी प्रशासनाची नव्हती. त्याचा निर्णय होत नव्हता. या संपानंतर कामगारांना भरीव वाढ मिळणार असल्याचे राव म्हणाले.

 
</text>
</doc>
