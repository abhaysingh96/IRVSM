<doc>
<docno>1050327.cms.txt</docno>
<text>
 
देश-विदेश
'आय. टी. हब' की 'क्राईम हब'
[ Sunday, March 13, 2005  08:35:11 pm]


वृत्तसंस्था

नवी दिल्ली : हैदराबाद आणि बंगलोर या आय. टी. उद्योगामुळे नव्याने विकसित होणाऱ्या शहरांमध्ये गुन्ह्यांची संख्या पण तेवढ्याच वेगाने वाढत आहे. मात्र मुंबई, दिल्ली आणि कोलकात्यासारख्या जुन्या महानगरांमध्ये गुन्हेगारीचा आलेख खाली येतोय. ही आकडेवारी गेल्या आठवड्यात राज्यसभेत सादर झाली होती.

हैदराबादेत 2001 ते 2003 दरम्यान गुन्ह्यांच्या संख्येत 71 टक्क्यांनी वाढ झालीे. 2001 ला अकरा हजारांच्या घरात असलेले गुन्हे दोन वर्षांतच वीस हजारांवर गेले. बंगलोरच्या शहरी भागात ही वाढ फक्त सात टक्के असली तरीही नव्याने विकसित होणाऱ्या बंगलोरच्या ग्रामीण भागात गुन्ह्यांची संख्या पाच हजारांवरून साडेसात हजार म्हणजे 42 टक्क्यांनी वाढली आहे. दक्षिणेतल्याच चेन्नईतही गुन्ह्यांमध्ये सतरा टक्क्यांनी वाढ झालीे.

अंडरर्वल्डची राजधानी असलेल्या मुंबईत मात्र आश्चर्यकारकपणे या दोन वर्षांमध्ये गुन्हे कमी झाले आहेत. गुन्ह्यांच्या संख्येत अकरा टक्क्यांनी घट झाली आहे. 2001 ला जवळजवळ 31 हजार गुन्हे दोन वर्षांत साडे सत्तावीस हजारांपर्यंत खाली आले आहेत.

दिल्ली अजूनही इतर सगळ््या शहरांच्या तुलनेत सर्वात आघाडीवरच आहे. पण तिथेही अपराध कमी झाले आहेत. 2001 ला 54 हजारांच्या घरात असलेला आकडा 2003 पर्यंत 47 हजार एवढा कमी झाला. कोलकात्यातही गुन्हे 10 टक्क्यांनी कमी झाले आहेत.

 
</text>
</doc>
