<doc>
<docno>1049981.cms.txt</docno>
<text>
 
विज्ञान-तंत्रज्ञान
आता तुमचा चेहराही ओळखणार मोबाइल!
[ Sunday, March 13, 2005  01:29:06 am]


अवघ्या काही वर्षांपूर्वी मोजक्या श्रीमंतांच्या हातात दिसणारा मोबाइल आता कुणाच्याही हातात खणखणू लागलाय. त्याचे खणखणणे केवळ खणखण्यापर्यंत मर्यादित राहीले नाही, तर हळूहळू मोबाइलच्या पडद्यावर रंग उमटले, रंगासोबत संगीत आले एवढेच नव्हे तर अख्खा चित्रपटही मोबाइलवर पाहता येणे शक्य झाले. अशा या सुविधांच्या रांगेत तोडांत बोटे घालायला लावणारी आणखी एक भन्नाट सुविधा लवकरच येत आहे. यात तुमच्या हातातील मोबाइल चेहऱ्यापुढे धरलात, तर तो चक्क तुम्हाला नावानिशी ओळखूही शकणार आहे.

जपानस्थित ओम्रान कॉपोर्रेशन लिमिटेड या उद्योगसमूहाने हे तंत्रज्ञान विकसित केले असून, अशाप्रकारचा हा पहिलाच प्रयत्न असल्याचा दावा कंपनीने केला आहे. ओकाओ व्हिजन फेस रेकग्नायझेशन सेन्सर नावाच्या या तंत्रज्ञानाद्वारे माणसाच्या चेहऱ्याचा आकार ओळखणे शक्य होणार आहे.

यासाठी मोबाइलमध्ये असणारा कॅमेरा महत्त्वाची भूमिका बजावणार आहे. यासाठी सर्वात आधी मोबाइलच्या मालकाला आपली प्रतिमा मोबाइलमध्ये स्टोअर करुन ठेवावी लागेल. त्यानंतर जेव्हाजेव्हा मालक मोबाइलचा हॅण्डसेट आपल्या चेहऱ्यासमोर धरेल, तेव्हा मोबाइल आपल्या मालकाला इमानेइतबारे सलाम करेल.

आता ही केवळ दिखाव्याची सुविधा आहे, असे तुम्हाला वाटत असेल तर यात त्यापलीकडच्या बऱ्याच गोष्टींचा अंतर्भाव करण्यात आला आहे. पूवीर् फक्त कॉल्स घेण्यासाठी वापरण्यात येणाऱ्या मोबाइलमध्ये आता इ-मेल, इ-बँकिंग, टिकिट बुकिंग आदी महत्त्वाचे व्यवहार केले जातात. त्यामुळे मोबाइलची सुरक्षा हा आता कधी नव्हे एवढा कळीचा मुद्दा ठरला आहे! म्हणूनच चेहऱ्याची ओळख पटवणारी सुविधा उपयुक्त ठरणार आहे. एकंदरित काय, आता कोणाचाही मोबाइल घेऊन मेसेज तपासणे, टोन्स ऐकणे आता फक्त दोन क्लिक दूर असणार नाही. पण ही सुविधा भारतात उपलब्ध व्हायला थोडी वाट पाहावी लागणार हे नक्की!

प्रतिनिधी

 
</text>
</doc>
