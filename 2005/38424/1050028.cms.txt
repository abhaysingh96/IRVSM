<doc>
<docno>1050028.cms.txt</docno>
<text>
 
महामुंबई
'बेस्ट'चा संप मागे
[ Sunday, March 13, 2005  02:02:07 am]


म. टा. प्रतिनिधी

मुंबई : बेस्ट कर्मचाऱ्यांनी संप मागे घेतल्यामुळे शनिवार दुपारपासून बेस्टच्या बसेस पुन्हा रस्त्यावर धावू लागल्या. या संपाच्या दोन दिवसात बेस्टचे सुमारे सव्वा तीन कोटी 40 लाख रुपयांचे नुकसान करुन बेस्ट कर्मचाऱ्यांच्या पदरात लवादाशिवाय काही भरीव काहीच पडले नाही. महागाई भत्त्याच्या मुद्यासाठी लवाद आणि कर्मचाऱ्यांना अंतरिम वाढीपोटी 800 ते 1 हजार रुपये देण्याचा निर्णय झाला. पण या दोन्ही मागण्या संपापूवीर्च देण्याची बेस्ट प्रशासनाची तयारी होती. त्यामुळे संप करुन प्रत्यक्षात कामगारांना फार काही मिळाले नाही असे मानले जात आहे.

गुरुवारी मध्यरात्रीपासून पुकारलेला संप शनिवार दुपारपर्यंत सुरुच होता. शनिवारी कार्यालयाला जाणाऱ्या कर्मचाऱ्यांची संख्या तुलनेत कमी असली तरी विद्यार्थ्यांचे मात्र हाल झाले. बेस्टच्या आगारांमध्ये कर्मचाऱ्यांची केवळ दोन टक्के उपस्थिती होती. बेस्टच्या पंचवीस बस डेपोमधून दररोज सुमारे तीन हजार बसेस सुटतात. शनिवारी केवळ 51 बसेस सुटल्या. बेस्ट प्रवाशांच्या सोयीसाठी एस. टी. च्या 63 बसेस सोडण्यात आल्या. खासगी बसही प्रवासी वाहतूक करीत होत्या.

या संपावर तोडगा काढण्यासाठी शिवसेना नेते उध्दव ठाकरे यांनी ' बेस्ट कामगार कर्मचारी संघटना कृती समिती ' च्या नेत्यांना वांदे येथील मातोश्री बंगल्यावर आमंत्रित केले. कृती समितीचे नेते शरद राव, सुहास सामंत, विठ्ठल गायकवाड, दादा सामंत, बेस्ट समितीचे अध्यक्ष आशिष चेंबूरकर व पालिकेतील सभागृह नेते प्रभाकर शिंदे यांच्या उपस्थितीत सुमारे दोन तास चर्चा झाली. त्यानंतर संप मागे घेण्याचा निर्णय झाला.

बेस्ट कर्मचाऱ्यांच्या महागाई भत्त्यावरुन वाद होता. 129 टक्क्यावरुन महागाई भत्ता 100 टक्के आणण्याची शिफारस यापूवीर् नेमण्यात आलेल्या त्रिसदस्यीय समितीने केली होती. पण कामगार संघटनांनी ही शिफारस फेटाळून लावली होती. या महागाई भत्त्याचा प्रश्न सोडविण्यासाठी बेस्ट प्रशासनाने लवाद नेमण्याची संपापूवीर्च तयारी दर्शविली होती. त्याशिवाय पगारवाढीची अंतरिम रक्कम देण्याची तयारी दर्शविली होती. पण कर्मचारी संघटनांनी ही मागणी मान्य केली नव्हती. मात्र शनिवारी लवाद नेमण्यास मान्यता दिली.

ही मागणी पूवीर्च मान्य केली असती तर संप पुकारण्याची वेळ आली नसती. मुंबईकरांचे हाल आणि बेस्ट प्रशासनाचे आथिर्क नुकसान करुन कामगार संघटनांनी प्रत्यक्षात काहीच मिळविले नाही अशी टीका मुंबई महानगर पालिका कर्मचारी महासंघाचे अध्यक्ष अॅड. प्रकाश देवदास यांनी केली.

 
</text>
</doc>
