<doc>
<docno>1049998.cms.txt</docno>
<text>
 
खास बात
'एनडीए'ला हात!
[ Sunday, March 13, 2005  01:38:27 am]


स्वबळावर सत्ता राबवण्याइतकं बहुमत मिळवू आणि ' मित्रपक्षां ' च्या जोखडातून मुक्त होऊन नरेंद मोदी, अशोक सिंघल आणि प्रवीण तोगडिया यांच्या स्वप्नातल्या ' हिंदुराष्ट्रा ' ची पायाभरणी सुरू करू, या भ्रमात असलेल्या भाजपमधील नियंत्रणर्कत्या गटाची गेल्या वषीर् झालेल्या लोकसभेच्या निवडणुकांच्या निकालांनी घोर निराशा केली. भाजपप्रणीत रालोआकडे केंदात विरोधकांची पारंपरिक भूमिका आली आणि काँग्रेसकडे तिच्या सवयीची असलेली सत्ताधारी पक्षाची!

मात्र भाजपला अपयश जेवढं अनपेक्षित नव्हतं, त्यापेक्षा अधिक अनपेक्षित सोनिया गांधी यांच्या नेतृत्वाखालील काँग्रेसला पंतप्रधानपद मिळण्याइतकं यश असावं! त्यामुळेच या यशाचं गमक समजून घेण्याची गरज पक्षाध्यक्ष सोनिया गांधी आणि काँग्रेसची धोरणं ठरवणाऱ्या त्यांच्याभोवतीच्या कोंडाळ्याला वाटली नसावी. देशातील सत्तेची स्वाभाविक अधिकारी काँग्रेस आहे, हे सत्य मतदारांना उमजलं आणि त्याआधी पाच-सात वर्षं केलेल्या आत्मघातकी प्रयोगांतील चूक जनतेला उमजली, असा बहुधा सोईस्कर अर्थ काँग्रेस नेतृत्वानं लावला! निदान बिहार आणि झारखंड येथील विधानसभा निवडणुकांत लालू प्रसाद यादव यांच्याशी युतीसंदर्भातील काँग्रेसची भूमिका याच पारंपरिक उद्दामपणाचा प्रत्यय देणारी होती. पण वास्तवाशी फारकत घेऊन पाऊल उचललं की तोंडावर आपटणं अपरिहार्य असतं. काँग्रेस नेतृत्वाचं तेच झालं.

झारखंडमध्ये गेल्या वषीर् झालेल्या लोकसभा निवडणुकीच्या तुलनेत भाजप-जनता दल(यु.) या आघाडीच्या मतांत 9.1 टक्क्यांनी घट होऊनही, सर्वाधिक म्हणजे 36 जागा मिळाल्या, तर बिहारमध्ये 11.4 टक्क्यांनी घट होऊनही 92 जागा या आघाडीला मिळवता आल्या. लालू प्रसाद यादव यांच्या राजदनं झारखंडमध्ये 8.5 टक्के मतं मिळवली हे पाहता, काँग्रेस- झारखंड मुक्ती मोर्चा या आघाडीत राजदला सामावून न घेतल्यामुळे, या राज्यातील सत्तेवर पाणी सोडावं लागलं हे स्पष्ट होतं. बिहारमध्ये काँग्रेसबरोबर आघाडी झाली असती, तर ही आघाडी सत्तेवर आली असती, असं मानायला जागा नसली, तरी तो सर्वात मोठा गट ठरू शकला असता. बिहारमध्ये रामविलास पासवान यांच्याशी युतीला प्राधान्य देऊन काँग्रेसनं लढवण्यासाठी अधिक जागा जरूर मिळवल्या, पण अधिक जागा लढवूनही मतांचं प्रमाण पाच टक्क्यांवर गेलं नाही. काँग्रेसचं बिहारमध्ये आजही किती नगण्य स्थान आहे, हेच यातून अधोरेखित झालं.

मात्र तोंड फुटलं, तरी काँग्रेसनं धडा घेतला नाही. केंदातील सत्तेचा दुरुपयोग करून राज्यात आपलं सत्तेचं घोडं दामटण्याचा प्रयत्न झारखंडमध्ये केंदातील काँग्रेसप्रणीत युपीएनं केला आणि उरलेसुरले दातही घशात घालून घेतले! आता झारखंडचे राज्यपाल सिब्ते रझी यांनी दडपून शपथ देऊन मुख्यमंत्री केलेल्या शिबू सोरेन यांना राजीनामा देण्यास भाग पाडण्यात आलं असलं, तरी त्यामुळे केंद सरकारच्या प्रतिमेला लागलेला डाग पुसला जाणार नाही. सत्तेपासून दीर्घकाळ दूर राहूनही काँग्रेसचं सत्ताधारी म्हणून चारित्र्य बदललेलं नाही, तसंच 1990 नंतरच्या काँग्रेसच्या पडझडीचं आकलन करून घेऊन पक्षसंघटनेची जातीय-वगीर्य ओळख बदलण्याचे प्रयत्नही झालेले नाहीत. झारखंड आणि बिहारमधील निवडणुकांची रणनीती ठरवताना काँग्रेस नेतृत्वानं दाखवलेली राजकीय दिवाळखोरी हे याचं ताजं उदाहरण आहे.

' सेंटर फॉर स्टडी ऑफ डेव्हलपिंग सोसायटीज ' या संस्थेनं गेल्या वषीर् झालेल्या लोकसभा निवडणुकीचा ' लोक-नीती ' मार्फत केलेला ' नॅशनल इलेक्शन स्टडी 2004' हा तपशीलवार अभ्यास दोन महिन्यांपूवीर्च प्रसिद्ध झाला आहे. या अभ्यासातून काँग्रेसच्या ' वाढत्या ' लोकाधाराचं काय चित्र दिसतं याची दखल सोनिया गांधी आणि त्यांच्या मुखंडांनी घेतली असती, तर बिहार आणि झारखंडमध्ये एनडीएच्या पराभवासाठी अधिक एकसंध आघाडीच्या रूपात निवडणूक लढवणं अपरिहार्य आहे, हे त्यांच्या लक्षात आलं असतं. राष्ट्रीय जनता दलासारख्या मित्रपक्षाचं बिहारमध्ये खच्चीकरण करून आपल्या पक्षाचं बळ वाढवण्याच्या प्रयोगाची हास्यास्पदताही काँग्रेसच्या लक्षात आली असती. तिचा उपयोग उत्तर प्रदेशातील मुलायमसिंग यादव यांच्या पक्षाबाबत शत्रुत्वाची भूमिका घेण्याच्या दिवाळखोर धोरणात बदल करण्यासाठी होऊ शकला असता... अजूनही होऊ शकतो.

लोकसभा निवडणुकीत युपीए आणि एनडीए यांना मिळालेल्या एकूण मतांच्या टक्केवारीत केवळ 0.7 टक्क्यांचा म्हणजे देशाच्या पातळीवर सुमारे 25 लाख मतांचाच फरक होता. सन 1999 च्या तुलनेत एनडीएच्या मतांत 2.4 ने तर भाजपच्या मतांत 1.6 टक्क्यांनी घट झाली असली, तरी काँग्रेसच्या मतांतही 1.85 टक्क्यांनी घट झाली. काँग्रेसनं 1999 च्या तुलनेत कमी जागा लढवल्यामुळे ही घट झाली आहे आणि भाजपनं अधिक जागा लढवल्या असल्यानं भाजपच्या मतांतील घट काँग्रेसच्या तुलनेत अधिक आहे, हे खरं असलं तरी काँग्रेसकडे गेल्या लोकसभेच्या तुलनेत मोठ्या संख्येनं मतदार वळले, ही वस्तुस्थिती नसल्याचं यावरून स्पष्ट व्हावं. तरीही काँग्रेसआघाडीला मिळालेल्या जागांच्या प्रमाणात मात्र मोठी वाढ झाली आहे. याचं कारण आघाडीतील पक्षांनी नव्या मताधाराची टाकलेली भर हेच आहे. सन 1999 च्या तुलनेत, नव्या मित्रपक्षांनी 6.3 टक्के मतं आणि 49 जागांची देणगी युपीएला दिली. काँग्रेसशी फारकत घेतलेल्या पक्षांमुळे 2.8 टक्के मतं, पण केवळ तीन जागांवर युपीएला पाणी सोडावं लागलं. याचा अर्थ, काँग्रेसनं 2004 साली केलेल्या आघाडीचा परिणाम म्हणून 3.5 टक्के मतांचा आणि 46 जागांचा युपीएला लाभ झाला. याउलट एनडीएत नव्यानं भर पडलेल्या मित्रपक्षांमुळं केवळ चार जागा वाढल्या, पण गमावलेल्या मित्रपक्षांमुळं 31 जागा घटल्या.

एनडीएच्या यशापयशात काँग्रेसनं देशातील विविध राज्यांत 1999 च्या तुलनेत, नव्यानं केलेल्या आघाड्यांचा काय परिणाम झाला, याचं सारांशानं चित्र वेगळ्या अंगानंही मांडता येतं.

जेथे काँग्रेसनं भाजपबरोबर थेट लढा दिला, अशा राज्यगटांत भाजपचा निविर्वाद विजय झाला. उदाहरणार्थ, राजस्थान, मध्य प्रदेश, दिल्ली या तीन राज्यांतील 114 पैकी 78 जागा भाजपच्या खात्यात गेल्या.

एकटी काँग्रेस विरुद्ध भाजप व मित्रपक्ष अशा लढती झाल्या, तेथे काँग्रेसचं पानिपत झालं. उदाहरणार्थ, पंजाब आणि ओरिसा. येथील 40 पैकी 34 जागा एनडीएकडे गेल्या.

जेथे काँग्रेसनं मित्रपक्षांशी आघाडी करून निवडणूक लढवली, तेथे मात्र 184 पैकी 135 जागा काँग्रेसच्या पदरात पडल्या. युपीएच्या बाजूनं निर्णायक पारडं झुकवलं, ते या जागांनी. यांत बिहार, झारखंड, आंध्र प्रदेश, महाराष्ट्र, तामिळनाडू यासारख्या राज्यांचा समावेश होतो.

जेथे काँग्रेसची स्पर्धा डाव्या पक्षांशी होती, तेथे डाव्या पक्षांनी आघाडी करून काँग्रेसला फटका दिला. उदाहरणार्थ, पश्चिम बंगाल, केरळ, त्रिपुरा. पण येथे काँग्रेस आणि एनडीए या दोघांचंही नुकसान झालं.

आणखीही एक राज्यांचा गट होता. येथे अनेक पक्षांची आपसात लढत होती. दोन्हीपैकी कोणत्याही आघाडीशी जोडल्या न गेलेल्या पक्षांशी झालेल्या या लढतीत, एनडीएचं काही प्रमाणात नुकसान झालं, पण काँग्रेसचा कोणताही फायदा झाला नाही.

याचा निष्कर्ष साधा होता. केवळ काँग्रेस ही तिच्या एकट्याच्या बळावर जेथे प्रतिस्पधीर् होती, अशा राज्यांचा अपवाद वगळता सर्वत्र एनडीएला 1999 च्या तुलनेत जागा गमवाव्या लागल्या. काँग्रेसनं जेथे आघाडी केली, तेथेच तिला जागांच्या रूपात फायदा झाला. थोड्या वेगळ्या दृष्टीनं निकालांकडे पाहिलं, तर आघाडीमुळं काँग्रेसच्या झालेल्या फायद्याचे आणखीही पैलू लक्षात येतात. महाराष्ट्र व गुजरातेत आघाडीमुळं पराभवाचं प्रमाण घटलं, तर कर्नाटकात जनता दल(से.)या पक्षाशी आघाडी न केल्यामुळं संभाव्य विजयाचं पराभवात रूपांतर झालं!

लोकसभा निवडणुकीची ही आकडेवारी, वाढत्या ताकदीविषयीचा भ्रम दूर करण्यास काँग्रेसला पुरेशी वाटत नसेल, तर काँग्रेसचा सामाजिक आधार मानला गेलेल्या वर्गांतील मतदानाच्या कलाचं या अभ्यासातून पडणारं प्रतिबिंब मार्गदर्शक ठरू शकेल. सन 1999 च्या तुलनेत विशिष्ट मतदारगटातील काँग्रेसच्या पाठिंब्याचं प्रमाण 2004 साली किती टक्क्यांनी बदललं, याचं हे चित्र आहे. सोनिया गांधी यांच्या नेतृत्वामुळे स्त्रियांमधील काँग्रेसचा आधार वाढणं अपेक्षित असलं, तरी या काळात तो 3.4 टक्क्यांनी घटला आहे. अर्थात भाजपच्या तुलनेत काँग्रेसकडे ओढा असलेल्या स्त्रियांचं प्रमाण अजूनही अधिक आहे. सामाजिक गटांचा विचार करता, उच्चवणीर्यांत 3.9 टक्क्यांनी काँग्रेसकडे कल वाढला असताना, शेतकरीवर्गात 4.1, दलितवर्गात 2.2, मुस्लिमांत 4.1 आणि आदिवासींत 11.6 टक्क्यांनी तो घटला आहे. उत्पन्नगटांचा विचार करता, अतिगरिबांत 4.5 तर गरिबांत 1.2 टक्क्यांनी काँग्रेसचा मताधार कमी झाला आहे, तर उच्चमध्यमवर्गात तो 0.3 टक्क्यांनी वाढला आहे. हीच स्थिती ग्रामीण व शहरी अशा विभागणीच्या बाबतीत आहे. ग्रामीण मतदारांचा काँग्रेसकडील ओढा 1.3 टक्क्यांनी कमी होत असतानाच, शहरी भागांत तो 1.1 टक्क्यानं वाढला आहे. काँग्रेसची मतदारांतील बदलती ' ओळख ' काही प्रमाणात काँग्रेसच्या पडझडीच्या आकलनास मदत करू शकते.

काँग्रेसला पडझड रोखायची असेल, तर 1990 नंतर मंडलीकरणाचा परिणाम म्हणून समाजाच्या ज्या स्तरांत लोकशाही प्रक्रियेतील सहभागाच्या आकांक्षा अधिक वाढल्या आणि ज्या विविध मार्गांनी व्यक्त होऊ पाहत आहेत, त्यांचा सन्मान करणारा, त्यांच्याशी जोडून घेऊ पाहणारा पक्ष अशी स्वत:ची ओळख निर्माण करायला हवी. त्यासाठी या वर्गाच्या आकांक्षांचं सध्या प्रतिनिधित्व करत असलेल्या त्या त्या राज्यातील राजकीय पक्ष वा संघटना यांच्याशी फटकून राहून चालणार नाही. बिहार आणि झारखंडमध्ये लालू प्रसाद यादव यांच्या राष्ट्रीय जनता दलाशी युती घडवून आणण्यासाठी आपलं वजन न वापरून सोनिया गांधी यांनी या दोन राज्यांत युपीएच्या सत्तेची शक्यता धूसर तर केलीच, पण एनडीएचं मनोबळ वाढवण्यासही हातभार लावला.

सतीश कामत

 
</text>
</doc>
