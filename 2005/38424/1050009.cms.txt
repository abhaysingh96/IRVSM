<doc>
<docno>1050009.cms.txt</docno>
<text>
 
महाराष्ट्र
'आधुनिक गृहनिर्माण'च्या कराड शाखेवर छापा
[ Sunday, March 13, 2005  01:47:03 am]


म. टा. वृत्तसेवा

कराड : सर्वसामान्य लोकांना लाखो रुपयांचा गंडा घालणाऱ्या नागपूरच्या ' आधुनिक गृहनिर्माण वित्तीय कापोर्रेशन ' च्या येथील कार्यालयातील साहित्य शुक्रवारी सायंकाळी गुप्तचर विभागाच्या पथकाने जप्त केले.

हे पथक गुरुवारी कराडमध्ये दाखल झाले. एजंट म्हणून काम करणाऱ्यांकडून माहिती घेतल्यानंतर शहर पोलिसांच्या मदतीने ही कारवाई करण्यात आली. 1995 मध्ये ' आधुनिक ' ने येथील उपजिल्हा रुग्णालयासमोर कार्यालय सुरू केले व एजंटांची नेमणूक करून लाखो रुपयांच्या ठेवी गोळा केल्या. जुलै 2004 मध्ये अनेक ठेवींची मुदत संपल्यानंतर पैसे देण्यास कार्यालयातील अधिकारी चालढकल करू लागले.

ठेवीदारांनी एजंट सुनील चिकणे यांच्या सहकार्याने पोलिसांकडे धाव घेतली. पण तक्रार नोंदवून घेतल्यावरही कारवाई न झाल्याने ठेवीदारांनी उपविभागीय पोलिस अधिकारी मनोज पाटील यांच्याकडे तक्रार नेली. त्यांनी ' आधुनिक ' चे कार्यालय सील करून प्रकरण गुप्तचर विभागाकडे सोपवले होते.

 
</text>
</doc>
