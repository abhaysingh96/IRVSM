<doc>
<docno>1050001.cms.txt</docno>
<text>
 
देश-विदेश
वर्तन सुधारण्याचा मोदींना अडवाणींकडून इशारा
[ Sunday, March 13, 2005  01:40:50 am]


म. टा. विशेष प्रतिनिधी

नवी दिल्ली : गुजरातचे मुख्यमंत्री नरेंद मोदींना आपले वर्तन सुधारायला सांगा. अन्यथा त्यांचा पर्याय शोधण्याचा गांभिर्याने विचार करा, असे राष्ट्रीय स्वयंसेवक संघाच्या नेतृत्वाने पक्षाध्यक्ष लालकृष्ण अडवाणींना स्पष्टपणे बजावल्याची माहिती संघाशी संबंधित माहितगार सूत्रांकडून प्राप्त झाली.

चार दिवसांपूर्वी नरेंद मोदींच्या विरोधात गुजरातचे 45 आमदार आणि 6 खासदार अडवाणींना भेटले. मोदींच्या बेपर्वा वर्तनाबद्दल त्यांनी अडवाणींकडे तक्रारी केल्या. माजी मुख्यमंत्री केशुभाई पटेल यांच्या निवासस्थानी या आमदारांची बैठक झाल्यानंतर, घरातले भांडण घरात ठेवा, प्रसारमाध्यमांकडे जाऊ नका, असे अडवाणींनी या असंतुष्टांच्या शिष्टमंडळाला बजावले. मोदींना अडवाणींचा भक्कम पाठिंबा असल्याने, गुजरातच्या नेतृत्त्वात लगेच कोणतेही परिवर्तन होणार नाही असे लक्षात येताच, या शिष्टमंडळाने रा. स्व. संघाच्या नेत्यांची मंगलोरच्या बैठकीला रवाना होण्यापूवीर् दिल्लीत भेट घेतली. अडवाणींनी प्रसारमाध्यमांशी बोलण्यास मनाई केल्यानंतरही प्रदेशाध्यक्ष राजेंदसिंह राणांनी गुजरातेत राजकीय स्थिती गंभीर असल्याचे पत्रकारांना सांगितले.

नरेंद मोदी रा. स्व. संघाचे आवडते पोस्टर बॉय होते, आता ते टारगेट बॉय झाल्याचे चित्र दिसायला लागले आहे. संघटनेला बरोबर घेऊन राज्यकारभार करा, असे अनेकदा सांगूनही त्याकडेसोयीस्कर दुर्लक्ष करणाऱ्या मोदींवर, संघाचे नेतृत्त्व सध्या बरेच नाराज आहे. मंगलोर येथे होणाऱ्या संघाच्या बैठकीच्या अजेंड्यावर गुजरातचा विषय नव्हता, मात्र संघाच्या नेतृत्त्वाने भाजपच्या वरिष्ठ नेत्यांशी गुजरातबाबत चर्चा करण्यासाठी खास वेळ राखून ठेवला आहे.

पक्षाध्यक्ष अडवाणी सलग दोन दिवस या बैठकीला उपस्थित रहाण्यासाठी मंगलोरला जाणार होते. दरम्यान झारखंडात अचानक उद्भवलेल्या अर्जुन मुंडांच्या शपथविधीमुळे, त्यांनी रांचीहून मंगलोरला जाण्याचे ठरवले. पक्षाचे महासचिव संजय जोशी अगोदरच मंगलोरला रवाना झाले आहेत. व्यक्तिश: जोशी देखील मोदींवर नाराज असलेल्या आमदारांशी सहमत आहेत. अडवाणींचे आजही भक्कम समर्थन मोदींनाच आहे मात्र संघाची नाराजी लक्षात घेऊन त्यांना बहुदा मोदींना समज द्यावी लागेल.

भाजपच्या प्रदेशाध्यक्षपदी वल्लभभाई कथेरियांच्या नियुक्तीला मोदींनी अडथळा निर्माण केला आहे. त्यामुळे ही नियुक्ती अद्याप होऊ शकली नाही. मागासवगीर्य कथेरिया गुजरातच्या मुख्यमंत्रीपदाचे पूवीर्ही दावेदार होते. त्यांच्या नियुक्तीसंदर्भात मोदींना आपला हट्ट सोडावा, अशी संघाने अडवाणींकडे मागणी केली आहे. मोदींविरुद्ध उफाळलेला पक्षांतर्गत असंतोष लक्षात घेता, नजीकच्या काळात गुजरातेत सत्तासंघर्षाचे नाट्य सुरू होण्याची शक्यता वर्तवली जाते.

मोदी अमेरिकेच्या दौऱ्यावर जाणार

न्यूयॉर्क (वृत्तसंस्था) : अमेरिकेतील भारतीयांनी निदर्शने करण्याचा इशारा दिल्याच्या पार्श्वभूमीवर गुजरातचे मुख्यमंत्री नरेंद मोदी 20 मार्चपासून पाच दिवसांच्या अमेरिका दौऱ्यावर येत आहेत. मोदी यांचा हा दौरा व्यावसायिक कारणांसाठी असल्याचे आयोजकांनी सांगितले. मोदी यांच्या विरोधात निदर्शने करण्यासाठी काही संघटनांनी एकत्र येऊन नवी संघटना स्थापन केली आहे. या संघटनेने मोदी यांचा दौरा रद्द होण्यासाठी प्रयत्न केले. पण त्यात अपयश आल्यानंतर त्यांनी निदर्शने करण्याचा निर्णय घेतला.

 
</text>
</doc>
