<doc>
<docno>1050239.cms.txt</docno>
<text>
 
धावते जग
युतीचा मुखभंग!
[ Sunday, March 13, 2005  07:07:23 pm]


विधान परिषदेच्या निवडणुकीत सत्ताधारी लोकशाही आघाडीचे उमेदवार राणा जगजीतसिंह पाटील निवडून येणे अपेक्षितच होते. पण शिवसेना-भारतीय जनता पक्ष यांची पाच मते फुटल्याने युतीच्या नेत्यांचा चांगलाच मुखभंग झाला, यात शंका नाही.

1999 च्या विधानसभा निवडणुकीत सत्ता राखता न आल्याने युतीच्या नेत्यांमध्ये प्रचंड नैराश्य आले होते. नंतर काही काळ, आघाडीचे सरकार पडण्याबाबत हे नेते सतत भाकिते करीत. सरकार पाडण्याचा आटापिटा करून, काही कोट्यवधी रुपयांचा चुराडा करूनही युतीच्या नेत्यांचे हसे झाले होते.

त्यामुळे आघाडीमध्ये बिघाडी होऊन सरकार कोसळण्याची वाट बघत युतीचे नेते बसले होते. गेल्या निवडणुकीपूवीर् युतीने आघाडी सरकारच्या ढिसाळ कामगिरीमुळे मतदारच कंटाळून आपल्याला सिंहासनावर बसवतील याची बालंबाल खात्री वाटल्याने शिवसेनेत अनेकांना मुख्यमंत्री बनावे असे वाटू लागले.

प्रत्यक्षात मतदाराला आघाडीच्या पुण्याईबद्दल आणि युतीच्या कर्तृत्वशून्यतेबाबत अधिक खात्री वाटल्यामुळे आघाडीचे सरकार सहज बनले. या फटक्यामुळे युतीचे नेते इतके खचले की, काही काळ त्यांचे दर्शनच होईना. युतीच्या दोन्ही पक्षांतील अंतर्गत मतभेद नको तितके स्पष्ट दिसू लागले. कार्यकतेर् सैरभैर झाले. अशा वेळी ही निवडणूक आली.

सत्ताधारी आघाडीची मते नक्की फुटणार कारण राष्ट्रवादी काँग्रेस पक्षात, राणांंची उमेदवारी अनेकांना मान्य नाही असे युतीचे ज्येष्ठ नेते आणि माजी व भावी मुख्यमंत्री खाजगीत सांगू लागले! विधानसभा निवडणुकीनंतर मंत्रीपद मिळणार नाही, हे स्पष्ट झाल्यावर पद्मसिंह पाटील यांनी आपल्या मुलाला सारे वजन पणाला लावून मंत्रीपदावर बसविले, हे खरे आहे.

याबद्दल पवारांकडे काहींनी नाराजी व्यक्त केल्याचेही सांगितले गेले. कारण ही उघड उघड घराणेशाही होती. त्यामुळेच युतीच्या नेत्यांना हा असंतोष त्यांच्या निवडीच्या वेळी प्रकट होईल, असे वाटत असावे. प्रत्यक्षात युतीचीच पाच मते फुटली! याचा अर्थ युतीच्या नेत्यांना आपल्या पायाखाली काय जळते आहे याची कल्पना नाही.

विधिमंडळाचे अधिवेशन सुरू होत असताना, विरोधी पक्षात इतकी दुफळी पाहून आघाडीच्या नेत्यांना आनंदाच्या उकळ्या फुटत असणार यात शंका नाही. याचा अर्थ सरकारचे काम फार चांगले चालले आहे असा नव्हे. किंबहुना गेल्या सरकारच्या तुलनेने या सरकारपुढील आव्हाने मोठी आहेत. अशा वेळी सरकारला वारंवार पेचात पकडण्याची संधी साधण्याची व्यूहरचना युतीला करावी लागेल.

सतत काम करत राहून लोकांच्या मनात आपल्याबद्दल विश्वास निर्माण करण्यावर युतीने भर देण्याची गरज आहे.

 
</text>
</doc>
