<doc>
<docno>1050029.cms.txt</docno>
<text>
 
महामुंबई
कोपरखळ्या अन् कौतुकही...
[ Sunday, March 13, 2005  02:02:46 am]


म. टा. प्रतिनिधी

मुंबई : मुख्यमंत्र्यांसह चार राज्यांच्या राज्यपालांच्या उपस्थितीमुळे ' राम बंधु मटा सन्मान ' सोहळ्याला आगळी खुमारी आली. कोपरखळ्या, जुन्या स्मृती, परस्परांचं कौतुक आणि महाराष्ट्र टाइम्सवरचं प्रेम यांचं प्रतिबिंब या मान्यवरांच्या भाषणांत पडलं.

अंदमान निकोबारचे नायब राज्यपाल कापसे यांनी, आपला दर्जा उपराज्यपालाचा असला, तरी अंदमान निकोबारला इतर राज्यांप्रमाणे मुख्यमंत्री नाहीत, अशी कोपरखळी त्यांच्या भाषणात मारली होती, त्याचा समाचार घेत आंध्र प्रदेशचे राज्यपाल सुशीलकुमार शिंदे यांनी त्यांचाही इरसाल उल्लेख केला. महाराष्ट्र टाइम्सचा मटा असा उल्लेख करत अत्यंत आपुलकीने बोलताना ते म्हणाले की, मटाने कायमच सामाजिक जागृतीचे काम केलेले आहे. या पेपरवर माझे नितांत प्रेम आहे. मटावर काही वेळा टीकाही झाली आहे, मात्र रोजची सकाळ मटाशिवाय उजाडत नाही, अशा शब्दांत त्यांनी महाराष्ट्र टाइम्सचा गौरव केला. मी आंध्र प्रदेशात गेलो तरी या पेपरला मटाच म्हणतो. माझ्या प्रोटोकॉल ऑफिसरने डायरीत मटा ऐवजी ' माता पुरस्कार ' असे लिहिले होते. एवढ्या कलाकारांचे कौतुक करून त्यांच्या पाठीवर थाप मारण्याचे, समाजातील चांगले शोधण्याचे काम म्हणजे मातेचेच कर्तव्य पार पाडण्यासारखे आहे असे ते म्हणाले.

मराठी नाट्यक्षेत्रात, विशेषत: इंग्लंडनंतर खऱ्या अर्थाने महाराष्ट्रातच रंगभूमी स्थिरावली. मटा मुंबईप्रमाणेच महाराष्ट्रातही लोकप्रिय आहे. या कार्यक्रमामुळे कलात्मक दृष्टी दिसली, असे राजस्थानच्या राज्यपाल प्रतिभा पाटील यांनी सांगितले. कलेसाठी कला की जीवनासाठी कला ही चर्चा जगभरात होत असली तरी चक्रधर स्वामी, संत नामदेव यांनी वाङ्मयातून जगण्याची कला शिकविली आणि कलेला कवित्व देणारे कलाकार आज येथे जमले आहेत, अशा शब्दांत त्यांनी या सोहळ्याचा गौरव केला. चित्रपटसृष्टीचे आद्य विभूती दादासाहेब फाळके, आचार्य अत्रे यांच्या ' श्यामची आई ' ने राष्ट्रीय पातळीवर झेंडा फडकाविला. आता राष्ट्रपती पुरस्कार पटकावून ' श्वास ' ने राष्ट्रीय पातळीवर सुवर्णकमळ मिळविले, या साऱ्यांनी महाराष्ट्राची शान वाढविली आहे, असेही त्या म्हणाल्या.

राम कापसे यांनी, मटाचा प्रथमपासून वाचक असल्यामुळे एखाद्या दिवशी मला मटा मिळाली नाही, की चुकल्याचुकल्यासारखे वाटते, असे प्रारंभीच सांगितले. ते म्हणाले : मटानेच आम्हाला घडविले, सार्वजनिक जीवनात साथ दिली. प्रत्येक गोष्टीत सुंदर व परिपूर्ण कसे असावे याचा परिपाठ मटाने घालून दिला आहे, मला येथे बोलावून मटाने माझा गौरव केला त्यात आनंद आहे. या कार्यक्रमात आल्यामुळे मला रूपारेल कॉलेजमधले माझे दिवस आठवतात. रंगमंच सारखा नाचता गाता आहे, राज्यातील नवोदित कलाकार पाहायला मिळाले. त्यात शाहीर साबळेसारखा तरुण कलाकारही आहे, असे त्यांनी म्हणताच सभागृह टाळ्यांनी निनादून गेले.

जुन्या राजकीय आठवणींना उजळा देत कापसे म्हणाले : ' सुशीलकुमार शिंदे आणि मी विधानसभेत समोरासमोर बसायचोे. पण आमच्यात तंटा कधी झाला नाही. चांगल्याला चांगलं म्हणावं ही सुशीलकुमारांची सवय आहे. राज्यपालपदाची जबाबदारी महत्त्वाची आहे. त्यांनी कायम झिरो डिग्रीवर राहणे आवश्यक आहे. मी ज्या ठिकाणी आहे ते घटनेचे रक्षण करण्यासाठीच आहे. त्यामुळे मला घटनेच्या मर्यादेत राहूनच काम केले पाहिजे ' असे सूचक उद्गारही कापसे यांनी काढले.

 
</text>
</doc>
