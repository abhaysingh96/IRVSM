<doc>
<docno>1050222.cms.txt</docno>
<text>
 
महामुंबई: मुंबई टाइम्स
...असा रंगला 'सन्मान सोहळा'
[ Sunday, March 13, 2005  06:50:48 pm]


मुंबई टाइम्स टीम

रंगमंचाच्या गडकोटांवर साकारलेला शिवराज्याभिषेक सोहळा, पॅडी कांबळेचा ' लक्ष्या ', अदिती गोवित्रीकरची ठसकेबाज लावणी, विक्रम फडणीसचा सळसळता फॅशन शो आणि अमृता नातूचं रिमिक्स अशा विविधांगी कार्यक्रमांमधून महाराष्ट्राच्या नव्या दमाच्या कलाकारांनी राम बंधु मसाले प्रायोजित आणि केसरी टूर्स सहप्रायोजित ' मटा सन्मान ' पुरस्कार वितरण संध्येचे रंग खुलवले. छोट्या पडद्यासह नाटक- सिनेमाच्या रुपेरी दुनियेत मानाचं स्थान मिळवलेला हा कौतुक सोहळा दमदार परफॉर्मन्सच्या झगमगाटानं न्हाऊन निघाला. विविध कार्यक्रमांच्या नांदीनंतर पुरस्कारांची लयलूट सुरू झाली. '... आणि विजेते आहेत! ' चा पुकारा होताच टाळ्यांच्या गजरात रवींद नाट्यमंदिराचं प्रेक्षागार दुमदुमू लागलं. मराठी यशाचा मानबिंदू ठरलेल्या या सोहळ्याचा आस्वाद लाखो रसिकांनीही दूरदर्शनच्या सह्यादी चॅनेलवरही घेतला.

' गगन सदन तेजोमय ' च्या सुरांनी प्रारंभ झालेल्या या कार्यक्रमाची रंगत उत्तरोत्तर वाढत गेली ती वेगवेगळ्या परफॉर्मन्समुळे! फॅशनेबल टच देताना मराठी मातीचा स्वाभिमान दर्शवणाऱ्या शिवराज्याभिषेकाने प्रेक्षकांना रोमाचिंत केलं. सह्यकड्यांवरून अवतरल्याप्रमाणे गॅलरीमधून ' हर हर महादेव ' चा गजर करत प्रेक्षकांत अवतरलेले मावळे...आणि नाट्यगृहातूनच दमदार एन्ट्री घेणारे छत्रपती शिवाजी महाराज यामुळे या राज्याभिषेकाची शान आणखी वाढली.

मराठी मनावर अधिराज्य गाजवणाऱ्या कॉमेडी किंग लक्ष्या बेर्डेला मानाचा मुजरा करणाऱ्या खास कार्यक्रमात अदिती भागवत आणि नीलम शिर्के यांच्यासोबत पॅडी कांबळेच्या चमकदार परफॉर्मन्सला प्रेक्षकांनी टाळ्यांची तुफान दाद दिली. लक्ष्याच्या हमाल दे धमाल आणि अशी ही बनवाबनवी या दोन तुफान गाजलेल्या चित्रपटांतल्या गाण्यांनी प्रेक्षकांना पुन्हा एकदा लक्ष्याच्या विश्वात नेलं. यावेळी स्टेजवर पॅडीनं केलेल्या दहीहंडीलाही टाळ्यांची भरघोस दाद मिळाली.

जर्मन युवती ल्युडिया शॉनब्रॉडने ' मी रात टाकली, जांभुळ पिकल्या झाडाखाली आणि लिंगोबाचा डोंगर आभाळी गेला... ' या गाण्यांवर केलेल्या फायर डान्सने कार्यक्रमात अनोखे रंग भरले. अमृता नातूच्या दमदार रिमिक्सनं रसिकांच्या पसंतीची पावती पटकावली आणि विक्रम फडणीसचा नजाकतभरा फॅशन शो प्रेक्षकांच्या काळजाचा ठोका चुकवून गेला!

मिसेस र्वल्ड अदिती गोवित्रीकरला नऊवारीत पाहूनच प्रेक्षक अचंबित झाले. तिच्या अदकारीची झलक पाहायला मिळाली, ती ' बाई माझी करंगळी मोडली... ' या गाण्यातून. कार्यक्रमाचं नृत्यदिग्दर्शन करणाऱ्या कविता कोळी यांनी साऱ्यांची वाहवा मिळवली.

' गर्जा महाराष्ट्र माझा ' चा चिरतरुण सूर घुमला आणि ' महाराष्ट्र भूषण ' शाहीर साबळेंनी 82 व्या वषीर् आपल्या अदाकारीने साऱ्यांना स्तिमित करून टाकलं. ' महाराष्ट्राची शान ' ठरलेल्या आशुतोष गोवारीकरच्या स्वदेस बाण्यानं सारे जण मंत्रमुग्ध झाले. भारावल्या स्वरात बोलणाऱ्या आशुतोषनं आपल्या यशाचं सारं श्रेय कुटुंबियांना दिलं.

महाराष्ट्राचे राज्यपाल एस. एम. कृणा, अंदमान निकोबारचे नायब राज्यपाल राम कापसे, आंध्र प्रदेशचे राज्यपाल सुशीलकुमार शिंदे आणि राजस्थानच्या राज्यपाल प्रतिभा पाटील या साऱ्यांनी उपस्थितांशी खुमासदार शैलीत संवाद साधला.

मराठी मनात आदराचं स्थान पटकावलेली मटा सन्मानसंध्या उत्तरोत्तर रंगत गेली आणि विजेत्यांच्या अनौपचारिक कौतुक सोहळ्याला उधाण आलं. राजू परूळेकर आणि श्वेता भोसले यांचं सूत्रसंचालनही समयोचित होतं.

सन्मानसंध्येसाठी निमंत्रितांनी खास पेहेरावात येण्याची कल्पकता दाखवली होती. गायत्री जोशी मोरपिशी आणि लाल काठाच्या साडीने स्वदेस फॉर्मात आली होती. दूरदर्शनचे मुकेश शर्मा ऑफ व्हाइट सूटमध्ये होते. आमदार जितेंद आव्हाड व्हायोलेट रंगाचा झब्बा आणि धोती अशा ट्रॅडिशनल ड्रेसमध्ये सर्वांचं लक्ष वेधून घेत होते.

या कौतुकाचं अप्रूप मोठं!

खूप काही बोलायचं होतं...पण या प्रेमाने, या पुरस्काराने मी इतकी भारावले होते की, स्टेजवर शब्दच हरवले... मुंबई टाइम्स दमदार पदार्पणाचा पुरस्कार मिळाल्याचा आनंद गायत्री जोशीच्या मनात अजून रुंजी घालत होता.

रंगमंचावरून आनंद शब्दात व्यक्त करायचा राहिला, याची हुरहूर व्यक्त करत गायत्री म्हणाली ' मटा सन्मान सोहळा आणि मला मिळालेला पदार्पणाचा पुरस्कार माझ्यासाठी खूप स्पेशल आहे. मराठी कलाकारांना मिळणारा मान आणि माझ्यासारख्या नवोदिताची घेतलेली दखल उल्लेखनीय वाटते. आज बॉलिवूडमध्ये अनेक समारंभ होतात, जे खास त्याच सर्कलसाठी असतात. पण मराठी सोहळ्यात हिंदीत काम केलेल्या एका मराठी मुलीच्या कामाची दखल घेऊन, तिच्या टॅलण्टचं कौतुक करून, तिला प्रोत्साहन देण्याचं काम आज मटा सन्मानने केलंय. म्हणून हा पुरस्कार मला विशेष वाटतो. एका कलाकाराला अवॉर्डपेक्षाही त्याच्या माणसांनी केलेलं कौतुकच स्पर्शून जातं. तेच माझं या क्षणी झालंय. '

अॅवॉर्डने मला नॉस्टॅल्जिक केलं...

मला आपलं समजणाऱ्या प्रत्येकाचं हे अवॉर्ड आहे, असं बनचुकं वाक्य बोलून मी थांबणार नाही. मटा सन्मानमध्ये दमदार पदार्पणाचा पुरस्कार मिळाल्यावर मनापासून आनंद तर झालाच, पण सकाळपासून कौतुकाने घणघणणारा फोन समाधानाचं दान पदरी टाकून गेला. या अवॉर्डने मला नॉस्टॅल्जिक केलं. पुण्याहून मंुबईला आल्यावर करावा लागलेला स्ट्रगल माझ्या डोळ्यासमोरून सरकू लागला. वेळोवेळी संजय पवार, अमोल पालेकर, विनय आपटे आणि सचिन खेडेकर यांनी दिलेल्या कानपिचक्या अन् मंुबईत आल्यावर माझ्यावर विश्वास दाखवणाऱ्या प्रत्येकाची आज आठवण येते, अशी पेज थ्री फेम उपेंद लिमयेची उत्स्फूर्त प्रतिक्रिया होती.

मला सातत्यानं कामासाठी प्रोत्साहन देणारे राकेश सारंग आणि राहुल प्रॉडक्शन यांचे आभार मानायलाच हवेत. त्यासोबत माझ्या प्रत्येक लढाईत खंबीरपणे साथ देणारी माझी पत्नी डॉ. स्वातीने वेळोवेळी दिलेले पाठबळ यामुळे आजवरचा टप्पा गाठू शकलो. या प्रोफेशनल इंडस्ट्रीत आपुलकीनं वागवणारेही भेटले आणि त्यांच्या चांगुलपणामुळे नव्याने लढण्याची ऊर्जा मिळतेय. मटाच्या या कौतुकाने नवी प्रेरणा मिळालीय आणि जोमाने लढायला सज्ज झालोय, असंही उपेंदने आवर्जून नमूद केलं.

 
</text>
</doc>
