<doc>
<docno>1049995.cms.txt</docno>
<text>
 
खास बात
पाटलीपुत्राची पाटीलकी!
[ Sunday, March 13, 2005  01:37:09 am]


नवी दिल्ली : 29 एप्रिल 2002 लोकजनशक्ती पाटीर्चे अध्यक्ष रामविलास पासवान यांचा केंदीय कोळसा व खाण मंत्रीपदाचा राजीनामा. आपल्या चार खासदारांसह भारतीय जनता पक्षप्रणीत एनडीएला सोडचिठ्ठीे.

गोध्राकांड आणि त्यानंतर गुजरातेत उफाळलेल्या अमानुष हिंसाचारानंतर डॉ. राममनोहर लोहिया यांच्या एकेकाळच्या या शिष्यानं हा निर्णय घेतला, यात आश्चर्य नव्हतं. नवल होतं ते या दंगलींनंतर भाजपवरील जातीयवादाचा डाग अधिकच गडद झाल्यावरही जॉर्ज फर्नांडिसांपासून नितीशकुमारांपर्यंत अनेक जण मंत्रीपदाला चिकटून राहिले, याचं.

खरं तर बिहार हे या सर्व नेत्यांचं होमपिच. कधी ना कधी तिथं निवडणुका होणार आहेत... लालू प्रसाद यादव यांची ' लार्जर दॅन लाइफ ' अशी प्रतिमा तिथं उभी आहे. या प्रतिमेला छेद द्यायचा असेल, तर गोध्राकांडाबाबत आपण काही भूमिका घ्यायला हवी... असं या नेत्यांना कधी वाटलंच नाही का ? की बिहार आपल्या हातात कधीही येणं शक्य नाही, अशीच त्यांची समजूत होऊन गेली होती ?

पण पासवान यांचं मात्र सारं लक्ष बिहारवरच होतं.

आज बिहारच्या मुख्यमंत्र्यांच्या दालनाच्या साऱ्या चाव्या हातात घेऊन बसलेल्या पासवान यांना आपण पाटलीपुत्राच्या पाटीलकीवर दावा करू शकतो, याचं भान गोध्राकांडाच्या आधीच आलं होतं.

पाटणा : 22 फेब्रुवारी 2002

उत्तर प्रदेश विधानसभा निवडणुकीत आपल्या पक्षाला एनडीएने अगदीच कमी जागा सोडल्याबद्दल तीव्र नाराजी व्यक्त करत केंदीय मंत्री व लोकजनशक्ती पाटीर्चे अध्यक्ष रामविलास पासवान यांनी एनडीए सोडण्याचे संकेत दिले! त्याचवेळी बिहार विधानसभेच्या आगामी निवडणुका स्वबळावर लढविण्याचंही त्यांनी सूचित केलं.

भाजपने लोकजनशक्ती पाटीर्ला आणखी काही जागा सोडल्या असत्या तर मायावतींच्या व्होट बँकेला सहजासहजी खिंडार पडू शकलं असतं आणि त्याचा फायदा एनडीएलाच झाला असता, असंही त्यांनी सांगितलं.

इसवी सन 2002 च्या पहिल्या तीन-चार महिन्यांत या घडामोडी सुरू होत्या, तेव्हा नंतरच्या दोन वर्षांत होऊ घातलेल्या लोकसभा निवडणुकीत एनडीएच्या केंदातील सत्तेला सुरुंग लागणार आहे, असं कोणाच्या मनातही येणं शक्य नव्हतं. तरीही आपण हा जुगार खेळावा, असं पासवान यांच्या मनात येऊन गेलं होतं. हे दष्ट्या राजकारण्याचं लक्षण होतं... की पासवान आपल्या देशातील कोणत्याही अन्य पुढाऱ्याप्रमाणे आघाडीधर्म सोडून ' ब्लॅक मेलिंग ' करीत होते, हे आज सांगता येणं कठीण आहे.

मात्र एकविसाव्या शतकातल्या पासवान यांच्या सगळ्याच खेळी अगदी अचूक होत्या. गत शतकाच्या शेवटच्या वर्षांत म्हणजे इसवी सन 2000 मध्ये बिहारमध्ये निवडणूक झाली, तेव्हा पासवान एनडीएबरोबर होते. सारे जग ढवळून काढणाऱ्या ' बाबरीकांडा ' कडे डोळेझाक करून त्यांनी तेव्हा एनडीएबरोबरच राहणं पसंत केलं. एवढंच नव्हे तर मंत्रीपदही उपभोगलं होतं! एनडीएला तेव्हा बिहारची सत्ता संपादन करता आली नाही, तरी त्यांच्या पारड्यात चांगलं म्हणता येईल, असंच दान पडलं होतं. या आघाडीच्या वाट्याला तेव्हा आलेल्या 83 जागांत जनता दल (युनायटेड) आणि समता पाटीर् यांचे 47 आमदार होते. पासवान तेव्हा याच गटात होते. आपल्या ताकदीचं भान त्यांना तेव्हा आलं असणारच. एनडीएतून बाहेर पडण्याचा विचार तेव्हा त्यांच्या मनात येऊन गेला असणं शक्य आहे. नंतरच्या दोनच वर्षांत ते एनडीएतून खरोखरच बाहेर पडले आणि त्यांनी ' लोकजनशक्ती ' या नावानं स्वतंत्र संस्थान उभारलं.

पुढे दोन वर्षांनी लोकसभा निवडणुका आल्या आणि राजकीय जुळवाजुळवींना वेग आला, तेव्हा सोनिया गांधी यांनी पासवान आपल्याबरोबर राहतील, याची जातीनं काळजी घेतली. खरं तर लालू, पासवान, नितीश यांचं सारं राजकारण आणि संस्कार हे एकाच म्हणजे समाजवादी विचारांच्या छायेत घडलं होतं. 1977 मध्ये जयप्रकाश नारायण यांच्या पुढाकारानं जनता पक्ष स्थापन झाला, तेव्हा हे तिघेही या ना त्या नात्याने त्याच पक्षाशी संबंधित होते. लालूंचा पहिला लोकसभा प्रवेश हा त्याच वर्षातला. पुढे जनता पक्षाची शकलं उडाली आणि नंतर विश्वनाथ प्रताप सिंग यांच्या नेतृत्वाखाली ' जनता दल ' उभं राहिलं, तेव्हाही हे तिघे त्यात सहभागी होतेच. विश्वनाथ प्रतापांच्या मंत्रिमंडळात पासवान कामगार खातं सांभाळत. पुढे त्याच काळात मंडल आयोगाच्या शिफारशी स्वीकारण्याचा निर्णय झाला, तेव्हा त्यात पासवान यांचा बराच पुढाकार होता. पण 1996 मध्ये काँग्रेसची मोठ्या प्रमाणावर पिछेहाट झाली आणि भाजप सर्वात मोठा पक्ष म्हणून उभा राहिला. त्यादरम्यान पुलाखालून बरंच पाणी वाहून गेलं होतं. लोहियांची बिगरकाँग्रेसवादाची थिअरी 1977 नंतर पुन्हा यशस्वी ठरत होती. ' बाबरीकांड ' आणि त्यानंतर संघपरिवारानं घातलेल्या थैमानाकडे पाठ फिरवून फर्नांडिस यांच्या साथीनं पासवान आणि नितीशकुमार भाजपच्या छावणीत जाऊन दाखल झाले होते.

फक्त लालूंचा अपवाद होता. बिहारची रणभूमी जातीपातींच्या, मुस्लिम-दलित-यादव यांच्या संघर्षानं न्हाऊन निघालेली आहेच. पण सोमनाथ ते अयोध्या रथयात्रेच्या वेळी लालकृष्ण अडवाणी यांना अटक केल्याने सेक्युलॅरिझमचा मसीहा अशी त्यांची प्रतिमा झाली होती. तिला जराही डाग लागू नये याची काळजी ते सातत्याने घेत आले आणि उत्तरेतील बहुतेक समाजवादी कधी ना कधी भाजपच्या मांडवाखालून जाऊन आले, तरी लालूंनी मात्र भाजपशी कधी छुपी हातमिळवणीही केली नव्हती...

सलग 15 वर्षं बिहारची सत्ता लालूंनी राखली. त्या यशाचं ही प्रतिमा हेही एक गमक होतंच. यंदा लालूंची सत्ता जात असतानाही आणि साथीला नितीशकुमार असतानाही भाजपच्या 35 जागांमध्ये पडलेली फक्त दोन जागांची भरही हीच बाब अधोरेखित करते.

गेल्या लोकसभा निवडणुकीच्या वेळी काँग्रेस, लालू प्रसादांचे राष्ट्रीय जनता दल आणि सोबतीला पासवान यामुळे जातीपातीच्या राजकारणाचा बुजबुजाटातली सगळी गणितं कशी चोख जमून गेली. बिहारच्या 40 जागांपैकी 26 जागा या आघाडीनं जिंकल्या होत्या. विधानसभा क्षेत्रनिहाय विचार करता एकूण या आघाडीनं 159 मतदारसंघांत आघाडी घेतली होती. त्यात पासवान यांचा वाटा 28 मतदारसंघांचा होता, तर 17 मतदारसंघांत काँग्रेस पहिल्या स्थानावर होती. लालूंच्या राष्ट्रीय जनता दलानं 2004 मधल्या त्या निवडणुकीतही 114 विधानसभा मतदारसंघांवर आपली पकड असल्याचं दाखवून दिलं होतं.

पण त्यानंतरच्या आठच महिन्यांनी, गेल्या फेब्रुवारीत झालेल्या लढतीत ही आघाडी फुटली आणि लालूंना स्वतंत्रपणे निवडणूक लढवणं भाग पडलं. लालूंना सोडून फक्त पासवान यांना सोबत घेण्याचा निर्णय काँग्रेसच्या अंगाशीच आला. सारं राजकारण बिघडलं... पण जे घडलं ते मात्र पासवानांच्या फायद्याचंच होतं!

लालूंची सत्ता गेली हे खरं असलं, तरीही त्यांनी एकट्यानं आणि विशेषत: काँग्रेस, पासवान विरोधात असतानाही 75 जागांची बाजी मारली होती. भ्रष्टाचारापासून गलथान कारभारापर्यंत अनेक आरोप असताना, विकासाचा मुद्दा असताना आणि शिवाय काँग्रेस-पासवान विरोधात असतानाही त्यांनी हे यश मिळवलं होतं. लालूंचा ओमप्रकाश चौटाला का झाला नाही या प्रश्ानचं थेट उत्तर म्हणजे मागासवगीर्य, गरीब आणि अल्पसंख्याक यांच्यातील त्यांचं स्थान अढळ आहे. लालूंनीच आपलं सबलीकरण केलं, अशी या वर्गाची खात्री आहे.

तरीही 2004 च्या लोकसभा निवडणुकीत लालूंच्या वाट्याला आलेल्या बाकी 39 मतदारसंघांतल्या यशाला भागीदार होते. पासवान हे त्यातील मुख्य वाटेकरी होते, यात शंकाच नाही! कारण पासवान यांनी विधानसभेत 29 जागा जिंकताना आपलं आठ महिन्यांपूवीर्चं 28 जागांचं रेकॉर्ड मोडलं होतं!

पण नेमक्या या 29 जागांमुळेच आज बिहारमध्ये लोकनियुक्त सरकारची स्थापना होऊ शकलेली नाही, हेही तितकंच खरं आहे. ' पाटलीपुत्राच्या पाटीलकी ' वरून निर्माण झालेल्या या पेचातून बाहेर पडण्याच्या ज्या काही शक्यता आहेत, त्यात पासवान यांना एकतर लालूंबरोबर जावं लागेल वा नितीश कुमारांबरोबर. पासवान यांचा आजतरी पहिला चॉईस नितीश हाच दिसतो. पण त्यासाठी नितीशकुमारांनी भाजपची साथ सोडावी, असा त्यांचा आग्रह आहे. नितीशकुमारांनी तो निर्णय घेतला, तरी काही साध्य होईलच असं नाही ; कारण पासवान-नितीश यांच्या मिळून जागा होतात फक्त 84 आणि सरकार स्थापनेसाठी किमान 122 संख्या गाठायला हवी...

आता प्रश्न् पासवान आपली सेक्युलर प्रतिमा जपू पाहतात का हा आहे. ती जपायची असेल, तर त्यांना लालूंशीच जमवून घ्यावं लागेल... अन्यथा 1999 प्रमाणे ' एनडीए ' पासवान यांच्या स्वागताला उत्सुक आहेच!

प्रकाश अकोलकर

 
</text>
</doc>
