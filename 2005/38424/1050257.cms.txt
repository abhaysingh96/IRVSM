<doc>
<docno>1050257.cms.txt</docno>
<text>
 
लेख
एक्सप्रेसवेच्या यशाला राजकीय किनार
[ Sunday, March 13, 2005  07:30:59 pm]


प्रत्येक बाब राजकीय अंगाने पाहिली की काय होते याचेही हा मार्ग हे उत्तम उदाहरण आहे. त्यामुळे युतीचे सरकार गेल्यावर आलेल्या राज्यर्कत्यांनी, अशी कामे करणाऱ्यांना दूर केले. खाजगीकरणाचा मंत्र एकदा स्वीकारल्यावर, तो अधिक चांगल्या प्रकारे कसा राबवता येईल याचा विचार होण्याऐवजी अधिकारी आपल्या सोयीचा की गैरसोयीचा याला महत्त्व आले आणि हे करण्यात पवारांचे चेले आघाडीवर होते.

मुंबई-पुणे एक्स्प्रेसवे बांधला गेल्याच्या निमित्ताने भाजपचे नेता नितीन गडकरी यांची संकल्पना आणि प्रस्तावना लाभलेल्या , ' विकासाचा महामार्ग ' या पुस्तकामध्ये गडकरी यांनी प्रकल्प तडीस नेण्यात किती मोलाची कामगिरी केली याचे तपशीलवार वर्णन केले आहे. हा मार्ग पुरा होण्यात गडकरी यांचा मोठा वाटा आहे यात शंका नाहीच ; पण ते मान्य करताना, काँग्रेस सरकारने आणि मुख्यमंत्री शरद पवार यांनी खाजगीकरणातून असे महत्त्वाकांक्षी प्रकल्प राबवण्याच्या दृष्टीने टाकलेल्या पावलांचाही विचार व्हायला हवा.

मुळात असा मार्ग बांधण्याची कल्पना मांडली ती आरपीजी उद्योगसमुहाने 1988 साली. उद्योगसमुहाचे ज्येष्ठ अधिकारी शरद कुलकणीर् यांनी शरद पवार आणि राज्य सरकारचे वरिष्ठ अधिकारी यांच्या समोर मुंबई-नाशिक एक्स्प्रेसवेचे प्रेझेंटेशन केले होते. आपली कंपनी हे काम करण्यास तयार आहे असे त्यांनी तेव्हा सरकारला सांगितले होते. पवार यांच्या आदेशानुसार, मुख्य सचिव आणि इतर अधिकाऱ्यांनी याबाबत बराच खल केला. तेव्हा मुख्य अडचण होती ती, केवळ एखाद्या कंपनीने रस दाखवला म्हणून तिला इतके मोठे काम देण्याची सोय कायद्यात नाही ही.

नंतर पवार यांनी, मुंबई-पुणे, पुणे-कोल्हापूर आणि मुंबई-अहमदाबाद या रस्त्यांवर एक्स्प्रेसवे बांधता येईल का ? याची पाहणी करा असा आदेश दिला. पवार यांनी 1989 साली मुंबई- पुणे एस्प्रेसवेसाठी पाहणी करण्याची जाहीर घोषणाही केली. मुळात भारतात ही संकल्पनाच नवी होती. त्यामुळे मुंबई-पुणे एक्स्प्रेसवेच्या कामाची प्राथमिक पाहणी करण्यासाठी राईट्स इंडिया या भारत सरकारच्या कंपनीने सहा कोटी रु. लागतील असे कळवल्यावर सार्वजनिक बांधकाम खात्याच्या अधिकाऱ्यांची पहिली प्रतिक्रिया ' इतके कशाला ?' अशीच होती.

शरद पवार किंवा सुधाकर नाईक कोणीही मुख्यमंत्री असले, तरी कामाची जुळवाजुळव सुरू होती. सार्वजनिक बांधकाम खात्याच्या इंजिनियर्सनी पावसापाण्यात काम करून नियोजित रस्त्याचा मार्ग ठरवला आणि तेथील जमिनीवर कोणतेही बांधकाम होण्यापूवीर् या खात्याची परवानगी घेणे आवश्यक आहे असा फतवाही महसूल खात्याने तातडीने काढला. याला कारण राज्यशकट चालवणाऱ्यांचे पाठबळ त्यामागे होते. याच काळात रिलायन्स उद्योगसमुहाने आपण हा एस्प्रेसवे सुमारे 3600 कोटी रु. गुंतवून बांधण्याची तयारी दर्शवली ; पण त्यांनी घातलेल्या अटी, विशेषत: राज्य सरकारने, प्रकल्पासाठी लागणारे पाणी पुरवावे आणि विजेची सोय करावी, याबाबत बराच खल झाला आणि दरम्यान काँग्रेसचे सरकार जाऊन शिवसेना-भाजप युती सत्तेवर आली. राईट्स केलेल्या फिजीबिलीटी रिपोर्टमध्ये सुचवले होते की चौक आणि पुण्याजवळ प्रत्येकी पाचशे हेक्टर जमीन ताब्यात घेऊन ती विकसित करण्याचे हक्क हा मार्ग बांधणाऱ्या कंपनीला द्यावेत व त्यातून कंपनीने आपला निधी उभारावा.

नितीन गडकरी यांचे कौतुक अशासाठी की या कामासाठी लागणारी इतकी मोठी रक्कम बाजारातून कर्जरूपाने उभारावी हे त्यांच्या सल्लागाराचे मत त्यांनी अमलात आणले. असे करण्याचा विचार ना पवार यांना सुचला ना त्यांच्या वर्तुळातील तज्ज्ञांना. पण या मार्गाची पायाभरणी पवारांनी केली होती हे निविर्वाद. खरे म्हणजे गडकरी यांनी, अटल बिहारी वाजपेयी आणि बाळासाहेब ठाकरे यांना एकत्र आणून घातलेला समारंभाचा घाट हा पूर्णपणे राजकीय होता. तसे न करता त्यात शरद पवार यांनाही आमंत्रित करायला हवे होते. अडचण अशी की पवार आणि ठाकरे यांना एकत्र येणे राजकीयदृष्टया गैरसोयीचे ठरले असते. पण पवारांचे नाव टाळण्यात काय अर्थ होता ? वास्तविक, या पुस्तकाच्या निमित्ताने महाराष्ट्रातील खाजगीकरण, महाराष्ट्राची आथिर्क स्थिती अशा बाबींचा ऊहापोह करण्याची संधी साधता आली असती. पण एक्स्प्रेसवे आणि मुंबईतील फ्लाय ओव्हर्सचे जाळे यामध्ये बरेच काम केलेले उद्योजक माधव जोग यांना समारंभाचे आमंत्रणही न देणाऱ्यांकडून अशी अपेक्षा बाळगणे चुकीचेच आहे आणि वाजपेयी आणि ठाकरे यांना एकत्र आणून फार राजकारण गडकरी यांनी साधले असे म्हणावे, तर त्यातून फारसे काही गडकरी यांच्या हाती लागेल असे वाटत नाही.

प्रत्येक बाब राजकीय अंगाने पाहिली की काय होते याचेही हा मार्ग हे उत्तम उदाहरण आहे. त्यामुळे युतीचे सरकार गेल्यावर आलेल्या राज्यर्कत्यांनी, अशी कामे करणाऱ्यांना दूर केले. खाजगीकरणाचा मंत्र एकदा स्वीकारल्यावर, तो अधिक चांगल्या प्रकारे कसा राबवता येईल याचा विचार होण्याऐवजी अधिकारी आपल्या सोयीचा की गैरसोयीचा याला महत्त्व आले आणि हे करण्यात पवारांचे चेले आघाडीवर होते.

मंंुबई पुणेएक्स्प्रेसवेचे आथिर्क गणित चुकले आहे, याला कारण बांधकाम कंपनीला जमीन विकसित करण्याचे अधिकार देऊन सरकारच्या किंवा एमएसआरडीसीच्या डोक्यावरील आथिर्क भार कमी करण्याचा विचार सोडून देण्यात आला. यावर उपाय म्हणून आता जुना मुंबई-पुणे हायवेचे रुंदीकरण करून तेथेही टोल लावण्यात येणार आहे. पण बाकीच्या अनेक रस्त्यांची दुरवस्था झालेली असताना मुंबई- पुण्यासाठी इतके रस्ते आवश्यक आहेत का ? हा विचार झाल्याचे दिसत नाही. गडकरी पुन्हा मंत्री झाले तर अधिक व्यापक विचार करतील अशी आशा करूया.

सुहास फडके

 
</text>
</doc>
