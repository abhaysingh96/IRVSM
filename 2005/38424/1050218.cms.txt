<doc>
<docno>1050218.cms.txt</docno>
<text>
 
महाराष्ट्र
एकही नवीन झोपडी येऊ देणार नाही : राजन विचारे (महापौर, ठाणे)
[ Sunday, March 13, 2005  06:47:15 pm]


वाढत्या लोकसंख्येचा भार ठाणे शहर कसं पेलणार ?

ठाण्यात इण्डस्ट्रिअल ते रेसिडेन्शल असा बदल झाल्याने मोठ्या प्रमाणावर कॉम्प्लेक्स होत आहेत. त्यामुळे घोडबंदर रोड, वागळे इस्टेट या भागात लोकसंख्या वाढते आहे. अधिकृतपणे नव्याने ठाणेकर झालेल्यांचं ठाण्यात स्वागतच आहे. परंतु मुंबईतील झोपडी हटाव मोहिमेमुळे ठाण्यात येऊ घातलेल्यांना मात्र इथे प्रवेश नाही. म्हणूनच ठाणे शहरात एकही नवीन झोपडी होऊ नये यासाठी सर्व संबंधित अधिकाऱ्यांना सूचना दिल्या आहेत.

स्टेशन परिसरातील वाहतूक कोंडीवर तोडगा कधी निघणार ?

स्टेशन परिसराचा विकास करण्यासाठी एका प्रोजेक्टला महासभेने मंजुरी दिली आहे. आता रेल्वेच्या परवानगीची वाट पाहिली जात आहे. हा प्रोजेक्ट अस्तित्वात आल्यानंतर बहुतांश प्रश्न सुटतील. त्याचबरोबर मधुकर चौबे आयुक्त असतानाच्या काळापासून स्टेशन परिसराचं रस्तारुंदीकरण रखडलं आहे. अर्धवट बांधलेल्या इमारती, जुन्या इमारतींचा राहिलेला भाग हे अडसर लवकरच मार्गातून दूर केले जातील. तसंच शिवाजी पथाच्या रुंदीकरणाचं कामही हाती घेतलं जाणार आहे. रेल्वेची परवानगी वेगाने मिळाली नाही तर रेल रोकोसारख्या आंदोलनाचाही आधार घेतला जाईल.

महापौरांच्या अधिकार कक्षेत किती कामं करता येतील ?

नगराध्यक्षांना चांगले अधिकार असल्यामुळे गडकरी रंगायतन, दादोजी कोंडदेव स्टेडियम बांधणं सतीश प्रधान यांना शक्य झालं. तसे अधिकार महापौरांना नाहीत. परंतु महापालिकेने हाती घेतलेल्या योजनांच्या प्रकल्पांचा पाठपुरावा करण्याचे अधिकार मात्र आहेत. सुदैवाने, ठाण्याला आयुक्त, जिल्हाधिकारी, पोलिस आयुक्त यांची नवीन टीम लाभली आहे. त्या सगळ्यांच्या सहकार्याने हे शहर अधिक चांगलं करता येईल. शिवसेनाप्रमुख बाळासाहेब ठाकरे यांचं ठाण्यावर प्रेम आहे. त्यामुळे तेही सतत सूचना करत असतात.

शहराचा सांस्कृतिक चेहरा जपण्यासाठी कोणती योजना आहे ?

पुणे फेस्टिवलच्या धतीर्वर सुट्टीच्या काळात ठाणे फेस्टिवल सुरू करण्याची योजना आहे. ठाण्यात साहित्य, कला, क्रीडा क्षेत्रातील असंख्य लोक राहतात. शहराला दीड हजार वर्षांचा इतिहास आहे. पहिली रेल्वे याच शहरात आली. त्यामुळे या शहराचं ऐतिहासिक आणि सांस्कृतिक महत्त्व जपण्यासाठी स्थानिक कलाकारांना प्राधान्य देणारा हा फेस्टिवल असेल.

रवींद मांजरेकर

 
</text>
</doc>
