<doc>
<docno>1049988.cms.txt</docno>
<text>
 
महामुंबई
कापसाच्या चुकाऱ्यासाठी राज्यभर रास्ता रोको
[ Sunday, March 13, 2005  01:32:50 am]


म. टा. प्रतिनिधी

मुंबई : कापसाच्या चुकाऱ्याचे पैसे त्वरीत देण्याच्या मागणीसाठी भारतीय जनता पक्षाच्या नेतृत्वाखाली राज्यातील असंख्य शेतकऱ्यांनी 16 जिल्ह्यात 148 ठिकाणी रास्ता रोको आंदोलन पुकारले. रास्ता रोको करणाऱ्या हजारो शेतकऱ्यांना यावेळी अटक झाली.

राज्यात कालपर्यंत 210 लाख क्विंटल कापसाची खरेदी झाली. खरेदी केलेल्या कापसाच्या पहिल्या हप्त्याची रक्कम 3300 कोटी रुपये होत आहे. यापैकी आतापर्यंत फक्त 1200 कोटी रुपये सरकारने दिले आहेत. 2100 कोटी रुपये देणे अद्याप बाकी आहेत. ही रक्कम एका आठवड्यात देण्याची मागणी या आंदोलनात करण्यात आली. गोपीनाथ मुंडे यांच्या नेतृत्वाखाली गेवराई व बीडला रास्ता रोको झाला. प्रदेशाध्यक्ष नितीन गडकरी यांच्या नेतृत्वाखाली नागपूरजवळील बुटीबोरी येथे ' चक्का जाम ' आंदोलन पुकारण्यात आले. प्रदेश सरचिटणीस एकनाथ खडसे यांच्या नेतृत्वाखाली जळगावला रास्ता रोको पुकारण्यात आला. मराठवाड्यात 85 हून अधिक ठिकाणी रास्ता रोको झाला. नांदेडमध्ये खासदार डी. बी. पाटील यांच्या नेतृत्वाखाली नरसी चौथाला येथे चार तास रस्ता अडविण्यात आला होता. विदर्भात 57 ठिकाणी रास्ता रोको करण्यात आला. या ठिकाणी 10 हजारांहून अधिक शेतकऱ्यांना अटक करण्यात आली. आंदोलनाची माहिती पक्षाचे प्रवक्ते प्रकाश जावडेकर यांनी मुंबईत एका पत्रकार परिषदेत दिली.

 
</text>
</doc>
