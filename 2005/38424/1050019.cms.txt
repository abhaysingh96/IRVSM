<doc>
<docno>1050019.cms.txt</docno>
<text>
 
महाराष्ट्र
खान्देशच्या विकासाकडे दुर्लक्ष झाल्याची मुख्यमंत्र्यांची कबुली
[ Sunday, March 13, 2005  01:55:01 am]


संजय झेंडे

धुळे : खान्देशच्या विकासाकडे दुर्लक्ष झाल्याची कबुली मुख्यमंत्री विलासराव देशमुख यांनी अलिकडेच धुळे भेटीत दिली. मागासभागांचा अनुशेष दूर करण्यासाठी विकासाचा कालबद्ध कार्यक्रम राबवणे गरजेचे आहे. पण यासाठी स्थापन करण्यात आलेल्या वैधानिक विकास महामंडळाचा लाभ, खान्देशातील जिल्ह्यांना मिळत नाही, याची जाणीव मुख्यमंत्र्यांना असल्याचे त्यांनी जाहीरपणे मान्य केले.

परिवहन मंत्री सुरुपसिंग नाईक आणि केंदीय गृह राज्यमंत्री माणिकराव गावीत तसेच जिल्ह्यातील लोकप्रतिनिधींचा सत्कार करण्यासाठी अलिकडेच मुख्यमंत्री देशमुख धुळे दौऱ्यावर आले होते. माजी मंत्री रोहिदास पाटील यांनी खान्देशवर होत असलेल्या अन्याय हा कळीचा मुद्दा यावेळी उपस्थित केला. राज्याच्या उत्तरेस असलेल्या नंदूरबार, धुळे आणि जळगाव या तीन जिल्ह्यांचा प्रामुख्याने खान्देशात समावेश होतो. धुळे आणि नंदूरबार हे दोन जिल्हे तळाला आहेत. या दोन जिल्ह्यांच्या तुलनेत जळगाव जिल्ह्याची परिस्थिती चांगली असली तरी राज्यातील नाशिक, कोल्हापूर, पुणे या श्रीमंत जिल्ह्यांच्या पंक्तीत जळगावचा समावेश होत नाही. खान्देशातील या तीन जिल्ह्यांमधील सिंचनाचा अनुशेष दूर व्हावा, येथील रेंगाळलेल्या सिंचन प्रकल्पांना गती मिळून ते पूर्ण व्हावेत आणि शेतीची उत्पादकता वाढून रोजगाराच्या संधी निर्माण व्हाव्यात, दळणवळणाच्या आणि आरोग्याच्या सोयी सुविधा निर्माण व्हाव्यात यासाठी 287.96 कोटी रुपयांची तरतूद असलेले पॅकेज गेल्या वषीर् राज्य सरकारने तयार केले होते. पण या पॅकेजमध्ये कबूल केलेल्या एकाही योजनेला शंभर टक्के निधी मिळाला नाही. त्यामुळे मार्च अखेर उर्वरित निधी मिळवून देण्याचे आश्वासन मुख्यमंत्र्यांनी दिले आहे.

खान्देशातील जळगांव, धुळे आणि नंदूरबार या जिल्ह्यांचा समावेश उर्वरित महाराष्ट्र विकास मंडळात करण्यात आला आहे. उर्वरित महाराष्ट्र वैधानिक विकास मंडळात राज्यातील 35 जिल्ह्यांपैकी 16 जिल्हे आणि 161 तालुक्यांचा समावेश आहे. कोकण, नाशिक आणि पुणे या तीन महसूल विभागांचा समावेश या मंडळात होतो. या प्रदेशातील बलदंड लोकप्रतिनिधी आणि त्यांचे प्राधान्यक्रम वेगळे असल्यामुळे खान्देशातील अप्रगत आणि आदिवासी बहुल जिल्ह्यांकडे स्वाभाविकच दुर्लक्ष होते. या मंडळाच्या स्थापनेस एप्रिल मध्ये रोजी अकरा वषेर् पूर्ण होतील. या अकरा वर्षांच्या कालावधीत धुळे जिल्ह्यासाठी किती निधी वितरित झाला याची माहिती घेतली तर धक्का बसतो. पुणे, कोल्हापूर, नाशिक, सांगली या श्रीमंत जिल्ह्यांच्या पंक्तीला धुळे, नंदूरबार जिल्ह्यांना बसविण्यात आले. उर्वरित महाराष्ट्र वैधानिक विकास मंडळाच्या वाट्यास आलेला निधी मोठ्या प्रमाणात खेचून नेण्यात पश्चिम महाराष्ट्रातील बलदंड लोकप्रतिनिधी आघाडीवर असल्यामुळे धुळे आणि नंदूरबार जिल्ह्याची झोळी रिकामीच राहते.

धुळे, जालना, उस्मानाबाद, नांदेड, यवतमाळ, लातूर, बुलढाणा व परभणी हे जिल्हे अतिगरीब गटात मोडतात. राज्याच्या एकूण मिळकतीत त्यांचा वाटा केवळ 11 टक्के आहे. या अतिगरीब गटातील धुळे जिह्याचा मात्र समावेश सांगली, कोल्हापूर, आणि पुणे या श्रीमंत जिल्ह्यांचा समावेश असलेल्या उर्वरित महाराष्ट्र वैधानिक विकास महामंडळात करण्यात आला आहे. दारिद्य रेषेखालील कुटुंबांची 75.43 टक्के संख्या असलेला नंदूरबार आणि सर्वात कमी म्हणजे 11,789 दरडोई ठोकळ उत्पादन असलेला धुळे जिल्हा पश्चिम महाराष्ट्रातील विकसित जिल्ह्यांच्या दावणीला बांधला गेला असल्यामुळे या खान्देशातील तीनही जिल्ह्यांची घुसमट होत आहे. या पार्श्वभूमीवर खान्देशसाठी स्वतंत्र वैधानिक विकास मंडळ अस्तित्वात आणण्याच्या दृष्टीने किमान अभ्यास होण्यासाठी हालचाली होणे आवश्यक आहे.

 
</text>
</doc>
