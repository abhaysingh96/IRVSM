<doc>
<docno>1050204.cms.txt</docno>
<text>
 
महाराष्ट्र
वाढत्या गुन्हेगारीची कारणं काय असावीत?
[ Sunday, March 13, 2005  06:33:24 pm]


वाढत्या गुन्हेगारीची कारणं काय असावीत ?

मुंबईच्या वेशीवर असल्याने इथे प्रचंड वेगाने नागरीकरण होत आहे आणि मुंबईत पाडलेल्या झोपडपट्ट्या इथे स्थलांतरित होत असल्याने बेकायदा वस्तीत वाढ होऊन गुन्हेगारीला खतपाणी मिळत आहे. वाढती बेकारी, उपजिविकेसाठी बेरोजगार परप्रांतियांचा वाढता लोंढा, तरुणांना मुंबईतील चटकदार जीवन जगण्याची हौस. पण रोजगार नाही. त्यातून चोऱ्या आणि दरोड्यांचं प्रमाण वाढतंय. चाळी आणि झोपड्यांमुळे लपण्याचं सुरक्षित ठिकाण मिळत आहे. तर लोकल आणि वाहतुकीची साधनं सहज उपलब्ध असल्याने मुंबईतील सराईत गुन्हेगारांना गुन्हा करून पळून जाणंं सोपं झालं आहे. गरीब-श्रीमंतीमधील वाढत्या दरीने एक मोठा गट अस्वस्थ झाला आहे. तर प्रत्येक गोष्टींचं अनुकरण करण्यापायी शॉर्टकटच्या माध्यमातून पैसा कमावण्याकडे तरुणांचा कल वाढतो आहे. त्यामुळे गुन्हेगारी क्षेत्रात तरुणांचा सहभाग जास्त असल्याचं दिसून येतं.

गुन्हेगारीला अटकाव करण्यासाठी कोणती उपाययोजना करण्याची गरज आहे ?

पोलिसांचं कमी असलेलं संख्याबळ आणि पोलिसांची अकार्यक्षमता ही दुय्यम कारणं आहेत. फक्त पोलिसांवर ठपका ठेऊन मोकळं होण्याऐवजी याकडे सामाजिक प्रश्न म्हणूनच पाहिलं पाहिजे. त्यासाठी गुुन्हेगारी वाढण्याची कारणं शोधून त्यावर ठोस कारवाई झाली पाहिजे. नुसतं पोलिस बळ वाढवून हा प्रश्न सुटणार नाही. त्याचबरोबर बेकायदा झोपड्या, परप्रांतियांचे वाढते लोंढे, बेकारी यावर उपाययोजना केली पाहिजे. दुसरीकडे पोलिस बळ वाढवून पुरेशी साधनं दिली पाहिजेत. तसंच पोलिस चौक्या आणि पोलिस ठाण्यांमधे वाढ करण्याची गरज आहे.

वसईतील गुन्हेगारी रोखण्यासाठी कोणती मोहीम हाती घेतली आहे ?

गुन्हेगारांवर जरब बसावी म्हणून कोम्ंबिग ऑपरेशन, विभागीय पेट्रोलिंग, नाकाबंदी, दिवस-रात्रीची गस्त कडक करण्यात आली आहे. रेकॉर्डवरील गुुन्हेगारांची धरपकड सुरू केली असून त्यांच्यावर प्रतिबंधात्मक कारवाई केली जात आहे. गुन्हे लगेचच उघडकीस यावेत म्हणून प्रत्येक पोलिस ठाण्यातील गुन्हे प्रकटीकरण शाखा कार्यक्षम करण्यावर लक्ष केंदीत केलं आहे. बांग्लादेशीयांविरोधात मोहीम उघडली आहे. गुन्हेगारीला खतपाणी घालणारे अवैध धंदे आणि रिसॉर्टमधील गैरप्रकार रोखण्यावर भर देत आहे. त्याचबरोबर पोलिस कार्यक्षम व्हावेत, म्हणून त्यांना खास प्रशिक्षण दिलं जाणार आहे. ग्रामरक्षक आणि तटरक्षक दल स्थापन करून त्यांना खास प्रशिक्षण दिलं जाणार आहे.

पोलिसांवरील विश्वास उडाल्यानेच आगाशीतील घटना घडली. त्यासाठी काय करणार आहात ?

पुन्हा कायदा हातात घेण्याची गरज भासणार नाही म्हणून पोलिसांबद्दल विश्वास देण्यासाठी जनता दरबाराच्या माध्यमातून गावकऱ्यांशी संवाद साधला जात आहे. गावकऱ्यांच्या समस्या- अडचणी समजून घेत आहे. तसंच पोलिस दरबार भरवून पोलिसांना कर्तव्याची जाणीव करून देत आहे. यातून पोलिस आणि जनता यांच्यात सुसंवाद साधला जाऊन विश्वासाचं वातावरण तयार होईल. पोलिसांच्याही बऱ्याच अडचणी आहेत. त्या सोडवण्याचा प्रयत्न करत आहे. चांगलं काम करणाऱ्या अधिकारी-कर्मचाऱ्यांचं कौतुक करणार आहे तर कामचुकारांची गय करणार नाही.

थेटभेट : महेश पाटील

शशी करपे

 
</text>
</doc>
