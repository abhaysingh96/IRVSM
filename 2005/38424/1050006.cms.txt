<doc>
<docno>1050006.cms.txt</docno>
<text>
 
देश-विदेश
गांधी समर्थक म्हणविण्यापूर्वी काँग्रेसला आत्मचिंतनाची गरज
[ Sunday, March 13, 2005  01:44:30 am]


म. टा. विशेष प्रतिनिधी

नवी दिल्ली : महात्मा गांधींच्या दांडीयात्रेनंतर मिठावरील कर ब्रिटिशांना काढून टाकावा लागला होता. 75 वर्षानंतर सोनिया गांधींच्या दांडीयात्रेनंतर मात्र व्हॅटच्या रूपाने काँग्रेसचे सरकार मिठावर कर लावायला निघाले आहे, अशी मिश्कील प्रतिक्रिया भाजपचे उपाध्यक्ष मुख्तार अब्बास नकवी यांनी पत्रकारांना ऐकवली.

महात्मा गांधींचे सिद्धांत, विचार, आदर्श आणि संकल्पांची गेल्या 50 वर्षांत काँग्रेसने कशी धूळधाण उडवली, त्याचे अनेक पुरावे सर्वांसमोर आहेत. लोकशाहीच्या रक्षणासाठी देशातल्या हजारो स्वातंत्र्यसैनिकांनी आपल्या प्राणांचे बलिदान केले.

काँग्रेसच्या राजवटीत लोकशाहीची दैन्यावस्था कशी झाली यासाठी गोवा आणि झारखंड मधील घटना बोलक्या पुराव्यासारख्या आहेत. महात्मा गांधींनी ब्रिटिशांची राजसत्ता भारतातून घालवण्याच्या इराद्याने अनेक आंदोलने केली. काँग्रेसने त्यांच्या आंदोलनांचे उत्तराधिकारी म्हणवण्याचा नैतिक अधिकार गमावला असून या पक्षाने गांधींंच्या विचारांसंदर्भात आत्मचिंतन करायला हवे, असे नकवी उपहासाने म्हणाले.

 
</text>
</doc>
