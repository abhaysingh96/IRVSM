<doc>
<docno>1049990.cms.txt</docno>
<text>
 
महामुंबई
मंत्र्यांच्या हजेरीपटावर अॅब्सेंटीचे शेरे
[ Sunday, March 13, 2005  01:34:34 am]


म. टा. प्रतिनिधी

मुंबई : हजेरीपटावर समाधानकारक उपस्थिती नसेल, तर परीक्षेला बसण्याची परवानगी विद्यार्थ्याला नाकारली जाते. उच्चपदस्थ अधिकाऱ्यांना मेमो मिळतात. उद्याच्या सोमवारपासून सुरू होणारे राज्याचे अर्थसंकल्पीय अधिवेशन म्हणजे एक प्रकारे राज्य सरकारची परीक्षाच! मात्र या परीक्षेआधी राज्याचा कारभार चालवणाऱ्या मंत्र्यांचा हजेरीपट पाहिला तर वैद्यकीय शिक्षण, उच्च व तंत्रशिक्षण, पर्यटक व विशेष सहकार्य राज्यमंत्री सुरेश शेट्टी हे उपस्थितीच्या निकषावर उतरणारे एकमेव मंत्री आहेत, त्यांची हजेरी 75 टक्के आहे. तर वस्त्रोद्योग, माजी सैनिक कल्याण, रोजगार व स्वयंरोजगार मंत्री सतीश चतुवेर्दी यांच्यासह शालेय शिक्षण, क्रीडा व युवक कल्याणमंत्री वसंत पुरके ( 18.75), सार्वजनिक आरोग्य व कुटुंब कल्याण मंत्री डॉ. विमल मुंदडा ( 18.75) या दोन मंत्र्यांची उपस्थिती अतिशय कमी आहे.

आपली कामे होतील या आशेने खेड्यापाड्यातली माणसे मंत्रालयात आपल्या फाटक्या खिशाला चाट देऊन चकरा मारत असतात. तास न् तास तिष्ठत राहतात. दुपारी 2 नंतर तरी साहेब भेटतील, अशा आशेने 12 वाजल्यापासूनच येऊन थांबलेले असतात. पण मंत्री मंत्रालयात सापडतात कोठे ? समर्थन या स्वयंसेवी संस्थेने 14 फेब्रुवारी ते 5 मार्च या कालावधीत मंत्र्यांचा शोध घेण्याचा प्रयत्न केला आणि त्यांच्या पदरी निराशाच आली. या संस्थेने मंत्र्यांचा हजेरीपट केला आणि या 20 दिवसांतली रोजची हजेरी मांडली तेव्हा पुढील आकडेवारी समोर आली.

हा हजेरीपट दाखवतोय की , 40 पैकी केवळ 9 मंत्र्यांचीच उपस्थिती त्यातल्या त्यात समाधानकारक म्हणजे 50 टक्क्यांच्या आसपास आहे. या मंत्र्यांमध्ये उपमुख्यमंत्री आर. आर. पाटील, सहकार, पुनर्वसन व मदतकार्य मंत्री डॉ. पतंगराव कदम, उद्योग, खनीकर्म, सांस्कृतिक कार्यमंत्री अशोक चव्हाण, पर्यावरण व उत्पादन शुल्कमंत्री गणेश नाईक, अन्न व नागरी पुरवठा, ग्राहक संरक्षण मंत्री सुनील तटकरे, पाटबंधारे मंत्री रामराजे नाईक-निंबाळकर, परिवहन, सामाजिक न्याय राज्यमंत्री धर्मराव बाबा अत्राम, अर्थ व नियोजन, सांस्कृतिक कार्य राज्यमंत्री डॉ. सुनील देशमुख, नगर विकास, सामान्य प्रशासन राज्यमंत्री राजेश टोपे, कामगार, अन्न व नागरी पुरवठा राज्यमंत्री बाबा सिद्दिकी, गृहनिर्माण, गलिच्छ वस्ती सुधारणा राज्यमंत्री दयानंद म्हस्के, सहकार, पणन राज्यमंत्री जयप्रकाश दांडेगावकर आणि कृषी, उद्योग, रोजगार हमी राज्यमंत्री राणा जगजीतसिंह पाटील यांचा समावेश आहे.

अतिशय कमी उपस्थिती असलेल्यांमध्ये सार्वजनिक बांधकाममंत्री छगन भुजबळ (31.25), ग्रामीण विकास, पर्यटन मंत्री विजयसिंह मोहिते-पाटील ( 37.5), पाटबंधारे मंत्री अजित पवार ( 25), उच्च व तंत्रशिक्षण मंत्री सुरेश जैन तसेच पणन, रोजगार हमी मंत्री हर्षवर्धन पाटील ( 37.5), ऊर्जा, वैद्यकीय शिक्षण दिलीप वळसे-पाटील तसेच पशुसंवर्धन, दुग्धविकास व औकाफ मंत्री अनिस अहमद आणि सार्वजनिक बांधकाम मंत्री अनिल देशमुख व कृषी, जलसंधारण मंत्री बाळासाहेब थोरात हे चारही मंत्री (31.25), अन्न व औषधी प्रशासन मंत्री मनोहर नाईक तसेच आदिवासी विकास मंत्री डॉ. विजयकुमार गावित आणि वने मंत्री बबनराव पाचपुते व महसूल आणि पुनर्वसन राज्यमंत्री राजेंद शिंगणे व गृह राज्यमंत्री सिद्धराम म्हेत्रे हे चारही मंत्री (31.25), शालेय शिक्षण व पशुसंवर्धन राज्यमंत्री हसन मुश्ाीफ आणि सार्वजनिक बांधकाम व पर्यावरण राज्यमंत्री रविशेट पाटील ( 31.25) यांचा समावेश आहे. मंत्री भेटत नाहीत म्हणून कोल्हापूरच्या विशाल शिंदेने अलीकडेच आत्महत्या करण्याचा प्रयत्न केला.

 
</text>
</doc>
