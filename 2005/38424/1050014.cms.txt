<doc>
<docno>1050014.cms.txt</docno>
<text>
 
महामुंबई
लकडावालाचे 5 साथीदार खंडणीप्रकरणी अटकेत
[ Sunday, March 13, 2005  01:51:14 am]


म. टा. प्रतिनिधी

मुंबई : इलेक्ट्रॉनिक्सचा व्यवसाय करणाऱ्या व्यापाऱ्याला 50 लाख रुपयांच्या खंडणीसाठी जिवे मारण्याची धमकी देणारे, एजाज लकडावालाचे पाच साथीदार गुन्हे शाखेच्या पोलिसांनी गजाआड केले आहेत. यातील दोघा आरोपींनी या व्यापाऱ्याच्या कार्यालयात यापूवीर् गोळीबारही केला होता.

वसोर्वा पोलिस ठाण्याच्या हद्दीत इलेक्ट्रॉनिक्सचा व्यवसाय करणाऱ्या या व्यापाऱ्याला गेले काही महिने 50 लाखांच्या खंडणीसाठी धमकाविण्यात येत होते. फेब्रुवारी 2005 मध्ये दोघाजणांनी या व्यापाऱ्याच्या कार्यालयात घुसून गोळीबार केला होता. त्यामुळे भेदरलेल्या या व्यापाऱ्याने गुन्हे शाखेचे पोलिस उपायुक्त धनंजय कमलाकर यांच्याकडे संपर्क साधला असता त्यांनी हे प्रकरण तपासासाठी युनिट 9 चे वरिष्ठ पोलिस निरीक्षक विजय साळसकर यांच्याकडे सोपविले. या प्रकरणाचा तपास करताना अब्दुल करीम अब्दुल लतीफ शेख ( 37), युसुफ इस्माइल खानिया ऊर्फ युसुफ ( 43), अकबर अब्दुल रेहमान ढोसानी ( 27), अमीर ऊर्फ राजू नजीब रेहमान ( 21) व मोहमद खालीद असगर अली खान ( 35) या पाचजणांना अटक केली. हे आरोपी लकडावालाच्या सांगण्यावरून या व्यापाऱ्याला खंडणीसाठी धमकावित होते. अमीर व मोहमद खालीद यांनीच या व्यापाऱ्याच्या कार्यालयात घुसून गोळीबार केल्याचेही तपासात निष्पन्न झाले आहे. त्यांच्याकडून परदेशी बनावटीचे एक रिव्हॉल्व्हर आणि 13 जिवंत काडतुसेही हस्तगत करण्यात आली आहेत.

पोलिस निरीक्षक मनोहर विचारे, सहायक पोलिस निरीक्षक नितीन अलकनुरे, पोलिस उपनिरीक्षक सतीश मयेकर, महेश तावडे, संजीव धुमाळ आदींनी ही कारवाई केली. याच आरोपींनी अब्दुल रेहमान स्ट्रीट येथेही जानेवारी महिन्यात एका खेळण्याच्या दुकानात घुसून तेथेही गोळीबार केल्याची माहिती उघडकीस आली आहे. याप्रकरणी अधिक तपास सुरू आहे.

 
</text>
</doc>
