<doc>
<docno>1050247.cms.txt</docno>
<text>
 
अग्रलेख
डफावरची थाप!
[ Sunday, March 13, 2005  07:17:04 pm]


हा परंपरेला नवतेने केलेला मानाचा मुजरा होता! प्रभादेवीच्या रवींद नाट्यगृहात शनिवारी संध्याकाळी मराठी संस्कृतीचे उपासक वयाची ऐंशी पार केलेल्या ' चिरतरुण ' कलाकारांपुढे नतमस्तक झाले होते आणि त्याचवेळी या परंपरांचे ऋण अभिमानाने मिरवत त्यांना नवतेचा साज चढवणाऱ्यांची एक अद्भुत मैफल बहरास येत होती.

या मैफलीत साठी-सत्तरी ओलांडूनही पाठीचा कणा वाकू न देणारे कलावंत होतेच ; पण तारुण्याच्या नव्हाळीतच आपल्या नवनवोन्मेषशालिनी प्रज्ञेचे दर्शन घडविणारे गुणवंतही होते. साहित्य-संगीत-अभिनय आदी 64 कलांच्या प्रांगणात आपल्या प्रतिभेची तोरणे बांधणाऱ्या कलावंतांपासून विज्ञान-क्रीडा यांबरोबरच राजकारणातीलही उत्तंुग शिखरे लीलया पार करणाऱ्या प्रज्ञावंतांना विनम्र अभिवादन करून त्यांचा ' सन्मान ' करण्यास ' महाराष्ट्र टाइम्स ' ने पाच वर्षांपूर्वी सुरुवात केली.

तेव्हा या गुणवंतांच्या ऋणातून मुक्त होतानाच, परंपरेला साक्षी ठेवून नवतेच्या पाठीवर शाबासकीची थाप देण्यासाठी आयोजित केलेला तो एक छोटा सोहळा होता. बघता बघता हा सोहळा अवघ्या महाराष्ट्राचा होऊन गेला आणि शनिवारी संध्याकाळी ' महाराष्ट्र भूषण ' किताब स्वीकारल्यानंतर शाहीर साबळे यांनी ज्या तडफेने ' गर्जा महाराष्ट्र माझा! ' म्हणून आवाज लावला, तेव्हा केवळ पु. ल. देशपांडे अकादमीचेच प्रांगण थरारून उठले असे नव्हे, तर महाराष्ट्राच्या गावागावांत हा सोहळा आतुरतेने पाहणाऱ्यांच्याही अंगावर रोमांच उभे राहिले!

संयुक्त महाराष्ट्राचा लढा, त्यासाठी केलेले बलिदान आणि मुंबईवरचे मराठी माणसाचे प्रेम यांचा इतिहास शाहिरांच्या त्या गर्जनेने डोळ्यांपुढे उभा राहिला. 1950 च्या दशकात संयुक्त महाराष्ट्रासाठी आंदोलन उभे राहिले, तो काळ मंतरलेला होता. मुंबई महाराष्ट्राला मिळू नये म्हणून भल्याभल्यांनी आपली प्रतिष्ठा पणास लावली होती. मग एस. एम. जोशी, कॉ. एस. ए. डांगे, प्रबोधनकार ठाकरे, आचार्य अत्रे अशा बुजुर्ग मंडळींच्या नेतृत्वाखाली लढा सुरू झाला. पण रान उठवण्याचे काम अमर शेख आणि शाहीर साबळे यांच्याच डफावरच्या एका थापेने केले होते.

आज अमर शेख आपल्यात नाहीत ; पण आता पुन्हा पाच दशकांनी मुंबईच्या अस्तित्वाचा लढा पुकारणे भाग पडत असताना, सगळ्याच महाराष्ट्र शाहिरांचे डफ संतापून कडाडायला हवेत. शाहीर साबळे यांच्याइतकीच दाद मिळाली ती ' जांभुळ आख्यान ' नाटकातील भूमिकेबद्दल सवोर्त्कृष्ट अभिनेत्याचा पुरस्कार संपादन करणारे विठ्ठल उमप या वयाची ऐंशी ओलांडलेल्या आणखी एका शाहिरांना. एकीकडे लोककला आणि शाहिरी परंपरांचा सन्मान होत असतानाच ' महाराष्ट्राची शान ' म्हणून आशुतोष गोवारीकर यांच्या पाठीवर शाबासकीची थाप दिली गेली.

अभिनेता ते दिग्दर्शक या प्रवासात गोवारीकर यांची प्रज्ञा अधिकाधिक पक्व होत गेली. ' लगान ' ऑस्करला धडक देत असतानाच आपण हाती घेतलेले वाण ' स्वदेसी ' चे आहे, याचे भान त्यांना होते. त्यामुळेच या मातीशी इमान राखणारा हा तरुण हॉलिवुडपासून बॉलिवुडपर्यंत सर्वांना भावून गेला. ' महाराष्ट्र भूषण ' आणि ' महाराष्ट्राची शान ' या दोन पुरस्कारांबाबत गेल्या काही दिवसांत कमालीची उत्सुकता निर्माण झाली होतीच ; पण ' मुंबई टाइम्स दमदार पदार्पण ' या दोन पुरस्कारांबाबतही नव्या नव्हाळीच्या कलावंतांमध्ये तेवढेच कुतूहल होते.

' स्वदेस ' ची नायिका गायत्री जोशी आणि ' पेज थ्री ' वरचा उपेंद लिमये यांच्या नावांची या पुरस्कारांसाठी घोषणा झाली, तेव्हा सभागृहाने टाळ्यांच्या गजरात दिलेला प्रतिसाद ही ' म. टा. ' च्या अचूक निवडीला मिळालेली दाद होती. शाहीर साबळे, विठ्ठल उमप, कवी ग्रेस यांच्यापासून सुरू झालेली ही सन्मानांची मालिका आशुतोष गोवारीकर, सुमित्रा भावे-सुनिल सुकथनकर, अतुल कुलकणीर्, भरत जाधव, शिल्पा तुळसकर आणि पुढे मेघन जाधव या बालकलाकारापर्यंत जाऊन पोहोचली तेव्हा सभागृहातील जल्लोष टीपेला पोचला होता.

नाटक, चित्रपट आणि टीव्ही या तीन माध्यमांतून आपल्या सर्जनशीलतेचे दर्शन घडविणाच्या कलावतांचा गौरव होत असतानाच विविध कलावंतांचा कलाविष्कार उत्तरोत्तर रंगत गेला. लक्ष्मीकांत बेडेर् यांना श्रद्धांजली वाहत ' शो मस्ट गो ऑन! ' या उक्तीनुसार मैफल पुढे चालू राहिली. अंगात वीज संचारलेल्या ल्युडिया या जर्मन युवतीने केलेले ' बिजली नृत्य ' हा या कार्यक्रमाचा परमोच्च बिंदू होता. पण या दिमाखदार सोहळ्याला सोनेरी किनार लाभली ती एस. एम. कृष्णा, सुशीलकुमार शिंदे, प्रतिभा पाटील आणि प्रा. राम कापसे या चार राज्यपालांच्या उपस्थितीने.

त्यांच्यासमवेत मुख्यमंत्री विलासराव देशमुख हेही गुणवंत- नामवंतांना अभिवादन करण्यासाठी आवर्जून उपस्थित राहिले आणि ' महाराष्ट्र टाइम्स ' ने आयोजित केलेला हा सोहळा म्हणजे अवघ्या महाराष्ट्राचा कौतुक सोहळा आहे, यावर शिक्कामोर्तब झाले.

 
</text>
</doc>
