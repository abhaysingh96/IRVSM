<doc>
<docno>1049999.cms.txt</docno>
<text>
 
खास बात
...विकासाचाच मुद्दा
[ Sunday, March 13, 2005  01:39:14 am]


' पंधरा साल राज किया लेकिन हमारे नेता लालू यादव एक छोटासा बांध भी गाँव मे नहीं बांध पाएं, बांध बन जाता तो गाँव मे हरित क्रांती आती. लेकिन उनको हमारे लिए समय कहाँ है... ' राष्ट्रीय जनता दलाचा बालेकिल्ला असलेल्या खालिदपूर मतदारसंघातील मगन सरियाँ या वयोवृद्ध शेतकऱ्याची प्रतिक्रिया लालू प्रसाद यादव यांच्या बिहारमधील साम्राज्याच्या सूर्यास्ताची भविष्यवाणीच करीत होती.

जातीपातीच्या राजकारणापेक्षा विकासाची भूक जिवंत झाल्याचे हेच चित्र बिहारमधील गावागावात पाहायला मिळत होतं. बिहारमधील चुकलेली समीकरणे पुन्हा तपासून पाहण्यात सर्वच राजकीय पक्ष गुंतले आहेत. बिहारच्या सिंहासनावर विराजमान होण्यासाठी आतूर असलेल्या सर्वच राजकीय पक्षांच्या झालेल्या पंचाइतीबद्दल खेद व्यक्त करतानाच, यापुढे जातीपातीची टक्केवारी नव्हे तर विकासाचा कार्यक्रम बिहारच्या राजकारणाची दिशा ठरवील, याचे संकेत मतदारांनी या निवडणुकीत आपल्या नेत्यांना दिले आहेत.

मतदारांशी असलेले आपले वीस वर्षांचे काँटॅक्ट आपण नक्की पूर्ण करू, अशी गर्जना लालू प्रसाद यादव करीत होते. राबडी सरकारला धुळीत मिळवण्याची भाषा रामविलास पासवान करीत होते. युपीए सरकारचे घटक असलेल्या या दोन्ही नेत्यांच्या भांडणाचा लाभ उचलत सत्ता काबीज करण्यासाठी स्वप्न एनडीएची नेते मंडळी पाहत होती. कोणी लालूंचे एमवाय समीकरण (मुस्लिम- यादव) तोडण्यासाठी मोचेर्बांधणी करण्यात गुंतले होते, तर कोणी डीएम ( दलित-मुस्लिम) हे नवे समीकरण निर्माण करण्यासाठी मतदारसंघ पिंजून काढत होते. जाहीर सभांमधून बिहारचा तारणहार बनण्याची सिंहगर्जना करणारा प्रत्येक नेता प्रत्येक जातीला खूष ठेवण्याच्या आणाभाका घेत होता. पण बिहारच्या खेड्यापाड्यांतील मतदारांना पडलेले रस्ते, पाणी, वीज या मूलभूत प्रश्नांचे समाधानकारक उत्तर मात्र कोणाकडेच नव्हते. बिहारच्या सिंहासनावर विराजमान होण्याचे स्वप्न पाहणाऱ्या लालू प्रसाद यादव यांच्या पराभवाचे मूळही यातच दडले आहे.

आपल्या मतदारांना सोनेरी स्वप्न दाखवण्यासाठी लालू प्रसाद यादव यांचे हवाई दौरे सुरू होते. पण आकाशाकडे नजरा लावून बसलेला शेतकरी हा लालूंच्या हॅलिकॉप्टरकडे नव्हे, तर वरुण राजाच्या आगमनाकडे डोळे लावून बसलाय, हे बिहारची बाराखडी जाणणाऱ्या लालूंनाही उमगले नाही. ' खेतमें सूखा पडा है, एक वक्त की रोटी के लिए मारामारी करनी पड रही, जात नही पेट की लढाई हमारे लिए सबसे बडी है. लालू गरीब का बेटा है, सोचा था वो हमें इस मुश्किलसें बाहर निकालेगा. लेकीन पंधरा सालोमें कुछ नही हुवाँ, हमारा विश्वास भी टूट चुका है... ' डोळे बंद करून आतापर्यंत केवळ लालूंच्या कंदिल या निशाणीवर मोहर लावणाऱ्या जहानाबाद, फुलवारीशरीफ, मसौढी, कुर्था अशा अनेक भागांनी लालू प्रसाद यादव यांच्या पराभवाचे संकेत निकालापूवीर्च दिले होते.

रामविलास पासवान यांनी लालू प्रसाद यांच्या व्होट बँकेवर थेट हल्ला चढवल्याने बिहारमध्ये नेता नंबर वन म्हणून मिरवणाऱ्या लालूंच्या चेहऱ्यावर चिंतेचे स्पष्ट भाव स्पष्ट दिसत होते. आपली आक्रमक शैलीत मध्येच गंमती जंमतींचा मसाला मिसळत लालू आपल्या मतदारांना खूष ठेवण्याचा प्रयत्न करीत होते. पण गेली पंधरा वषेर् तेच तेच शब्द ऐकून कंटाळलेल्या मतदारांसाठी लालूंच्या भाषणांमध्ये यंदा नवीन काहीच नव्हते. सभांमधून घरी परतणाऱ्या प्रत्येकांच्या बोलण्यातून हीच खंत व्यक्त होताना दिसत होती. बिहारमधील गुंडाराज कधी समाप्त होणार ? गावागावात रस्ते, वीज, पाणी, आरोग्यसुविधा यांची गंगा कधी पोहोचणार ? बेकारीचा प्रश्न कधी निकालात निघणार ? महिलांना त्यांचे हक्क कधी मिळणार ? अशा कोणत्याच प्रश्नांची उत्तरे मिळू न शकल्यामुळे, परिवर्तनाची भाषा अनेक वर्षानंतर गावागावात ऐकायला मिळत होती.

शेलालकला बिहारमधील आदर्श गावांपैकीच एक असलेले गाव. राबडी देवी यांचे गाव म्हणून प्रसिद्ध असलेल्या या गावात एक घर वगळता (राबडी देवी यांचे घर) बाकीची घरे मात्र विजेअभावी अंधारातच असतात. रस्ते, आरोग्यसेवा ही काय भानगड आहे, हे देखील या गावातील लोकांना माहित नाही. आम्हाला आता विकास हवाय, त्यासाठी कोणत्याही पक्षाशी नातं जोडण्यास आम्ही तयार आहोत, असं सांगणाऱ्या आपल्याच गावच्या लोकांची विकासाची भाषाही राबडी देवींना ओळखता आली नाही. निवडणुकीच्या काळात रंगलेली अपहरण नाट्ये, व्होट बँकेच राजकारण, प्रचारसभांमधून एकमेकांवर कुरघोडी करण्यात मश्गूल राहिलेल्या लालू प्रसाद यादव यांच्याशी असलेला आपला वीस वर्षांचा करार मोडून मतदारांनी राष्ट्रपतींच्या हाती सत्ता सोपवली. पाटणा येथे एक, अणे निवास या आपल्या घरी बसून ' अरे, कौनो बात नहीं, हम कोई ना कोई जुगाड जरूर जुटा लेंगे, तब पता चलेगा सबको... ' अशी गर्जना लालू सिंहासन गमावल्यानंतरही मीडियासमोर करीत आहेत. पण पराभवाची खंत त्यांच्या चेहऱ्यावर पहिल्यांदा पाहायला मिळत आहे.

आपापल्या पराभवाची कारणे राजकीय पक्ष शोधतीलच, पण यापुढे जातपात नव्हे तर विकास हाच आमच्या दृष्टीनं महत्त्वाचा मुद्दा असेल, असा स्पष्ट इशारा बिहारच्या मतदारांनी निकालांमधून दिला आहे, याची दखल ते कितपत घेतात, हे लौकरच कळेल.

प्रवीण मुळ्ये

 
</text>
</doc>
