<doc>
<docno>1043677.cms.txt</docno>
<text>
 
महाराष्ट्र
...आणि गोवळचो आयडॉल!
[ Monday, March 07, 2005  06:33:24 pm]


म. टा. वृत्तसेवा

ओरोस : ' आपला ' अभिजीत ' इंडियन आयडॉल ' झाला याचा आनंद जसा प्रत्येक मुंबईकराला आहे तसाच तो कोकणातल्या देवगड तालुक्यातील गोवळ या छोट्याशा खेडेगावातील प्रत्येकालाही आहे. अभिजीतने बाजी मारल्याचे वृत्त कळताच शनिवारी या गावातील गावकऱ्यांनी दिवाळीच साजरी केली. कारण , ' इंडियन आयडॉल ' अभिजीत मुंबईच्याही आधी ' त्यांच्या ' गावचा आहे!

कोकणात सध्या शिमग्याची लगबग असली तरी शनिवारी देवगड तालुक्यातल्या गोवळमधले चित्र वेगळेच होते. याला कारण अर्थातच त्यांच्या गावच्या अभिजीत सावंतने मिळालेले यश. हे गाव तसे अगदीच लहानसे. डांबरी रस्त्यांचे. गावात अद्याप केबल पोचलेली नाही. त्यामुळे अर्थातच टीव्हीवरील ' इंडियन आयडॉल ' कार्यक्रम गावकऱ्यांना पाहता आला नाही. मात्र, अभिजीत या कार्यक्रमात आगेकूच करतोय, असे कळल्यावर गावातील काही मंडळी दहा-दहा मैल पायपीट करून टीव्ही बघण्यासाठी दुसऱ्या गावांत जात होती. मग दिवस आला फायनलचा!

शनिवारी सकाळपासूनच गावकऱ्यांत एकच चर्चा होती...अभिजीत की अमित ? अभिजीतच जिंकायला हवा हा त्या चचेर्चा सूर. त्यासाठी कित्येकांनी चक्क देवही पाण्यात ठेवले होते. दुपारी तीनच्या सुमारास गावातील डॉ. सावंत यांच्या घरातील फोन खणखणला. बातमी होती अभिजीत जिंकल्याची! त्या छोट्याशा गावात ही बातमी पसरायला वेळ असा किती लागणार! मग सर्वत्र जल्लोष सुरू झाला. पताका-तोरणांनी घरे सजली. डॉ. बाबासाहेब आंबेडकर सभागृहात गावातली मंडळी जमली. फटाक्यांनी गाव दणाणून गेले. आणि मग देवही पाण्याबाहेर निघाले...

अभिजीतशी संपर्क साधण्याचा गावकऱ्यांचा कितीतरी वेळ प्रयत्न सुरू होता. त्यांत यश आले ते रात्री. अभिजीतचा मोबाईल एकदाचा लागला आणि मग त्याचे मन:पूर्वक अभिनंदन करण्यात आले. आता तालुक्याच्या ठिकाणी तुझा सत्कार आयोजित करणार आहोत...त्यासाठी यावेच लागेल, अशी गळही त्याला घातली गेली. त्यावर मी नक्की येईन, असा शब्द अभिजीतने दिला!

 
</text>
</doc>
