<doc>
<docno>1043816.cms.txt</docno>
<text>
 
अग्रलेख
फेरनिवडणुका हाच मार्ग?
[ Monday, March 07, 2005  08:11:13 pm]


लोकजनशक्ती पाटीर्चे अध्यक्ष रामविलास पासवान यांनी राष्ट्रीय जनता दल तसेच भाजप-जनता दल (यु) अशा दोन्ही आघाड्यांना पाठिंबा देण्यास नकार दिल्यानंतर बिहारमध्ये स्थिर सरकार स्थापन होण्याची शक्यता नाही, या निष्कर्षाला येण्याखेरीज अन्य पर्यायच राज्यपाल बुटासिंग यांच्यापुढे नव्हता.

वास्तविक हा पर्याय याआधीही अवलंबता आला असता. पण आधीच्या विधानसभेची पाच वर्षांची मुदत रविवारी संपेपर्यंत म्हणजे अखेरच्या क्षणापर्यंत पासवान यांना मनपरिवर्तनाची संधी बुटासिंग यांनी दिलेली दिसते.

पासवान हे केंदीय मंत्रिमंडळातही आहेत. त्यांच्या चार सदस्यांच्या पाठिंब्यावर केंदातील संयुक्त पुरोगामी आघाडीच्या सरकारचे भवितव्य आजतरी अवलंबून नाही. ते अवलंबून आहे, राष्ट्रीय जनता दलाच्या खासदारांच्या पाठबळावर. तरीही बिहारमध्ये लालू प्रसाद यांचे नाक कापण्याच्या राजकारणात पासवान यांना काँग्रेसने निवडणूक काळात मदत केली आणि नंतरही पासवान यांना चाप लावण्याची धमक काँग्रेसने दाखवलेली नाही. याचा दुसरा अर्थ, एकीकडे लालू प्रसाद यांच्या पक्षाला बिहारमध्ये सरकारस्थापनेसाठी पाठिंब्याचे पत्र देतानाच, राज्यातील सत्ता त्यांच्या पक्षाकडे न जाता तिथे राष्ट्रपती राजवट यावी, अशी काँग्रेस नेतृत्वाचीही इच्छा आहे.

या आधीच्या विधानसभेत काँग्रेसच्या पाठिंब्यावर राष्ट्रीय जनता दलाचे सरकार पाच वर्षे सत्तेवर होते. या काळात मंत्रिपदे उपभोगून या पाठिंब्याची पूर्ण किंमत बिहारमधील काँग्रेसजनांनी वसूल केली होती. पण निवडणुकीच्या वेळी मात्र याच सरकारविरुद्धच्या असंतोषाचा फायदा घेण्यासाठी पासवान यांच्यासोबत जाऊन काँगेसने भाजप-जनता दल (यु.) या आघाडीला बळ दिले.

लालू प्रसाद यादव यांचे बळ कमी करून, त्यांचे काँग्रेस पक्षावरील अवलंबन वाढवण्याची व्यूहरचना यात असलीच तर ती फसली. याचा परिणाम म्हणून झारखंडमधील सत्तेचे काँगेसचे हिशेबही चुकले. तेथील राज्यपालांच्या मदतीने घटनात्मक संकेत धाब्यावर बसवून झारखंड मुक्ती मोर्चा-काँग्रेस आघाडीचे शिबू सोरेन यांना मुख्यमंत्रीपदाची शपथ देण्याचा डावही अंगाशी आला. स्वत:चे नाक कापून मित्रपक्षाला अवलक्षण करण्याच्या काँगेसच्या या व्यूहरचनेचे खापर आता अर्जुनसिंग यांच्यासारख्यांवर फोडण्याचे प्रयत्न होत असले, तरी पक्षाध्यक्ष सोनिया गांधींच्या मान्यतेशिवाय एवढे महत्त्वाचे निर्णय घेतले जाऊ शकत नाहीत, हे उघड आहे.

गोवा आणि झारखंड या दोन्ही राज्यांत काँग्रेस नेतृत्वाच्या राजकीय आकलनशक्तीचीच नव्हे, तर राजकीय नीतिमत्तेची दिवाळखोरी उघड झाल्यानंतर, बिहारमध्ये ताकही फुंकून पिण्याचे धोरण आता केंद सरकार अवलंबते आहे.

एरवीही राष्ट्रपती राजवटीत कायदा आणि सुव्यवस्थेची स्थिती सुधारून दाखवण्याचे आव्हान स्वीकारले गेले, तर त्याचे श्ाेय काँग्रेसला स्वत:च्या पदरात पाडून घेता येईल. मात्र हे आव्हान सोपे नाही ; कारण डिवचलेले लालू प्रसाद राज्यपालांना मुक्त हस्त देण्यास वाव देणार नाहीत.

केंद सरकारमधीलच दोन पक्ष, बिहारच्या जनतेने सेक्युलर सरकारच्या बाजूने लोकांनी कौल दिला आहे, असे सांगत बिहारमधील सेक्युलर शक्तींचेच खच्चीकरण करीत आहेत. भाजपला मदत करीत असल्याच्या आरोपातून स्वत:ची सुटका करण्यासाठी पासवान अधिकाधिक टोकाच्या भूमिका घेत आहेत.

राज्यात मुस्लिम आमदाराला मुख्यमंत्री करावे, यासारख्या सवंग मागणीचा वारंवार पुनरुच्चार करण्यामागे लालूंचा सामाजिक आधार दुबळा करण्याचा हेतू असला, तरी याची परिणती लालू प्रसाद यांच्या काळात सांप्रदायिक तणावापासून दूर राहिलेल्या बिहारी जनतेत विद्वेषाची बीजे रोवू पाहणाऱ्या शक्तींना खतपाणी घालण्यात होऊ शकते.

बिहार विधानसभेची आजची स्थिती आणि फुटीच्या रूपात घाऊक पक्षबदलास बंदी करणारा कायदा, यामुळे पासवान यांची भूमिका कायम राहिल्यास बिहारमध्ये फेरनिवडणुका हाच पर्याय उरतो.

 
</text>
</doc>
