<doc>
<docno>1043595.cms.txt</docno>
<text>
 
महामुंबई: मुंबई टाइम्स
सुहाना सफर...
[ Monday, March 07, 2005  05:39:02 pm]


मुंबईच्या रस्त्यांवरून रिक्षाचा प्रवास हल्ली जरा त्रासदायक झाला आहे. पण इतर वाहनांच्या तुलनेत हा प्रवास थोडा सुखकर होऊ शकतो. तुमची रिक्षावाल्यांशी एकदा मैत्री झाली, की हा एक सुहाना सफर होऊ शकतो. लहान मुलांपासून मोठ्यांपर्यंत सगळ्या मुंबईकरांची प्रमुख गरज झालेल्या रिक्षातून प्रवास...

रिक्षा या तीनचाकी वाहनाचा प्रवेश प्रत्येकाच्या आयुष्यात बऱ्याचदा शालेय जीवनापासूनच होतो. लहान असताना समज नसेपर्यंत आईबाबा मुलांना रिक्षातूनच शाळेत सोडतात. मुलांना शाळेत सोडण्याची, परत आणण्याची जबाबदारी हल्ली रिक्षावाल्या काकांवर येऊन पडते. हे काकाही सगळी कामं आपलेपणााने करतात.

शाळेत असताना रिक्षाच्या कॉर्नर सीटवर बसण्यासाठी एकमेकांमध्ये स्पर्धा असते. शाळा सुटल्यावर दप्तर पाठीला लावून धावत रिक्षात आपली व आपल्या मित्राची जागा पटकायला तर सर्वजण पटाईत. अगदी दररोज ती जागा पकडल्यावर मग त्या जागेचा अनभिषिक्त राजा आपणच व्हायचं. जर कोणी दुसरा येऊन त्या जागेवर बसला, तर युद्धच पेटतं.

अशा या छोट्या रिक्षातही मजा येते. भरपूर मस्ती करता येते. जागा जास्त नसली, तरी पिंकीची वेणी ओढ, आशूच्या बुटाची लेस सोड, नितूला चिमटा काढ अशा खोड्या काढणं कायम चालूच असतं. असे हे पिंकी, आशू, नितू मोठे होतात, तेव्हा रिक्षाचं काही अप्रूप राहत नाही. दररोज घरापासून स्टेशनला जाताना किंवा स्टेशनपासून कॉलेजला जाण्यासाठी काय तो रिक्षाचा उपयोग. कधीकधी उशीर झाल्यावर निघताना डोक्यात विचार असतो, आज कोणी रिक्षा शेअर करायला मिळेल का ? अशा वेळी रिक्षा शेअर करायला एखादा हॅण्डसम हंक किंवा बेब मिळाली, की हाच रिक्षाचा प्रवास आवडायला लागतो. या प्रवासात त्याच्याशी किंवा तिच्याशी जुजबी बोलणं होतं. ओळख वाढते. ओळखीचं मैत्रीत रूपांतर होतं. मग मात्र हा रिक्षाचा प्रवास नित्यक्रमाचा बनतो. ' चालत जाऊन पैसे वाचवू ,' म्हणणारे शिस्तीत रिक्षावाल्यांचे नियमित गिऱ्हाइक बनतात.

अशा या रिक्षाच्या छोट्याशा प्रवासातही पाच मिनिटं सहप्रवाशांना सहन न करू शकणारे नग असतात. ' माझ्या ड्रेसवर तुम्ही बसला आहात, तुमची बॅग लागते किंवा जरा नीट बसा ना ,' अशी स्टेटमेण्टस फेकली जातात. आता एवढ्याशा रिक्षात कुठे नीट बसायला जागा मिळणार ? अर्थात एवढ्याशा जागेत ' चान्स ' मारणारेही कमी नसतात.

रिक्षात बसायला सगळ्यात जास्त मजा कधी येत असेल, तर ती पावसाळ्यात. रिक्षाला असलेलं कव्हर लावून, आतून बाहेर डोकावायला एक वेगळीच मजा येते. जोराच्या वाऱ्यात व पावसात चालत जाणारी लोकं, छत्री सांभाळताना त्यांची होणारी तारांबळ, लहान मुलांची मस्ती, रिक्षामुळे कारंजासारखं उडणारं पाणी आणि रिक्षाच्या वेगामुळे इतरांच्या अंगावर उडणारा चिखल मजेत पाहता येतो. काही रिक्षावाले मात्र मुद्दाम चिखल उडवतात. हे दृश्य बघताना मजा वाटते, पण असं काही आपल्या बाबतीत झालं, की रिक्षावाल्याला शिव्यांची लाखोली वाहिली जाते. अशा पावसाच्या धुंद वातावरणात जर रिक्षात एखादं रोमॅण्टिक गाणं लागलं, तर आपलंही मन कल्पनाविश्वात विहार करू लागतं. मग हळूच रिक्षावाल्याला आवाज वाढवायला सांगितलं जातं...

आपण एखाद्या भागात प्रथमच जात असतो, तेव्हा रिक्षाशिवाय पर्याय नसतो. नेमकं अशावेळीच रिक्षावाले आपल्याला ' फिरवतात '. ज्या ठिकाणी पाच ते दहा मिनिटांतच पोहोचणं शक्य असतं, त्या ठिकाणी पोहोचायला वीस मिनिटं लागतात. तेवढं रिक्षाचं मीटर वाढतं ना! काही रिक्षावाले आगाऊ असतात. उगीच आरशातून पाठीमागे बसलेल्यांकडे बघणं, सूचक गाणी गाणं, कारण नसताना प्रवाशांची नको तेवढी चौकशी करणं असले प्रकार चालू असतात. जणू काही स्वत:चं काम न करता दुसऱ्याच्या आयुष्यात नाक खुपसणं हे रिक्षावाल्याचं कर्तव्यच आहे! काही रिक्षावाले मात्र खरोखरच मदत करत असतात.

दररोज ठरलेल्या वेळी प्रवास करणाऱ्या प्रवाशांची व रिक्षावाल्यांची गट्टीही जमते. मग कधी सुट्टे नसले, की एकमेकांसाठी अॅडजेस्ट केलं जातं. कधी ओळखीचा प्रवासी किंवा रिक्षावाला अडचणीत असला तर त्याला जवळच्या मित्रासारखी मदतही केली जाते. असा हा रिक्षाचा प्रवास शॉर्ट, मानला तर स्वीट आणि नाहीतर त्रासदायक. तुमचा रिक्षाचा प्रवास नेमका कसा आहे ?

रश्मी पुराणिक

 
</text>
</doc>
