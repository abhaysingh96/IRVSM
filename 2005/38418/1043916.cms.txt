<doc>
<docno>1043916.cms.txt</docno>
<text>
 
देश-विदेश
रिलायन्स इन्फो.ने भरला 150 कोटींचा दंड
[ Monday, March 07, 2005  10:08:42 pm]


वृत्तसंस्था

नवी दिल्ली : बेकायदा आंतरराष्ट्रीय कॉल्सच्या माध्यमातून टेलिकॉम परवान्याचा नियमभंग केल्याबद्दल ' टीडीसॅट ' ने बजावलेला 150 कोटी रुपयांचा दंड अखेर रिलायन्स इन्फोकॉमने सोमवारी भरला. मात्र, हा दंड भरतानाही , ' टीडीसॅट ' चा निकाल योग्य नसून, आम्ही नियमभंग केलेला नाही, हे सिद्ध करून दाखवू, अशी भाषा करून रिलायन्सने ' गिरे तो भी टांग उपर ' चा बाणा कायम ठेवला आहे.

आमचा न्यायसंस्थेवर पूर्ण भरवसा असून, आम्ही आमची बाजू सिद्ध करून दाखवू, असा आम्हाला विश्वास आहे, असे रिलायन्स इन्फोकॉमचे अध्यक्ष मुकेश अंबानी यांनी म्हटले आहे. रिलायन्स इन्फोकॉमने कोणतेही गैरकृत्य केलेले नाही. दंडाची रक्कम आम्ही भरलेली असली तरी टीडीसॅटचा निकाल आम्हाला मान्य आहे, असा त्याचा अर्थ होत नाही, असेही अंबानी यांनी प्रसिद्धीस दिलेल्या पत्रकात म्हटले आहे. मात्र, टीडीसॅटच्या निकालाला सुप्रीम कोर्टात आव्हान देण्यात येईल किंवा कसे, याबाबत पत्रकात काहीही स्पष्ट करण्यात आलेले नाही.

टीडीसॅटच्या निकालानंतर लगेच प्रतिक्रिया व्यक्त करताना रिलायन्सचे वकील मुकुल रोहतगी यांनी ' सोमवारी सुप्रीम कोर्टात आव्हान देऊ ', असे सांगितले होते. बेकायदा आंतरराष्ट्रीय कॉल्समुळे रिलायन्सने देशाची सुरक्षाच धोक्यात आणली आहे, असे सणसणीत ताशेरे टीडीसॅटने शुक्रवारी निकाल देताना ओढले होते.

 
</text>
</doc>
