<doc>
<docno>1043982.cms.txt</docno>
<text>
 
महाराष्ट्र
जिल्ह्यातील मोक्का खटल्यांची सुनावणी व्हिडिओ कॉन्फरन्सिंगद्वारे
[ Monday, March 07, 2005  11:16:03 pm]


म. टा. प्रतिनिधी

पुणे : जिल्ह्यात ' मोक्का ' अंतर्गत दाखल झालेल्या खटल्यांची सुनावणी ' व्हिडिओ कॉन्फरन्सिंग ' द्वारे होणार असून सोमवारी प्रथमच शिरुरमधील एका खटल्याचे कामकाज या योजनेमार्फत यशस्वीपणे झाले.

' मोक्का ' तील आरोपींना कोर्टात आणताना पोलिस यंत्रणेवर ताण पडतो. तसेच, काहीवेळा आरोपींना वेळेवर हजर न केल्यामुळे कामकाजात अडथळा निर्माण होतो. यावर उपाय म्हणून आरोपींना कोर्टात न आणता तुरुंगातून व्हिडिओ कॉन्फरन्सिंगद्वारे सुनावणीचे कामकाज करण्याची योजना आखण्यात आली आहे. त्यानुसार येरवडा तुरुंग आणि ' मोक्का ' कोर्टाचे विशेष न्यायाधीश एस. एम. शेंबोळे यांच्या कोर्टात यंत्रणा बसवण्यात आली आहे. बनावट मुदांक घोटाळ्यासह ' मोक्का ' अंतर्गत या कार्टात दाखल असलेल्या सर्व खटल्यांची सुनावणी व्हिडिओ कॉन्फरन्सिंगद्वारे होणार आहे. सोमवारी शिरुरमधील एका खटल्याची सुनावणी होऊन या योजनेस प्रारंभ झाला.

खून, दरोडे, बलात्कार आणि खंडणीच्या गुन्ह्यांत शिरुर पोलिसांनी चार एप्रिल 2001 रोजी सहाजणांवर मोक्काअंतर्गत कारवाई केली. त्यात सावळाराम काळे, धोंडिराम काळे, तुळशीराम पिंपळे, दादा पिंपळे, अनिल पिंपळे आणि नटवर चव्हाण यांचा समावेश आहे. या सहाजणांना सुनावणीसाठी येरवडा तुरुंगात लावलेल्या कॅमेऱ्यासमोर उभे करण्यात आले होते. सोलापूर ग्रामीणचे उपअधीक्षक सुरेश पोटे हे दौंडचे उपविभागीय अधिकारी असताना त्यांनी मोकाखाली कारवाई करण्यास मंजुरी दिली होती.

 
</text>
</doc>
