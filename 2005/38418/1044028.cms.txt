<doc>
<docno>1044028.cms.txt</docno>
<text>
 
महामुंबई
शिवाजी पार्कचे मैदान गाजवणार महिला...
[ Monday, March 07, 2005  11:44:36 pm]


म. टा. प्रतिनिधी

मुंबई : सर्व मुंबईकरांना एक अत्यंत महत्वाची आगाऊ सूचना आहे. येत्या शनिवारी म्हणजे 12 मार्च रोजी बाजारात म्हावरे नाहीतर भाजी आणायला जाणाऱ्यांची चांगलीच पंचाईत होणार आहे. महिन्याचा दुसरा शनिवार म्हणून जास्तीची धुणीभांडी काढताना जरा विचार करावा लागणार आहे. बंदोबस्तासाठी महिला पोलिसांची चणचण भासणार आहे...

... कारण या सर्व महिलांना त्या एका दिवशी तरी नेहमीच्या धबडग्यातून काही क्षणांची उसंत मिळावी आणि मनसोक्त खेळता यावे, यासाठी अवघे शिवाजी पार्क खुले होणार आहे!

भाजीविक्रेत्या, कोळणी, आया, अंगणवाडी सेविका, आरोग्य सेविका, घराघरांत काम करणाऱ्या मोलकरणी यांच्यासह पोलिस दलातील महिला, नसेर्स, आणि अन्य सर्व पेशांतल्या कर्मचारी व्यावसायिकांसह गृहिणीही येेेेत्या शनिवारी शिवाजी पार्कवर फुटबॉलचे सामने रंगवणार आहेत. क्रिकेटची मॅच खेळणार आहेत. शंभर मीटर धावणे तसेच हर्डल्ससारख्या अॅथेलेटिक इव्हेंट्समध्ये सहभागी होणार आहेत. त्या दिवशी तेथे चक्क फुगड्या आणि उखाण्यांचे पेवही फुटणार आहे. याशिवाय या सर्वासाठी उभारल्या जाणाऱ्या शामियान्याच्या एका कोपऱ्यात डिस्कोचा आनंदही लुटणार आहे.

राज्य महिला आयोगाने आठ मार्च आंतरराष्ट्रीय महिला दिनाचे निमित्त साधून येत्या शनिवारी 12 मार्चला हा फूल टू धमाल महिला क्रीडा महोत्सव आयोजिला आहे. झुळझुळीत रेशमी साड्या नेसून ' विमेन्स डे ' करणाऱ्या एलीट महिला असोत किंवा ' झिंदाबाद ' करणाऱ्या कष्टकरी महिला असोत.. राजकीय पुढारी नाहीतर विचारवंतांचे महिलांच्या समस्यांविषयी भाषण, नवनव्या घोषणांचा सुकाळ, फार फार तर महिलाविषयक एखादा सांस्कृतिक कार्यक्रम असा साचा गेल्या काही वर्षात आपसुक तयार झाला आहे. त्याला छेद देण्याचे ठरवत आयोगाने हा आगळा वेगळा महोत्सव भरवला आहे.

स्वयंसेवी संस्था आणि राज्य सरकार यांच्या सहकार्याने होत असलेल्या या महोत्सवाला जॉन्सन अँड जॉन्सन, बँक ऑफ बडोदा, आयटीसी- मंगलदीप मॅचेस हे सार्वजनिक तसेच खाजगी क्षेत्रातले उपक्रम प्रायोजित करणार आहेत. महिलांमधील कला-क्रीडा गुणांना वाव मिळावा, एक दिवस तरी कोणत्याही दडपणाशिवाय जगण्याची संधी लाभावी असा उद्देश यामागे आहे. अधिक माहितीसाठी राज्य महिला आयोग, म्हाडा बिल्डिंग, मॅझेनी फ्लोर, वांदे, पू, येथे अथवा 2650 0739/ 2659 1768 किंवा 2659 0474 या दूरध्वनी क्रमांकांवर संपर्क साधावा.

 
</text>
</doc>
