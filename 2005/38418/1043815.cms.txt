<doc>
<docno>1043815.cms.txt</docno>
<text>
 
लेख
कौटुंबिक हिंसेच्या विरोधात कायदा हवाच!
[ Monday, March 07, 2005  08:10:14 pm]


गेल्या दोन दशकांत स्त्रीवादी चळवळीने इतर अनेक स्त्री-प्रश्नांबरोबर ' कौटुंबिक हिंसा ' हा विषय लावून धरला. त्यामुळेच फौजदारी कायद्यात '498 अ ' हे नवीन कलम अंतर्भूत करण्यात आले. यामुळे सासरी होणाऱ्या कौटुंबिक हिंसेचा प्रतिबंध करण्यास थोडाफारही हातभार लागला. ही हिंसा पूर्णपणे थांबावी यासाठी एका सर्वंकष कायद्याचा मसुदा तयार करण्यात आला आहे. त्यास तातडीने मंजुरी मिळावी अशीच आजच्या महिला दिनाच्या निमित्ताने मागणी आहे.

' पोळ्या संपेपर्यंत, रडणाऱ्या आजारी मुलीला घ्या असे सांगितले, तर हातातील लाटणे हिसकावून माझ्या डोक्यात मारले. दवाखान्यात पट्टीसाठी व मुलीच्या औषधासाठी जाणे भागच होते. परत आलीस तर याद राख असा दम दिला. घरात खानावळ घालून मी पोरांना सांभाळते. मी घर का सोडू ? घर सोडले तर पैसे कसे मिळणार, गुजराण कशी होणार ?' .... अंगाने कृश, दमलेली आशा विचारते.

' गेली चार वषेर् मी नवऱ्याचा सर्व प्रकारचा छळ सोसला. मोठ्या बहिणीचाही घटस्फोट झालेला असल्याने माहेरी सांगितले नाही. पण आता मुलीचाही छळ सुरू झाला. तेव्हा ठरवले की आता हे बास. आतापर्यंत सर्व प्रकारची मदत करणारे आई-वडील तुझे तू बघ, असे म्हणाले. मी काय करू ?' ... नोकरी करणारी मध्यमवगीर्य सुकेता कोलमडली आहे.

' काही कारणाने माझे लग्न झाले नाही. आतापर्यंत घराच्या पडवीत झोपू देत होते. आता रोजचे प्यायचे पाणी सुध्दा देत नाहीत. कंटाळून मी घर सोडावे असे त्यांना वाटते. या मध्यम वयात मी कोठे जाणार ?' ...

त्या बोलत होत्या. सोपी उत्तरे नसणारे प्रश्न विचारत होत्या. कधीपासून बायका आपल्या खाजगी जीवनाबद्दल बोलायला लागल्या ?

वर्ष असेल 1980. बांधकाम करणाऱ्या महिलेवर ठेकेदाराच्या माणसांनी बलात्कार केलेला होता. त्याची कसून चौकशी होण्यासाठी पोलिस स्टेशनवर मोर्चा नेला. तो संपवून कार्यर्कत्या परतत होत्या. त्यापैकी एकजण म्हणाली , ' आपण स्त्रियांवर होणाऱ्या अन्यायाची दाद मागण्यासाठी मोर्चा काढतो. पण घरी माझा नवरा मला मारतो, त्याबद्दल बोलणे सुध्दा समाजाला मान्य नाही. त्याबद्दल कोणाकडे दाद मागणे तर किती दूरची गोष्ट! ' अशा अनेकजणी हळुहळू पुढे आल्या. गेल्या दोन दशकांत स्त्रीवादी चळवळींनी त्यांना नैतिक पाठबळ दिले. त्यांनी आपले खाजगी आयुष्य समाजासमोर मांडले. वैयक्तिक पातळीवरील जीवघेण्या घुसमटीच्या तळाशी असणारे सामाजिक, राजकीय, आथिर्क, सांस्कृतिक संदर्भ शोधले. त्यावर सामाजिक पातळीवर अभ्यास केला. त्याचे निष्कर्ष कोणत्याही संवेदनशील माणसाला हादरवणारे आहेत.

दर पाचांमधे एकजण घरात होणाऱ्या टोकाच्या हिंसेची बळी असते. जवळजवळ निम्म्याहून जास्त जणींना याची झळ कोणत्या ना कोणत्या प्रकारे पोचलेलीच असते. शारीरिक, मानसिक, लैंगिक, आथिर्क अशा अनेक पातळ्यांवर हिंसा होते. वर्ग, जात, धर्म, वर्ण, शिक्षण, शहरी-ग्रामीण अशा सर्व स्तरांतील स्त्रियांवर हिंसा होते. विशिष्ट स्तरामुळे परिणामांच्या तीव्रतेत फरक पडतो. हिंसेने स्त्रियांचे मानसिक व शारीरिक आरोग्य धोक्यात येते.

प्रत्येक व्यक्ती जिव्हाळ्याच्या नातेसंबंधाची कुटुंबाकडून अपेक्षा करते. सुरक्षेचा अवसर घरात हवा असतो. पण स्त्रियांसाठी हेच घर कधी कधी त्यांच्या जीवावर उठते. ' कौटुंबिक हिंसा ' या शब्दप्रयोगात क्रूर असा विरोधाभास आहे. पण स्त्रियांचे आज तेच दाहक वास्तवही आहे. 15-44 वषेर् या वयोगटातील स्त्रियांच्या मृत्यूचे 26.3 टक्के कारण ' जळणे, बुडून मरणे, हत्या, आत्महत्या ' असे आहे. (महाराष्ट्र व्हायटल स्टॅटिस्टिक्स हँडबुक - 1996) यावरून ' कौटुंबिक हिंसा ' हा सामाजिक प्रश्न आहे व त्यावर तातडीचे उपाय करायला पाहिजेत, हे लक्षात येते.

उपाय अनेक पातळीवर व्हायला हवेत. प्रथम सर्वपातळ्यांवर पुरुषप्रधान मानसिकता बदलावी लागेल. पण तेवढेच पुरेसे नाही. कुटुंबातील अधिकारशाहीची उतरंड समाजातील अधिकारशाहीच्या उतरंडीशी जोडलेली असते. या दोन्हीही उतरंडीला वर्ग, जात, धर्म, वर्ण असे संदर्भ असतात त्याचप्रमाणे शासन-सरकार व सामान्य नागरीक असाही एक पदर असतो. या सर्व पातळ्यांवर लोकशाही व शोषणविरहित हिंसामुक्त संबंध प्रस्थापित व्हायला हवेत. विशिष्ट गटाचे हितसंबंध अबाधित ठेवण्यासाठी हिंसेचा-बळाचा वापर करण्यास असणारे नैतिक आधार नष्ट व्हायला हवेत. तरच खऱ्या अर्थाने हिंसेला असणारी मान्यता थांबेल. पण असा बदल होण्यास समाजाचा पूर्णपणे कायापालट व्हावा लागेल आणि तोपर्यंत थांबून चालणार नाही.

राजकारणासाठी हिंसेचा-बळाचा वापर करण्यास गेल्या दशकात संघपरिवाराने नैतिक अधिष्ठान दिले आहे. ' आपण ' विरुद्ध ' ते ' अशी समाजाची विभागणी करून बिकट आथिर्क प्रश्नांना सोपी उत्तरे दिली आहेत. आपल्या समाजातील सर्व प्रश्नांना ' ते ' जबाबदार आहेत, अशी धारणा खोलवर रुजवून हिंदू अस्मितांचे राजकारण खेळले आहे. सोयीप्रमााणे ' ते ' म्हणजे कधी मुसलमान, ख्रिश्चन, खालच्या जातीचे, गरीब, कामगार यापैकी कोणीही असू शकतात. अशा हिंसेत बोलती झालेली स्त्रीही सहभागी होत आहे. ' त्यांच्यावर ' उगारलेले त्रिशूळ घरात तिच्यावरही उगारले जाते हे तिने लक्षात घ्यायला हवे.

गेल्या दोन दशकांत स्त्रीवादी चळवळीने इतर अनेक स्त्री-प्रश्नांबरोबर ' कौटुंबिक हिंसा ' हा विषय लावून धरला. त्यातील एक भाग म्हणून 1983 मधे फौजदारी कायद्यात नवीन कलम संमत करण्यात आले. तेच भारतीय दंड विधान 498 अ हे कलम. यात सासरी होणाऱ्या कौटुंबिक हिंसेचा प्रतिबंध करण्यास थोडाफार हातभार लागला. परित्यक्ता, घटस्फोटित, प्रौढ अविवाहित, विधवा, वयोवृद्ध तसेच बालिका यांच्यावर होणाऱ्या कौटुंबिक हिंसेच्या घटना नमूद होऊ लागल्या. स्त्रीवादी चळवळीने अनेक अंगाने ' कौटुंबिक हिंसा ' या विषयाच्या अभ्यासाला गती दिली. जोपर्यंत ही हिंसा थांबत नाही, तोपर्यंत स्त्री सक्षम नागरीक बनणे शक्य नाही, असेही स्त्रीवादी चळवळीला प्रकर्षाने वाटते.

म्हणूनच नवीन दिवाणी कायद्याचा मसुदा तयार केला आहे. गेल्या दहा वर्षांच्या प्रयत्नातून जून 2004 मध्ये ' महिलांवरील कौटुंबिक हिंसेविरोधी (प्रतिबंध व संरक्षण) विधेयक ' मानवी संसाधन मंत्रालयाला सूपूर्द केले आहे. तेथून संमत होऊन ते आता पुढच्या टप्प्यावर पोचले आहे. यंदाच्या 8 मार्च आंतरराष्ट्रीय महिला दिनी मुंबईतील अनेक महिला संघटना एका आवाजात इतर अनेक मागण्यांसह ते बिल ताबडतोब मंजूर व्हावे, अशी मागणी करणार आहे.

हा मुख्यत्वे दिवाणी कायदा असला तरी काही विशिष्ट टप्प्यावर फौजदारी कायद्याची मदत यात घेता येते. यामधे ' स्त्रीला हिंसाविरहित जीवन जगण्याचा अधिकार आहे ' हा विचार पायाभूत आहे. कौटुंबिक हिंसेचा मुख्य परिणाम आपल्या समाजात स्त्रीला घरात कोंडणे व त्यानंतर त्याच घरातून तिला हाकलणे असा होतो. सामाईक राहत्या जागेतून हाकलून काढण्यापासून तिचे संरक्षण करणे, हे सर्वात महत्त्वाचे ठरते. कायद्यातील ' हिंसा थांबवा आदेशा ' च्या तरतुदीत हिंसेपासून स्वत:चे संरक्षण करण्याचा ताबडतोबीचा नेमका उपाय आहे. या कायद्यामुळे सध्या अमलात असणारे विवाह, मुलांचा ताबा, पोटगी, घटस्फोट व संपत्ती या संदर्भातील अधिकार बदलत नाहीत. तसेच हिंसेला आळा घालणारे इतर 498 अ यासारखे फौजदारी कायदेही जरूर असेल त्याप्रमाणे वापरता येतात.

या कायद्यातील तरतुदींची मदत नेमकेपणाने स्त्रीने कशी घ्यावी, याचे मार्गदर्शन करण्यासाठी काही स्वयंसेवी संस्था निश्चित केल्या जातील. तसेच, सुरक्षा अधिकाऱ्यांची तरतूद व नियुक्ती करणे या गोष्टीही कायद्याचाच भाग आहे. असे अधिकारी पूर्णवेळ नियुक्त असतील व ते न्यायालयाला बांधील राहतील.

सर्व जाती व धर्मांतील स्त्रियांसाठी हा कायदा लागू होईल.

या कायद्याची अंमलबजावणी कशी होईल ? कौटुंबिक हिंसा करणे हा फौजदारी गुन्हा नाही. पण स्त्रीने ' सुरक्षा आदेश ' मिळवल्यावर त्याचे उल्लंघन करणे फौजदारी गुन्हा ठरतो व तो दखलपात्र आहे. त्यामुळे पोलिस गुन्हेगाराला अटक करू शकतात. इतर फौजदारी गुन्ह्यांप्रमाणे यावर पुढील कारवाई होते.

कायद्याचा मसुदा तयार करण्याचा टप्पा आता पूर्ण झाला आहे. हा मसुदा लोकसभेत संमत करून घेण्यास रेटा लावणे ही पुढील पायरी आहे. पण खरी कसोटी कायदा झाल्यावर त्याची अंमलबजावणी योग्य तऱ्हेने होते की नाही यावर नियंत्रण ठेवणे ही आहे. कायद्याचा वापर गरजू स्त्री करू शकेल अशी यंत्रणा कार्यान्वीत करणे, ही सरकारची जबाबदारी आहे. सुरक्षा अधिकाऱ्यांच्या नियुक्तीची तरतूद यासाठीच आहे. या कायद्याची माहिती सर्वदूर मिळण्यासाठीही शासनाने प्रयत्न करायला हवेत. त्याचप्रमाणे न्यायदानात सहभागी व्यक्तींची मानसिकता बदलण्यासाठी सुरक्षा अधिकारी व खास करून न्यायमूतीर्ं यांच्या प्रशिक्षणाची आवश्यकता आहे. हे सर्व करण्यासाठी निधीचीही तरतूद असायला हवी.

लोकशाहीमध्ये कायदे करण्याच्या प्रक्रियेत सहभागी होण्याचा नागरिकांना हक्क आहे. त्यामुळे आपण हे आणि असे इतर मुद्दे लावून धरायला हवेत. आठ मार्चच्या आंतरराष्ट्रीय महिला दिनी ही मागणी घेऊन आपण त्याच दिशेने एक पाऊल टाकत आहोत. स्त्रीवादी चळवळीने एकमुखाने यासाठी आपला आवाज बुलंद करायला हवा.

अरुणा बुरटे

 
</text>
</doc>
