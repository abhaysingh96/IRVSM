<doc>
<docno>1043636.cms.txt</docno>
<text>
 
महामुंबई: मुंबई टाइम्स
जिद्द आणि चिकाटीचं मॅनेजमेण्ट
[ Monday, March 07, 2005  06:05:48 pm]


प्रवीण मुळ्ये

मुंबईच्या एनजीर्चं दर्शन घडवणारी ' मुंबई मॅरेथॉन ' जागतिक आकर्षणाचं केंद बनली. या मॅरेथॉनच्या यशस्वी आयोजनात चमकलेल्या पडद्यामागच्या कलाकारांपैकीच एक आहे आरती काकतकर. लहानपणापासूनच पायानं अधू असलेल्या आरतीने स्पोर्ट्स मॅनेजमेण्टसारख्या धावपळीच्या विषयात जिद्द आणि चिकाटीच्या जोरावर नाव कमावलंय. इव्हेण्ट मॅनेजमेण्ट क्षेत्रात आज तिने सर्वांपुढे स्वत:चा आदर्श उभा केला आहे.

प्रोकॅम इंटरनॅशनलमध्ये कार्यरत आरतीने मुंबई मॅरेथॉन, मिस्टर इंटरनॅशनल या आणि अशा अनेक स्पोर्ट्स इव्हेंट्समध्ये कौशल्याची चमक दाखवली आहे. स्पोर्ट्स इव्हेंट मॅनेजमेण्टसारख्या एका वेगळ्या क्षेत्रात करिअरची वाट निवडताना अपंगत्त्व हा तिनं कधीच अडसर मानला नाही.

' मी लहानपणापासूनच इतर मुलांबरोबरच वावरत आले. त्यामुळे चॅलेंज स्वीकारण्याची सवय मला लहानपणापासूनच लागली. अशक्य गोष्ट शक्य करून दाखवण्यासाठी मला लहानपणी घरातून एक आइस्क्रीम मिळायचं. पण त्यातून मिळालेल्या आत्मविश्वासामुळे मी इथपर्यंत पोहचू शकले, आरती कॉन्फिडण्ट स्वरात सांगत होती.

मुंबई मॅरेथॉनच्या आयोजनामुळे कोणत्याही इव्हेंटला सामोरं जाण्याचा आत्मविश्वास आरतीला मिळाला. आरतीच्या शद्बांत सांगायचं तर स्पोर्ट्स मॅनेजमेण्टमध्ये धावपळ खूप आहे. एक छोटी चूकही तुमच्या सगळ्या मेहनतीवर पाणी फिरवू शकते. या सर्वांची मला जाणीव आहे. पण इव्हेंट यशस्वी झाल्यानंतर मिळणारं समाधान खूप मोठं असतं.

आरती तेवढ्यावर थांबलेली नाही. आपल्या यशस्वी वाटचालीतील अनुभवांचा उपयोग ती भावी इव्हेण्ट मॅनेजर्सनाही करून देत आहे. नॅशनल स्कूल ऑफ इव्हेण्ट्स, झेविअर्स कॉलेज अशा ठिकाणी स्पोर्ट्स मॅनेजमेण्ट विषय ती शिकवते.

आज प्रत्येक क्षेत्रात महिला आघाडी घेत असताना इव्हेण्ट मॅनेजमेण्टसारख्या तुलनेनं नव्या क्षेत्रातही महिलांसाठी करिअरच्या अनेक संधी आहेत. पण त्यासाठी प्रचंड मेहनत करण्याची तयारी आणि कमालीची जिद्द हे दोन गुण अंगी बाणवली, तर यशस्वी इव्हेंट मॅनेजर होणं सहज शक्य आहे, हे आरतीचे उद््गार बरंच काही शिकवून जातात.

 
</text>
</doc>
