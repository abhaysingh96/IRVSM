<doc>
<docno>1043990.cms.txt</docno>
<text>
 
महाराष्ट्र
अपहृत व्यापाऱ्याची भिवंडीत हत्या
[ Monday, March 07, 2005  11:21:29 pm]


म. टा. वृत्तसेवा

कल्याण : भिवंडीतील गोकुळनगर येथील गुजराथी व्यापारी भगवानजी मोहनलाल व्होरा यांचे अपहरण करून त्यांच्याकडील तीन लाखांची रक्कम लुटून हत्या करण्यात आल्याने भिवंडीमध्ये खळबळ माजली आहे. याप्रकरणी अद्याप कोणालाही अटक झालेली नाही.

भगवानजी मोहनलाल व्होरा ( 58) यांचा चेक वटविण्याचा व्यवसाय होता. भिवंडीतील व्यापाऱ्यांचे चेक ते कल्याणमधील शिवाजी चौकात असणाऱ्या ओरिएंटल बँक ऑफ कॉर्मसमध्ये वटविण्याचा व्यवसाय करीत. शनिवारी दुपारी दीडच्या सुमारास 3 लाखांचे चेक वटविण्यासाठी व्होरा बँकेत गेले होते. बँकेतून निघण्यापूवीर् त्यांनी आपल्या घरी फोन करून आपण अर्ध्या तासात येत असल्याचे कळविले होते. परंतु, ते संध्याकाळपर्यंत घरी न परतल्याने घरच्यांनी शोधाशोध सुरूकेली.

संध्याकाळी कल्याण-भिवंडी मार्गावरील सोनाळे पाइपलाइन विभागातील नाल्यात व्होरा यांचा मृतदेह सोनाळे गावच्या सरपंचांना आढळून आला. त्यांनी भिवंडी तालुका पोलिस ठाण्यात खबर दिली. त्यांच्या मृतदेहावर तीक्ष्ण हत्याराने वार केल्याच्या खुणा आढळून आल्या असल्याचे भिवंडी तालुका पोलिस ठाण्याचे वरिष्ठ पोलीस निरीक्षक उगले यांनी सांगितले. येथील यंत्रमाग व्यावसायिकांशी व्होरा संबंधित होते.

 
</text>
</doc>
