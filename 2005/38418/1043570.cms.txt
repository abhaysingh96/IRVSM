<doc>
<docno>1043570.cms.txt</docno>
<text>
 
महाराष्ट्र
थकबाकीवसुलीसाठी ठोकणार पालिका अधिकाऱ्यांच्या केबिनला सील
[ Monday, March 07, 2005  05:31:54 pm]


टाइम्स टीम

भाईंदर : नगरभवन इमारतीची सहा कोटी रुपयांची थकबाकी वसूल करण्यासाठी महसूल विभागाने पालिका मुख्यालयातल्या अधिकाऱ्यांच्या केबीन सील करण्याची तयारी सुरू केली आहे.

भाईंदर पश्चिमेकडील मांडली तलावाशेजारील सरकारी जागेत तत्कालीन नगर परिषदेने नगरभवनाची इमारत बांधली आहे. ही इमारत बांधताना जिल्हाधिकाऱ्यांकडून रितसर जमिनीचा ताबा मिळवलेला नाही. त्यामुळे या जमिनीची सहा कोटी 72 लाख रुपये इतकी रक्कम किंमत म्हणून जिल्हाधिकाऱ्यांकडे जमा करण्याची नोटीस बजावली होती. या नोटीसीला उत्तर देताना पालिका आयुक्तानी ही इमारत विकास आराखड्याच्या आधीपासूनच असल्याचं नमूद केलं होतं. यामुळे अस्तित्वात असणाऱ्या इमारतीसाठी परवानगींचा आग्रह धरू नये आणि जमिनीची किंमत मागू नये, अशी विनंतीही जिल्हाधिकाऱ्यांना करण्यात आली होती. मात्र जिल्हाधिकाऱ्यांनी ही विनंती अमान्य करून आयुक्तांचा खुलासा न पटणारा असल्याचं पत्र पालिकेला पाठवलं आहे.

या पार्श्वभूमीवर जमीन महसूल थकबाकीपोटी पालिका इमारतीतील अधिकाऱ्यांची दालनं सील करण्याची तयारी महसूल विभाग करत आहे. मालमत्ता करापोटी रहिवाशांची घरं सील करणाऱ्या पालिकेलाच सील लागण्याची वेळ येऊन ठेपली आहे.

या वषीर्च्या 6.5 कोटी रुपयांच्या एकूण एनए टॅक्स वसुलीपैकी सुमारे दीड कोटी रुपयांची वसुली करण्यात आली आहे. थकबाकी न भरणाऱ्या स्वस्तिक मेटल या कंपनीला सील ठोकण्यात आलं आहे. अकृषिक कर (एनए टॅक्स) न भरणाऱ्या मोठ्या थकबाकीदारांमध्ये मीरा रोडच्या शांतीस्तर बिल्डर ( 64 लाख रुपये) कांतीभाई हरिया, शीतलनगर ( 21 लाख रुपये) आरएनए बिल्डर ( 2 लाख) कमला पार्क, पोरवाल

बिल्डर आदींचा समावेश आहे. काशिमीऱ्यातल्या भारतीय स्टेट बँकेच्या शाखेकडेही 42 हजारांची थकबाकी आहे. तलाठी कार्यालयाने वसुली मोहीम हाती घेताच या थकबाकीदारांकडून गेल्या महिनाभरात एक कोटी 15 लाखांची वसुली झाली आहे.

 
</text>
</doc>
