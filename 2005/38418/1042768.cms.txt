<doc>
<docno>1042768.cms.txt</docno>
<text>
 
देश-विदेश
बिहारमध्येही राष्ट्रपती राजवटीची शिफारस
[ Monday, March 07, 2005  12:07:08 am]


वृत्तसंस्था

पाटणा : निवडणुकांचे निकाल जाहीर होऊन आठवडा उलटूनही बिहारमधील सरकार स्थापनेचा तिढा न सुटल्यामुळे अखेर तेथे राष्ट्रपती राजवट लागू करण्याची शिफारस राज्यपाल बुटासिंग यांना रविवारी संध्याकाळी केंद सरकारला केली. त्यापाठोपाठ त्यांनी बिहारची बारावी विधानसभाही बरखास्त केली. सरकार स्थापनेचे दावेदार असलेल्या राष्ट्रीय जनता दल तसेच भारतीय जनता पक्षप्रणीत ' राष्ट्रीय लोकशाही आघाडी ' ने या निर्णयाबाबत तीव्र नाराजी व्यक्त करत लोक जनशक्ती पक्षाचे रामविलास पासवान यांच्यावर आगपाखड केली आहे. पासवान यांच्या हेकटपणामुळेच राज्यावर ही परिस्थिती ओढवल्याचे दोन्ही पक्षांचे म्हणणे आहे.

काळजीवाहू मुख्यमंत्री राबडीदेवी यांनी सरकारस्थापनेचा दावा शनिवारी केला मात्र बहुमतासाठी आवश्यक 122 उमेदवारांची यादी ना त्या देऊ शकल्या, ना ' बिहारला लालूंच्या कचाट्यातून मुक्त करण्यासाठी उत्सुक ' असलेली रालोआ!

29 आमदारांचे बळ हाताशी असलेल्या पासवानांकडे सत्तेच्या चाव्या असून त्यांनी राजद व रालोआ या दोघांनाही पाठिंबा न देण्याचे ठरवून राज्यात राष्ट्रपती राजवट लागू करण्याचा हेका कायम ठेवला होता. रविवारी राज्यपालांची भेट घेऊन त्यांनी पुन्हा राष्ट्रपती राजवटीची मागणी केली. तत्पूवीर् शनिवारी राज्यपालांची भेट घेणाऱ्या रालोआच्या शिष्टमंडळाला बुटासिंग यांनी , ' सरकारला पाठिंबा देण्याचे 122 आमदारांचे प्रतिज्ञापत्र मिळेपर्यंत कोणालाच सरकार स्थापण्यासाठी बोलाविणार नाही ,' असे आश्वासन दिल्याचे समजते. पासवान यांच्या रविवारच्या भेटीनंतर काही तासांतच बुटासिंग यांनी राष्ट्रपती राजवटीची शिफारस केली.

बुटासिंग यांचा अहवाल मिळताच केंदीय गृहमंत्री शिवराज पाटील यांनी पंतप्रधान डॉ. मनमोहन सिंह यांची भेट घेतली. सुमारे तासभर चाललेल्या या भेटीच्या वेळी काँग्रेस अध्यक्ष सोनिया गांधी व त्यांचे राजकीय सचिव अहमद पटेल हेही उपस्थित होते. बिहारमधील घडामोडींबाबतच या बैठकीत चर्चा झाली.

राज्यपालांचा निर्णय समजताच राजद व रालोआ यांचा अक्षरश: तिळपापड झाला. राजदला पाठिंबा देण्यास नकार देऊन पासवान यांनी लोकमताचा अनादर केला असून त्याचबरोबर धर्मनिरपेक्ष सरकार स्थापन करण्याची संधीही फुकट घालवली आहे, असे राजदचे प्रवक्ते शिवानंद तिवारी म्हणाले. तर, पासवान यांच्यामुळे राज्यात स्थिर सरकार येऊ शकले नाही, अशी हळहळ भाजपचे राष्ट्रीय उपाध्यक्ष सुशीलकुमार मोदी यांनी व्यक्त केली.

पासवानांना केंदात मंत्रीही राहायचे आहे व बिहारमध्ये राजदच्या विरोधी भूमिकाही घ्यायची आहे, त्यामुळेच त्यांनी राष्ट्रपती राजवटीचा हेका धरला होता, असा आरोप जनता दलाचे वरिष्ठ नेते नितीश कुमार यांनी केला.

 
</text>
</doc>
