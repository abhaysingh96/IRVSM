<doc>
<docno>1043808.cms.txt</docno>
<text>
 
धावते जग
नेटवरची गोळी!
[ Monday, March 07, 2005  08:02:26 pm]


डॉक्टरांच्या चिठ्ठीशिवाय केमिस्टने औषधे विकण्यास कायद्याने बंदी असली तरी अनेक दुकानांमधून अशी औषधे सर्रास मिळतात, हे सर्वांनाच ठाऊक आहे.

अधूनमधून त्यासंबंधी चर्चा होतात. कठोर उपाय योजण्याची भाषा केली जाते. सरकारी पातळीवर नवे नियम बनविले जातात. पण पुन्हा पहिले पाढे पंचावन्न या न्यायाने कोणतेही औषध चिठ्ठीविना मिळू लागते.

मानसिक औदासीन्य आणि निदानाश या विकारांवरील औषधे चिठ्ठीविना विकण्यास बंदी असणे जरुरीचे असते ; कारण त्यांचे ' साईड इफेक्ट्स ' अधिक त्रासदायक असतात. पण अनेक बहाद्दर नशाबाजांना अशा औषधांतून आपली व्यसने शमविण्याचा छंद असल्याने ते त्यासाठी वाटेल ती किंमत द्यायला तयार होतात. पण याहीपेक्षा धोकादायक व्यवहार सर्रासपणे होत असल्याचे आता उघडकीस आले आहे.

आजपावेतो इंटरनेटच्या माध्यमातून फुले, केक आणि तत्सम भेटवस्तूच विकल्या जात. अलीकडल्या काळात त्यात पुस्तके, सीडी, कॅसेट्स आणि काही निवडक वस्त्रप्रावरणांची भर पडली. तरीही इष्ट मित्रांना ' केक आणि फुले ' पाठविण्यापुरतीच ' नेट शॉपी ' चे महत्त्व होते.

आता मात्र या माध्यमातून अमली पदार्थ आणि काही सायकोट्रॉपिक ड्रग्ज उपलब्ध होऊ लागले आहेत. आंतरराष्ट्रीय बाजारात बंदी असलेले हे अमली पदार्थ या माध्यमातून घरपोच मिळू लागल्यामुळे अनेकांची ' सोय ' झाली असली, तरी ही अतिशय चिंतेची बाब आहे.

आंतरराष्ट्रीय बाजारात बंदी असलेली स्टीरॉईडस आणि उत्तेजना देणारी आणि बेन्झोडायझेपाइन्स यासारखी औषधे ' नेट शॉपी ' द्वारे विकली जात आहेत. वास्तविक औषधाचे दुकान काढावयाचे असल्यास विक्रेत्याकडे संबंधित विषयाची पदवी व परवाना असणे आवश्यक असते.

' नेट शॉपी ' चालकावर असे कोणतेही बंधन नाही. त्यामुळे अशा ' शॉपीज ' ची संख्या वाढत आहे. ' इन्फमेर्शन अँड टेक्नॉलॉजी अॅक्ट ' खाली या कायद्याचा आधार घेऊन औषधांच्या अशा बेबंद विक्रीवर बंधने घालणे शक्य आहे. परंतु आरोग्य आणि त्यासंबंधींच्या सेवा यांच्याकडे लक्ष द्यायला आपल्या राज्यर्कत्यांना वेळ नाही आणि नोकरशहा आपल्याच मस्तीत मश्गुल. त्यामुळे अशा प्रकारच्या धंद्याला वेसण घातली गेली नाही.

सगळ्यात महत्त्वाचे म्हणजे लहान किंवा अजाणत्या वयातील मुले किंवा किशोरही अशा नेट शॉपीचा उपयोग करू शकतात आणि त्याचे दुष्परिणाम अधिक भयावह असू शकतात. म्हणूनच ' मेडिकल नेट शॉपी ' वर तातडीने बंधन घालणे अत्यंत गरजेचे आहे.

 
</text>
</doc>
