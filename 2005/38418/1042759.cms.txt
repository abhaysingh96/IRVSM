<doc>
<docno>1042759.cms.txt</docno>
<text>
 
महाराष्ट्र
मोहन जोशी दाद मागणार...
[ Monday, March 07, 2005  12:01:56 am]


म. टा. प्रतिनिधी

पुणे : कोणतीही नोटीस न देता आणि बाजू ऐकून न घेता प्रदेशाध्यक्ष प्रभा राव यांनी आपल्याला पुणे शहर काँग्रेस अध्यक्षपदावरून काढण्याचा निर्णय घेतल्याबद्दल खंत व्यक्त करतानाच मोहन जोशी यांनी याप्रकरणी आपण पक्षाध्यक्ष सोनिया गांधी यांच्याकडे दाद मागणार आहोत, असे वार्ताहरांशी बोलताना सांगितले.

स्थायी समिती अध्यक्षपदाच्या निवडणुकीत झालेल्या नाट्यमय गदारोळानंतर मोहन जोशी यांची शहर काँग्रेस अध्यक्षपदावरून हाकालपट्टी होऊन माजी स्थायी समिती अध्यक्ष संगीता देवकर यांची प्रभारी अध्यक्ष म्हणून निवड केल्याचे पत्र प्रदेशाध्यक्ष प्रभा राव यांनी रविवारी दिले.

जोशी म्हणाले की, कलमाडींनी एकाधिकारशाही राबवली, त्याला आपण विरोध केला. गेल्या 10 वर्षांत अल्पसंख्याकांना महापालिकेत न्याय मिळालेला नाही. रशीद शेखना स्थायी समिती अध्यक्ष करून आपण तो मिळवून दिल्याने त्याची बक्षिसी कलमाडींनी दिल्याचे जोशी म्हणाले. आपण सोनिया गांधींचे निष्ठावान सेवक आहोत. या अपमानासाठी त्यांच्याकडेच दाद मागणार असल्याचे जोशी म्हणाले.

खासदार सुरेश कलमाडींच्या ' विकास आघाडी ' समर्थकांनी काँग्रेस भवनवर साजरा करून जोशी यांच्या हकालपट्टीचा जल्लोष देवकर यांना हंगामी पदभार दिला. पीएमटीच्या निवडणुकीत भाजपलाच हाताशी धरून जोशी यांनी बंडखोरी केली. तेव्हा आपण काहीही बोललो नाही, पण या निवडणुकीत कहर झाल्यामुळे हा निर्णय घ्यावा लागला. यापुढेही असेच निर्णय घेतले जातील, असे सूतोवाच कलमाडींनी केले. पाच दिवसांत अजित पवार आणि आपले कोणतेच बोलणे झाले नाही. त्यांना आपण कोणताही सल्ला दिला नसल्याचे मुख्यमंत्र्यांनी आम्हांला सांगितलेे. त्यामुळे अजित पवार व राष्ट्रवादीचे नगरसेवक खोटे बोलले असा दावाही कलमाडींनी केला.

 
</text>
</doc>
