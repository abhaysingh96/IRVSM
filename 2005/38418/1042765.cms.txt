<doc>
<docno>1042765.cms.txt</docno>
<text>
 
महाराष्ट्र
प्राथमिक शाळांच्या वेळांबाबत संभ्रमच
[ Monday, March 07, 2005  12:05:25 am]


म. टा. वृत्तसेवा

रत्नागिरी/पंढरपूर : राज्यातील प्राथमिक शाळांच्या वेळा बदलण्याच्या मुद्द्यावर राज्याचे प्राथमिक शिक्षणमंत्री वसंत पुरके यांनी दोन शहरांत वेगवेगळी विधाने केल्यामुळे शिक्षक, विद्यार्थी व पालकांमध्ये गोंधळ निर्माण होण्याची शक्यता दिसत आहे.

लेखन, वाचन अशा उपक्रमांसाठी वेळ देता यावा म्हणून एक मार्च ते 30 एप्रिल या कालावधीसाठी प्राथमिक शाळांची वेळ सकाळी नऊ ते संध्याकाळी 6.30 असे त्यांनी आधी जाहीर केले होते. पण ही वेळ गैरसोयीची असून विद्यार्थ्यांना 9 तास शाळेत पाठवण्यात पालकांना अडचणी येत असल्याचे रत्नागिरीतील शिक्षक संघटनांनी नमूद केल्यावर या निर्णयाचा फेरविचार करण्याचे आश्वासन त्यांनी दिले. पण वेळ बदलण्याचा निर्णय कायम असल्याचे वसंत पुरके यांनी पंढरपूरमध्ये सांगितले.

अभ्यासेतर उपक्रमांचा हेतू जरी चांगला असला तरी मुले बराच काळ बांधली जात असल्यामुळे हे पाऊल विद्यार्थ्यांच्या मानसिकतेवर परिणाम करणारे ठरणार आहे, असे ' महाराष्ट्र राज्य पदवीधर प्राथमिक शिक्षक केंदप्रमुख सभा ' या संघटनेच्या शिष्टमंडळाने शिक्षणमंत्र्यांच्या निदर्शनाला आणून दिले. या शिष्टमंडळात कृ. आ. पाटील, दत्तात्रय सावंत, सुरेश पेडणेकर यांचा समावेश होता.

नऊ तास कामावर असल्याने शिक्षकांनाही ही वेळ जाचक ठरत आहे. राज्यातील तीव्र उन्हाळा, वाढती पाणीटंचाई आणि वाषिर्क परीक्षा याबरोबरच ठिकठिकाणची भौगोलिक स्थिती ही वेळ पाळण्यास अनुकूल नसल्याचे शिष्टमंडळाने स्पष्ट केले.

खेड्यांमध्ये मुले दूरवरून शाळेत येत असल्याने सकाळी त्यांना शाळेची वेळ गाठण्यासाठी लवकर निघावे लागते, शाळेतच दिवसाचा सर्वाधिक वेळ खर्च होतो. प्राथमिक शाळेच्या वयात इतका वेळ कामात गुंतलेला असणे, मुलांसाठी अयोग्य आहे, हे निदर्शनाला आणून दिल्यानंतर शिक्षणमंत्र्यांनी याबाबत फेरविचार करण्याचे आश्वासन दिल्याचे पाटील यांनी प्रसिद्धीला दिलेल्या पत्रकात म्हटले आहे.

त्याचवेळी, ही वाढवलेली वेळ कोणत्याही परिस्थितीत कमी केली जाणार नाही, असे वसंत पुरके यांनी पंढरपुरात सांगितल्याचे वृत्त आहे. प्राथमिक शिक्षणाचा दर्जा उंचावण्यासाठी आणि अविकसित विद्यार्थ्यांना चांगले शिक्षण उपलब्ध करून देण्यासाठी शासनाने हा निर्णय घेतल्याचे पुरके यांनी म्हटले आहे.

विद्यार्थ्यांचे आयुष्य घडवणारी ही योजना असल्याने कोणत्याही दबावाला बळी न पडता ती राबवण्यात येईल, असे पुरके यांनी म्हटले आहे. ही योजना राबवल्यानंतरही ज्या मुलांना लिहिता-वाचता येणार नाही अशांच्या संबंधित शिक्षकांवर कारवाई केली जाणार असल्याचा इशाराही मंत्र्यांनी दिला आहे.

 
</text>
</doc>
