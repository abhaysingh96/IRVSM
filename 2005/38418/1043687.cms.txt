<doc>
<docno>1043687.cms.txt</docno>
<text>
 
हेल्थ
मूत्रतपासणीपूर्वी...
[ Monday, March 07, 2005  06:38:57 pm]


सर्वच आजारांसाठी, लघवीची तपासणी अत्यंत महत्त्वाची आहे. ताप, मधुमेह, कावीळ, गर्भधारणा, मूत्रपिडांचे आजार, कितीतरी गोष्टींसाठी लघवीचा तपास करावाच लागतो. आपल्या शरीराची जवळ जवळ सगळी यंत्रणा मूत्रपिंडावर अवलंबून असते, चयापचय क्रियेमधील, शरीरात निर्माण होणारे, आरोग्याला घातक असे पदार्थ, मूत्रपिंडे, लघवीवाटे बाहेर टाकतात , ( मूत्रपिंडांचे कार्य कसे चालते, हे पुढे आपण पाहणारच आहोत) जेव्हा डॉक्टर लघवीचा तपास करायला सांगतात, तेव्हा सकाळची पहिली लघवी तपासायला सांगतात. सकाळची पहिली म्हणजे साधारण चार तासांची झोप झाल्यानंतर होणारी लघवी असे समजण्यास हरकत नाही. कारण रात्री अकराला झोपले तरी काही माणसांना मध्यरात्री एकदा लघवीला जावे लागते. शक्यतो, लॅबोरेटरीतूनच लघवीचा नमुना देण्यासाठी, बाटली न्यावी ते शक्य नसेल तर घरातली काचेची बाटली स्वच्छ, उकळलेली असावी, बाटलीचे झाकणही अगदी स्वच्छ असावे. शक्यतो तेलाची, रंगीत औषध असलेली. शाईची, मधाची बाटली घेऊ नये कारण कितीही स्वच्छ धुतले तरी थोडासा अंश राहण्याची शक्यता असते. लघवी गोळा करताना, पहिला थोडा भाग सोडून, मधला भाग घ्यावा याला मिडस्ट्रीम सँपल (रूद्बस्त्रह्यह्लह्मद्गड्डद्व स्ड्डद्वश्चद्यद्ग) म्हणतात., लघवीचा नमुना, चार तासांच्या आत लॅबोरेटरीत नेऊन द्यावा. बाटलीवर आपल्या नावाची चिठ्ठी लावावी. रुटीन तपासणीसाठी, अर्धा कप लघवी पुरेशी होते. बाटलीचं झाकण घट्ट असावं. बाटली बाहेरून पुसून घ्यावी. कितीतरी माणसांना स्वछतेचं महत्त्व समजत नाही. एक गृहस्थ दुधाच्या सेंटरवर जी बाटली नेतात, त्या बाटलीत लघवीचा नमुना घेऊन आले, रिपोर्टबरोबर बाटली परत मागू लागले , '' बाटली मिळाली नाही तर उद्या सेंटरवरून दूध कसं आणू '' या त्यांच्या प्रश्ानला काय आणि कसं उत्तर द्यायचं ते समजेना, हंसू तर आलंच, पण त्यांच्या अज्ञानाची आणि अस्वच्छतेची कीवही आली, असो. लघवीच्या तपासणीतून रोगांचे निदान कसे होते ते पुढील लेखांमध्ये पाहू या.

माधवी श. कवीश्वर

 
</text>
</doc>
