<doc>
<docno>1043813.cms.txt</docno>
<text>
 
धावते जग
पुन्हा क्रिकेटज्वर
[ Monday, March 07, 2005  08:05:42 pm]


ऑस्ट्रेलिया आणि इंग्लंड या क्रिकेट-मधल्या दोन परंपरागत प्रतिर्स्पध्यांतील अॅशेस मालिकेत नसेल इतकी चुरस भारत आणि पाकिस्तान या दोन देशांतील क्रिकेट सामन्यांवेळी असते, हे जगजाहीर आहे. या नाट्यमय लढतींचा आणखी एक प्रवेश आज मोहालीत सुरू होत आहे.

क्रिकेट म्हटले की हातातली कामे सोडून टीव्हीसमोर बसण्याचा ' जन्मसिद्ध हक्क ' भारतीयांना असतोच! तेव्हा आजपासून देशभरात क्रिकेटज्वराची साथ येणार हे उघड आहे. निमंत्रण दिल्यास भारतात सामना बघायला येण्याची इच्छा असल्याचे जन. परवेझ मुशर्रफ यांनी सांगितले असल्याने या सामन्यांना एकप्रकारे ' राजमान्यता ' मिळाल्याचेच दिसते.

अर्थात मुशर्रफ यांच्या येण्या न येण्यावर मालिकेचे महत्त्व बिलकूलच अवलंबून नाही. दोन्ही देशांचे संघ एकमेकांविरुद्ध लढताना सवोर्त्तम संघ मैदानात उतरवितात आणि विजयासाठी निकराने प्रयत्न करतात. यावेळी शोएब अख्तरला पाक संघात, कोणत्याही कारणाने असो, स्थान मिळालेले नाही. तर काही काळाच्या विश्ाांतीनंतर सचिन तेंडुलकर पुन्हा पाकशी दोन हात करायला सज्ज होत आहे. ही बाब भारताला दिलासा देणारी ठरत आहे.

याच मालिकेत सचिन पस्तीसावे विक्रमी शतक करून सुनील गावस्करचा विक्रम मोडतो काय आणि शिवाय स्वत:च्या दहा हजार धावाही पूर्ण करतो काय, याकडे तमाम भारतीयांचे लक्ष लागलेले आहे. तो दहा हजार धावा पूर्ण करील तेव्हा आपला गावस्कर, ऑस्ट्रेलियाचे अॅलन बॉर्डर व स्टीव्ह वॉ आणि वेस्ट इंडिजचा ब्रायन लारा यांच्या पंक्तीत जाऊन बसेल. दुखऱ्या ' टेनिस एल्बो ' मुळे सचिनला पुरेशी मॅच प्रॅक्टिस मिळालेली नाही. एक दुलीप ट्रॉफी सामना सोडला तर तो खेळलेलाच नाही. हे सारे लक्षात घेऊनही तो काही ' चमत्कार ' करील, असे गृहीत धरणारे काही लोक आहेतच.

मुळात सीमेवरील हिंसाचार बंद झाला नसताना हा दौरा व्हावा की नाही हा वादाचा मुद्दा असला तरी शेवटी या दौऱ्यात पैसा कमाविण्याची संधी आहे हे दोन्ही देशांच्या मंडळांनी ओळखल्याने दौरा सुरळीत पार पडावा यासाठी हरतऱ्हेने प्रयत्न केले जातील, हे उघडच आहे. म्हणूनच सामन्यांच्या टीव्ही प्रक्षेपणाबाबत कितीही वाद झाला तरी शेवटी तो मिटणार हे सर्वांनाच माहीत होते. कारण सामने टीव्हीवर दिसले तरच जाहिरातदार जाहिराती देणार हे सर्वच जाणतात.

' पाक टीव्ही ' ने या मालिकेसाठी तीन कोटी भारतीय रुपये मोजून पाकिस्तानात सामने दाखविण्याचा निर्णय घेतला तो उगाच नाही. मात्र या दौऱ्यामुळे उभय देशांमध्ये सलोख्याचे संबंध स्थापन होतील, असा गैरसमज करून घेऊनही चालणारे नाही. दोन्ही देशांमधील शांततेचा मार्ग शेवटी काश्मीरमधूनच जातो, हे सर्वांनी लक्षात ठेवायला हवे.

 
</text>
</doc>
