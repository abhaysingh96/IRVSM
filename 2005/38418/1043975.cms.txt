<doc>
<docno>1043975.cms.txt</docno>
<text>
 
महाराष्ट्र
तांबट कला जिवंत ठेवण्यासाठी नव्या पिढीला साकडे
[ Monday, March 07, 2005  11:12:24 pm]


म. टा. प्रतिनिधी

पुणे : गेल्या अडीचशे ते तीनशे वर्षांची परंपरा असणाऱ्या तांबट कला अस्तंगत होण्याची भीती आहे. म्हणूनच आजच्या पिढीने ती पुढच्या पिढीकडे जाणीवपूर्वक पोचवली पाहिजे आणि नव्या पिढीने ती आत्मसात केली पाहिजे, अशी अपेक्षा रिजनल डिझाइन अॅण्ड टेक्नोलॉजी डेव्हलपमेंट सेंटरचे उपसंचालक डॉ. टी. लोकनाथ शर्मा यांनी व्यक्त केली. तांबट आळीतील कारागीरांसाठी आयोजित शिबिरात 30 कारागीरांना शर्मा यांच्याहस्ते सोमवारी प्रमाणपत्रे देण्यात आली.

' इंटॅक ' च्या पुणे विभागाच्या प्रमुख आरती किलोर्स्कर, शिबिराच्या आयोजक रश्मी रानडे, तसेच शारवी धोंगडे, तांबट आळीतील तांबे पितळ्याचे उत्पादक भालचंद कडू यावेळी उपस्थित होते. या शिबिरानिमित्त शनिवारवाड्यापुढे ' इंटॅक ' ने चालवलेल्या ' वारसा ' या दुकानात विविध तांब्याच्या वस्तूंचे प्रदर्शन मांडले होते. त्यामध्ये तांब्याचे भिंतीवरील शोपीस, लॅम्पशेडस्, फुलदाण्या, पेनस्टॅण्ड, बुकमार्कस, ट्रे, पारंपारिक बंब, हंडे आणि घंगाळी लावण्यात आली होती.

यावेळी निखिल कडू, दत्तात्रेय हसगे, समीर निजामपूरकर, निलेश कडू, रामचंद पाटील, संजय पवार, सुभाष पोटफाडे, दीपक वडके, विनोद हजारे, नंदकिशोर करडे, दिलीप ताकवे इत्यादी कारागीरांना प्रमाणपत्रे मिळाली.

देशभरातील हस्तकलेमध्ये आपण तांब्याच्या वस्तूवरील ही कला प्रथमच पाहात आहोत, असे मान्य करून डॉ. शर्मा म्हणाले की, शोभेच्या वस्तूंबरोबरच रोजच्या दैनंदिन जीवनात लागणाऱ्या वस्तू जर तांबटांनी बनवल्या तर त्यास पुन्हा देशी तसेच परदेशी बाजारपेठ मिळू शकेल. त्यातून हजारो नवीन वस्तूही लोकांपुढे येतील, असा विश्वास त्यांनी व्यक्त केला.

पुण्यातील तांबटांच्या वस्तूंचा अंतर्भाव कोल्हापूर, मुंबई तसेच दिल्ली आणि देशातील मोठ्या शहरांमधील प्रदर्शनातून केला जाईल, असे आश्वासन त्यांनी दिले.

 
</text>
</doc>
