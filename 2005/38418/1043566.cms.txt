<doc>
<docno>1043566.cms.txt</docno>
<text>
 
हेल्थ
वजन वाढतंय
[ Monday, March 07, 2005  05:27:01 pm]


शरीरातील अतिरिक्त फॅट्स कमी करण्यासाठी डाएटपासून व्यायामापर्यंत विविध मार्ग सुचवले जातात. मात्र हा मार्ग काही जणांना जाचक वाटतो. कडक पथ्य आणि व्यायामाला सुरुवात होते, पण कंटाळा येऊन हा प्रयत्न अर्ध्यावरच सोडून द्यावा लागतो. वजनाच्या काट्याचा वेग कमी होण्याचं नाव घेत नाही. अशांसाठी सर्जरी हा एकमेव पर्याय उरतो.

हल्ली सगळे हेल्थ- कॉन्शस झाले आहेत. फॅट्स कमी करण्यासाठी निरनिराळी फॅड डाएट्स आज बाजारात उपलब्ध होत आहेत. या डाएटचं वेळापत्रकाचं बंधन जाचक होऊ लागल्यावर बरेच जण हा प्रयत्न अर्ध्यावरच सोडून देतात. अशा आरंभशूरांसाठी नवं तंत्र विकसित होऊ पाहत आहे. अत्याधुनिक तंत्राच्या सहाय्याने फॅट्स कमी करणारी एक सर्जरी केली जाते. यामुळे पथ्य आणि व्यायाम यासारख्या जाचक वाटणाऱ्या गोष्टींपासून मुक्तता मिळते. सध्या मंुबईत डॉ. ढोरेपाटील आणि डॉ. संजय बोरुडे हे दोन डॉक्टर्स स्थूलता घटवण्याची अत्याधुनिक सर्जरी करतात.

याविषयी डॉ. बोरुडे म्हणाले , ' जास्त कॅलरीयुक्त आहार सेवन करून बैठं काम करणाऱ्या व्यक्ती, अतिश्रमाचं काम करणाऱ्या आणि खाण्यापिण्याचं अनियमित वेळापत्रक असलेल्यांना अतिस्थूलतेचा त्रास होऊ शकतो. मुख्यत: त्यांचं विभाजन तीन गटांत करता येतं. आनुवंशिकता, हामोर्नल बदल आणि व्यायामाचा अभाव/अतिखाणं अशी कारणं दिसून येतात. या व्यक्तीला डायबिटिस, ब्लडप्रेशर अथवा हृदयविकारासारखा त्रास उद्भवू शकतो. ज्याचं वजन 100 किलो वा त्याहून अधिक आहे, अशांसाठी डाएट हा पर्याय फायदेशीर नसतो. त्यांच्यासाठी सर्जरी उपयुक्त ठरते. '

स्थूलता कमी करण्यासाठी गेल्या काही वर्षांपासून सर्जरी केली जात आहे. सुरुवातीला पोटाला आतील बाजूने स्टेपलिंग करून पोटाचा आकार कमी केला जायचा. यामुळे आपोआप खाण्यावर संयम येत असे. परंतु ही पद्धत मागे पडून गेल्या तीन वर्षांत सर्जरीच्या नवीन काही पद्धती आल्या आहेत. या नवीन सर्जरींच्या पद्धतींविषयी सविस्तर माहिती डॉ. संजय बोरुडे यांनी दिली. ते म्हणाले , ' बहुतेक सर्जरीमध्ये पोटाचा आकार कमी केला जातो. शरीराला आवश्यक इतक्याच कॅलरी अन्नातून सेवन करून अतिरिक्त कॅलरीज आपोआप उत्सजिर्त केल्या जाण्यासाठीही सर्जरीची आवश्यकता भासते. अशा सर्जरीमधून वजन कमी होतं. शिवाय त्याच्या शरीराला आवश्यक तेवढ्याच कॅलरींचा पुरवठा होत असल्यामुळे योग्य वजन संतुलित राहतं. '

आपल्या शरीराबरोबर दिसते तितकीच चरबी शरीराच्या आतही असते. सर्जरीत सर्व अतिरिक्त चरबी समप्रमाणात घटवली जाते. स्थूलतेमुळे मानसिक खच्चीकरण झालेल्या पेशण्टमध्ये नवा आत्मविश्वास निर्माण होतो. इतर प्रकारच्या या सर्जरीसाठी येणारा खर्च सर्वसामान्यांना परवडणारा नाही. डॉ. बोरुडे म्हणाले, सर्जरीसाठी लागणारी साधनसामग्री परदेशातूनच आयात करावी लागत असल्यामुळे याचा खर्च जास्त आहे.

स्थूलतेमागे आनुवंशिकता हे मुख्य कारण आहे. यासाठी इथे एकत्रितपणे योजना आखली आहे. यात ते शाळांमधून सव्हेर् करून मुलांना भविष्यात स्थूलतेचा प्रश्न सतावू नये, यासाठी प्रयत्न करणार आहेत. आनुवंशिकतेत ओबी जीन्स आढळतात. अशा मुलांना सुरुवातीपासून संतुलित आहार, मैदानी खेळाची सवय लावून भविष्यात उद्भवू शकणाऱ्या प्रश्नापासून दूर ठेवता येऊ शकतं.

सर्जरी आणि कौन्सिलिंगसाठी तुम्ही खालील फोन नंंबरवर संपर्क साधू शकाल. एच. एन हॉस्पिटल , 30095555/9820049460.

कुमुद सरमोकदम

 
</text>
</doc>
