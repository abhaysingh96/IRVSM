<doc>
<docno>1043818.cms.txt</docno>
<text>
 
अग्रलेख
पोलिसच पिंजऱ्यात!
[ Monday, March 07, 2005  08:14:08 pm]


घाटकोपरमध्ये डिसेंबर 2002 मध्ये झालेल्या बॉम्बस्फोटाच्या खटल्याचा निकाल अद्याप लागायचाच आहे. त्यामुळे आरोपींनाही सजा झालेली नाही. पण या प्रकरणातील ख्वाजा युनूस या आरोपीच्या गायब होण्याप्रकरणी गेल्या दोन वर्षांपासून पोलिसांनाच अटका मात्र होताना दिसत आहे.

गुन्हा अन्वेषण शाखेचे एक वरिष्ठ अधिकारी प्रफुल्ल भोसले आणि त्यांच्या तीन सहकाऱ्यांवर ख्वाजा युनूसची हत्या करणे आणि त्यासंबंधीचा पुरावा नष्ट करणे या आरोपांबद्दल अटक झाल्याने पोलिस दलात खळबळच माजली आहे.

संघटित गुन्हेगारीला आळा घालणाऱ्या पोलिस अधिकाऱ्यांनाच आता आरोपी बनवून पोलिस कोठडीत बसवले जात असेल, तर आम्ही जीव धोक्यात घालून काम का करायचे, असा सवाल अनेक पोलिस अधिकारी विचारताना दिसत आहेत.

प्रफुल्ल भोसले आणि त्यांच्या सहकाऱ्यांना रविवारी भोईवाडा कोर्टात आणण्यात आले, तेव्हा आम्ही तुमच्यासोबत आहोत, हे सांगण्यासाठी अनेक पोलिस अधिकारी तिथे गेले होते. त्यामुळे गेली काही वर्षे पोलिस दलालाही लाथाळ्यांनी ग्रासले असले, तरी प्रफुल्ल भोसले यांच्या मागे जवळपास सर्वच अधिकारी उभे राहिल्याचे चित्र पाहावयास मिळाले. त्यांना अटक करण्याइतपत पुरावा आहे का, या प्रश्नवर चौकशी अधिकाऱ्यांमध्ये एकमत नव्हते, अशी चर्चा सुरू आहे.

उत्कृष्ट कामगिरीबद्दल दोनदा राष्ट्रपती पदक, शिवाय दीपक जोग पुरस्कार मिळालेल्या भोसले यांना झालेली अटक अयोग्य आहे आणि ख्वाजा युनूसच्या गायब होण्याप्रकरणाची चौकशी करण्याचे आदेश देणाऱ्या न्यायालयानेच वेगळ्या यंत्रणेमार्फत ही चौकशी करावी, असेही काही अधिकाऱ्यांचे म्हणणे दिसत आहे.

एखाद्या आरोपीचे गूढ पद्धतीने गायब होणे ही निश्चितच गंभीर बाब म्हणायला हवी. ख्वाजा युनूसला चौकशीसाठी औरंगाबादला नेले जात असताना पोलिस जीपला पहाटे अपघात झाला आणि त्याचा फायदा घेऊन तो पळून गेला, असा पोलिसांचा दावा आहे. पण त्या दाव्यावर त्याच्या कुटुंबियांचा विश्वास नसल्याने त्यांनी कोर्टात धाव घेतली. याच बॉम्बस्फोट प्रकरणातील एक आरोपी डॉ. मतीन यानेही ख्वाजाला पोलिसांनी मारहाण केली होती आणि त्यात तो मरण पावला असावा, असे कोर्टाला सांगितले.

या प्रकरणात काही तरी काळेबेरे असल्याची शंका आल्याने कोर्टाने सीआयडीमार्फत चौकशीचे आदेश दिले. सीआयडीच्या तपासातून अद्याप तरी काहीच स्पष्ट झाल्याचे दिसत नाही. या आधी पोलिस अधिकारी सचिन वाझे आणि तीन पोलिस शिपाई अटकेत गेले. ते जामिनावर सुटले आणि आता चार अधिकाऱ्यांना अटक झाली. आणखीही काही जणांना अटक होईल, अशी चर्चा आहे आणि त्यामुळे पोलिसांचे मनोधैर्य खचत चालले आहे.

घाटकोपरचा बॉम्बस्फोट असो की गेट वे ऑफ इंडिया वा झवेरी बाजारातील असो, या साऱ्यामागे पाकिस्तानात आश्ायाला गेलेल्या दाऊद इब्राहिमचाच हात असल्याची पोलिसांची खात्री आहे. अशा कृत्यांसाठी आपल्या नेहमीच्या साथीदारांऐवजी ज्यांच्यावर कोणतेही गुन्हे नाहीत, जे सुशिक्षित आहेत, त्यांची मदत घेण्याची पद्धत दाऊदने अवलंबली असल्याचे पोलिसांचे म्हणणे आहे.

कोणताच गुन्हेगारी रेकॉर्ड नसल्याने त्यांच्याकडून ही कृत्ये घडवून आणणे सोपे असल्याने त्याने हा प्रकार सुरू केला असल्याचा पोलिसांचा दावा पटणारा आहे. मतीन काय वा ख्वाजा युनूस काय, हे दोघेही उच्चशिक्षित असल्याने त्यांना समाजाची सहानुभूती मिळू शकते. एकीकडे हा प्रकार करायचा आणि दुसरीकडे पोलिस यंत्रणेतील अधिकाऱ्यांना कोणत्या ना कोणत्या चौकशीमध्ये अडकवायचे हे दाऊदचे तंत्र असून, त्याला येथील यंत्रणा बळी पडत आहेत, असे पोलिसांना वाटत आहे. या प्रकरणातही तसेच झाले असणे शक्य आहे. पण त्यामुळे ख्वाजा युनूसचे काय झाले, याचा जसा उलगडा होऊ शकत नाही, तसेच आमच्यावर विश्वास न ठेवता आरोपींवरच विश्वास ठेवणार काय या पोलिसांच्या प्रश्नचेही उत्तर मिळू शकत नाही.

एका आरोपीसाठी संपूर्ण पोलिस दलालाच आरोपीच्या पिंजऱ्यात बसवण्याचे प्रयत्न का चालले आहेत, असा प्रश्न् आता सर्वसामान्यांनाही पडू लागला आहे. अनेक नामचिन गुंडांचा खातमा एन्काऊंटरमध्ये एखादा अधिकारी सहज करू शकतो. मग ख्वाजाला नष्ट करण्यात इतके सारे पोलिस अधिकारी आणि कर्मचारी कसे काय गुंतलेले असतील, असा प्रश्न् कोणाला पडला, तर आश्चर्य वाटण्याचे कारण नाही.

प्रफुल्ल भोसले आणि त्यांच्या सहकाऱ्यांच्या अटकेमुळे या प्रश्नंची चर्चा सुरू झाली आहे.

सध्या तर पोलिसांनाच आपले खच्चीकरण चालू आहे, असे वाटत आहे. अशा प्रकारे काळ सोकावणे मुंबईच्या स्वास्थ्याच्या दृष्टीने आणि कायदा-सुव्यवस्थेसाठी चांगले नाही.

 
</text>
</doc>
