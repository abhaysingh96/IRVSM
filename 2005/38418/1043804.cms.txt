<doc>
<docno>1043804.cms.txt</docno>
<text>
 
बहुतांची अंतरे
राज्यसभेच्या अधिकारावर आक्रमण
[ Monday, March 07, 2005  08:00:47 pm]


दोनपेक्षा अधिक अपत्ये असणाऱ्यांना संसदेची निवडणूक लढवण्यास बंदी घालण्यासंबंधातील विधेयक मागे घ्यावे, असे केंदीय आरोग्य खात्यातील अधिकाऱ्यांचे मत असल्याचे (म. टा. 26 फेब्रु.) वाचण्यात आले. वास्तविक अशाप्रकारे सार्वजनिकरीत्या मत प्रदशिर्त करण्याचा त्या अधिकाऱ्याला बिलकूल अधिकार नाही ; कारण सन 1992 पासून राज्यसभेत हे विधेयक प्रलंबित आहे. त्यामुळे राज्यसभेच्या अधिकारावर हे अतिक्रमण म्हटले तर ते वावगे ठरणार नाही. असा आगंतुक सल्ला देण्याचे कोणतेही प्रयोजन नाही. महाराष्ट्रात स्थानिक स्वराज्य संस्थांमध्ये ग्रामपंचायतीपासून महापालिकेपर्यंत ही गोष्ट सर्वमान्य झाली आहे. त्यामुळे या सक्तीचा काही उपयोग होणार नाही, हा जावईशोध लावण्याचे या अधिकाऱ्याला काहीच कारण नाही. केंदीय आरोग्य खात्याची भाटगिरी या अधिकाऱ्याने का करावी ?

लोकसंख्यावाढीचा एवढा आगडोंब उसळला आहे की, त्यामुळे शासनाच्या कोणत्याही योजनेचे फलित दृश्य स्वरूपात दिसून येत नाही. चीनने एकच अपत्याचा कायदा करून लोकसंख्यावाढ काबूत आणण्याचा प्रयत्न चालविला आहे. 2050 साली भारताची लोकसंख्या चीनपुढे जाईल. त्यावेळी वेळ निघून गेलेली असेल व पश्चात्तापाचाही काही उपयोग होणार नाही. 1992 पासूनच हे विधेयक राज्यसभेत प्रलंबित आहे. त्यावरूनच शासन किती गंभीर आहे, हे दिसून येते. ' रात्र वैऱ्याची आहे, सावध हो ', असे म्हणण्याची वेळ आली आहे. अन्यथा ही मानव जातीची मृत्युघंटा ठरल्याशिवाय राहणार नाही.

अॅड. बाळकृष्ण कवठेकर, पुणे.

 
</text>
</doc>
