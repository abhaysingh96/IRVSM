<doc>
<docno>1043855.cms.txt</docno>
<text>
 
महामुंबई
महिलांसाठी खुले जेल
[ Monday, March 07, 2005  08:58:06 pm]


म. टा. प्रतिनिधी

मुंबई : राज्यात विविध गुन्ह्यांखाली सुमारे 350 महिला जन्मठेप भोगत असून अशा महिला कैद्यांसाठी सांगली जिल्ह्यातील आटपाडी येथे खुली वसाहत स्थापण्याचा निर्णय राज्य सरकारने घेतला आहे. शांतारामबापूंच्या ' दो आँखे बारा हाथ ' चित्रपटात जो खुला जेल होता त्याचीही प्रेरणा आटपाडीतलीच होती हे विशेष!

आटपाडीत पुरुष कैद्यांसाठी ' स्वतंत्रपूर ' ही खुली वसाहत आहे. याच धतीर्वर तिथे महिला कैद्यांसाठी बुधवारपासून खुले जेल म्हणजेच खुली वसाहत स्थापन होत आहे.

या खुल्या जेलमध्ये महिला कैद्यांना आपल्या कुटुंबियांसोबत राहण्याची मुभा दिली जाणार असून त्यांना उपजीविकेसाठी आवडीनुसार रोजगार उपलब्ध करुन दिला जाणार आहे. या महिला कैद्यांनी शाम्पू अथवा अन्य वस्तूंचे उत्पादन केल्यास त्यास बाजारपेठ उपलब्ध करून देण्यात येणार आहे. यामुळे सुटकेनंतर या महिला स्वत:च्या पायावर उभ्या राहू शकतीत.

राज्यात विविध जेलमध्ये सध्या 1280 महिला विविध गुन्ह्यांसाठी शिक्षा भोगत आहेत. यापैकी सुमारे 350 महिला या जन्मठेपेची शिक्षा भोगत आहेत. या महिला कैद्यांच्या पुनर्वसनासाठी देशात हे पहिलेच खुले जेल स्थापन होत आहे. याबाबतची अधिकृत घोषणा येत्या दोन-तीन दिवसांत अपेक्षित आहे. महिला कैद्यांच्या सुरक्षेचा प्रश्ान् असल्याने प्रथम आटपाडी येथे हा प्रयोग केला जाणार आहे. अन्य जेलमध्ये सुरक्षेचा प्रश्ान् सुटल्यावर ही खुली वसाहत स्थापली जाईल, असे सांगण्यात आले.

 
</text>
</doc>
