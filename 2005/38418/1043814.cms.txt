<doc>
<docno>1043814.cms.txt</docno>
<text>
 
लेख: जाता जाता
दोषी पालक!
[ Monday, March 07, 2005  08:08:13 pm]


' काय हा तरुण पिढीला त्रास! ' चकोरीने म. टा.चं पहिलं पान जेमतेम चाळून हळहळ व्यक्त केली.

आई आपल्याबद्दल काहीतरी बोलते आहे हे लक्षात आल्यामुळे दोन्ही ज्युनियर्सनी एकाचवेळी म. टा. ताब्यात घेण्यासाठी हात पुढे केले.

कन्येने यश मिळवलं आणि तिने पेपर वाचायला सुरुवात केली.

' मॉम, कशाबद्दल बोलते आहेस तू! ' काही क्षणांतच दोघांनी एका स्वरात विचारलं.

' तुम्हाला अभिजीतच्या बातम्या वाचण्यात आणि चर्चा करण्यात जास्त रस. बाकीच्या ऑप्शनला टाकता! ' चकोरीने पेपर मुलीकडून घेत इतर पेपरफुटी, पेपर उशिरा मिळणं, सीईटी अशी हेडिंग्ज दोघांना दाखवली.

दोघांनी ओझरती नजर टाकली.

' त्यात काय विशेष! ' मुलीने अगदी सहज प्रतिक्रिया दिली.

' तुला त्या आयडॉलपुढे कशाचं काही वाटत नाही. काय रे तुझं मत काय ?' चकोरीने मुलीला टोकलं आणि मुलाकडे बघत वेगळ्या उत्तराची अपेक्षा केली.

मुलाने फक्त खांदे उडवले.

चकोरीने काहीशा निराशेने चकोरकडे पाहिलं.

' आई, हे सगळं किती वर्षं चालू आहे. आम्ही आता त्या एज ग्रुपमध्ये असल्यामुळे तू मन लावून या न्यूज वाचतेस आणि टेन्शन घेतेस. ' मुलाने आईची समजूत काढली.

' काही तरी काय बोलतोस! आपल्या वेळी असं नव्हतं ना हो! ' चकोरीने चकोरकडे बघत आशेने विचारलं.

' अगं कलीयुग आहे, असंच चालणार. आपण सरळ मार्गाने जावं. ' चकोर एकदम फिलॉसॉफिकल बनला.

' आणि आपल्या वेळीही उपद्व्याप करणारे होतेच! कदाचित त्यांच्या बातम्या आल्या नाहीत इतकंच. ' चकोरने तिला समजावलं.

' पण मुलांचं किती नुकसान होतं याचा कोणी विचार करत नाही ?' चकोरीने हा विषय फारच मनाला लावून घेतला आहे असं दिसत होतं.

' मुलांना फार त्रास होतो हे खरं आहे. कोणाच्या तरी हव्यासापायी इतरांना शिक्षा भोगावी लागते यातही शंका नाही. पण ना याची चाड राज्यर्कत्यार्ंना ना इतरांना. ' चकोरने सत्यकथन केलं.

' यातून काहीच मार्ग नाही ?' चकोरीने हताशपणे विचारलं.

' एकेकाला बदडून काढायचं. ' मुलीने तिच्या वयाला साजेसा उपाय सांगितला.

' याने प्रश्न् सुटत नाही. दोष पालकांचा आहे. तू काही लफडी कर पण भरपूर मार्क्स मिळव असंच अप्रत्यक्ष शिक्षण त्याला लहानपणापासून मिळत असतं. अनेक पालकच इकडून तिकडून पैसे मिळवून घरात आणतात. ते मुलांना काय वळण लावणार! ' चकोरने मुळावर घाव घातला.

चकोर

 
</text>
</doc>
