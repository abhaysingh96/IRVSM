<doc>
<docno>1043568.cms.txt</docno>
<text>
 
महाराष्ट्र
'समाजात आत्मविश्वास जागवण्याचं काम मोठं'
[ Monday, March 07, 2005  05:29:49 pm]


टाइम्स टीम

ठाणे : उपेक्षित, दीनदुबळे आणि विकलांग लोकांची सेवा म्हणजे माणसांची मने जोडणारा पूल असून सामाजिक विकासाचा तोच खरा आणि शाश्वत स्वरूपाचा महामार्ग आहे. सुनंदा पटवर्धन यांनी या समाजात आत्मविश्वास जागवण्याचं केलेलं काम श्रेष्ठ दर्जाचं आहे, असे उद्गार महाराष्ट्र विधान परिषदेतील विरोधी पक्ष नेते नितीन गडकरी यांनी जव्हार इथे काढले.

अंत्योदय पुरस्कार प्रदान सोहळ्यात ते बोलत होते. माजी खासदार अॅड. चिंतामण वनगा कार्यक्रमाच्या अध्यक्षस्थानी होते. प्रगती प्रतिष्ठान संस्थेच्या संचालिका सुनंदा पटवर्धन यांना नितीन गडकरी यांच्या हस्ते हा पुरस्कार देण्यात आला. जव्हार इथल्या मूक-बधीर कॉलेजच्या मुख्याध्यापिका प्रमिला कोकड यांनीही सत्कार केला. प्रगती प्रतिष्ठानचे प्रणेते वसंतराव पटवर्धन यांचाही गौरव करण्यात आला. डी.एच. गोखले आणि श्यामला गोखले चॅरिटेबल ट्रस्ट यांनी दिलेल्या देणगीतून अंत्योदय पुरस्काराची सुरुवात झाली. यंदा पुरस्काराचं सहावं वर्ष होतं. श्यामला गोखले, म्हाळगी प्रबोधिनीचे विनय सहस्त्रबुद्धे, रवींद साठे, अरविंद रेगे, राजेश देशमुख, आ. विष्णू सवरा आदी उपस्थित होते.

हा पुरस्कार व सत्कार माझ्या एकट्याचा नाही. हे यश मला साथ देणाऱ्या सर्व सहकाऱ्यांचं आहे. या पुरस्काराचे खरे मानकरी तेच असून तो त्यांचा सन्मान आहे. सर्व कार्यर्कत्यांच्या वतीने हा पुरस्कार स्वीकारत आहे, असे विनम्र उद्गार सुनंदा पटवर्धन यांनी सत्काराला उत्तर देताना काढले.

गोदुताई परुळेकर, ताराबाई मोडक, अनुताई वाघ यांनी सामाजिक कार्य करून जिल्ह्याचा इतिहास घडवला. सुनंदा पटवर्धन यांनीही ठाणे जिल्हा कर्मभूमी मानून दीनदुबळ्यांची सेवा करण्याचे केलेलं काम मोठं आणि त्याच परंपरेतील आहे, असे उद्गार चिंतामण वनगा यांनी काढले.

 
</text>
</doc>
