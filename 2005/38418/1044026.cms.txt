<doc>
<docno>1044026.cms.txt</docno>
<text>
 
महामुंबई
पहिल्या मोटरवुमनची पंचवर्षपूर्ती!
[ Monday, March 07, 2005  11:43:17 pm]


समीर मणियार

मुंबई : ' लोकल चालविताना आता भीती वाटत नाही. महिलांच्या दृष्टीने करिअरच्या या वेगळ्या क्षेत्रात काम करताना काही त्रास असला तरी त्या साऱ्यावर मात करून मी यशस्वी ठरलेय. ' अशा शब्दांत मोटरवुमन सुरेखा शंकर यादव यांनी आपले समाधान व्यक्त केले. आता प्रमोशनवर पॅसेंजर ट्रेनवर ड्रायव्हर म्हणून जावं लागेल, पण सध्यातरी तो विचार मनात नाही, असेही त्यांनी सांगून टाकले.

आशिया खंडात व भारतीय रेल्वेच्या इतिहासात पहिली मोटरवुमन होण्याचा मान मिळविणाऱ्या यादव सध्या मध्य रेल्वेच्या लोकल सेवेत कार्यरत असून, त्यांच्या कारकिदीर्स येत्या 13 एप्रिलला पाच वषेर् पूर्ण होतील. त्यांच्याप्रमाणेच एका महिन्यापूवीर् मुमताज काझी याही मोटरवुमन झाल्या आहेत.

' लहाणपणी रेल्वे ड्रायव्हर बनण्याचं स्वप्न पाहिलं नव्हतं. जे ठरवून झालं नसतं ते सहज घडलं. परमेश्वराच्या कृपेनं संधी मिळाली आणि पदासाठी लागणाऱ्या कसोट्यातून यशस्वी झाले. ' असे त्या म्हणतात. त्या मूळच्या सातारा येथील आहेत. वडील रामचंद भोसले शेतकरी आहेत. कराडच्या गव्हर्नमेंट पॉलिटेक्निकमध्ये इलेक्ट्रिकल इंजिनियरींगमध्ये त्यांनी डिप्लोमा मिळविला. एम्प्लॉयमेंेट न्यूजमध्ये रेल्वे ड्रायव्हर पदासाठी जाहिरात आल्यानंतर त्यांनी अर्ज केला. आणि त्या 14 फेब्रुवारी 1989 मध्ये अस्टिटंट ड्रायव्हर म्हणून कल्याणला रूजू झाल्या. लोणावळा, ईगतपुरी येथे घाट असिस्टंट ड्रायव्हर व नंतर गुडस ट्रेन ड्रायव्हर म्हणून काम करणाऱ्या यादव नंतर लोकल सेवेत दाखल झाल्या.

एका लोकलमध्ये हजारो प्रवासी असल्याने हे काम जबाबदारीचं आणि जोखीमचं आहे. सहा साडेसहा तासांच्या ड्यूटीत लोकलच्या दीड ते दोन फेऱ्या कराव्या लागतात. एकाग्रतेने काम करताना, सिग्नलवर सतत नजर ठेवून, लोकलच्या वेगाची गती ठेवावी लागते. रेल्वे क्रॉसिंग करणाऱ्या व्यक्तींवर लक्ष ठेवावं लागतं. आतापर्यंत त्यांना अनेक पुरस्कार मिळाले. पण सातारच्या मायभूमीत कै. अभयसिंहराजे भोसले व राजमाता सुमित्राराजे भोसले यांच्या हातून झालेल्या सत्काराचे मोल काही औरच आहे. संध्याकाळी मोटरवुमनची ड्यूटी संपल्यावर त्याही सीएसटीला ठाणे लोकल पकडण्यासाठी अन्य मुंबईकरांप्रमाणेच धावतात. कारण घरी अजिंक्य व अजितेश या मुलांच्या शिक्षणाकडेही लक्ष द्यायचं असतं!

 
</text>
</doc>
