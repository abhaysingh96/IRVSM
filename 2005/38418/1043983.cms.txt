<doc>
<docno>1043983.cms.txt</docno>
<text>
 
महाराष्ट्र
पुण्यासाठी झोपडपट्टी पुनर्वसन प्राधिकरण
[ Monday, March 07, 2005  11:16:49 pm]


म. टा. प्रतिनिधी

मुंबई/पुणे : शहरातील झोपडपट्ट्यांच्या पुनर्वसनासाठी ' झोपडपट्टी पुनर्वसन प्राधिकरण ' स्थापन करण्याचे आदेश मुख्यमंत्री विलासराव देशमुख यांनी सोमवारी एका बैठकीत दिले. राज्याचे गृहनिर्माण सचिव एन. रामाराव, आमदार रमेश बागवे, आमदार चंदकांत छाजेड, महापालिका आयुक्त डॉ. नितीन करीर, पालिकेतील गलिच्छ वस्ती निर्मुलन विभाग प्रमुख अनिल गायकवाड हे या बैठकीला उपस्थित होते.

कासेवाडी येथे झालेल्या आगीच्या दुर्घटनेची पाहणी केल्यानंतर झोपडपट्टीवासियांच्या पुनर्वसनावर चर्चा करण्यासाठी मुख्यमंत्र्यांनी बैठक बोलावली होती त्यामध्ये वरील निर्णय घेण्यात आला.

सध्या प्रायोगिक तत्त्वावर कासेवाडी झोपडपट्टीतील जळीत झोपड्यांचे सहा महिन्यांत पुनर्वसन करण्यात येईल. हा प्रयोग यशस्वी झाल्यांनतर टप्प्याटप्प्याने इतर झोपडपट्ट्यांचा विचार करण्यात येईल, असेही या बैठकीत ठरल्याचे करीर यांनी सांगितले.

यासाठी विकास नियंत्रण नियमावलीत स्वतंत्र तरतूद करण्यात येणार असून , 2.5 स्कीमखाली हा प्रकल्प राबवण्यात येणार आहे. तो संपूर्ण वापरण्यासही परवानगी देण्यात आली असून, कमी पडल्यास आवश्यक तेथे वाढवून देण्याची तयारीही राज्य सरकारने दाखवल्याचे करीर म्हणाले.

 
</text>
</doc>
