<doc>
<docno>1043860.cms.txt</docno>
<text>
 
लेख
अगा जे उडलेची नाही!
[ Monday, March 07, 2005  09:05:36 pm]


आठवडाभरापूर्वी मुख्यमंत्री विलासराव देशमुख आणि केंदीय नागरी हवाई मंत्री प्रफुल्ल पटेल विमानातून मुंबईहून नाशिकला येणार होते. अर्थात ते आणि त्यांच्यासारखे पुढारी नाशिकला सहसा हवेतूनच येतात. पण यावेळचा विमानप्रवास नाशिकच्या इतिहासात सुवर्णाक्षरांनी ' गिरवला ' जाणार होता. (' गिरवला ' अशासाठी की याआधी तीनवेळा मुंबईहून विमानसेवा सुरू होण्याचं नशीब नाशिकच्या भाळी लिहिलं गेलं आहे.) तसा गवगवाही अधिकाऱ्यांनी आणि पुढाऱ्यांनी केला होता. प्रत्यक्षात या विमानाबाबत ' अगा जे उडलेची नाही ' असा प्रत्यय आल्याने नाशिक-मुंबई दरम्यानची विमानसेवा ही ' नकटीचं लग्न ' असल्याचं पुन्हा सिद्घ झालं.

अलीकडे मुंबई-पुणे- नाशिक असा ' सुवर्ण त्रिकोन ' तयार करण्याबाबत वारंवार बोललं जातं. त्यात मुंबई आणि पुणे ही दोन्हीही शहरं विकासमार्गावर नाशिकपेक्षा मैलोगणती पुढे आहेत. या दोन्हीही शहरांतल्या विकास-प्रक्रियेत बरीच सुसंगतीही निर्माण झाली आहे. त्याचं एक महत्त्वाचं कारण म्हणजे मुंबई- पुण्यादरम्यान प्रस्थापित झालेले दळण- वळणाचे विविध सशक्त पर्याय. पुण्याप्रमाणेच नाशिक मुंबईशी रेल्वेमार्गाने जोडलेलं असलं, तरी या दोन्ही ठिकाणी उपलब्ध असलेल्या सेवेत मोठं अंतर आहे. रस्तेवाहतुकीच्या प्रगतीतही पुणे मुंबईच्या दिशेने ' एक्सप्रेस वे ' वरून सुसाट निघालेलं असताना नाशिक कसारा घाटात कोसळलेल्या दरडींमधेच अडखळलं आहे. नाशिक-मुंबई दरम्यानची ही परिस्थिती ; तर नाशिक-पुण्याची कथाच निराळी.

नाशिक-मुंबई दरम्यानच्या महामार्गाची स्थिती गेल्या काही वर्षांत गंभीर झाली आहे. मुंबई-पुणे दरम्यानची अवजड वाहतूक नाशिकमागेर् वळविल्यानंतर तर त्याची स्थिती अत्यवस्थच झाली. देशाची आथिर्क राजधानी असलेल्या मुंबईतून गुंतवणुकीचा प्रवाह नाशिकला येण्यात या गोष्टींचा अडसर ठरत आहेत. ही बाब लक्षात आल्याने अलीकडच्या काळात नाशिककरांनी दळणवळणाच्या साधनांच्या सक्षमीकरणाची मागणी विविध स्तरावरून लावून धरण्याचा पवित्रा अंगीकारला आहे. त्याचाच एक भाग म्हणजे नाशिक-मुंबई दरम्यानची विमानसेवा. नाशिकपासून जवळच असलेल्या ओझरला हिंदुस्थान एरोनॉटिक्स लिमिटेडची (एचएएल) धावपट्टी उपलब्ध आहे. एरवी विशिष्ट प्रसंगी तिचा नागरी वापर केला जातो. त्यामुळे याच धावपट्टीवरून नियमित सेवा सुरू व्हावी, असा प्रस्ताव पुढे आला. प्रयत्नांती ' एचएएल ' ने तो मान्यही केला.

या विमानसेवेपुढे मोठी अडचण होती (किंवा आहे) ती तिच्या व्यावसायिक यशस्वीतेची. त्यामुळेच ही विमानसेवा चालविण्यासाठी कोण पुढे येऊन जोखीम पत्करेल असा प्रश्न होता. पण ' एअर डेक्कन ' या कंपनीने तो सोडवला. या कंपनीने त्यांचे 48 आसनक्षमतेचे विमान दररोज या मार्गावर चालविण्याची तयारी दाखवली. त्यासाठी त्यांनी परवानाही मिळवला. तीन आठवड्यापूवीर् नाशिकच्या लोकप्रतिनिधींनी ओझरच्या विमानतळाला भेट देऊन या कामाच्या श्रेयनामावलीत स्वत:साठी जागा करून घेतली.

सुरक्षेच्यादृष्टीने ' एचएएल ' या धावपट्टीचा नागरी वापर करू देण्यास तयार नसल्याचं आधीपासूनच सांगितलं जात होतं. त्यावर 16 पोलिस कर्मचाऱ्यांना खास प्रशिक्षण देण्यात आलं. नाशिक शहरातून प्रवाशांना घेऊन जाण्यासाठी सातपूर, अंबड, नाशिकरोड, बिटको, द्वारका या ठिकाणी वाहनसेवा उपलब्ध करून देण्याची तयारी करण्यात आली. आगाऊ खरेदी केल्यास 500 आणि ऐनवेळी 1500 असा तिकीटदरही जाहीर झाला. दुपारी साडेतीनला मुंबईहून आलेलं विमान चार वाजेपर्यंत परतीच्या प्रवासाला निघणार असंही सांगण्यात आलं. सर्व सज्ज झालं आणि 1 मार्च हा उद्घाटनाचा मुहुर्तही काढण्यात आला.

उद्घाटनाला दोन दिवस उरलेले असताना माशा शिंकायला सुरुवात झाली. यापूवीर्ही या विमानसेवेबद्दल लोकांना तीनदा असाच अनुभव आलेला असताना ' पहिले पाढे पंचावन्न ' च होतील याबाबत लोकांच्या मनात शंका उरली नाही. विमानाच्या वेळेच्या बाबतीतही ओरड सुरू झाली. नाशिककरांसाठी ती सर्वस्वी गैरसोयीची असल्याचं मत लोकप्रतिनिधी आणि उद्योजकीय संघटनांनी मांडलं. एका दिवसांत काम आटोपून नाशिकला परत यायचं तर विमानाची वेळ सकाळीच असली पाहिजे. सध्याच्या वेळेनुसार मुंबईला गेलं तर तेथे मुक्काम करण्यावाचून पर्याय उरणार नाही, अशी रास्त भूमिका पुढे आली. या चर्चेने मग हा विमानप्रवास कसा अव्यावहारिक आहे असं वळण गाठलं. त्यातच दोन्ही उद्घाटकांना वेळ नसल्याने विमानसेवेच्या उत्साहावर पाणी फिरलं. वास्तविक अर्थसंकल्पामुळे पटेल यांना येता येणार नाही, ही बाब आधीच लक्षात घ्यायला पाहिजे होती. मुख्यमंत्र्यांनी तर उपस्थित राहणार असल्याचं पत्र पाठवलं होतं. पण त्यांनाही जमलं नाही. या दोघांची उपस्थिती जनतेच्या सुविधेपेक्षा महत्त्वाची वाटल्याने या विमानसेवेवर पुन्हा एकदा नकारात्मक मोहोर उमटविली गेली. ती पुसून काढण्यासाठी पुन्हा सगळ्यांना प्रयत्न करावे लागणार आहेत. त्यापुढेही ही विमानसेवा भक्कम करण्यासाठी वेगवेगळ्या गोष्टी पदरात पाडून घ्याव्या लागणार आहेत. मात्र, सगळ्यात आधी नाशिक हवाई नकाशावर आलं पाहिजे!

सचिन अहिरराव

 
</text>
</doc>
