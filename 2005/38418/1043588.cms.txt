<doc>
<docno>1043588.cms.txt</docno>
<text>
 
महाराष्ट्र
एलिफंटा बेटावरील तोफांचं अस्तित्व धोक्यात
[ Monday, March 07, 2005  05:37:06 pm]


मुंबई टाइम्स टीम

उरण : ' एलिफंटा ' बेटाच्या दक्षिणेकडील डोंगरावर बसविण्यात आलेल्या ऐतिहासिक तोफेला शंभर वर्षं पूर्ण झाली आहे. राष्ट्रीय संपत्ती असलेल्या एलिफंटा बेटावरील या तोफांकडे दुर्लक्ष होत असल्याची खंत गावकऱ्यांनी व्यक्तकेली आहे.

छत्रपती शिवाजी महाराज यांनी पोर्तुगिजांकडून जिंकलेले घारापुरी बेट 1774 मध्ये इंग्रजांनी काबीज केलं. त्यानंतर ' व्यापारी केंद ' म्हणून गणले जाणारे घारापुरी या बेटावर समुदमागेर् होणाऱ्या व्यापारामुळे शेकडो परदेशी गलबते नांगरून ठेवण्यात येत असत. त्यामुळे इंग्रजांनी बेटाच्या संरक्षणासाठी 1905 मध्ये बेटाच्या दक्षिण डोंगरावरील 153.50 मीटर उंचीवर सुमारे 30 फूट लांबीची तोफ बसवली. त्याचबरोबर सन 1906 मध्ये बेटाच्या पश्चिमेकडील बाजूसही आणखी एक तोफ बसवण्यात आली. दोन्ही तोफांसाठी दारूगोळा ' बराकी ' आणि ' खंदक ' ही खोदण्यात आली होती. मुंबईपर्यंतचा टापू नजरेत पडत असल्याने घारापुरी बेटाच्या उच्चतम ठिकाणी तोफा बसवल्या होत्या. भौगोलिक अभ्यास करून तोफांमुळेच शत्रूच्या आरमार दलाचा पराभव करणं सहज शक्य होत असे. त्यामुळेच 173 वर्षं घारापुरी बेटावर ताबा ठेवणं इंग्रजांना शक्य झाल्याची नोंद इतिहासात आढळते.

या तोफांपैकी दक्षिण डोंगरावरील तोफेला यंदा 100 वर्षं पूर्ण झाली आहेत. शंभरीनंतरही या तोफा बेटावरील घडामोडींना साथ देत साक्षीदार बनत आहेत. पण या तोफांचे अवशेष नामशेष होत आहेत. तोफेखालील भुयारे व बराकी ही गुरा-ढोरांचं वसतिस्थान ठरू लागली आहेत. बेटावर येणारी प्रेमीयुगुलेही याचा पुरेपूर फायदा घेत असल्याचं दिसून येतं. संरक्षण खात्याच्या अखत्यारितील दोन्ही तोफा व परिसर दुर्लक्षित राहिल्यामुळे भविष्यात घारापुरी बेटावरील ऐतिहासिक ठेवा नामशेष होण्याची भीती गावकऱ्यांनी व्यक्त केली आहे.

 
</text>
</doc>
