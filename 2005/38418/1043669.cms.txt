<doc>
<docno>1043669.cms.txt</docno>
<text>
 
महाराष्ट्र
... तर वर्गसंघर्षाचा धोका'
[ Monday, March 07, 2005  06:29:25 pm]


म. टा. वृत्तसेवा

सांगली : शेतकऱ्यांकडे दुर्लक्ष करणाऱ्या सदोष अर्थव्यवस्थेमुळे एका ठराविक वर्गाकडेच संपत्तीचा ओघ सुरू असून नजीकच्या काळात त्यामुळे वर्गसंघर्ष होऊ शकतो, असा इशारा माजी पंतप्रधान एच.डी. देवेगौडा यांनी रविवारी येथील कार्यक्रमात दिला.

येथील कुपवाड अर्बन को-ऑप. बॅकेच्या नूतन इमारतीचे उद्घाटन केल्यानंतर ते बोलत होते. अध्यक्षस्थानी माजी कृषी राज्यमंत्री दादा जाधवराव होते.

शेतीव्यतिरिक्त अन्य व्यवसायिकच देशाला बुडवीत आहेत. कष्टाळू व प्रामाणिक शेतकऱ्यांकडे दुर्लक्ष होत आहे, त्यामुळेच ठिकठिकाणी शेतकऱ्यांच्या आत्महत्या सुरू आहेत, असे सांगून देवेगौडा यांनी, अन्य क्षेत्रांना सवलती देणारे सरकार शेतकऱ्यांना कमीतकमी व्याज दराने कर्ज का उपलबध करून देत नाही ? असा सवाल केला. अर्थव्यवस्थेतील दोषांमुळेच ठराविक गटांकडे संपत्तीचा ओघ सुरू आहे. देशातील संपत्ती काही ठराविक मंडळीच लुटत आहेत, म्हणूनच धर्म, जात या आधारावर यापुढे संघर्ष होणार नाही तर गरीब विरुध्द श्रीमंत असा संघर्ष अटळ दिसतो.

कर्नाटकात रोजगारसंंधींची कमतरता आहे म्हणून लोक इकडे कामास येतात, अशी कबुलीही देवेगौडांनी दिली! या कन्नड भाषिकांबाबत कोणताही भेदभाव न करता आपण सर्वच ' भारतमातेचे पुत्र ' आहोत असे सर्वांनी समजावे असे त्यांनी सांगितले.

बँकेचे संस्थापक आमदार शरद पाटील यांनी कार्यक्रमाच्या प्रमुख पाहुण्यांचा सत्कार केला. सांगली अर्बन बँकेचे अध्यक्ष बापूसाहेब पुजारी, माजी आमदार व सवोर्दय सहकारी साखर कारखान्याचे अध्यक्ष व्यंकाप्पा पत्की, जनता दलाचे प्रदेशाध्यक्ष श्रीपतराव शिंदे यांचीही भाषणे याप्रसंगी झाली.

 
</text>
</doc>
