<doc>
<docno>1043912.cms.txt</docno>
<text>
 
क्रीडा
पाक क्रिकेटपटूंना पत्रकारांशी बोलण्यास मनाई
[ Monday, March 07, 2005  10:03:29 pm]


कराची : भारताबरोबर मालिका खेळण्यास आलेल्या पाकिस्तानी क्रिकेटपटूंना पत्रकारांशी बातचीत करण्यास मनाई करण्यात आली आहे. पाक क्रिकेट संघ व्यवस्थापनाने हा बंदीचा निर्णय घेतला असून खेळाडूंना भारतीय प्रसिध्दीमाध्यमांपासून अंतर राखण्याचा सल्ला दिला आहे.

पत्रकारांपासून चार हात दूर राहा, जेणेकरून तुम्ही खेळावर लक्ष केंदीत करू शकाल असा सल्ला पाक क्रिकेटपटूंना देण्यात आला आहे. मोहाली कसोटी मंगळवारपासून सुरू होत आहे. धरमशाला येथे अध्यक्षीय संघाबरोबरच्या सामन्यात सुमारे 70 ते 80 पत्रकार पाक क्रिकेटपटूंशी बातचीत करण्यात गंुतले होते. या अनुभवामुळे आम्ही बोध घेतला असून हा खबरदारीचा उपाय योजला आहे असे सांगून पाक संघाचे व्यवस्थापक सलीम अल्ताफ द न्यूजशी बोलताना म्हणाले, पत्रकारांच्या ससेमिऱ्यामुळे खेळाडंूना पहिल्या कसोटीआधी खेळावर लक्ष केंदीत करणे कठीण जाईल असे आम्हाला उमगले. आमच्या परवानगीशिवाय खेळाडूंनी पत्रकारांशी बोलू नये असे बंधन मोहाली कसोटीदरम्यान खेळाडूंवर घालण्यात आले आहे पण यातील गमतीचा भाग म्हणजे पाक कर्णधार इंझमाम उल हकसह पाकच्या खेळाडूंनी भारतीय प्रसारमाध्यमांशी बातचीत करण्याबाबत करार केले आहेत.

 
</text>
</doc>
