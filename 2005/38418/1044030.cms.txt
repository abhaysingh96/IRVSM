<doc>
<docno>1044030.cms.txt</docno>
<text>
 
महामुंबई
युनियनबाजीच्या राजकारणात गवळीची 'ठिणगी'
[ Monday, March 07, 2005  11:45:36 pm]


संजय सावंत

मुंबई : मुंबई अग्निशमन दलातील 400 कर्मचाऱ्यांनी मान्यताप्राप्त शिवसेना युनियनशी काडीमोड घेत ' डॅडीं ' च्या कृपाछत्राचा आसरा घेतल्याने खळबळ उडाली आहे. अरुण गवळींच्या या ठिणगीने शिवसेनाप्रणित संघटनेची अवस्था बिकट झाली असून त्यामुळे अग्निशमनदलातच आग भडकण्याची शक्यता आहे!

गेल्या 35 वर्षांपासून सेनेची ' मुंबई अग्निशमन दल लढाऊ कामगार संघटना ' कार्यरत आहे. सुरूवातीच्या काळात वामनराव महाडिक यांच्या करारी नेतृत्वाखाली संघटनेने पाय रोवले. सध्या शरद राव यांची बॉम्बे फायर सव्हिर्सेेस युनियन आणि सेनेची युनियन अशा दोन प्रमुख संघटना आहेत. मध्यंतरी आंदोलनात भाग घेतल्याने अनेक कर्मचाऱ्यांवर कारवाई झाली होती व ते प्रकरण औद्योगिक न्यायालयात प्रलंबित आहे. याशिवाय रजा रद्द करणे, युनिफॉर्मचा वाद, ओव्हरटाइम वेळेवर न मिळणे , 17 वषेर् होऊनही बढती नाही, अशा अनेक गोष्टींवरून कर्मचाऱ्यांत असंतोष आहे. मानसिक दबावाखाली काम करावे लागत असल्याने अनेक कर्मचाऱ्यांनी सेनेच्या युनियनचे राजीनामे दिले असल्याचेही सांगण्यात येते.

या प्रश्नंची सोडवणूक होत नसल्याने डिसेंबर महिन्यात शिवसेनेचे कार्याध्यक्ष उद्धव ठाकरे यांच्याकडेही संघटनेने तक्रार केली होती. पण त्यानंतरही प्रश्ान् न सुटल्याने सुमारे 356 यंत्रचालक आणि इतर कर्मचाऱ्यांनी थेट दगडी चाळ गाठून डॅडींचा आश्रय घेतला. आश्चर्याची बाब म्हणजे त्यानंतर वर्षानुवषेर् प्रलंबित असलेले प्रश्ान्ही सुटण्यास प्रारंभ झाला. सेनेच्या नगरसेविका श्रद्धा जाधव यांच्याशिवाय कोणाही नगरसेवकाने आमच्यासाठी आवाज उठविला नाही, असे अनेक ड्रायव्हरांनी सांगितले.

अखिल भारतीय सेनेचे अध्यक्ष अरूण गवळी यांनी याबाबत बोलताना, आपल्याकडे येणाऱ्या प्रत्येकाला न्यायच मिळतो, असे सांगितले. आपण कोणाकडेही जात नाही, चाळीत लोकांना आशेचा किरण दिसतो. सेना युनियन कर्मचाऱ्यांवर अन्यायच करीत होती. युनियनचे नेते आलिशान गाड्यांतून फिरतात, कामगारांसाठी मात्र त्यांच्याकडे वेळ नाही, अशी टीका करताना, कामगारांवरील अन्याय दूर करण्यासाठीच आपण या क्षेत्रात उतरल्याचे म्हटले.

सेनाप्रणित संघटनेचे सरचिटणीस आणि महापौर दत्ता दळवी यांनी मात्र, संघटनेवरील आरोप अमान्य करीत, अग्निशमन दलातील कर्मचाऱ्यांची सर्वात जास्त गाऱ्हाणी-समस्या सेना युनियनने सोडविल्याचा दावा केला.

 
</text>
</doc>
