<doc>
<docno>1043914.cms.txt</docno>
<text>
 
क्रीडा
... और जंग शुरू
[ Monday, March 07, 2005  10:04:25 pm]


वृत्तसंस्था

मोहाली : भारत व पाकिस्तान यांच्यामधील पहिल्या क्रिकेट कसोटीला मंगळवारपासून येथे सुरूवात होत असून सौरव गांगुलीने सोमवारी आपला बारा जणांचा संघ जाहीर करताना युवराजसिंग तसेच आशिष नेहरा यांना वगळले. मात्र इंझमाम उल हकने आपले पत्ते ओपन करण्याचे टाळताना पहिल्या दिवशी सकाळीच अंतिम संघ जाहीर करण्यात येईल, असे जाहीर केले.

वीरेंदर सेहवाग, गौतम गंभीर, राहुल दविड, सचिन तेंडुलकर, सौरव गांगुली व व्ही.व्ही.एस.लक्ष्मण असे सहा फलंदाज आणि यष्टीरक्षक दिनेश कातिर्क या सात जणांचा समावेश निश्चित आहे. तसेच झहीर खान व इरफान पठाण ही जलदगती गोलंदाजांची जोडी मोहालीची हिरवीगार खेळपट्टी पाहून उतरवली जाईल. लेगस्पिनर अनिल कुंबळेचाही समावेश जवळपास होणार असल्यामुळे अकराव्या स्थानासाठी हरभजनसिंग व लक्ष्मीपती बालाजी यांच्यामध्ये चुरस असेल.

मोहालीच्या खेळपट्टीवर शेवटची नजर टाकल्यानंतर अंतिम संघ जाहीर करण्यात येईल, असे सांगणाऱ्या इंझमामने नाणेफेकीचा कौल निर्णायक ठरेल, असे सांगितले.

गतवर्षी पाकिस्तानात जाऊन सौरव गांगुलीच्या संघाने बाजी मारली होती. गांगुलीच्या संघाचा आलेख उंचावत असताना इंझमामच्या संघाची कामगिरी मात्र घसरत चालल्यामुळे मायदेशात त्याला जोरदार टीकेला सामोरे जावे लागले आहे. ऑस्ट्रेलियन दौऱ्यात धुव्वा उडाल्यानंतर भारतातही इंझमामच्या संघाची डाळ शिजली जाणार नाही, असे पाकिस्तानचे माजी खेळाडू सांगत आहेत. या सर्व पार्श्वभूमीवर भारताचे पारडे जड असून इंझमाम व त्याच्या सहकाऱ्यांना चांगली कामगिरी करण्यासाठी आपले सर्वस्व पणाला लावावे लागेल.

गांगुलीच्या संघाने मिळवलेल्या यशामुळे भारताला प्रथमच पाकिस्तानमध्ये यशाची चव चाखता आली. आताही मायदेशात खेळताना भारतीय संघ अशीच कामगिरी करेल, अशी अपेक्षा आहे. सौरव गांगुली, सचिन तेंडुलकर, इरफान पठाण, लक्ष्मीपती बालाजी व आशिष नेहरा या खेळाडूंना गेले काही महिने दुखापतींचा फटका बसला होता. आता हे सर्वजण सावरले असल्यामुळे भारताला सर्वशक्तीनिशी पारंपारिक प्रतिर्स्पध्यांशी दोन हात करता येतील.

भारतीय खेळाडूंचा आत्मविश्वास उंचावला असताना पाकिस्तानी खेळाडू मात्र फॉर्म मिळवण्यासाठी धडपडत आहेत. ऑस्ट्रेलियातील दौऱ्यात पाकिस्तानचे युवा खेळाडू खूप काही शिकतील, असे वाटत होते. मात्र हा प्रयत्न सफल तर झाला नाही, शिवाय बलाढ्य ऑस्ट्रेलियाकडून सपाटून मार खाल्ल्यामुळे त्यांच्या आत्मविश्वासावरही परिणाम झाला आहे.

जलदगती गोलंदाज शोएब अख्तरचीही मोठी उणीव पाकिस्तानला जाणवेल. दुखापतीमुळे या दौऱ्यामधून माघार घेणारा शोएब तिसऱ्या कसोटीपासून पाकिस्तानसाठी उपलब्ध होऊ शकेल, असे वृत्त असले तरी अजून याबाबत अंतिम निर्णय व्हायचा बाकी आहे.

मोहालीची खेळपट्टीवर सध्या हिरवीगार असून शेवटच्या क्षणी त्याच्यावरील गवत काढण्यात येईल का, याबद्दल अद्याप काहीच सांगता येत नाही. खेळपट्टीवर गवत ठेवल्यास ती जलदगती गोलंदाजांना साथ देण्याची शक्यता आहे आणि म्हणूनच भारताने आपल्या संघात तीन जलदगती गोलंदाज ठेवण्याचा पर्याय खुला ठेवला आहे. झहीर खान व इरफान पठाण यांचा समावेश निश्चित असताना या दोघांच्या साथीला लक्ष्मीपती बालाजी येईल की नाही, याचा निर्णय खेळपट्टी बघून घेण्यात येईल.

 
</text>
</doc>
