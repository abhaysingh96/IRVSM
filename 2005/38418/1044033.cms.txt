<doc>
<docno>1044033.cms.txt</docno>
<text>
 
महामुंबई
युनूसप्रकरणी आणखी काही अधिकाऱ्यांमागे ससेमिरा
[ Monday, March 07, 2005  11:46:14 pm]


म. टा. प्रतिनिधी

मुंबई : घाटकोपर बॉम्बस्फोटातील आरोपी ख्वाजा युनूसच्या संशयास्पदरित्या गायब होण्याप्रकरणी शनिवारी गुन्हे शाखेच्या चार अधिकाऱ्यांना अटक झाल्यानंतर आता आणखी काही अधिकाऱ्यांच्या मागे राज्य गुन्हे अन्वेषण विभागाचा (सीआयडी) ससेमिरा लागल्याचे समजते. सोमवारी सीआयडीने याप्रकरणी आणखी चार अधिकाऱ्यांची चौकशी केली.

ख्वाजा युनुसला औरंगाबादला तपासासाठी दीड वर्षांपूवीर् नगरमार्गे नेण्यात येत असताना पोलिसांच्या जिपला पारनेर सुपे घाटात अपघात झाला. त्यावेळी संधी साधून ख्वाजाने पलायन केले असे पोलिसांचे म्हणणे आहे. तर पोलिस कोठडीत बेदम मारल्याने त्याचा मृत्यू झाला असे या खटल्यातील सहआरोपींचे म्हणणे आहे. याप्रकरणी ख्वाजाला तपासासाठी घेऊन जाणारे पोलिस उपनिरीक्षक सचिन वाझे आणि तीन पोलिस शिपाई यांना याआधीच अटक करण्यात आली होती. या चौघांच्या चौकशीत ख्वाजाच्या हत्येबाबतचे पुरावे तपासअधिकाऱ्यांना न मिळाल्याने वाझेसह इतर पोलिस शिपायांची मोक्का कोर्टाने जामिनावर सुटका केली होती. त्यानंतर बॉम्बस्फोटातील आरोपी डॉ. मतिन याने घाटकोपर युनिटच्या अधिकाऱ्यांनी ख्वाजाला मारहाण केल्याचा आरोप केल्यानंतर मोक्का कोर्टाने आरोपीच्या म्हणण्याप्रमाणे गुन्हा नोंदविण्याचा आदेश सीआयडीला दिला. त्यानुसार सीआयडीने गुन्हा नोंदवून शनिवारी भोसले यांच्यासह पोलिस निरीक्षक राजाराम व्हनमाने, सहायक पोलिस निरीक्षक हेमंत देसाई आणि पोलिस उपनिरीक्षक अशोक खोत यांना अटक केली. सोमवारी सीआयडीने सहायक पोलिस निरीक्षक अंबादास पोटे, पोलिस निरीक्षक अरूण बोरुडे तसेच पोलिस उप निरीक्षक गोरे आणि थोरात यांनाही चौकशीसाठी बोलावले. याप्रकरणात सीआयडी आणखी काही अधिकाऱ्यांना अटक करणार असल्याचे समजते.

गुन्हे शाखेत उल्लेखनीय कामगिरी करणाऱ्या प्रफुल्ल भोसले यांना अटक झाल्याने पोलिस दलात नाराजीचा आहे. स्वत:च्या जिवाची वा कुटुंबियांचीही पर्वा न करता काम करताना असे फळ मिळणार असेल तर पोलिस ठाण्यात बदली करून दिवस काढण्याचा मार्ग आम्हाला पत्करावा लागेल, अशी प्रतिक्रिया गुन्हे शाखेतील अधिकाऱ्यांकडून व्यक्त होत आहे. यासंदर्भात कोकण रेंजचे विशेष पोलिस महानिरीक्षक डॉ. सत्यपाल सिंह म्हणाले की, अशाप्रकारे या अधिकाऱ्यांना अटक होणे ही पोलिसांचे मनोधैर्य खच्ची करणारी अत्यंत दुदैर्वी घटना आहे.

राष्ट्रपती पदक विजेते प्रफुल्ल भोसले...

दलामधील आतापर्यंतची कामगिरी वादातीत असणाऱ्या भोसले यांनी विज्ञान शाखेतून पदव्युत्तर शिक्षण घेतले आहे. त्यांना आतापर्यंत एका शौर्यपदकासह दोन राष्ट्रपती पदके मिळाली आहेत. याशिवाय पोलिस महासंचालक बोधचिन्ह आणि दीपक जोग ट्रॉफीही मिळाली आहे. भोसले यांनी कमांडोंचे खास प्रशिक्षण घेतले आहे. अलीकडेच झालेल्या लोकसभा आणि विधानसभा निवडणुकांमध्ये गुन्हेगारांवर खास नजर ठेवण्याची जबाबदारी भोसले यांच्या पथकावर होती. 1992 मध्ये विक्रोळीत भोसले यांच्या पथकाशी झालेल्या चकमकीत तीन खलिस्तानी अतिरेकी ठार झाले होते. अतिरेक्यांच्या गोळीबारात यावेळी पोलिस उप निरीक्षक राजू जाधव हेदेखील ठार झाले होते. खबऱ्यांचे अतिशय चांगल्या पद्धतीने जाळे विणणाऱ्या भोसले यांनी डिसेंबर महिन्यात घडलेल्या विषारी दारूकांडातील 17 आरोपींना अटक केली होती. दोन आठवड्यांपूवीर्च पंतनगर येथे झालेल्या वृद्धेच्या हत्याप्रकरणी भोसले यांच्या पथकाने 24 तासांच्या आत आरोपींना अटक केली होती. अंमली पदार्थांची तस्करी करणाऱ्या तसेच बनावट नोटा बाजारपेठेत पसरविणाऱ्या अनेक टोळ्या भोसले यांनी आतापर्यंत उद्धवस्त केल्या आहेत.

 
</text>
</doc>
