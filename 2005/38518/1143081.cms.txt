<doc>
<docno>1143081.cms.txt</docno>
<text>
 
महाराष्ट्र
'कोळसा झोनमधील गावांचे प्राध्यान्याने पुनर्वसन करा'
[ Wednesday, June 15, 2005  07:04:29 pm]


नागपूर : कोळसा खाण झोनमध्ये येणाऱ्या गावांचे प्राधान्याने पुनर्वसन करण्याच्या सूचना मुख्यमंत्री विलासराव देशमुख यांनी दिल्या आहेत. कोळसा खाण मजुरांच्या समस्या समजून घेण्यासाठी खाण मजूर संघटनांचे पदाधिकारी, कोळसा व्यवस्थापनातील संबंधित अधिकारी आणि प्रशासनातील वरिष्ठ अधिकाऱ्यांच्या संयुक्त बैठकीत हा निर्णय घेण्यात आला.

कोळसा खाणींमुळे प्रभावित गावांच्या पुनर्वसनाची समस्या अन्य गावांच्या पुनर्वसनापेक्षा गंभीर आहे, त्यामुळे या कामाला प्राधान्य देण्याचा निर्णय घेण्यात आला आहे. खाणीसाठी ज्या शेतकऱ्यांच्या जमिनी संपादित करण्यात आल्या त्यांना रास्त मोबदला तातडीने देण्यात यावा. कोलफिल्डचा मोबदला खासगी कंपन्यांपेक्षा कमी असू नये, अशा सूचनाही त्यांनी दिल्या. कोळसा व्यवस्थापन आणि कामगार ही समस्या फक्त कोलफिल्डपुरती मर्यादित नाही. कारण त्याच्याशी पोलिस, महसूल यांचाही प्रत्यक्ष अप्रत्यक्षपणे संबंध आहे. तेव्हा हे प्रकरण ताणून धरण्याऐवजी सामोपचाराने तोडगा काढून संप सोडवावा, असे आवाहनही देशमुख यांनी केले.

यापुढे नव्या खाणींच्या प्रस्तावात गावच्या पुनर्वसनाचे पॅकेज असल्याशिवाय कोळसा व्यवस्थापनाच्या नव्या खाणींना परवानगी देण्यात येऊ नये, तसेच संपादित जमिनीचा शेतकऱ्यांना एकरकमी मोबदला देण्यात यावा, अशा सूचनाही मुख्यमंत्र्यांनी बैठकीत दिल्या.

तर तांत्रिक प्रशिक्षण घेतलेल्या शेतकऱ्यांच्या मुलांना कोलफिल्डने पूर्ववत कामावर ठेवावे, असे पालकमंत्री सतीश चतुवेर्दी यांनी सांगितले. राष्ट्रीय कोयला खदान मजूर संघाचे सरचिटणीस एस. क्यू. जमा यांनी कामगारांच्या मागण्यांबाबत मुख्यमंत्र्यांना माहिती दिली.

 
</text>
</doc>
