<doc>
<docno>1142340.cms.txt</docno>
<text>
 
महामुंबई
आबांनी फोडले स्टिंग ऑपरेशनचे बिंग!
[ Wednesday, June 15, 2005  12:08:08 am]


म. टा. विशेष प्रतिनिधी

मुंबई : साक्षात राज्याचे उपमुख्यमंत्री आर. आर. पाटील हेच जणू महिलेशी लगट करीत आहेत, असे भासवणारे फोटो छापण्यासाठी एका इंग्रजी सायंदैनिकाने रचलेले 'स्टिंग ऑपरेशन' आर. आर. यांच्या प्रसंगावधानामुळे ते रचणाऱ्यांवरच उलटले आणि बारबाला असल्याच्या बहाण्याने लगटणारी महिला वार्ताहर आणि चोरून फोटो घेणारा फोटोग्राफर गजाआड गेले.

सकाळचा दहाचा सुमार. उपमुख्यमंत्री निवासस्थानी लोकांना भेटण्यासाठी तळमजल्याच्या हॉलमध्ये आले तेव्हा तौबा गदीर्. या गदीर्त एक महिला अगदी त्यांच्या जवळ गेली, इतकी जवळ गेली की गृहमंत्री एकदम अस्वस्थ झाले आणि 'ताई थोडं लांब व्हा, इतक्या जवळ कशाला येता, काय काम आहे तुमचे' असे विचारून स्वत:च मागे सरले. तरी त्या महिलेचा पुन्हा त्यांना खेटण्याचा प्रयत्न. आर. आर. पुन्हा मागे.

' मी बारबाला आहे. तुम्ही डान्स बार बंद केले, तर आम्ही कसे जगायचे,' असा तिचा सवाल. 'आम्ही तुमच्याही पुनर्वसनाचा विचार करीत आहोत आणि अद्याप बार बंद झालेले नाहीत,' असे ते तिला सांगत असतानाच एका कोपऱ्यातून एक फोटोग्राफर आपले फोटो काढत असल्याचे त्यांच्या लक्षात आले आणि आर. आर. यांनी लगेच त्या फोटोग्राफरला बोलावून कोणाचे फोटो काढतो आहेस, अशी विचारणा केली.

' एका सायंदैनिकासाठी तुमच्या वेगवेगळ्या पोझेस हव्या असल्याने तुमचे फोटो घेतोय,' असे त्याने सांगितले. 'बघू दे फोटो,' असे विचारल्यावर त्याने नाईलाजाने फोटो दाखवायला सुरुवात केली आणि आर. आर. यांचा पारा चढला. कारण, ही महिला गृहमंत्र्यांच्या घरात कशी शिरली, गृहमंत्र्यांपर्यंत कशी गेली, कशी खेटून उभी राहिली, याचेच सगळे फोटो. तेही तो फोटोग्राफर एकएक डिलिट करायला लागला.

आर. आर. यांनी ताबडतोब त्याचा कॅमेरा ताब्यात घेऊन 'तुम्हा दोघांचा संबंध काय,' असे विचारता त्या महिलेने आपण बारबाला असल्याचा ठेका कायम ठेवला आणि फोटोग्राफरने तिची ओळख नाकारली. गृहमंत्र्यांनी या दोघांना ताब्यात घेऊन पोलिस स्टेशनवर चौकशी करा, असा आदेश पोलिसांना दिला. पोलिस ठाण्यातही त्यांनी तीच रेकॉर्ड वाजवली.

पोलिसांना काय करावे कळेना. त्यांनी पुन्हा उपमुख्यमंत्र्यांना फोन केला. तेव्हा आर. आर. म्हणाले, त्या दोघांचे मोबाईल ताब्यात घ्या आणि त्यांनी एकमेकांना फोन केलेत का, हे चेक करा.' पोलिसांनी मोबाइल ताब्यात घेऊन फोटोग्राफरच्या डायल्ड नंबरांमधला पहिलाच नंबर डायल केला, तेव्हा तो त्या तथाकथित बारबालेच्या पर्समध्ये वाजू लागला. तिच्या मोबाइलवरून तोच प्रयोग केला तेव्हा फोटोग्राफरच्या फोनची रिंग वाजू लागली आणि इथेच स्टिंग ऑपरेशनचे बिंग फुटले.

ते दोघेही घडाघडा बोलायला लागले. या तथाकथित बारबालेने आपले खरे नाव आणि आपल्या सायंदैनिकाचे नाव सांगितले. संपादकांनी सांगितले म्हणून आपण हे स्टिंग ऑपरेशन केले, अशी कबुली उभयतांनी दिल्याचे समजते. पोलिसांनी या दोघांबरोबरच या सायंदैनिकाच्या शहर संपादकांवरही विविध गुन्हे नोंदवले आहेत.

 
</text>
</doc>
