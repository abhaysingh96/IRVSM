<doc>
<docno>1135196.cms.txt</docno>
<text>
 
महाराष्ट्र
गोविंद काळेचा अटकपूर्व जामीन अर्ज फेटाळला
[ Tuesday, June 07, 2005  11:47:08 pm]


नाशिक (म. टा. प्रतिनिधी) : फ्रेंच पॉलिशच्या धंद्याच्या बुरख्याआडून दारूचा अवैध धंदा करण्याचा आरोप असलेल्या गोविंद काळे याचा अटकपूर्व जामीन अर्ज न्यायालयाने फेटाळला आहे.त्र्यंबकेश्वर तालुक्यातील खंबाळे येथे दोघांचा विषारी दारू प्यायल्याने मृत्यु झाला होता. ही दारू काळे याच्या दुकानातून विकण्यात आल्याचे निष्पन्न झाल्यावर पोलिसांनी त्याच्यावर सदोष मनुष्यवधाचा गुन्हा दाखल केला. मात्र, काळेला पोलिस कारवाईची खबर लागल्याने तो फरार झाला.

त्याच्या शोधासाठी पोलिसांनी पथके निर्माण केली आहेत. फरार काळे याने जिल्हा सत्र न्यायालयात अटकपूर्व जामिनासाठी अर्ज केला होता. या अर्जाची सुनावणी न्या. संजीव लाटकर यांच्यासमोर झाली. त्यावेळी सरकारी वकील वसंतराव पेखळे यांनी गोविंद काळेवर फ्रेंच पॉलिश प्रकरणी आणखी एक गुन्हा दाखल असून त्याच्या दुकानात आणि गोदामात अनेक आक्षेपार्ह वस्तु सापडल्याचे न्यायालयाच्या निदर्शनास आणून दिले. त्यामुळे न्या. लाटकर यांनी काळेचा अर्ज फेटाळून लावला.

 
</text>
</doc>
