<doc>
<docno>1135124.cms.txt</docno>
<text>
 
अग्रलेख
बदलती गुणवत्ता
[ Tuesday, June 07, 2005  09:33:12 pm]


पावसाळा आणि बारावीचे निकाल हे साधारण एकाच वेळी येतात. तरीही त्यांचे अपरुप वाटत राहते. बारावीच्या निकालाच्या यादीत गुणवत्ता यादीबद्दल जसे कुतूहल असते, तसेच एकंदर किती टक्के विद्याथीर् उत्तीर्ण झाले याबद्दलही. पण या निकालांचे महत्त्व यापलीकडे असते. विद्यार्थ्यांच्या पुढल्या प्रवासाची दिशा ठरविणारा हा निकाल असतो. अर्थात विज्ञान विषयाबाबत असे म्हणणे कठीण आहे; कारण बारावीच्या परीक्षेत मिळालेल्या गुणांपेक्षा सीईटीमध्ये मिळवलेल्या गुणांच्या आधारे विद्यार्थ्याचा व्यावसायिक अभ्यासक्रम आणि त्याची शिक्षण संस्था ठरते. पण सीईटीची एकच परीक्षा देऊन चालत नाही. राज्याची वेगळी, केंदीय वेगळी, शिवाय अभिमत महाविद्यालयांचा दर्जा असलेली प्रत्येक शिक्षण संस्था स्वत:ची वेगळी सीईटी घेत असते.

यामुळे विद्याथीर् जेरीला आला आहे. तो विलक्षण तणावाखाली वावरत असतो. यातून काहीजण आत्महत्येचा आततायीपणा करतात. पण या अडचणी, वेदना कोणी लक्षातच घेत नाही असे दिसते. सामायिक सीईटीसारखा मार्ग काढावा असे राज्यर्कत्यांना वाटत नाही. विद्याथीर् संघटनाही अशा समस्यांना हात घालताना दिसत नाही.

हे थोडेसे विषयांतर झाले, पण बारावीच्या विद्यार्थ्याला मंडळाची परीक्षा झाली रे झाली की सीईटीसाठी रात्रभर दिवे जाळावे लागतात. पण वीज मंडळाच्या अवकृपेमुळे अभ्यासाचे वेळापत्रकही ठरवणे कठीण झाले आहे. अशा असंख्य अडचणींतून मार्ग काढत विद्याथीर् अभ्यास करतात, परीक्षा देतात आणि अनेक जण लक्षणीय कामगिरी करतात. या सगळ्यांचे आम्ही अभिनंदन करतो. सर्वच गुणवत्ता याद्यांवरून नजर टाकली तर जाणवणारी बाब म्हणजे शिक्षण ही विशिष्ट वर्गाची मक्तेदारी राहिलेली नाही. आता समाजाच्या सर्वच घटकांना शिक्षणाची ओढ लागली आहे, ही समाज आणि देशहिताच्या दृष्टिने समाधानाची बाब आहे.

दीर्घकाळ शिक्षणापासून वंचित ठेवण्यात आलेला वर्ग झपाट्याने प्रगती करतो आहे, हे तथाकथित वरचा वर्ग आणि खालचा वर्ग यांच्यातील गुणांमध्ये वेगाने घटणाऱ्या फरकामुळे दिसते आहे. मुंबईच्या गुणवत्ता यादीतून ठळकपणे लक्षात येणारी बाब म्हणजे ठाणे आणि रायगड जिल्ह्यांतील विद्यार्थ्यांचे यश. आणखी एक बाब म्हणजे मराठी भाषिक विद्यार्थ्यांची या यादीवर आता मक्तेदारी राहिलेली नाही. रोजगाराच्या निमित्ताने आलेल्या आणि स्थिरावलेल्यांची पुढची पिढी आता येथे केवळ रुळली आहे असे नव्हे, तर शैक्षणिक प्रगती वेगाने करते आहे. अशीच कौतुकास्पद कामगिरी करून दाखवत आपण आव्हाने स्वीकारण्यात कमी नाही, हे मुलींनी दाखवून दिले आहे.

सावित्रीबाई फुलेंपासून अनेकांनी स्त्रीशिक्षणासाठी घेतलेल्या कष्टाला लागलेली ही फळे आहेत. मात्र याला अपवाद आहे तो व्यावसायिक गटाच्या यादीचा. आठ मंडळांपैकी फक्त लातूर येथे विद्याथिर्नीने अव्वल स्थान पटकावले आहे. विलासराव देशमुख शिक्षणमंत्री असताना प्रसिद्ध पावलेला 'लातूर पॅटर्न' अद्यापही गाजतो आहे. विज्ञान, कला, वाणिज्य आणि व्यावसायिक अशा चारही गटांत, लातूर विभागातून लातूरच्याच विद्यार्थ्यांनी यश मिळवले आहे हे लक्षणीय आहे. यंदा इतर मंडळांच्या तुलनेत नागपूरचा निकाल कमी लागावा हे मात्र चिंताजनक आहे. तेथील आथिर्क संकटाचा याच्याशी संबंध आहे का, हे तपासावे लागेल. उत्तीर्ण विद्यार्थ्यांना पुढील प्रवासासाठी आम्ही शुभेच्छा देतो आणि अयशस्वी ठरलेल्यांनी धीर सोडू नये; कारण आयुष्यात ही काही एकमेव परीक्षा नाही हे त्यांनी लक्षात घेणे आवश्यक आहे.

 
</text>
</doc>
