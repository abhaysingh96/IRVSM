<doc>
<docno>1134262.cms.txt</docno>
<text>
 
महामुंबई
भयाच्या सावटाखाली कोमेजतंय बालपण...
[ Tuesday, June 07, 2005  01:05:33 am]


वैष्णवी कानविंदे

मुंबई : धारावीच्या बोळातील दहा बाय दहाच्या बंदिस्त खोल्यांमध्ये जरीचे काम करणाऱ्या लहान लहान मुलांशी बोलायला गेल्यावर ती एकदम बिचकतात. बराचवेळ काहीही उत्तर देत नाहीत. मग पाठीमागून त्यांना कोणीतरी ढोसतं, दराडावतं, अरे क्या पुछा जा रहा है? जवाब दे, बोल तू पढता है! मग बावरलेल्या नजरेने आजुबाजूला बघत ही मुलं बोलायला लागतात... हमको वापस नही जाना, यही अच्छा है! ये काम भी अच्छा है! सगळी मुलं सारखीच उत्तर देतात.

पुढे जाताना तिथले काहीजण हळूच कुजबुजतात की, छापे पडायला लागल्यापासून मालकांनी पोरांना धमक्या देऊन ठेवल्या आहेत. कोणी काही बोलले तर त्यांना मालक धरून बेदम ठोकेल. बालमजुरांना सोडवण्यासाठी पोलिसांचे छापे पडायला लागल्यापासून जरी मालक खूपच सावध झाले आहेत. आपल्या कारखान्यात कोणी धडकले किंवा कोणी काही विचारले तर काय उत्तर द्यायचे, याचे ट्रेनिंग या दोनचार दिवसात समस्त मालक वर्गांनी या बालमजुरांना देऊन ठेवल्याचे तिथे काम करणाऱ्या काही समाजसेवकांनी सांगितले.

छापे सत्र सुरू झाल्यानंतर धारावीतल्या अनेक मालकांनी गाळे बंद करून मानखुर्द, गोवंडी, मुंब्रा यांसारख्या ठिकाणी बालकामगारांच्या बाडबिस्ताऱ्यासकट पोबारा केल्याचे सांगताना त्या विभागात काम करणारे भारतीय जनता युवा मोर्चाचे अध्यक्ष सिकंदर शेख म्हणाले की, ये लोग बम्बई छोड कर और कहा जायेंगे?शेख म्हणाले की, जरी कारखान्यांत एकंदरीत सहा-साडेसहा हजार बालमजूर आहेत. मात्र, केवळ वीस-पंचवीस मुलांची सुटका करण्यात येऊन, बालमजुरांची सुटका करण्यात आल्याचे ढोल बडवले जात आहेत. बिहार, युपी, नेपाळ अशा ठिकाणांहून आणली गेलेली ही मुले दुपारी नऊ ते रात्री दहा पर्यंत काम करत असतात.

इथल्याच एका कारखान्यातल्या सुपरवायझरने सांगितले की, जरीच्या कामासाठी नाजूक बोटेच आवश्यक असतात. त्यामुळे लहान मुले या कामासाठी योग्य ठरतात. त्यांच्याकडून दिवसाचे बाराबारा तास काम करून घेतले जाते. नंतर यातले काही मालक या मुलांना आपल्या घरी घेऊन जातात, तिथेही राबवतात आणि याविरूद्ध 'ब्र' जरी काढला तरी बेदम ठोकून क ाढतात.धारावीत काम करणाऱ्या महम्मद कौशर या 13 वर्षांच्या मुलाची कहाणी प्रातिनिधिक आहे. 12-12 तास कारखान्यात राबवल्यानंतर महम्मदला त्याच्या मालकाने घरकामाला जुंपले. ते काम करत असताना त्या मुलाला डुलकी लागली. ते पाहून खवळलेल्या त्याच्या मालकाने बेदम मारहाण केल्यामुळे महम्मदला शीव येथील लोकमान्य टिळक रुग्णालयात भरती करावे लागले.

 
</text>
</doc>
