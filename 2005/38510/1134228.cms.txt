<doc>
<docno>1134228.cms.txt</docno>
<text>
 
अग्रलेख
महंमद अली अडवाणी!
[ Tuesday, June 07, 2005  12:24:34 am]


महंमद अली अडवाणी!

दिल्लीत उष्मा जाणून लागला आहे. त्याच्या झळा भारतीय जनता पक्षाचे अध्यक्ष लालकृष्ण अडवाणी यांना आठवडाभराच्या पाकिस्तान दौऱ्यावरून परतण्यापूवीर्च जाणवू लगल्या. गेल्या वषीर्पर्यंत ते उपपंतप्रधान होते. त्यावेळी ते परदेश दौऱ्यावरून परतले की, त्यांचे थाटामाटात स्वागत होई. मात्र सोमवारी ते पाकिस्तानातून भारतात आले, तेव्हा बाहेर त्यांना 'चले जाव'चे फलक पाहायला मिळाले. ते त्यांच्या विरोधकांच्या पक्षांचे असते, तर अडवाणींना आनंदच झाला असता, पण ज्या मुशीत ते तयार झाले, त्या राष्ट्रीय स्वयंसेवक संघानेच त्यांच्या निषेधात पुढाकार घेतला आणि ज्यांच्या मदतीने त्यांनी राम जन्मभूमी आंदोलन पेटवले, त्या विश्व हिंदू परिषदेने त्यांचा धिक्कार केला.

पाकिस्तानात अडवाणींनी पाकिस्तानचे निर्माते महंमद अली जीना यांच्या कबरीवर पुष्पचक्र अर्पण केले, हा राजकीय शिष्टाचाराचा भाग असल्याचे मान्य केले, तरी त्यांनी जीनांबद्दल जे उद्गार काढले, ते कट्टर हिंदुत्ववाद्यांना चक्रावणारे आहेत. जीनांच्या 11 ऑगस्ट 1947च्या भाषणाचा हवाला देऊन अडवाणींनी त्यांना निधमीर्वादी म्हटले. दिल्लीत त्यांनी आपण आपल्या मतावर ठाम असल्याचे सांगितले. अडवाणींच्या नव्या पवित्र्याचे समर्थन करणे भाजपला कठीण होणार आहे. पाकिस्तान घटना समितीच्या सभेत बोलताना जीनांनी नव्या सरकारने हिंदू आणि मुस्लिम यांच्यात भेद करू नये; कारण ते सर्व या देशाचे नागरिक आहेत, असे म्हटले होते.

पण या एका विधानामुळे ते धर्मनिरपेक्ष ठरत नाहीत; कारण धर्माच्या आधारावर भारताच्या फाळणीची मागणी त्यांनीच केली व पुढे रेटली. 'इस्लाम हे राष्ट्र आहे,' ही भूमिकाही त्यांनीच मांडली. विसाव्या शतकाच्या मध्यास महायुद्धाच्या पार्श्वभूमीवर जगाच्या राजकारणातून धर्म हद्दपार करण्याची मोहीम अनेक राष्ट्रे आखत असताना जीनांनी धर्माधिष्ठित राष्ट्राची मागणी केली. अशा नेत्याला धर्मनिरपेक्ष म्हणणे, हा बुद्धिभेद करण्याचा प्रकार झाला. जीनांचे असे समर्थन भारतातील मुस्लिम नेत्यांनीही केले नसेल. 'भारत आणि पाकिस्तान यांच्यातील जुने वैर संपवण्याचे प्रयत्न राष्ट्रीय लोकशाही आघाडीच्या काळात सुरू झाले,' असे सांगून अडवाणी तेही श्रेय उकळण्याचा प्रयत्न करतात. रालोआचे सरकार सत्तेवर होते, तेव्हा जसवंत सिंह आणि यशवंत सिन्हा हे भाजपचेच खासदार परराष्ट्र व्यवहारमंत्री होते.

त्यांच्या कारकीदीर्त अमृतसर-लाहोर बससेवा चालू करण्याचा कार्यक्रम झाला, पण या बसचे लाहोरमध्ये स्वागत होत असतानाच कारगिलमध्ये पाकिस्तानी अतिरेकी घुसत होते. या कारगिलचेच भांडवल करून भाजपने निवडणुका जिंकल्या आणि पुढे पाकिस्तानचे लष्करशहा जनरल परवेझ मुशर्रफ यांना आग्रा शिखर परिषदेचे निमंत्रण दिले. ही बैठक फसली. नंतर काश्मीरमधील घुसखोरांच्या कारवाया वाढत राहिल्याच, शिवाय अहमदाबादमधील अक्षरधाम, जम्मूमधील रघुनाथ मंदिर या हिंदूंच्या धामिर्क स्थळांवर हल्ले झाले. संसद भवनही अतिरेक्यांचे लक्ष्य बनले. या साऱ्यालाच अडवाणी 'मैत्रीचे प्रयत्न' म्हणत असतील, तर या संज्ञांच्या व्याख्या पुन्हा तपासाव्या लागतील. असो. कट्टर हिंदुत्ववादाचा पुरस्कार करत त्याच्याच बळावर अटल बिहारी वाजपेयींच्या नेमस्त हिंदुत्ववादी नेतृत्वाला आव्हान देणाऱ्या अडवाणींचे हृदयपरिवर्तन कसे झाले?

लालकृष्ण अडवाणींचे महंमद अली अडवाणी कसे झाले? 'आपला जन्म पाकिस्तानात कराचीत झाला. त्यामुळे या पाकिस्तान भेटीला भावनात्मक महत्त्व होते,' हे त्यांचे विधान पोकळ व भंपक आहे. मुशर्रफ यांचा जन्म दिल्लीत झाला आणि भारताचे माजी पंतप्रधान इंदर कुमार गुजराल मूळचे लाहोरचे. पण त्यामुळे या दोन देशांचे राजकारण बदलत नाही व त्यांचे परस्पर देशांचे दौरे 'भावनात्मक' होत नाहीत. गेल्या लोकसभा निवडणुकीत अनपेक्षितपणे सपाटून मार खाल्ल्यानंतर व पुढे अनेक राज्यांत पाडाव झाल्यानंतर रामजन्मभूमीची जादू संपल्याचे भाजप नेत्यांच्या ध्यानात आले, तसेच देशातील धर्मनिरपेक्ष जनता आणि अल्पसंख्याक यांचा रोष कायम राहिला, तर केवळ हिंदुत्वाची माळ जपून जनमत आपल्याकडे राखता येत नाही, हेही त्यांना जाणवू लागले.

त्यामुळे कट्टर हिंदुत्ववाद्यांचा कडवेपणा हळूहळू पातळ होऊ लागला आहे. अडवाणींचा पाकिस्तान दौरा व तेथील विधाने हे त्याचेच द्योतक. एका अर्थाने हा वाजपेयी यांच्या राजकारणाचा विजय मानावा लागेल. रथयात्रा काढून अडवाणी देशभर वातावरण ढवळून काढत होते व नंतर त्यांच्याच उपस्थितीत अयोध्येतील बाबरी मशीद पाडली जात होती, तेव्हा वाजपेयी या साऱ्यापासून दोन योजने दूर राहिले होते. त्या वेळी व नंतर संघपरिवाराने त्याबद्दल नाके मुरडली. पण 'नवे सरदार' अडवाणीच जीनांवर स्तुतिसुमने उधळू लागले आणि बाबरी पडल्याबद्दल दु:ख व्यक्त करू लागले. आता संघपरिवाराने काय करावे? एकूण आधीच विद्ध झालेल्या भाजप व संघपरिवाराच्या शरीरावर आणखी एक खिळा ठोकला आहे. ते काम काँग्रेस वा अन्य कुणी नव्हे, तर एका स्वयंसेवकानेच केले, हे विशेष.

 
</text>
</doc>
