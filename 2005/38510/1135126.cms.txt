<doc>
<docno>1135126.cms.txt</docno>
<text>
 
अग्रलेख
रिस्की टर्न!
[ Tuesday, June 07, 2005  09:35:09 pm]


हायवेवरच्या वळणांवर 'धोकादायक वळण- रिस्की टर्न' असे फलक पाहायला मिळतात. अपघात टाळायचे, तर या वळणांवर ड्रायव्हरने गाडीचा वेग कमी करावा, अशी अपेक्षा असते. भारतीय जनता पक्षाचे राजकारण अशाच धोकादायक वळणावर येऊन ठेपले आहे. वार्धक्याने ग्रासलेल्या अटल बिहारी वाजपेयींकडून नेतृत्वाची धुरा लालकृष्ण अडवाणी यांच्याकडे आली असतानाच पाकिस्तानचे निर्माते महंमद अली जीना यांच्याबद्दल केलेल्या अनाकलनीय विधानांमुळे त्यांना सध्या तरी पक्षाच्या अध्यक्षपदावरून दूर व्हावे लागत आहे.

कदाचित काही काळाने पक्षात पुन्हा नेतृत्वबदल होऊन अडवाणींना आपले पद पुन्हा मिळेल, परंतु सध्या तरी या 'शिस्तबद्ध' पक्षात नेतृत्वाचाच पेच निर्माण झाला आहे. याला जबाबदार पक्षाचे पालकत्व ज्या संघटनेकडे आहे, तो राष्ट्रीय स्वयंसेवक संघच आहे. भाजपमध्ये नेतृत्वबदल व्हावा, यासाठी संघ, विशेषत: सरसंघचालक सुदर्शन गेले काही महिने प्रयत्नशील होते. या प्रयत्नांना अचानक यश लाभले आणि अडवाणींची शिकार त्यांच्या हाती लागली. पाकिस्तानच्या दौऱ्यात अडवाणींनी जीनांवर स्तुतिसुमने उधळली व त्यांना धर्मनिरपेक्षतेचे प्रशस्तिपत्रही दिले. संघाची 80 वर्षांपूवीर् स्थापना झाली, तेव्हापासून संघाने अखंड भारताचे स्वप्न उराशी जपले.

जीनांनी त्यालाच सुरुंग लावला. त्यांच्या द्विराष्ट्रवादाच्या सिद्धान्ताचा वापर करून ब्रिटिशांनी गांधीजी, पंडित नेहरू यांच्यापुढे पेच टाकला. अखेर पाकिस्तानची 'इस्लामी राष्ट्र' म्हणून निमिर्ती झाली. हा इतिहास ठाऊक असूनही अडवाणींनी जीनांचे जाहीर कौतुक केल्याने केवळ भाजपच नव्हे, तर संपूर्ण संघपरिवार अडचणीत आला. त्यावर तातडीचा इलाज म्हणून अडवाणींना दूर करणे अपरिहार्य होते. तसे झाले. कराचीहून निघण्यापूवीर्च आपण राजीनामा देण्याचा निर्णय घेतला होता, असे अडवाणी यांनी सांगितले. पण ती पश्चातबुद्धी झाली. दिल्लीत परतल्यावर त्यांना पत्रकारांनी अनेक प्रश्न विचारले. तेव्हा त्यांनी राजीनाम्याच्या निर्णयाची वाच्यता केली नव्हती.

त्यानंतर पक्ष आणि संघपरिवारातून आणि संघाच्या नेत्यांकडूनच त्यांच्या हकालपट्टीच्या मागणीने जोर धरला, तेव्हा अडवाणींनी पद सोडण्याचा निर्णय घेतला. त्यामुळेच काहींनी त्यांना निर्णय बदलण्यासाठी गळ घातली, तरी सामान्य कार्यकतेर् उदासीनच राहिले. त्यावरून कार्यर्कत्यांची मन:स्थिती ध्यानात येते. असो. जीना यांच्या धर्मनिरपेक्षतेबद्दल अडवाणींची खरोखरच खात्री पटली आहे, की ती त्यांची पक्षातील राजकारणातील आणखी एक खेळी आहे, हे काही काळानंतरच स्पष्ट होईल. इतके मात्र खरे की, अडवाणींच्या उक्ती आणि कृतीमुळे संपूर्ण संघपरिवार धोकादायक वळणावर पोहोचला आहे. संघपरिवाराने विविध पातळ्यांवर कडवा हिंदुत्ववाद पोसला. त्याचे बरे-वाईट परिणाम सोसले.

बाबरी मशीद पडल्यानंतर कडव्या हिंदुत्ववादामुळेच भाजपला सत्तेची चाहुल लागली आणि काही वर्षांतच सत्ता हातीही लागली. पण कडवेपणाच्या जोरावर सत्ता राबवता आणि टिकवता येत नाही, हेही ध्यानात आले. या उपरतीमुळेच अडवाणींनी नेमस्त मार्ग पत्करला असेल, तर त्याला विरोध करणाऱ्यांचा मोठा गट या संघपरिवारानेच निर्माण केलेला आहे. गिरीराज किशोर, विनय कटियार, नरेंद मोदी आदींना कडवट आणि लढाऊ पवित्रा परिणामकारक वाटतो. वाजपेयी नेमस्त पंथाचे आहेत. अडवाणींचा नवा अवतार याच पंथाने जाणारा आहे. संघटनेमध्ये टोकाच्या भिन्न भूमिका अस्तित्वात येतात, तेव्हा त्याची ताकिर्क परिणती फुटीतच होते. संघपरिवार त्याच दिशेने वाटचाल करत आहे.

ही फूट टाळायची, तर संघटनेला सबळ व उत्तुंग नेतृत्व हवे. आज संघपरिवारात वाजपेयी व अडवाणी वगळता असा नेता नाही. यापैकी वाजपेयी वार्धक्यामुळे निस्तेज झालेले आणि अडवाणी स्वत:च आरोपीच्या पिंजऱ्यात उभे ठाकलेले. अशा वेळी धोक्याचे वळण अधिकच धोकादायक ठरू शकते. राष्ट्रीय स्वयंसेवक संघ ही भाजपची पितृसंस्था असली, तरी राजकीय पक्ष म्हणून भाजपलाच सर्व आव्हानांना तोंड द्यावे लागते. अशा राजकीय पक्षावर स्वत:ला 'सांस्कृतिक संघटना' म्हणवून घेणाऱ्या संघटनेचा कायम अंकुश राहावा का, हा प्रश्नही यामुळे ऐरणीवर आला आहे.

राजकीय पक्षाच्या प्रमुखाला अनेक व्यक्त व अव्यक्त समस्या आणि निर्बधांना सामोरे जावे लागते. त्यासाठी अशा पक्षाचे स्वतंत्र अस्तित्व टिकवण्याचा समंजसपणा पितृसंस्थेने दाखवणे गरजेचे असते. अडवाणींना राजीनामा देणे संघाने भाग पाडले असेल, तर तो उचित पायंडा नव्हे. ज्या पक्षाच्या सवोर्च्च नेत्यावर अशी टांगती तलवार असेल, तो पक्षाला आकार कसा देणार? अर्थात एकचालकानुवतीर् व्यवस्थेबाबत कमालीचा अभिमान व श्रद्धा बाळगणाऱ्या संघ-परिवाराकडून यापेक्षा वेगळी अपेक्षा नाही. गेल्या काही वर्षांत भाजपचे अध्यक्षपद वारंवार बदलत राहिले. मुरली मनोहर जोशी आणि कुशाभाऊ ठाकरेंनंतर बंगारू लक्ष्मण, जना कृष्णमूतीर्, व्यंकय्या नायडू, अडवाणी अशी अध्यक्षांची मालिका झाली. वारंवार नेतृत्वबदलही धोकादायकच.

 
</text>
</doc>
