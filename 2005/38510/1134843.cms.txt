<doc>
<docno>1134843.cms.txt</docno>
<text>
 
प्रगती फास्ट
शीतयुद्धातलं थरारनाट्य
[ Tuesday, June 07, 2005  03:53:17 pm]


अमेरिका आणि रशिया यांच्या शीतयुद्धाच्या पार्श्वभूमीवर'सेकण्ड लेडी' या कादंबरीचं कथानक बेतलेलं आहे. कोणत्याही प्रसंगात नाटकी न वाटणारी ही आयर्विंग वॅलेस यांची कादंबरी तुम्हाला युद्ध परिस्थिती, राजकारणाचे डावपेच यांच्याशी परिचय करून देते. रवींद गुर्जर यांनी केलेला मराठीतील अनुवाद प्रत्येक प्रसंग डोळ्यासमोर जिवंत करण्यात यशस्वी होतो.

हुबेहूब एकसारखी दिसणारी माणसं आणि त्यातून घडणारं थरारनाट्य हा जगभरातील लेखकांचा आवडता विषय. जागतिक राजकारणातील काही प्रसिद्ध व्यक्ती आणि नेत्यांनी हुबेहूब त्यांच्यासारख्या दिसणाऱ्या व्यक्तींचा उपयोग विविध कारणांसाठी केला आहे. सद्दाम हुसेन हे यातलं अलीकडचं उदाहरण म्हणावं लागेल. मात्र प्रतिस्पधीर् राष्ट्राने अशा महत्त्वाच्या व्यक्तीचा 'तोतया' आणला, तर किती भयंकर परिणाम होऊ शकतात, याचं दर्शन तुम्हाला 'सेकण्ड लेडी' या जगप्रसिद्ध कादंबरीत घडतं.

राजकीय गुपितं जाणून घेण्यासाठी अमेरिकेच्या अध्यक्षांच्या पत्नीचे म्हणजे अमेरिकेच्या 'र्फस्ट लेडी'चं अपहरण करून तिच्या जागी 'तोतया' रशियन तरुणी आणण्याचा कट रचला जातो. तो कसा यशस्वीपणे पार पाडायचा, याची थरारक काल्पनिक कहाणी 'सेकण्ड लेडी'मध्ये वाचायला मिळते. 'र्फस्ट लेडी'ची जागा घेणारी 'तोतया' बनवण्याचं भयंकर कारस्थान रशियाच्या केजीबी या हेर संस्थेकडून रचलं जातं. या पुस्तकातील पार्श्वभूमी अर्थातच सोविएत युनियनचं विभाजन होण्यापूवीर्ची म्हणजेच रशिया आणि अमेरिका यांच्यातील शीतयुद्धाच्या काळातली आहे.

जगप्रसिद्ध लेखक आयर्विंग वॅलेस यांच्या लेखणीतून उतरलेल्या या कादंबरीचा रवींद गुर्जर यांनी स्वैर मराठी अनुवाद केला आहे.अमेरिकेला यशस्वीपणे टक्कर देऊ शकणारी तुल्यबळ शक्ती, असा एकेकाळी सोविएत युनियनचा दरारा होता. रशियाचे जगप्रसिद्ध हेरखाते केजीबीमध्ये काम करणाऱ्या प्रखर बुद्धिमान परंतु तितक्याच निष्ठूर माणसांनी त्या काळात एकापेक्षा एक भयंकर योजना आखून त्या यशस्वीपणे पार पाडल्या.

'सेकण्ड लेडी'मध्ये रंगवलेलं नाट्य काल्पनिक असलं तरी ते वास्तवात घडणं शक्य असल्याचं सारखं जाणवतं. 'र्फस्ट लेडी'च्या जागी 'तोतया' आणण्याची भन्नाट कल्पना केजीबीच्या प्रमुखाला कशी सुचते, ती प्रत्यक्षात आणण्याची पूर्वतयारी, 'तोतया' होणाऱ्या रशियन नटीचे अथक परिश्ाम, ही योजना अमलात आणल्यानंतर घडणारं नाट्य, प्रत्येक पात्राची मन:स्थिती याचं वर्णन वाचताना मूळ लेखकाच्या कल्पनाशक्तीला वारंवार दाद द्यावीशी वाटते.

खऱ्या 'र्फस्ट लेडी'बद्दल वाटणाऱ्या सहानुभूतीबरोबरच कठीण, अर्तक्य वाटणाऱ्या प्रसंगाला ती ज्या पद्धतीने न डगमगता सामोरी जाते त्याबद्दल वाचकांना तिचं कौतुकही वाटतं. विविक्षित प्रसंगात बिंग फुटेल, अशी खात्री तिच्याप्रमाणेच वाचकांनाही वाटत राहते.'र्फस्ट लेडी'ची भूमिका पार पाडताना हा बनाव फसला तर त्याचे परिणाम फार भयंकर होतील याची जाणीव असूनही थंड डोक्याने वागणाऱ्या तोतयाबद्दल आश्चर्य, कौतुक, संताप अशा परस्परविरोधी भावना एकाच वेळी मनात दाटून येतात.

पुस्तकाच्या शेवटी तरी हे रहस्य कळेल या वाचकांच्या अपेक्षा कांदबरीच्या विलक्षण शेवटातून पूर्ण होत नाहीत. खरी 'र्फस्ट लेडी' तिच्या मूळ स्थानी जाते का, तिच्या तोतयाचं नाव काय होतं, या प्रश्नांची उत्तरं मिळत नाहीत. आयविर्ंग वॅलेस हे जगभरातील चोखंदळ वाचकांचे लाडके लेखक का, या प्रश्नाचं उत्तर मात्र शेवटात दडलेलं आहे.या रोमांचकारी उत्कंठा ताणणाऱ्या कादंबरीचा अनुवाद करण्याचं आव्हान रवींद गुर्जर यांनी समर्थपणे पेललं आहे. अशा रहस्यमय, थरारक कांदाबऱ्यांमधील नाट्य तितक्याच ताकदीने, परकीय भाषेचा ढंग किंवा कृत्रिमपणा येऊ न देता मांडणं अवघड असतं. मात्र अनुवादकाने हे शिवधनुष्य लीलया पेललं आहे.

- रश्मी खरे-साठे

 
</text>
</doc>
