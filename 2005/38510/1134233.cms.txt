<doc>
<docno>1134233.cms.txt</docno>
<text>
 
क्रीडा
इंझमामच्या जीवदाने दिला पाकिस्तानला दिलासा
[ Tuesday, June 07, 2005  12:31:10 am]


वृत्तसंस्था

किंगस्टन, जमैका पहिल्याच चेंडूवर कर्णधार इंझमाम उल हकचा झेल सुटला आणि दुसऱ्या क्रिकेट कसोटीत पाकिस्तानला वेस्ट इंडिजविरुद्ध सावरण्याची संधी मिळाली. मिळालेल्या जीवदानाचा फायदा उठवत इंझमामने नाबाद अर्धतशक झळकावल्यामुळे पाकिस्तानकडे आता 193 धावांची आघाडी जमा झाली आहे. विश्वविक्रमी ब्रायन लारा तसेच कर्णधार शिवनारायण चंदरपॉल खेळपट्टीवर उभे असल्यामुळे वेस्ट इंडिज सिसऱ्या दिवशी मोठी मजल मारणार असे वाटत होते.

पण यजमानांचा डावाने मोठी झेप काही घेतली नाही. फक्त तीस धावांची त्यांना आघाडी मिळाली. लारा व चंदरपॉल दुसऱ्या दिवशीच्या आपल्या धावसंख्येत फारशी मोठी भर घालू शकले नाही. लाराने 153 धावा फटकावल्या खऱ्या पण त्याच्याकडून विंडीजला अजून मोठी अपेक्षा होती. 233 मिनिटांच्या खेळीत डावखुऱ्या लाराने 153 धावा फटकावताना 20 चौकार व 2 षटकार खेचले. त्याचे हे 30 वे कसोटी शतक. तर चंदरपॉलला फक्त 28 धावा करता आल्या. हाईंडसने अर्धशतकी मजल मारल्यामुळे शेवटी विंडीजला चारशेचा टप्पा पार करता आला.

शोएब मलिक, युनिस खान यांनी जबाबदारीने खेळ करत दुसऱ्या डावात पाकचा डोलारा सावरला खरा पण चांगली सुरूवात केल्यानंतर पाकचे पहिले चार फलंदाज 194 धावांत परतल्यामुळे विंडीजचे पारडे जड वाटत होते. ते आणखी जड होणार असे वाटत असताना कॉलिमूरच्या गोलंदाजीवर यष्टीरक्षक ब्राऊनीने इंझमामचा शुन्यावर झेल टाकला. हा झेल पकडला असता तर वेगळेच चित्र पाहायला मिळाले असते. पहिल्या डावात 7 गडी गारद करणाऱ्या कॉलिमूरने दुसऱ्या डावात तीन फलंदाजांना तंबूचा रस्ता दाखवला. दोन कसोटी सामन्यांच्या या मालिकेत विंडीजकडे 1-0 अशी आघाडी आहे.

धावफलक : पाकिस्तान, पहिला डाव 374 व दुसरा डाव 4 बाद 223 (शोएब मलिक 64, युनुस खान 43, इंझमाम उल हक खेळत आहे 64, शाहिद आफ्रिदी खेळत आहे 16; कॉलिमूर 11-2-36-3) वि. वेस्ट इंडिज, पहिला डाव 404 (गेल 33, सरवान 55, लारा 153 , हाईंडस 63; शब्बीर 22-4-64-4, रझाक 23-4-83-2, आफ्रिदी 13.1-3-51-3).

 
</text>
</doc>
