<doc>
<docno>1134277.cms.txt</docno>
<text>
 
महामुंबई
यंदाही चढाओढ आर्ट्स-कॉमर्ससाठी?
[ Tuesday, June 07, 2005  01:21:54 am]


म. टा. प्रतिनिधी

मुंबई : गेल्या काही वर्षांप्रमाणे यंदाही आर्ट्स-कॉमर्सचा रिझल्ट 80-81 टक्क्यांच्या आसपास लागला, तर ज्युनिअर कॉलेजच्या विद्यार्थ्यांना या वेळेसही एफवायच्या प्रवेशासाठी पायपीट, रांगा आणि धावपळीला सामोरे जावे लागण्याची शक्यता आहे. अनेक नामवंत कॉलेजांमध्ये प्रवेशच मिळणार नाही, या पूर्वग्रहामुळे कॉलेजांतील एफवाय सायन्सच्या जागा मोठ्या प्रमाणावर शिल्लक राहतात, असा संस्थाचालकांचा अनुभव आहे.

याउलट कॉमर्स, आर्ट्स या विषयांसाठी काही कॉलेजांमध्ये 'इनहाऊस' विद्यार्थ्यांनाच सामावून घ्यावे लागत असल्याने बाहेरच्या विद्यार्थ्यांना जागाच शिल्लक राहत नाहीत. गेल्या वषीर् या प्रश्नावर तोडगा काढण्याचे आश्वासन देऊनही सरकारच्या शिक्षण विभागाला यात यश आलेले नाही. त्यामुळे या विद्यार्थ्यांना दूरस्थ शिक्षण विभागाचा आधार घेतल्याशिवाय गत्यंतर राहत नाही.

बारावी सायन्सचे अनेक विद्यार्थी मेडिकल, इंजिनीअरिंगला प्रवेश घेत असल्याने नामवंत कॉलेजांमधील सायन्सच्या जागा मोठ्या प्रमाणावर रिक्त होतात. याउलट काही कॉलेजांमध्ये कॉमर्स आणि आर्ट्सला जागाच शिल्लक नसतात.विद्यार्थ्याच्या सोयीसाठी विद्यापीठाने यंदाही सर्व कॉलेजांसाठी प्रवेशाचे वेळापत्रक आखून दिले आहे. त्यासाठी सर्व कॉलेजांतून 7 ते 14 जूनपर्यंत अर्ज उपलब्ध असतील व 14 जूनपर्यंत हे अर्ज भरून द्यावयाचे आहेत.

 
</text>
</doc>
