<doc>
<docno>1134862.cms.txt</docno>
<text>
 
महामुंबई
अंबरनाथ, बदलापूरसाठी 27 कोटींच्या पाणी योजना
[ Tuesday, June 07, 2005  04:02:56 pm]


सुनील जावडेकर

राज्य सरकारच्या पाणीपुरवठा खात्याने अंबरनाथ आणि कुळगांव बदलापूरसाठी दोन स्वतंत्र योजना मंजूर केल्या आहेत. त्यामुळे किमान पाच वर्षं तरी या शहरांना पाणीटंचाई भेडसावणार नाही, अशी अपेक्षा व्यक्त केली जात आहे. अंबरनाथ व बदलापूरला 27 कोटींच्या सात वर्षांपासून प्रलंबित असलेल्या पाणीयोजनेला आता चालना मिळणार आहे.

1998 मध्ये अंबरनाथ शहर व बदलापूरचा पाणीपुरवठा सुरळीत व्हावा म्हणून किलोर्स्कर कन्सलटण्ट प्रणीत सुधारित पाणी वितरण व्यवस्थेची आखणी महाराष्ट्र जीवन प्राधिकरणतफेर्सरकारला सादर करण्यात आली होती. अंबरनाथसाठी ही योजना सात कोटी रुपयांची तर बदलापूरसाठी आठ कोटी रुपयांची ही योजना मंजूर करण्यात आली होती.

सध्या अंबरनाथची लोकसंख्या अडीच लाख असून कुळगांव-बदलापूरची दीड लाखांच्या घरात आहे. या शहरांमध्ये पुरेशी साठवण क्षमता असलेल्या पाण्याच्या टाक्या नसल्यामुळे तसंच पाणी वितरण यंत्रणा नसल्यामुळे शहरामधील वाढीव परिसराला टंचाईशी सामना करावा लागत आहे. नवीन पाणीपुरवठा योजनेमुळे पाणी वितरण यंत्रणेत सुधारणा होणार आहे.

आमदार किसन कथोरे, बदलापूरचे नगराध्यक्ष राम पातकर, अंबरनाथचे नगराध्यक्ष गुलाबराव करंजुले यांनी या प्रलंबित पाणीयोजनेचा पुन्हा पाठपुरावा केला व राज्याचे जलसंधारणमंत्री अजीत पवार यांच्याशी चर्चा करून रखडलेली ही योजना अंबरनाथसाठी 13 कोटी बदलापूरसाठी 14 कोटी रुपये अशी एकूण 27 कोटींची पाणीपुरवठा योजना मंजूर करून घेतली.मंजूर करण्यात आलेल्या या योजनेचा परिषदेवर कोणताही बोजा न टाकता शंभर टक्के सरकारच्या अनुदानातून ही योजना पूर्ण होणार आहे.

अंबरनाथ पालिकेच्या 27 किमी अंतराच्या हद्दीत शहरभर पाइपलाइन टाकणे, नारायणनगर, भेंडीपाडा, शिवगंगानगर, अंबरनाथ इथे नवीन पाण्याच्या टाक्या उभारणं तसंच शहराच्या विविध भागांत नवीन जलवाहिन्यांचं जाळे पसरवणं आदी कामांचा समावेश आहे. महाराष्ट्र जीवन प्राधिकरणामार्फत करवईत इथल्या जलशुद्धीकरण केंदातफेर् तसंच बॅरेज धरण केंदातून कुळगांव-बदलापूर शहाराला रोज 24 दललि पाणीपुरवठा करण्यात येत आहे.

पाणी मुबलक उपलब्ध असूनही वितरण वाहिन्यांची क्षमता कमी असल्यामुळे शहरात टंचाई जाणवते त्यामुळेच टाटा कन्सल्टसीच्या अहवालानुसार नवीन पाणीयोजना तयार करण्यात आली आहे. यामध्ये शिरगांव इथे वीस मुख्य पाण्याच्या टाक्या उभारणे, म्हाडा कॉलनीत व गांधी चौक इथे पाण्याची टाकी उभारणं, तसंच शहरात सर्वत्र नवीन जलवाहिन्यांचं जाळे पसरवणं व वितरण क्षमता सक्षम करणं ही या पाणीयोजनेची ठळक वैशिष्ट्यं आहेत.

अंबरनाथमध्ये यापूवीर्च चिखलोली पाणी योजनेमार्फत प्रतिदीन 6 दलली वाढीव पाणीपुरवठा सुरू करण्यात आला आहे. अंबरनाथ आणि बदलापूर शहरांना एमजेपीमार्फत पाणीपुरवठा होत असल्यामुळे या योजनांची अमलबजावणीही एमजेपीमार्फतच होणार आहे. त्यानुसार कर्जाद्वारे उभारणी तसंच पाणी बिलांची वसुली ही कामंही एमजेपीच करणार आहे. बदलापूर बॅरेज डॅममधून अंबरनाथ, बदलापूरकरांना 2011 पर्यंत पाण्याचा कोटा ठरवून दिलेला असल्यामुळे लोकसंख्येच्या वाढीच्या प्रमाणात पाणीसाठा उपलब्ध होणार आहे.

 
</text>
</doc>
