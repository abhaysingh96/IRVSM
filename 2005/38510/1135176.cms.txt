<doc>
<docno>1135176.cms.txt</docno>
<text>
 
देश-विदेश
गौतम गोस्वामींमुळे 'सहारा' गोत्यात?
[ Tuesday, June 07, 2005  11:32:32 pm]


पाटणा (वृत्तसंस्था) : पाटण्याचे माजी जिल्हा दंडाधिकारी गौतम गोस्वामी यांना नोकरी देणाऱ्या 'सहारा इंडिया'चे व्यवस्थापन पूर निधी घोटाळ्याच्या तपासात सहकार्य देत नसल्याची तक्रार करीत, त्यांच्याविरुद्ध कायदेशीर कारवाई करण्याच्या हालचाली बिहारच्या दक्षता शोध विभागाने सुरू केल्या आहेत. सरकारी नोकरी सोडल्यानंतर गौतम गोस्वामी यांनी 'सहारा'चे उपाध्यक्षपद स्वीकारले होते. गेले कित्येक दिवस पोलिस गोस्वामी यांच्या शोधात असले तरी अद्याप ते त्यांच्या हाती लागलेले नाहीत.

त्यांना जेरबंद करण्यासाठी दक्षता शोध विभागाचे अधिकारी लखनौमध्ये तळ ठोकून आहेत. तेथे 'सहारा'कडे ते गोस्वामींबाबत चौकशी करीत आहेत.मात्र 'सहारा'चे व्यवस्थापन त्यात मुळीच सहकार्य करीत नसल्याची तक्रार या विभागाचे अतिरिक्त महासंचालक नीलमणी यांनी केली. त्यामुळे 'सहारा'वर कायदेशीर कारवाई करण्यासाठी आम्ही पावले टाकत आहोत, असे ते म्हणाले.गोस्वामी यांना अटक करण्यासाठी दक्षता विभाग प्रयत्नशील असल्याचे दिसत असले तरी विरोधी पक्षांनी मात्र या प्रकरणाचा तपास केंदीय अन्वेषण विभागाकडे (सीबीआय) सोपवण्याची मागणी केली आहे.

या प्रकरणात अनेक बडे सरकारी अधिकारी गुंतले आहेत. तत्कालीन मुख्य सचिव के. ए. एच. सुब्रमण्यम यांचाही त्यात समावेश आहे, असा आरोप राज्यातील मार्क्सवादी कम्युनिस्ट पक्षाचे नेते विजयकांत ठाकूर यांनी केला. दक्षता विभाग करीत असलेली चौकशी म्हणजे केवळ लोकांच्या डोळ्यांतील धूळफेक आहे. हा फार्स थांबवून तपासाचे काम सीबीआयकडे सोपवण्यात यावे, असे ते म्हणाले.

 
</text>
</doc>
