<doc>
<docno>1134265.cms.txt</docno>
<text>
 
महामुंबई
हायकोर्टाच्या 'हेरिटेज'ला नव्याची झळाळी
[ Tuesday, June 07, 2005  01:06:32 am]


म. टा. प्रतिनिधी

मुंबई : कोर्टात बसायला मोजक्याच खुर्च्या असल्याने वकील आणि अशिलांची होणारी गैरसोय... कधी कधी या गदीर्चा आवाज वाढला तर त्यांना हळू आवाजात बोलण्यासाठी इशारा देणारे कोर्टाचे शिपाई हे नेहमीचे दृश्य उन्हाळ्याची सुटी संपल्यानंतर सोमवारी मुंबई हायकोर्टातील बऱ्याच कोर्टांपुढे दिसले नाही. त्याला कारण होते अत्यंत प्रशस्त आणि खुर्च्यांची संख्या वाढलेल्या सात कोर्टरूम. अशिल आणि वकील यांच्यासाठी हायकोर्ट अधिक सुसज्ज करण्याची ही प्रक्रिया याच वेगाने सुरू राहणार आहे.

यंदाची मे महिन्याची उन्हाळी सुटी सुरू झाल्यानंतर सार्वजनिक बांधकाम विभागाने (पीडब्ल्यूडी) हायकोर्टातील कोर्टरुम सुसज्ज करण्याचे काम हाती घेतले. कोर्टाच्या बाह्यभागाला कोणतीही बाधा न आणता आतील रचनेत बदल करण्यात आले. ज्या ठिकाणी अवघ्या 30 ते 35 जणांनाच बसण्याची जागा होती तेथे आता तब्बल 70 ते 75 व्यक्तींना बसण्यासाठी खुर्च्या बसविण्यात आल्या आहेत. तसेच, भिंती व दरवाज्यांना रंगरंगोटी केल्याने ती आकर्षक दिसू लागली आहेत. सात कोर्टरूम व न्यायाधीशांचे सहा चेंबर एैसपैस व सुसज्ज करण्याचे हे काम अवघ्या तीन आठवड्यात पीडब्लूडीने पूर्ण केले आहे. त्यासाठी अंदाजे सव्वा कोटी रुपये खर्च झाला आहे.याशिवाय हायकोर्टाच्या मुख्य इमारतीच्या समोरील विस्तारीत इमारतीला जोडून आणखी एक इमारत बांधण्याचे काम सुरू आहे.

हे कामही पुढच्या वर्षाच्या मार्चपर्यंत पूर्ण होणार आहे. हायकोर्टाची इमारत 125 वर्षांहूनही जुनी असून 'हेरिटेज बिल्डिंग' म्हणून तिला ग्रेड दोन दर्जा आहे. या इमारतीत सुधारणा करण्यापूवीर् अथवा त्यात काही बदल करण्याअगोदर हायकोर्टाच्या हेरिटेज कमिटीची परवानगी घ्यावी लागते. मात्र, सध्याचे बदल करताना कमिटीला विश्वासात घेतले गेले नसल्याची नाराजी कमिटीच्या काही सदस्यांनी व्यक्त केली आहे.या पाश्वर्भूमीवर हायकोर्टातील अॅडव्होकेट्स असोसिएशन ऑफ वेस्टर्न इंडिया (आवी) या वकील संघटनेचे अध्यक्ष अॅड. बाळकृष्ण जोशी यांच्याशी संपर्क साधला असता त्यांनी सात कोर्टातील सुधारणा अत्यंत उत्तम झाली असल्याचे मत व्यक्त केले. हेरिटेजच्या नावाखाली बदलत्या परिस्थितीकडे दुर्लक्ष करणे चुकीचे आहे, असे ते म्हणाले.

सव्वाशे वर्षांपूवीर् वकील व अशिल यांची संख्या कमी असताना त्या काळात पुरातन वास्तू म्हणून बदल न करणे उचित होते. तथापि आता वकील व अशिलांची संख्या प्रचंड झाली आहे. तासनतास कोर्टात उभे राहून पाय दुखायला लागतात. त्यामुळे नव्या व्यवस्थेमुळे आता कोर्टाबाहेर वकील व अशिलांची गदीर् होणार नाही. हायकोर्ट हेच राज्यातील जनतेचे न्यायाचे शेवटचे आशास्थान असते. अशा ठिकाणी लोक खूप लांबून येतात, त्यांना मूलभूत सुविधा देण्यापेक्षा 'हेरिटेज' हा मुद्दा किती महत्त्वाचा आहे, असा सवालच त्यांनी केला. याशिवाय हायकोर्टात माईकव्यवस्था, वातानुकुलित यंत्रणा हेसुद्धा वेगाने झाले पाहिजे, असे त्यांनी सुचविले.

 
</text>
</doc>
