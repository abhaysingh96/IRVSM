<doc>
<docno>1134910.cms.txt</docno>
<text>
 
महामुंबई: मुंबई टाइम्स
हरवतोय मराठी आवाज!
[ Tuesday, June 07, 2005  04:41:19 pm]


अमित भंडारी

'स्पॉटदादा, चाय पिलाओ', 'स्पॉटदादा यह लाइट इधर नही उधर चाहिए', 'स्पॉटदादा यह कर्टन किधर है...', 'स्पॉटदादा, मेरे लिए माचिस या लायटर का इंतजाम करना...' कलाकारांपासून डायरेक्टरपर्यंत सगळे फर्मान सोडत असतात. आतापर्यंत फिल्लमवाल्यांच्या या सगळ्या विनंत्या, आर्जवं आणि ऑर्डर्सना शूटिंगच्या सेटवर मराठी आवाज साद द्यायचा. पण हातावर पोट घेऊन जगणाऱ्या या 'स्पॉटबॉइज'मधून आता मराठी आवाज हळूहळू लोपत चालल्याचं लक्षात येईल. मराठी सीरिअल्स असोत किंवा चित्रपट, तिथे काम करणाऱ्या कॅमेऱ्यामागच्या या टीममधून मराठी आवाज हळूहळू गायब होत चालला आहे.

कोणत्याही मराठी सीरिअल्स किंवा फिल्मच्या सेटवर पाऊल टाकताच कॅमेऱ्यामागचं वातावरण अमराठीच असतं. बॉलिवूड असो किंवा छोट्या पडद्यावरील सीरिअल्स, आता तिथे बिहारींपाठोपाठ बंगाली स्पॉटबॉइजच दिसत आहेत. पडेल ते काम करण्यासाठी उत्सुक असणाऱ्यांमध्ये या अमराठींची संख्या अधिक आहे. त्यामुळे जिथे मराठी फिल्म्स आणि टेलिव्हिजन इण्डस्ट्री उभी राहिली, त्या मऱ्हाटमोळ्या मातीतच अमराठीचा नारा घुमू लागलाय.

निर्मात्यांच्या दृष्टीने उपलब्ध होणारं कमी पैशातलं मनुष्यबळ, हा जमेचा मुद्दा लक्षात घेतला, तरी अनेक निर्माते आपण चोख पैसे देण्यासाठी तयार असूनही मराठी माणसाला स्पॉटबॉयचं काम करणं कमीपणाचं वाटतं. सध्या कॉण्ट्रॅक्ट बेसिसवर हे स्पॉटबॉइज उपलब्ध आहेत. अगदी लाइटमनपासून कॅमेरा अटेण्डण्टपर्यंत! फिल्म्समध्ये काम करणाऱ्या अनेकांकडे त्यांच्या 'इम्पा' संघटनेचं लायसन्स असतं!

महिन्याकाठी सुमारे तीन ते पाच हजार रुपये कमाई असणाऱ्या या नोकरीकडे बऱ्याचशा मराठी मुलांनी पाठ फिरवल्याचं अनेक मालिका आणि चित्रपटांचे प्रोडक्शन मॅनेजर्स सांगतात. आता थोड्याच दिवसांत इथे अमराठी लोकांची 'लॉबी' झाली, तर नवल वाटून घेऊ नका, असं एका निर्मात्याने सांगितलं.काही नाममात्र मराठी चेहरे अनेक सेट्सवर भेटतात. त्यामध्ये मात्र आवाज उठवायची हिंमत नाही. कारण त्यांना कॉण्ट्रॅक्ट मिळवून देणारेही बहुतेकदा अमराठीच असतात. त्यामुळे एखादा अन्याय झाला, तर आवाज उठवण्यात फारसा अर्थ नसतो, अशी खंत स्पॉटबॉय गणेश साळवी सांगतो.

साधारणपणे आज मराठी इण्डस्ट्रीत सुमारे साडेसातशे स्पॉटबॉय आहेत. त्यापैकी 70 टक्क्यांहून अधिक स्पॉटबॉइज अमराठी आहेत. टीव्ही सीरिअल्समध्ये आतापर्यंत कोणत्याही प्रकारची अशी संघटना नाही, पण अशी संघटना स्थापन करण्यासाठी प्रयत्न सुरू झाले आहेत.

 
</text>
</doc>
