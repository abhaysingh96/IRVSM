<doc>
<docno>1134248.cms.txt</docno>
<text>
 
देश-विदेश
गौतम गोस्वामीला अटकपूर्व जामीन देण्यास नकार
[ Tuesday, June 07, 2005  12:43:40 am]


वृत्तसंस्था

पाटणा : सध्या देशभर गाजत असलेल्या बिहारमधील पूर निधी घोटाळा प्रकरणातील एक प्रमुख आरोपी आणि पाटण्याचा माजी जिल्हा दंडाधिकारी गौतम गोस्वामी याला अटकपूर्व जामीन देण्यास येथील विशेष कोर्टाने नकार दिला आहे. या निर्णयाला हायकोर्टात आव्हान देण्यात येईल, असे जाहीर करून, गोस्वामी शरण येणार नाही, असे त्याच्या वकिलाने सांगितले आहे. बिहारमधील या घोटाळ्याचा सूत्रधार संतोष कुमार झा मध्यंतरी शरण आल्यानंतर गौतम गोस्वामीकडे सगळ्या नजरा लागल्या आहेत.

अज्ञात स्थळी दडून बसलेला गोस्वामी अद्याप पोलिसांच्या हाती लागलेला नाही. मात्र अटक टाळण्यासाठी येथील दक्षता विभागाच्या विशेष कोर्टात त्याने सादर केलेला अटकपूर्व जामिनासाठीचा अर्ज सोमवारी न्या. जितेंद मोहन प्रसाद यांनी फेटाळला.गोस्वामीची बाजू मांडताना त्याचे वकील तुहीन शंकर यांनी आपल्या अशिलास जामीन मिळावा, अशी विनंती केली. या प्रकरणी दक्षता विभागाला चौकशीत सहकार्य करण्याची गोस्वामी यांची पूर्ण तयारी आहे, ते आता सरकारी नोकर नसल्याने पुराव्यांत काही फेरफार करतील, अशी शक्यता नाही! शिवाय ते कुठे पळूनही जाणार नाहीत, तेव्हा त्यांना जामीन देण्यात यावा, असा युक्तिवाद शंकर यांनी केला.

या घोटाळ्यात हात असल्याचा आरोप होत असलेले गोस्वामी तसेच इतर अनेक अधिकाऱ्यांनी केवळ आपत्ती व्यवस्थापन विभागाच्या सूचना पाळल्या, त्याउपर त्यांनी काहीही केलेले नाही, असा दावाही शंकर यांनी केला. विशेष सरकारी वकील पी. पी. सिंग यांनी शंकर यांचा दावा खोडून काढत, गोस्वामीच्या गैरव्यवहाराचे ठोस पुरावे आपल्याकडे असल्याचे नमूद केले. त्यातील काही पुरावे त्यांनी सादरही केले. या प्रकरणीच्या चौकशीत सहकार्य करायची तयारी असलेल्या गोस्वामीने आतापर्यंत शरणागती पत्करायला हवी होती, असेही त्यांनी नमूद केले.

 
</text>
</doc>
