<doc>
<docno>1135040.cms.txt</docno>
<text>
 
धावते जग
विजयाला गालबोट
[ Tuesday, June 07, 2005  08:07:33 pm]


नुकत्याच पार पडलेल्या पोटनिवडणुकांच्या निकालांपैकी केवळ गोव्यातील पाच जागांचे निकाल राज्यातील सरकारचे स्वरूप ठरवण्यासाठी निर्णायक ठरणे अपेक्षित होते. तसे ते ठरले आणि गोव्यात काँग्रेस सरकार सत्तारूढ होण्याचा मार्ग मोकळा झाला. अन्य राज्यांत साधारणत: ज्या पक्षाकडे जागा होत्या, त्यांच्याच उमेदवारांच्या पदरात त्या पडल्या. अपवाद फक्त उत्तर प्रदेश आणि कर्नाटकचा. कर्नाटकातही शिमोगा मतदारसंघातून बंगारप्पाच पुन्हा विजयी झाले. मात्र त्यांनी पक्ष बदलून निवडणूक लढविली असल्याने, भाजपचे लोकसभेतील संख्याबळ एकने घटले आणि समाजवादी पक्षाचे वाढले!

कर्नाटकातील विधानसभेची जागा मात्र काँग्रेसला गमवावी लागली. माजी मुख्यमंत्री एस. एम. कृष्णा महाराष्ट्राचे राज्यपाल झाल्यामुळे येथे पोटनिवडणूक घ्यावी लागली होती. येथे राज्यातील सत्तेत भागीदार असलेल्या जनता दल (से) या पक्षाचा उमेदवार निवडून आला, यात समाधान मानण्याची पाळी ही प्रतिष्ठेची जागा गमावणाऱ्या काँग्रेसवर आली. केरळमध्ये मार्क्सवादी कम्युनिस्ट पक्षाने दोन्ही जागा राखल्या असल्या, तरी करुणाकरन यांनी काढलेल्या वेगळ्या पक्षाच्या पार्श्वभूमीवर, घटलेली मते हा काँग्रेससाठी चिंतेचा विषय आहे. उत्तर प्रदेशात मुलायमसिंग यादव यांच्या समाजवादी पक्षाने तीन तर इंडियन नॅशनल लोकदल या मित्रपक्षाने एक जागा जिंकून त्या राज्यातील आपले आसन अधिकच भक्कम केले आहे. याआधीच्या पोटनिवडणुकांतील कल याही वेळी स्पष्टपणे समोर आला आहे.

उत्तर प्रदेशातील बहुसंख्य मतदारसंघांत काँग्रेस आणि भाजप हे दोन्ही राष्ट्रीय पक्ष परिघावर फेकले गेले असून, समाजवादी पक्ष आणि बहुजन समाज पाटीर् यांच्याभोवती राजकीय शक्तींचे ध्रुवीकरण होत आहे. चारपैकी एक जागा भाजपकडून तर एक भाजपचा मित्रपक्ष जनता दल (यु)कडून समाजवादी पक्षाने हिरावून घेतली. चारपैकी तीन जागी भाजप उमेदवारांना डिपॉझिट गमावावे लागले. डॉ. मुरली मनोहर जोशींच्या परंपरागत कार्यक्षेत्रात भाजपची जी अवस्था झाली, तीच नेहरू-गांधी परिवाराच्या अलाहाबाद या एकेकाळच्या प्रभावक्षेत्रात काँग्रेसची झाली. सोनिया गांधी, राहुल गांधी यांनी विशेष लक्ष घालूनही काँग्रेस उमेदवारांची डिपॉझिटे वाचू शकली नाहीत.

बहुजन समाज पाटीर्चे पाल यांनी गेल्या निवडणुकीत समाजवादी पक्षाच्या गुन्हेगारी प्रवृत्तीच्या अशरफ अहमद यांचा पराभव केला होता. पाल यांचा खून करण्यात आल्यामुळे झालेल्या पोटनिवडणुकीत, खुनाच्या आरोपावरून तुरुंगात असलेल्या अहमद यांना मुलायम सिंग यांनी तिकीट दिले आणि निवडूनही आणले. तेव्हा समाजवादी पक्षाच्या विजयाला जातींच्या समीकरणाबरोबर सत्तेच्या आश्ायाने चाललेल्या गुंडगिरीचे गालबोटही आहे.

 
</text>
</doc>
