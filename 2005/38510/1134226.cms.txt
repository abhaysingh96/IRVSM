<doc>
<docno>1134226.cms.txt</docno>
<text>
 
अग्रलेख
परीर्कर यांचा मुखभंग
[ Tuesday, June 07, 2005  12:22:39 am]


पाच जागांसाठी झालेल्या पोटनिवडणुकीत गोव्यातील मतदारांनी भाजपविरोधी निर्णायक कौल दिल्यामुळे काँग्रेसचे प्रतापसिंह राणे यांच्या नेतृत्वाखालील सरकार सत्तेवर येण्याचा मार्ग मोकळा झाला आहे. मात्र पक्षबदलूपणाविषयी गोवेकर मतदारांना काही सोयरसुतक नाही, असा या कौलाचा सोईस्कर अर्थ गोव्यातील सर्वच आमदारांनी लावला, तर मुख्यमंत्रीपदासाठी सत्ताधारी आघाडीतच स्पर्धक असलेल्या राणे यांना किती काळ ते पद लाभेल, याची हमी देणे कठीण आहे. भाजपच्या पाच आमदारांनी राजीनामे दिल्यामुळे या पोटनिवडणुका घेणे भाग पडले होते. या निवडणुका भाजपच्या केंदीय नेतृत्वाने प्रतिष्ठेच्या केल्या होत्या.

केंदात काँग्रेसच्या नेतृत्वाखालील सरकार स्थापन झाल्यानंतर, स्वपक्षातील व्यक्तींची राज्यपालपदी वणीर् लावण्यात आली आणि भाजपची सरकारे पाडणे वा स्थापन होण्यात अडथळे निर्माण करणे, ही कामे त्यांच्यावर सोपवण्यात आली आहेत, असा आरोप भाजप नेते करीत आहेत. त्यासाठी झारखंडमधील वादग्रस्त निर्णयाबरोबर, गोव्यात परीर्कर सरकार बरखास्त करण्याच्या राज्यपाल जमीर यांच्या निर्णया-कडेही अंगुलीनिदेर्श केला जात होता. वास्तविक गोव्यात राज्यपालांच्या कृतीपेक्षा अधिक पक्षपाती आणि मनमानी पद्धत विधानसभेचे अध्यक्ष असलेल्या भाजपच्या विश्वास सत्तरकर यांनी अवलंबिली होती.

विश्वासदर्शक ठरावावरील मतमोजणीचे वस्तुस्थितीशी विसंगत चित्र लोकांसमोर ठेवून, त्यांनी अल्पमतातील परीर्कर सरकार बहुमतात असल्याचा आभास निर्माण करण्याचा प्रयत्न केला होता. त्यामुळे राज्यपालांना परीर्कर सरकार बरखास्त करण्याची संधी मिळाली होती. राज्यपालांनी नंतर राणे यांना मुख्यमंत्रीपदाची शपथ दिली, पण नंतर विधानसभा प्रलंबित ठेवून राज्यात राष्ट्रपती राजवट लागू करण्यात आली. पाच विधानसभा मतदारसंघांतील पोटनिवडणुका जाहीर झाल्या, तेव्हा सभागृहात काँग्रेस आणि भाजप आघाडीचे प्रत्येकी 17 सदस्य होते. पोटनिवडणुकांआधीच्या आठवड्यात मुंबई हायकोर्टाच्या पणजी खंडपीठाने भाजपच्या दोन आमदारांची निवड रद्द केल्यामुळे भाजपला जबर धक्का बसला होता.

या आमदारांना अपील करण्यासाठी एक महिन्याची मुदत देण्यात आली असली, तरी विधानसभेत त्यांना मतदान करता येईल की नाही, हा प्रश्न अनुत्तरित ठेवण्यात आला होता. विधानसभा पुनरुज्जीवित करण्यात आली आणि मतदानाचा प्रसंग उद्भवला तर कोर्टात निदेर्शासाठी येण्याची मुभा देण्यात आली होती. त्यामुळे या पाचही जागी विजय मिळवणे भाजपसाठी आवश्यक होते. परीर्कर यांनी तशी हवाही तयार केली होती. गोव्याला लाभलेले सर्वात स्वच्छ आणि कार्यक्षम मुख्यमंत्री अशी स्वत:ची प्रतिमा असल्याचा समज त्यांनी करून घेतला होता. काँगेसच्या आमिषांना बळी पडून भाजप आमदारांनी राजीनामे दिले आणि आपले सरकार पाडले, याचा बदला मतदार घेतील, असा प्रचार ते स्वत: आणि भाजपचे वरिष्ठ नेते करीत होते.

प्रत्यक्षात पाचपैकी तीन आमदार काँग्रेसच्या तर एक राष्ट्रवादी काँग्रेसच्या तिकिटावर निवडून आला. केवळ एक जागा भाजपच्या पदरात पडली आणि तीही अल्प मताधिक्याने. दोन जागी भाजपचे उमेदवार अनुक्रमे तिसऱ्या व चौथ्या स्थानावर फेकले गेले. यावेळी मतदानाचे प्रमाणही चांगले होते. म्हणजेच गोव्यातील मतदारांनी भाजपच्या विरोधात निर्णायक कौल दिला आहे. गोव्यातील मतदारांचे धर्माच्या नावाने ध्रुवीकरण करण्याचा आणि हिंदू-ख्रिश्चन धमीर्यांत तेढ निर्माण करण्याचा प्रयत्न भाजपवरच उलटला, असाही याचा अर्थ आहे.

 
</text>
</doc>
