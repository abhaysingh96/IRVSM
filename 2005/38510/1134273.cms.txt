<doc>
<docno>1134273.cms.txt</docno>
<text>
 
देश-विदेश
मी पाकचा द्वेष करीत नाही
[ Tuesday, June 07, 2005  01:16:50 am]


वृत्तसंस्था

नवी दिल्ली : पाकिस्तानचे जनक मोहम्मद अली जिना यांच्याबद्दल आपण पदरचे काहीही घातले नाही, केवळ त्यांच्या भाषणाचा संदर्भ दिला,
असा खुलासा भारतीय जनता पक्षाचे अध्यक्ष लालकृष्ण अडवाणी यांनी सोमवारी येथे, पाकिस्तानातून परतल्यानंतर केला. मात्र, भारतात येण्याआधी एका स्थानिक टीव्हीला दिलेल्या मुलाखतीत 'आपण पाकिस्तानचा द्वेष करीत नाही' असे स्पष्टपणे सांगून त्यांनी नव्या वादंगाचे सूतोवाच करून ठेवले.

'जिनासमर्थक पाकिस्तानप्रेमी अडवाणी वापस जाओ' असा फलक झळकावत स्वदेशी जागरण मंचाच्या कार्यर्कत्यांनी अडवाणी यांचा विमानतळावरच निषेध केला. आपल्या विधानांमुळे देशव्यापी चर्चा घडून येणार असेल, तर ती चांगलीच बाब आहे, अशी भूमिका अडवाणी यांनी घेतली. तत्पूवीर् पाकिस्तानात दिलेल्या मुलाखतीत ते म्हणाले, 'मी काल होतो तोच आजही आहे. माझ्यात काही बदल झालेला नाही. पाकिस्तानबद्दलची माझी भूमिका समजून घेतली गेलेली नाही.

पाकिस्तान आधुनिक आणि समृद्ध होणे हे भारताच्या हिताचेच आहे. मी पाकिस्तानचा द्वेष करीत नाही.' जिना यांच्या हत्येचा कट रचल्याचा आरोप त्यांनी फेटाळला. 'माझ्यावर हा आरोप का होतो, माहीत नाही. पण मला जिनांबद्दल आदर आहे. त्यांनी एकट्याच्या बळावर पाकिस्तानची निमिर्ती केली. आग्रा शिखर परिषद माझ्यामुळे अपयशी ठरली नाही. उलट मुशर्रफ यांना आमंत्रित करण्याची सूचना माझीच होती. माझा त्यांच्यावर विश्वास आहे', असे स्पष्टीकरण त्यांनी दिले.

1857 ते 1947 या काळातील सर्व स्वातंत्र्ययोद्ध्यांचे स्मरण भारत आणि पाकिस्तानने मिळून करावे, अशी सूचना त्यांनी केली.'मलिका पुखराज आणि मेहंदी हसन हे पाकिस्तानी कलावंत माझे आवडते आहेत. मलिकाचे 'अभी तो मै जवान हँू' हे गाणे मी अनेकदा ऐकले आहे. मी पाकिस्तानात पुन्हा नक्कीच येईन', असे अडवाणी म्हणाले. अडवाणी यांचा दौरा अतिशय चांगला झाला, असे पाकिस्तानच्या परराष्ट्र खात्याचे प्रवक्ते जलिल अब्बास जिलानी यांनी म्हटले आहे.

भारतात परतल्यावर अडवाणी म्हणाले की, भारत-पाकिस्तानमधील प्रश्न जुनाट असल्याने त्यांची उकल होण्यासाठी पुरेसा संयम हवा. दोन्ही देशांतील नेत्यांना हे प्रश्न चांगलेच माहीत आहेत. पण ते सोडवायचे कसे, याबाबत संभ्रम आहे, असे मत त्यांनी व्यक्त केले. आपल्या दौऱ्याचा उद्देश राजकीयच होता. राष्ट्रीय लोकशाही आघाडी सरकारने सुरू केलेली शांतता प्रक्रिया आपल्याला पुढे न्यायची होती, असे अडवाणी यांनी स्पष्ट केले.

 
</text>
</doc>
