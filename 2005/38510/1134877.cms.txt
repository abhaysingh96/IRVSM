<doc>
<docno>1134877.cms.txt</docno>
<text>
 
महामुंबई: मुंबई टाइम्स
नाण्यांचा 'बेस्ट' पर्याय!
[ Tuesday, June 07, 2005  04:06:54 pm]


राजेश चुरी

एक काळ असा होता, की मुंबईत सुट्ट्या पैशांची प्रचंड टंचाई होती. बेस्टच्या बसेसमध्ये कंटक्टरबरोबर सुट्ट्या पैशांवरून भांडणं ठरलेली होती. पण आता बेस्टकडे सुट्ट्या पैशांचा डोंगर झाला आहे. सात कोटी रुपयांची नाणी बेस्टकडे पडून आहेत. पण आता हा नाण्यांचा डोंगर कमी करण्यासाठी नोटा टाकताच सुट्टी नाणी देणारं मशीन बसवण्याचा बेस्टचा विचार आहे.

काही वर्षांपूर्वी नाण्यांच्या टंचाईवर मात करण्यासाठी बेस्टने कूपन सिस्टम आणली. या कूपन सिस्टमला प्रचंड प्रतिसाद मिळाला. या कूपनची विश्वासार्हता एवढी वाढली, की काही दिवसांत बेस्टच्या कूपनचा चलन म्हणून वापर सुरू झाला. अगदी पानबिडीच्या स्टॉलवरही बेस्टची कूपन्स देऊन अगदी सिगरेट-विडी मिळू लागली. त्यामुळे अखेर कूपन्स बंदच करून टाकण्यात आली. पण केंद सरकारन परदेशातून थेट नाणी आयात केल्यानंतर मात्र सुट्ट्या नाण्यांची चणचण संपल्यामुळे आता बेस्टच्या कंडक्टरकडे चिल्लर खुळखुळू लागली.

बेस्टच्या तिजोरीत दररोज सुमारे 40 लाखांच्या आसपास चिल्लर जमा होते. त्यात पाच रुपयांच्या नाण्याचं प्रमाण जास्त आहे. चिल्लर दररोज प्रवाशांना दिली जात असली, तरी आज बेस्टच्या तिजोरीत सात कोटी रुपयांची चिल्लर जमा आहे. त्यात तर सुमारे सहा कोटी रुपये किमतीची पाच रुपयांचीच नाणी आहेत.

बँकाही ही चिल्लर उचलायला तयार नसतात. त्यामुळे सुट्ट्या नाण्यांचं काय करायचं, असा प्रश्न नेहमी निर्माण होतो. आता दोन बँका सुट्टी नाणी स्वीकारण्यास तयार झाल्या आहेत. तरीही बेस्टच्या तिजोरीत दररोज 40 लाखांच्या आसपास चिल्लर जमा होतच राहणार आहे. त्यामुळे पुन्हा बेस्ट तिजोरीत सुट्ट्या नाण्यांचा डोंगर निर्माण होणार असल्याने मुंबईतली पोस्टल ऑफिसेस आणि इतर सार्वजनिक कार्यालयांमध्ये सुट्टी नाणी देणारं मशीन ठेवण्याची योजना बेस्ट समिती अध्यक्ष सुरेंद बागलकर यांनी आखली आहे.

महालक्ष्मी आणि बाबुलनाथ मंदिरात दोन बँकांनी अशीच मशीन्स ठेवली आहेत. या मशीनमध्ये नोटा टाकल्यावर तेवढ्याच किमतीची सुट्टी नाणी मिळतात. बेस्टकडील सुट्ट्या नाण्यांचा प्रश्न सोडवण्यासाठी पोस्ट ऑफिस आणि पोलिस स्टेशन्समध्ये अशी मशीन्स ठेवण्याच्या योजना असल्याचं बागलकर यांनी सांगितलं. हे मशीन तयार करणाऱ्या कंपनीच्या प्रतिनिधींना आपण चचेर्साठी बोलावलं असल्याचं त्यांनी सांगितलं. बेस्टमध्ये या प्रस्तावाला मंजुरी मिळाली, की लवकरच बेस्टची सुट्टी नाणी देणारी मशीन्स सर्वत्र दिसू लागतील.

 
</text>
</doc>
