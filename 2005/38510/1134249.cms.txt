<doc>
<docno>1134249.cms.txt</docno>
<text>
 
महाराष्ट्र
जखमीस शवागारात टाकले
[ Tuesday, June 07, 2005  12:46:05 am]


म. टा. प्रतिनिधी

नाशिक : एका अपघातात जखमी झालेल्या व्यक्तीला जिल्हा सरकारी रुग्णालयात आणले असता, संबंधितांनी उपचारात हलगजीर्पणा दाखवत त्या जखमीला थेट शवागारात पाठवल्यानेच त्याचा मृत्यू झाल्याचा आरोप त्याच्या कुटुंबियांनी सोमवारी केला. या आरोपामुळे जिल्हा रुग्णालय प्रशासनात मोठी धावपळ उडाली आहे. तर या मुद्द्याचे भांडवल करण्यासाठी राजकीय पक्ष बाह्या सरसावून पुढे आले आहेत. या प्रकरणी आरोग्य उपसंचालकांनी वैद्यकीय अधिकारी डॉ. मीना राजोळे यांना बडतर्फ केले आहे.

रविवारी सायंकाळी वाडीवऱ्हेनजीक गंगाराम भालेराव आणि बबन देशमुख यांच्या मोटारसायकलला अपघात झाला. त्यात भालेराव हे जखमी झाले. त्यामुळे भालेराव कुटुंबियांनी गंगाराम यांना तातडीने जिल्हा रुग्णालयात आणले. भालेराव यांना रुग्णालयात आणले तेव्हा जिल्हा रुग्णालातील संबंधित अधिकारी जागेवर नव्हते. भालेराव कुटुंबियांनी रुग्णालयातील कर्मचाऱ्यांच्या विनवण्या करूनही गंगाराम यांच्यावर उपचार केले जात नव्हते. बराच वेळ पडून राहिलेल्या गंगाराम यांना रुग्णालय कर्मचाऱ्यांनी थेट शवागारात हलवले.

त्यानंतर त्यांचे शवविच्छेदनही करण्यात आले. मात्र, गंगाराम हे मृत झालेच नव्हते, असा आरोप त्यांच्या पत्नी मीना यांनी केला आहे. त्यांच्या आरोपानंतर जिल्हा रुग्णालय प्रशासनात धावपळ उडाली. भारतीय जनता पक्षाच्या कार्यर्कत्यांनी जिल्हा रुग्णालयातील जे कर्मचारी आणि अधिकारी या घटनेला जबाबदार असतील त्या सगळ्यांना निलंबित करावे, अशी मागणी केली. तर रिपब्लिकन पाटीर् ऑफ इंडियाने या मृताच्या नातेवाईकास नोकरीत सामावून घेण्याची मागणी केली. आरोग्य उपसंचालक डॉ. देशमाने यांनी ही मागणी मान्य केली आहे.

या घटनेनंतर जिल्हा रुग्णालयाचे रेकॉर्ड बुक ताब्यात घेण्यात आले आहे. शवविच्छेदनानंतर केसपेपर तयार करणे, पंचनाम्यात खाडाखोडी करणे असे मुुद्देही संशय निर्माण करणारे आहेत. तर भालेराव यांचा मृत्यू दोन तासांपूवीर्च झाला असे वैद्यकीय अधिकाऱ्याने सांगितले. मात्र, भालेराव यांना रुग्णालयात आणल्यानंतर चार तास उलटले असल्याचे त्यांच्या नातेवाईकांचे म्हणणे आहे. त्यामुळे वेळीच उपचार मिळाले असते तर गंगाराम यांचा जीव वाचला असता असे त्यांनी म्हटले आहे.

 
</text>
</doc>
