<doc>
<docno>1134257.cms.txt</docno>
<text>
 
महामुंबई
घरच्याघरी मिळवा पदवी प्रमाणपत्र!
[ Tuesday, June 07, 2005  12:59:30 am]


म. टा. प्रतिनिधी

मुंबई : पदवी प्रमाणपत्रासाठी (कन्व्होकेशन सटिर्फिकेट) मुंबई विद्यापीठाच्या कलिना कॅम्पसमध्ये लांबच लांब रांगा लावण्याच्या त्रासातून
विद्यार्थ्यांची आता सुटका होणार आहे. प्रमाणपत्रासाठीचा अर्ज 'बँक ऑफ महाराष्ट्र'च्या शाखेत भरून हे प्रमाणपत्र घरच्याघरी मिळेल. विद्यापीठाच्या परीक्षा विभागाचे माजी विशेष कार्यकारी अधिकारी विकास देशमुख यांनी ही योजना प्रत्यक्षात आणली.

विद्यापीठाच्या पदवी, पदव्युत्तर, व्यावसायिक अभ्यासक्रमांच्या विविध विद्याशाखांमधून उत्तीर्ण होणाऱ्या लाखो विद्यार्थ्यांना याचा लाभ घेता येणार आहे. याआधी, मार्च, 2004 पूवीर् परीक्षा दिलेल्या विद्यार्थ्यांकरिता ही योजना राबविण्यात येत होती. आता या योजनेची व्याप्ती वाढवण्यात येणार असून नव्याने उत्तीर्ण होणाऱ्या प्रत्येक विद्यार्थ्याला याचा लाभ घेता येईल, अशी माहिती प्र-कुलगुरू डॉ. अरुण सावंत यांनी 'मटा'ला दिली. येत्या जुलैपासून या योजनेला प्रारंभ होणार आहे.

प्रमाणपत्रासाठीचे 270 रुपये, टपाल खर्च आणि अर्ज बँकेत भरल्यानंतर विद्यार्थ्यांनी दिलेल्या पत्त्यावर हे प्रमाणपत्र पाठविण्यात येईल. 'बँक ऑफ महाराष्ट्र' या बँकेशी विद्यापीठाने करार केला असून बँकेच्या 54 शाखांमधून पदवी प्रमाणपत्रासाठीचे अर्ज विद्यार्थ्यांना भरता येतील. लांब आणि ग्रामीण भागात राहणाऱ्या विद्यार्थ्यांची यामुळे सोय होणार आहे. विद्यापीठात खेटे घालण्याच्या त्रासामुळे जवळपास 25 ते 30 टक्के कित्येक विद्याथीर् प्रमाणपत्रासाठी अर्ज भरतच नाहीत.

यात दूरस्थ विभागातून शिक्षण घेणाऱ्या विद्यार्थ्यांची संख्या अधिक आहे. तर, जवळपास 10 ते 15 टक्के विद्याथीर् अर्ज करूनही प्रमाणपत्र घेऊन जाण्यास कंटाळा करतात, असा विद्यापीठाचा अनुभव आहे. अशी लाखोंच्या संख्येने जुनी प्रमाणपत्रे विद्यापीठाकडे पडून आहेत. यापुढे फार जुनी प्रमाणपत्रेही सांभाळणे शक्य नसून ती लवकरच निकाली काढण्यात येणार आहेत. त्यामुळे, अर्ज करूनही ज्यांनी प्रमाणपत्रे घेतली नसतील त्यांनी ती लवकरात लवकर घेऊन जावी, असे आवाहन परीक्षा नियंत्रक शिवाजीराव सूर्यवंशी यांनी केले.

 
</text>
</doc>
