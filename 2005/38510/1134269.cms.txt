<doc>
<docno>1134269.cms.txt</docno>
<text>
 
देश-विदेश
एका रुपयात विमानप्रवास!
[ Tuesday, June 07, 2005  01:14:07 am]


वृत्तसंस्था

नवी दिल्ली : विमान कंपन्यांमध्ये सुरू असलेली दरस्पर्धा अगदी टोकाला नेत एअर डेक्कनने अवघ्या एका रुपयात विमानप्रवास करण्याची संधी दिली आहे. या प्रवासाची तिकिटे हिंदुस्थान पेट्रोलियमच्या देशभरातील पेट्रोलपंपांवर उपलब्ध असतील, असे जाहीर करून एअर डेक्कनने आणखी एक क्रांतिकारक पाऊल उचलले आहे.

एअर डेक्कनच्या सर्व मार्गांवर सात जून ते 31 जुलै या कालावधीसाठी ही योजना लागू असेल. एका रुपयाच्या तिकिटावर 221 रुपये कर मात्र द्यावा लागेल, असे कंपनीचे प्रमुख कॅप्टन जी. आर. गोपीनाथ यांनी सांगितले.मुंबई-दिल्ली, मुंुबई- कोईमतूर- मुंबई, दिल्ली-बंगलोर, बंगलोर- मुंबई, दिल्ली-कोलकाता, कोलकाता-हैदराबाद-कोलकाता, कोलकाता-चेन्नई, चेन्नई-मुबई, दिल्ली-गुवाहाटी-दिल्ली आणि दिल्ली-बागडोगरा-दिल्ली या मार्गांवरील प्रवास एका रुपयात करता येईल.

महिनाभरात अशी एक हजार तिकिटे जारी करण्यात येणार आहेत.बंगलोर-मुंबई आणि दिल्ली- बंगलोर मार्गावर सहा जुलैपर्यंत विमानभाडे दोन हजारांनी कमी आकारण्यात येईल, अशी घोषणा गोपीनाथ यांनी केली. या प्रवासासाठी या मुदतीपर्यंत 4600 ऐवजी 2600 रुपये लागतील. पण त्यावरही 221 रुपये कर लागेल. अत्यल्प दरात होणाऱ्या या विमानप्रवासाची तिकिटे पेट्रोलपंपांवर दिल्यामुळे सामान्यांना सहज उपलब्ध होतील, असा विश्वास गोपीनाथ यांनी व्यक्त केला. अमेरिकेत अशाच प्रकारची व्यवस्था आहे, असे त्यांनी नमूद केले.

 
</text>
</doc>
