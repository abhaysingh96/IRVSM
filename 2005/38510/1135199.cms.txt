<doc>
<docno>1135199.cms.txt</docno>
<text>
 
महाराष्ट्र
चिखलीत दंगल; 4 जखमी
[ Tuesday, June 07, 2005  11:50:49 pm]


जळगाव (म. टा. वृत्तसेवा) : गावातील अंतर्गत वादातून यावल तालुक्यातील चिखली येथे सोमवारी रात्री उसळलेल्या दंगली नंतर परिस्थिती आटोक्यात असून पोलिसांनी आता पर्यंत 29 जणांना अटक केली आहे. दंगल हाताळताना पोलिसांनी गोळीबाराच्या दोन फैरी झाडल्या. दगडफेकीत गावाच्या महिला सरपंच, उपसरपंच आणि दोन पोलिस जखमी झाले आहेत. उपसरपंच बेबीबाई कोळी यांनी ग्रामस्थांविरुध्द केलेल्या तक्रारीवरुन पोलिस नोटीस बजावण्यासाठी गेले असता ग्रामपंचायत सभेत वाद होवून त्याचे पर्यवसन दंगलीत झाले.

चिखली गावच्या उपसरपंच बेबीबाई विठ्ठल कोळी यांनी गावातील काही लोकांकडून आपणास त्रास दिला जातो, धमक्या दिल्या जातात अशा आशयाची तक्रार पोलिसांकडे केली होती. पोलिस या तक्रारीची शहानिशा करण्याकरता सोमवारी संध्याकाळी चिखलीत आले. त्यांनी संबंधित लोकांना नोटीसा बजावल्या व ग्रामस्थांना शांततेचे आवाहन केले. त्यानंतर पोलिसांनीच ग्रामपंचायत कार्यालयात सभा घेतली. यावेळी ग्रामस्थ ऐकण्याच्या मनस्थितीत नव्हते. बेबीबाई कोळी या नेहमीच खोट्या तक्रारी करतात, असे त्यांचे म्हणणे होते. त्यांच्या तक्रारींवरून नोटिसा कशा बजावण्यात आल्या, असा ग्रामस्थांचा सवाल होता.

सभेत बाचाबाची होऊन त्याचे पर्यवसन दंगलीत झाले.कार्यालयातील फनिर्चरची मोडतोड करण्यात आली. दगडफेक सुरु होऊन लोक सैरावेरा पळू लागले. दगडफेकीत दोन पोलिस अधिकारी, महिला सरपंच आणि उपसरपंच बेबीबाई कोळी जखमी झाले. रात्री वीज नसल्याने पोलिसांना परिस्थिती नियंत्रणात आणणे कठीण होत होते. त्यांनी अखेर हवेत गोळीबाराच्या दोन फैरी झाडल्या. जखमींची स्थिती गंभीर असल्याने त्यांना मध्यरात्री जळगावला सरकारी हॉस्पिटलमध्ये दाखल करण्यात आले. दरम्यान रावेर, निंभोरा, यावल, फैजपूर येथून चिंचोलीसाठी जादा कुमक बोलावण्यात आली तसेच वरिष्ठ पोलिस अधिकारी घटनास्थळी रवाना झाले. आज मंगळवारी विभागीय अधिकारी सोमा तायडे यांनी चिंचोलीला भेट दिली तसेच जिल्हा पोलिस अधिक्षक वसंतराव कोरेगावकर यांनीही परिस्थितीची पहाणी केली. या प्रकरणी फैजपूर येथे दंगलीचा गुन्हा नोंदवण्यात आला आहे.

 
</text>
</doc>
