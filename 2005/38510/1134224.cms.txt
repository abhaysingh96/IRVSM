<doc>
<docno>1134224.cms.txt</docno>
<text>
 
लेख
'पतंग उडवू चला.
[ Tuesday, June 07, 2005  12:09:25 am]


पाकिस्तानचे भूतपूर्व लष्करशहा फिल्डमार्शल अयुबखान यांचे चिरंजीव आणि माजी परराष्ट्रमंत्री गोहर अयुबखान यांना भारत-पाक संबंधात येऊ घातलेले परिवर्तन मान्य नसावे असे दिसते. ते परराष्ट्र मंत्री होते, तेव्हा त्यांनी भारतविरोधी वक्तव्ये करण्यात कोणतीही कसर ठेवली नव्हती. भारत-पाक यांनी 'कॉन्फिडन्स बिल्डिंग मेजर्स'ला प्राधान्य द्यावे असे भारतातफेर् सुचविण्यात येई तेव्हा त्यांनी 'आता दोन्ही देशांकडे आण्विक क्षेपणास्त्रे आहेत, ती चार सेकंदात एकमेकांची भूमी उद्ध्वस्त करू शकतात, तेव्हा या चार सेकंदात कोणता विश्वास बाळगणार?' असा 'चतुर' सवाल केला होता.

थोडक्यात ते परराष्ट्र मंत्री आहेत, तोपर्यंत दोन्ही देशांच्या संबंधात सुधारणा होणार नाही हे स्पष्ट झाले होते. आता ते परराष्ट्र मंत्री नसल्यामुळे आणि सध्याचे परराष्ट्र मंत्री कसुरी यांचा दोन्ही देशांच्या संबंधांकडे पाहण्याचा दृष्टिकोन वेगळा असल्याने संबंधातला तणाव कमी झाला आहे व ते सुधारण्याची आशा निर्माण झाली आहे. पण याचमुळे गोहर अयुबखान आणि त्यांच्या काही भाईबंदांची पोटदुखी वाढली आहे. हे लोक काश्मिरातील अतिरेकी कारवाईचा पुरस्कार करू शकत नाहीत. तसे केल्यास आपली स्थिती पाकिस्तानी अणुबॉम्बचे जनक अब्दुल कादर खान यांच्यासारखी होऊ शकते हे त्यांना माहीत आहे.

त्यामुळेच गोहरसाहेबांनी एक वेगळी नीती अवलंबली आहे. ही नीती आहे भारतीयांच्या मनात शंका निर्माण होईल अशा कथा रचून त्या पसरविणे व त्यांच्या मनोबलाला धक्का देणे ही.याच नीतीला अनुसरून त्यांनी 1965च्या युद्धाचा आराखडा 1958 ते 65 या काळात भारतीय लष्करात 'डायरेक्टर जनरल ऑफ मिलिटरी ऑपरेशन्स' या पदावर असलेल्या एका ब्रिगेडिअरने 20 हजार रुपयांत पाकिस्तानला पुरविला होता अशी एक कथा हवेत सोडून दिली. याच्या पुढे जाऊन त्यांनी या युद्धाचे प्लॅन तेव्हाचे पंतप्रधान पंडित नेहरू यांच्या टेबलावर जाण्याआधी ते पाकिस्तानचे तेव्हाचे अध्यक्ष अयुबखान आंच्या टेबलावर पोहचत अशी दुसरी कथा सोडून दिली आहे. यावर कळस त्यांनी चढविला आहे तो म्हणजे बंगलोरच्या हिंदुस्थान एरॉनाटिक्स कंपनीत तयार झालेले नॅट विमानाचे इंजिन पाकिस्तानने आपल्या हेरामार्फत मिळविल्याची कथा सोडून.भारत-पाकिस्तान एकमेकांवर हेरगिरी करतात आणि त्यात दोन्ही देशांच्या हाती काही कमी-अधिक महत्त्वाची माहिती लागते हे नाकारण्यात अर्थ नाही. लष्करातले काही लोक पाकिस्तानच्या जाळ्यात सापडलेच नसतील असेही नाही. पण गोहर यांनी ज्या कथा सोडल्या आहेत, त्या भारतीयांच्या आत्मविश्वासाला जबर धक्का बसेल या इराद्याने तयार केलेल्या आहेत. ब्रिगेडिअरची कथा त्यांनी विशेष चातुर्याने तयार केली आहे.

या एका आरोपाने त्यांनी 1971च्या बांगलादेश युद्धाचे शिल्पकार फिल्डमार्शल माणेकशॉ, त्यांच्यानंतर लष्कर प्रमुख झालेले जनरल गोपाळराव बेवूर, मेजर जनरल डी. के. पलित आणि अन्य दोन वरिष्ठ अधिकाऱ्यांविषयी संशयाचे वातावरण निर्माण करण्याचा प्रयत्न केला आहे. हे सर्व अधिकारी उपरोक्त कालावधीत 'डायरेक्टर जनरल ऑफ मिलिटरी ऑपरेशन्स' पदावर काम करत होते.गोहरसाहेबांजवळ एवढी निश्चित माहिती आहे तर त्यांनी नेमके कोणी ही माहिती विकली किंवा केव्हा विकली हे सांगून भारतीयांचे नाक कापण्याची संधी साधावयास पाहिजे होती. पण त्यांच्याकडे अशी माहितीच नाही. शिवाय त्यांचा हेतू भारतीयांत त्याच्या लष्कराविषयी संशय निर्माण करणे एवढाच आहे. त्यामुळेच त्यांनी ही अर्धवट माहिती प्रसिद्ध केली आहे.

त्यातही या माहितीचा रोख माणेकशॉ व बेवूर या दोन लष्करप्रमुखांविषयी संशय निर्माण करणे हा आहे. परंतु हा प्रयत्न पूर्णपणे फसला आहे.दुसरी गोष्ट अशी की, पाकिस्तानला युद्धाची सर्व योजना (जी अस्तित्वात होती की नाही हाच मूळ प्रश्ान् आहे.) मिळाली होती तर पाकिस्तानच्या पॅटन रणगाड्यांची खेमकरणमध्ये धूळधाण का उडाली आणि त्या काळातली अत्यंत आधुनिक व भारतीय हवाईदलाला भारी ठरतील अशी सेब्रजेट अमेरिकन विमाने पाकच्या हवाईदलाकडे असताना पाकचे हवाईदल निष्प्रभ का ठरले? भारतीय नौदलाकडे एकही पाणबुडी नसताना आणि पाककडे गाझीसारखी बलाढ्य पाणबुडी असताना पाकिस्तानी नौदल स्वस्थ का बसून होते? या प्रश्ानंची उत्तरेही गोहरसाहेबांनी दिली असती तर बरे झाले असते.

पाकिस्तानची युद्धतयारी काश्मिरी जनतेने साथ न दिल्यामुळे वाया गेली आणि बियास नदीवरील पूल ओलांडताना एका रणगाड्याच्या धडकेने पूल कोसळल्यामुळे आक्रमण लांबले आणि तेथेच पाकिस्तानचा विजय निसटला असेही गोहरसाहेब म्हणतात. त्यातले त्यांचे पहिले विधान खरे आहे; पण दुसरे विधान पाकिस्तानी लष्कराच्या क्षमतेला कमी लेखणारे आहे. युद्धकाळात नद्यांवरचे पूल उद्ध्वस्त होण्याची शक्यता लक्षात घेऊन लष्कर तातडीने ते बांधण्याची तयारी ठेवून असते. अशी तयारी पाकिस्तानी लष्कराने केली नसेल यावर विश्वास ठेवणे कठीण आहे. बांगलदेशच्या युद्धाच्या वेळेस भारतीय लष्कराला अनेक नद्यांचे अडथळे पार करावे लागले होते.

ते त्यांनी असे तातडीने कामचलाऊ पूल बांधून पार केले होते.गोहरसाहेबांच्या या आरोपांना उत्तर देण्याचे काम पाकचे माजी लष्कर प्रमुख जनरल मिर्झा अस्लम बेग यांनी परस्पर पार पाडले आहे. त्यांचे म्हणणे आहे की, 20 हजारात त्या काळातही कोण्ताही ब्रिगेडिअर दर्जाचा माणूस एवढी महत्त्वाची माहिती विकणार नाही; त्यासाठी किमान 20 लाख रुपये मोजावे लागले असते. शिवाय पाकिस्तानच्या मिलटिरी इंटेलिजन्सच्या रेकॉर्डमध्ये अशी कोणतीही माहिती नाही.गोहरसाहेबांना पंतंग उडविण्याची जी कला साधली आहे ती मिर्झासाहेबांना साधलेली नसावी; कारण ते शिपाई गडी आहेत आणि गोहरसाहेब राजकारणी...

- दिवाकर देशपांडे

 
</text>
</doc>
