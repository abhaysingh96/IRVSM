<doc>
<docno>1135037.cms.txt</docno>
<text>
 
धावते जग
तुरुंगातला भ्रष्टाचार
[ Tuesday, June 07, 2005  08:06:29 pm]


छुपे कॅमेरे अस्तित्वात आल्यापासून काही चांगल्या तर काही वाईट गोष्टी घडू लागल्या आहेत. 'तहलका' प्रकरण छुप्या कॅमेऱ्यातून बाहेर आल्यानंतर अनेक भ्रष्टाचाऱ्यांनी त्याची चांगलीच दहशत घेतली आहे. परंतु यालाही दाद न देणारे काही लोक आहेतच. त्यात पोलिसांचाही समावेश असावा यासारखी दुदैर्वी गोष्ट कोणती? नाशिकच्या मध्यवतीर् कारागृहात राजरोसपणे लाच घेऊन कैद्यांची कामे करणाऱ्या कर्मचाऱ्यांना असा छुपा कॅमेरा आपल्यावर नजर ठेवू शकतो, असे स्वप्नातही वाटले नसेल.

पण कुणीतरी या कारागृहातच हा कॅमेरा बसवून तेथील कर्मचारी कैद्यांच्या शिक्षेची अंमलबजावणी करण्याऐवजी, त्यांच्याकडून पैसे घेऊन त्यांची सरबराई करण्यात कसे गुंतलेले असतात, याचे चित्रण केले. या चित्रणात कारागृहाच्या अधीक्षकासह 15 जण कैद्यांकडून पैसे घेऊन त्यांना सर्वप्रकारच्या सुविधा पुरवित असल्याचे दिसून येते. आता या 15 जणांना निलंबित करण्यात आले आहे. पण ही गोष्ट नाशिक कारागृहापुरतीच मर्यादित आहे असे नाही. देशातील अनेक कारागृहांत असे प्रकार चालू असतात.

स्वाती साठे मुंबईच्या आर्थर रोड कारागृहाच्या अधीक्षक झाल्यानंतर त्यांनी कठोरपणे हे प्रकार बंद केल्यामुळे त्यांना ठार करण्याचा प्रयत्न करण्यापर्यंत या गुन्हेगारांची मजल गेली होती, तर एका शिपायावर प्राणघातक हल्ला झाला होता. पण अशी जोखीम पत्करून कर्तव्य बजावणारे अधिकारी विरळाच. बहुतेक गुन्हेगारांचे हात 'वर'पर्यंत पोहचलेले असल्यामुळे कोणताही धोका न पत्करता गुन्हेगारांना मनमानी करू देण्याचीच नाही तर त्यांना साथ देण्याची प्रवृत्ती कारागृह कर्मचाऱ्यांत वाढीस लागत आहे.

पोलिसांत बेशिस्त आणि गुन्हेगारी वाढत आहे हे खरे, पण या स्थितीसाठी आधी राज्यर्कत्यांनाच जबाबदार धरावे लागेल. राजकारण्यांचा नको तिथे, नको तितका हस्तक्षेप आणि सत्तेच्या अल्प कालावधीत तुंबडी भरण्याचा अधाशीपणा यामुळे नोकरशहा व कर्मचारी यांच्यावरील त्यांचे नियंत्रण सुटत चालले आहे. 'आपणही खावे आणि थोडे वर पोहचावे' अशा मनोवृत्तीतून भ्रष्टाचाराची एक मोठी साखळीच निर्माण झाली आहे. या साखळीचा अखेरचा दुवा नेमका कुठे असेल ते सांगणे अवघड आहे. नाशिक कारागृहातल्या 15 जणांना कदाचित शिक्षा होईल; पण त्यामुळे ही साखळी काही तुटणार नाही. कारण या साखळीचे सुरुवातीचे टोक अगदी सुरक्षित आहे.

 
</text>
</doc>
