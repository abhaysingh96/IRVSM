<doc>
<docno>1134857.cms.txt</docno>
<text>
 
महामुंबई
नगराध्यक्षांशी बोलणी न करताच परतले मोचेर्करी
[ Tuesday, June 07, 2005  04:01:01 pm]


मुंबई टाइम्स टीम

वसई : नालासोपाऱ्यातील पाणीटंचाईच्या विरोधात शिवसेनेने काढलेल्या मोर्च्याच्यावेळी मोचेर्करी आणि शिष्टमंडळात शाब्दीक चकमक झडल्याने वातावरण तणावग्रस्त बनलं होतं. त्यामुळे नगराध्यक्षांशी कोणतीही बोलणी न करताच मोचेर्करी फक्त निवेदन देऊनच माघारी फिरले. नालासोपारा पालिकेच्या निवडणूक प्रचाराच्यावेळी आमदार हितेंद ठाकूर यांनी 31 मेनंतर पाणीटंचाई निर्माण झाल्यास टँकरचं बिल मी भरेन तर नगराध्यक्षपदी निवडून आल्यानंतर उमेश नाईक यांनी पाणीटंचाई जाणवल्यास मला दगडाने मारा, असं वक्तव्य केलं होतं.

शहरात आता पाणीटंचाई असल्याने या वक्तव्यांची जाणीव करून देण्यासाठी शिवसेना शहर शाखेने सोमवारी पालिकेवर मोर्चाचं आयोजन केलं होतं. उपजिल्हाप्रमुख राजा जाधव, तालुकाप्रमुख वसंत वैती, उपतालुकाप्रमुख विलास चोरघे, शिरीष चव्हाण यांच्या नेतृत्वाखाली मोर्चा काढण्यात आला.

पोलिसांनी मोर्चा दूरवरच अडवल्याने मोचेर्कऱ्यांच्या वतीने एक शिष्टमंडळ नगराध्यक्षांना भेटण्यासाठी पालिकेत गेलं. तेव्हा नगराध्यक्ष उमेश नाईक यांच्यासह पालिकेतील सर्व पदाधिकारी आणि मंडळाचे नगरसेवक सभागृहात आधीच हजर होते. त्यांना पाहून शिष्टमंडळाने आक्षेप घेत फक्त नगराध्यक्षांशीच चर्चा करणार असा पावित्रा घेत शिष्टमंडळाला बसायला जागा नसल्याबद्दलही नापसंती व्यक्त करत हंगामा केला.

त्यावरून शाब्दीक चकमकी झडल्या. यात शिवसेनेच्या काही पदाधिकाऱ्यानी आक्षेपार्ह शब्द वापरल्याने सभागृहात जोरदार भांडण झालं. त्याच गदारोळात निवेदन आणि दगडांचा आहेर देऊन सेना पदाधिकारी सभागृहातून निघून गेले. या वादामुळे सभागृहात हाणामारी होतंय की काय अशी स्थिती निर्माण झाली होती.

सेनेच्या पदाधिकाऱ्यांनी अपशब्द वापरल्याने संतप्त झालेल्या नगराध्यक्ष उमेश नाईक यांनी शिष्टमंडळाशी न बोलताच निवेदन स्वीकारलं. सूर्या योजनेच्या कामाला आणि कर्जाला विरोध करणाऱ्यांना पाणीप्रश्नावर बोलण्याचा अधिकारच नाही. सध्या महाराष्ट्रात दुष्काळी स्थिती असताना नालासोपारा शहरात एक दिवसआड पाणीपुरवठा सुरू आहे. ही निव्वळ स्टंटबाजी असल्याचा आरोप नाईक यांनी पत्रकारांशी बोलताना केला. सभागृहातील गैरवर्तनाप्रकरणी संबंधितांविरोधात पोलिस ठाण्यात तक्रार करण्यात येणार असल्याचंही नाईक यांनी सांगितलं.

परिसंवादाचं आयोजनमुंबईचं शांघाय झाल्यावर त्याचे वसईवर होणाऱ्या परिणामाविषयी परिसंवादाचं आयोजन करण्यात आलं आहे. जनहित मंच आणि पर्यावरण संरक्षण कृती समितीच्या वतीने बुधवारी, नालासोपाऱ्याच्या जडेजा हॉलमधे संध्याकाळी साडे सहा वाजता हा परिसंवाद होणार आहे. चंदशेखर प्रभू, प्रा. गोपाळ दुखंडे, प्रा. पु. द. कोडोलीकर, नगराध्यक्ष मुकेश सावे, फादर मायकल जी यांच्यासह सिडकोचे प्रतिनिधी उपस्थित राहणार आहेत.

 
</text>
</doc>
