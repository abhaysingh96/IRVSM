<doc>
<docno>1119207.cms.txt</docno>
<text>
 
महाराष्ट्र
हेल्मेटविरोधी लढ्यात पालिकांचाही पुढाकार!
[ Monday, May 23, 2005  07:53:49 pm]


म. टा. वृत्तसेवा

कराड : सातारा जिल्ह्यात महाराष्ट्र दिनापासून लागू झालेल्या हेल्मेटसक्तीविरुद्ध सनदशीर मार्गाने लढा देण्यासाठी जिल्ह्यातील सर्व नगरपालिका एकत्र आल्याने दुचाकीस्वारांना हेल्मेटचा भार उतरण्याची आशा वाटू लागली आहे. हेल्मेटसक्तीविरुद्ध पुन्हा सुप्रीम कोर्टात जाण्यासाठी काही नगरपालिकांचे अध्यक्ष, उपाध्यक्ष आणि नगरसेवकांचा समावेश 12 सदस्यांची जिल्हास्तरीय कृती समितीदेखील येथे स्थापन झाली आहे.

हेल्मेटसक्तीविरुद्ध शहरांतील रहिवाशांच्या नापसंतीचा रेटा एवढा आहे की, जिल्ह्यातील पालिकांना एकत्र येऊन बैठक घ्यावी लागली. या बैठकीला नगरसेवक, नगराध्यक्ष, उप नगराध्यक्ष तसेच काही पालिकांचे मुख्याधिकारीसुद्धा हजर होते! हेल्मेटसक्तीविरुद्ध निवेदनावर रहिवाशांच्या सह्यांची मोहीम सुरू करावी, या सूचनेला बैठकीत पाठिंबा मिळालाच; पण कोर्टाने हेल्मेटसक्तीचा फेरविचार न केल्यास कायदेभंगाचे आंदोलन करण्याचा इशाराही येथे देण्यात आला. मात्र, अभ्यासूू सदस्यांच्या सहभागामुळे बैठकीत अनेक चांगले मुद्दे मांडण्यात आले.

भौगोलिक परिस्थिती लक्षात न घेता हेल्मेटसक्ती करण्यात आली आहे. शहरी भागात स्कूटर वा मोटरसायकलींचा वेग मर्यादित असल्याने अपघातात डोक्याला मार लागण्याची शक्यता कमी असते, शहरांमधील अपघातांत डोक्याला मार लागून मृत्युमुखी पडलेल्यांची आकडेवारी सरकार व न्याययंत्रणेने तपासावी, असा सूर बैठकीत निघाला. 'हेल्मेट वापरणे हा केवळ सुरक्षिततेचा प्रश्ान् नसून काही समस्या लोकजीवनाशी निगडित आहेत' अशा शद्बांत, हेल्मेटसक्तीमुळे महिलांच्या होणाऱ्या कुचंबणेचा मुद्दा ऐरणीवर आणण्यात आला. 'हेल्मेटमुळे आरोग्यावर दुष्परिणाम होतात', असाही दावा काहीजणांनी केला.

बैठकीअंती स्थापन झालेल्या 12 जणांच्या समितीत सचिवपदी अॅडव्होकेट बाळासाहेब बाबर, तर कायदेविषयक सल्लागार म्हणून अॅड. एन. आय. बागवान व अॅड. डी. व्ही. पाटील यांची निवड करण्यात आली. अन्य सदस्य लोकप्रतिनिधी आहेत. समितीचे सदस्य नसलेल्या लोकप्रतिनिधींनीही आपापल्या भागांत आंदोलन पुढे न्यावे, अशी सूचना बैठकीत सर्वसंमत झाली.

 
</text>
</doc>
