<doc>
<docno>1118302.cms.txt</docno>
<text>
 
महामुंबई
पं. भीमसेन यांच्या गायकीने आयुष्य स्वरमय केले
[ Monday, May 23, 2005  12:31:18 am]


म. टा. प्रतिनिधी

मुंबई : हिंदुस्थानी शास्त्रीय संगीताला वैश्विक स्तरावर ग्लॅमर मिळवून देण्यात पंडित भीमसेन जोशी यांचा महत्त्वाचा वाटा असून पंडितजींच्या गायकीने आपले आयुष्य स्वरमय केले, अशा शब्दात अभिनेते अतुल परचुरे यांनी पंडितजींच्या गायकीविषयीच्या आपल्या भावना व्यक्त केल्या. आपल्या घनगंभीर आवाजाने शास्त्रीय संगीताला अभूतपूर्व उंची देणाऱ्या पंडितजींच्या संगीतप्रवासाची माहिती देणाऱ्या एका पुस्तकासहित त्यांच्या सगळ्या मराठी गायकीचा समावेश असणाऱ्या 'जीवनगाणे' या सीडीजच्या संचाच्या अनावरण समारंभात ते बोलत होते. बोरीबंदर आणि मुलुंड येथील प्लॅनेट एममध्ये मध्ये झालेल्या या समारंभांमध्ये तरुण पिढीलाही पंडितजींच्या गायकीविषयी किती ओढ आहे, त्याचे प्रत्यंतर आले.

बोरीबंदर व मुलुंड येथील प्लॅनेट एममध्ये 'महाराष्ट्र टाइम्स' आणि 'एचएमव्ही'च्या विद्यमाने या कार्यक्रमांचे आयोजन करण्यात आले होते.

कार्यक्रमाला झालेल्या गदीर्मुळे तरुण पिढीतही पंडितजींचे असंख्य चाहते असल्याची चुणूक सगळ्यांनाच पाहावयास मिळाली. सीएसटीच्या प्लॅनेट एममधील प्रकाशन प्रसंगी अतुल परचुरे आणि मानसी साळवी या मराठी चित्रपट- मालिकांमध्ये झळकणाऱ्या कलाकारांनी हजेरी लावली होती. घरातील वातावरण पवित्र आणि मंगलदायी करण्यात पंडितजींच्या अभंगाचा खूप मोठा वाटा असल्याचे मानसी त्यावेळी म्हणाली. पंडितजींचे गाणे ऐकण्याची संधी जेव्हा जेव्हा मिळते, तेव्हा तेव्हा आपण ते ऐकतो, असे अतुल परचुरे यांनी सांगितले.

मुलुंडच्या 'आर मॉल'मध्ये झालेल्या दुसऱ्या प्रकाशन सोहळ्यासाठीही रसिकांची गदीर् झाली होती. 'जीवनगाणे' या सीडीतील गाण्यांनी वातावरण भारून गेले होते. 'इंदायणी काठी', 'माझे माहेर पंढरी...' या अनेक दशके गाजलेल्या त्यांच्या भावपूर्ण अभंगांना सर्व वयोगटांतील श्रोत्यांची पसंती मिळत होती. समीर धर्माधिकारी आणि गौरी कणिर्क हे तरुण कलाकार त्यावेळी उपस्थित होते.

यावेळी झालेल्या प्रश्नमंजुषेतील 'पंडितजींनी कोणत्या नाटकात भूमिका केली होती?' या प्रश्नाने श्रोत्यांना चांगलेच पेचात टाकले. सूत्रसंचालकांनी दिलेल्या पर्यायांनीच हा पेच सुटू शकला. पं.भीमसेन जोशींनी चित्रपटात गायलेले पहिलं गाणे, त्याला दिलेले संगीत या विषयांवरील प्रश्ानेत्तरांमुळे संगीतप्रेमींना नवी माहिती मिळाली. अचूक उत्तर दिलेल्यांना 'जीवनगाणे' संग्रह भेट देण्यात आला. 'माझ्या दिवसाची सुरुवात पंडितजींच्या स्वराने होते,' असे समीर धर्माधिकारी यांनी सांगितले, तर 'त्यांच्या गीतांचा संग्रह प्रत्येक घरात असलाच पाहिजे,' असे गौरी कणिर्क म्हणाली.

पश्चिम उपनगरातील संगीतप्रेमींसाठी अंधेरीच्या 'प्लॅनेट एम'मध्ये मंगळवारी या सीडीचे अनावरण होणार आहे. वैशाली सामंत आणि स्वप्नील जोशी या तरुण कलावंतांच्या उपस्थितीत होणाऱ्या या कार्यक्रमासाठी येणाऱ्या 'मटा'च्या वाचकांना कूपन घेऊन आल्यास सीडी संचावर सवलत मिळणार आहे.

 
</text>
</doc>
