<doc>
<docno>1119192.cms.txt</docno>
<text>
 
महामुंबई: मुंबई टाइम्स
...खेळ प्रवाशांच्याच जिवाशी!
[ Monday, May 23, 2005  07:41:33 pm]


हेमंत साटम

खाजगी प्रवासी वाहतूक करणाऱ्या कंपन्यांमधली जीवघेणी स्पर्धा, ग्राहकांना इप्सित स्थळी पोहोचवण्याची 'घातक' घाई, अविश्रांत काम करणाऱ्या ड्रायव्हर्सचं 'कसब', जिवावर उदार होऊन निमुळत्या रस्त्यावरूनही ओव्हरटेक करण्याचे प्रताप...संगमेश्वरजवळ शनिवारी मध्यरात्री झालेल्या अपघातामागे अशी अनेक कारणं आहेत. कित्येक वर्षांपासून अशा अपघातांमुळे प्रवाशांच्या जिवाशी खेळ खेळला जातोय, याची दुदैर्वी जाणीव कोणत्याही यंत्रणेला झालेली नाही. त्यामुळे अपघात घडतात तेव्हा फक्त हळहळ व्यक्त होते. काही हजार रुपयांच्या मदतीची घोषणा होते आणि नंतर पुन्हा खाजगी प्रवासी वाहतूक सगळे नियम धाब्यावर बसवत अशीच सुरू राहते. संगमेश्वरसारखे अपघात भविष्यात घडू नयेत, यासाठी पावलं उचलण्याची वेळ आल्याचं मत प्रवासी व्यक्त करत आहेत.

सुट्टीच्या काळात अधिकाधिक प्रवासी मिळवण्यासाठी सर्वच बस कंपन्यांमध्ये तीव्र स्पर्धा असते. कमीत कमी वेळेत बस पोहोचवण्याची जबाबदारी येते ड्रायव्हर मंडळींवर. त्यामुळे ते वेगमर्यादाचं भान सोडून वेगाने गाड्या हाकत सुटतात. रात्रीच्या वेळी तर एखाद्या ठिकाणी विश्ाांतीसाठी थांबल्यानंतर हायवेवर 'ओव्हरटेक'चा जो हैदोस सुरू असतो, तो पाहून अंगावर काटाच येतो. दुहेरी मार्गावर बिनदिक्कत लेन तोडत पुढच्या गाडीला मागे टाकण्यासाठीची ही धडपड आपल्यासह सगळ्या प्रवाशांच्या मृत्यूला आमंत्रण देणारी ठरू शकेल, याचंही भान या ड्रायव्हर्सना नसतं. संगमेश्वरमधील अपघाताप्रमाणे ड्रायव्हर मद्यपान करून बस चालवत असेल, तर अपघाताच्या शक्यतेत प्रचंड वाढ होते. अशा प्रकारे मद्यपी ड्रायव्हर्सना रोखणं आवश्यक आहे, असं एका टूर ऑपरेटरनेही मान्य केलं.

अनेक ठिकाणी बस मुंबईत विखुरलेल्या एजण्ट्सकडील प्रवाशांना 'पिकअप' करत निघतात. यादरम्यान ट्रफिक जॅमला तोंड देता देता शहराबाहेर पडायला तीन ते चार तास सहज मोडतात. हा वाया गेलेला वेळ भरून काढण्यासाठी मग ड्रायव्हर बस तुफान वेगाने पळवतात. ड्रायव्हरमागे बसलेल्या प्रवाशाची नजर जेव्हा स्पीडोमीटरचा काटा पाहते, तेव्हा त्यांचा थरकाप उडाला नाही, तरच नवल! पण त्या वेळी ड्रायव्हर कोणाचंही ऐकण्याच्या मनस्थितीत नसल्यामुळे जीव मुठीत घेऊन प्रवास करण्यापलीकडे प्रवाशांच्या हाती काहीच नसतं. हा आरोप मात्र टूर ऑपरेटर मान्य करत नाहीत. त्यांच्या म्हणण्यानुसार प्रत्येक प्रवाशाला पोहोचण्याची वेळ स्पष्ट सांगितलेली असते. त्यामुळे 'वेळेत' पोहोचण्यासाठी ड्रायव्हर 'ओव्हरटेक'चा पर्याय निवडतात, ही गोष्ट टूर ऑपरेटर्स अमान्य करतात.

राज्यात किंवा राज्याबाहेर सर्वच रस्ते सुस्थितीत नसतात. शिवाय हायवेवरील धोकादायक वळणं, ओव्हरटेक करताना अंदाज चुकणं, अशा गोष्टींतून अपघाताच्या शक्यता वाढत जातात. या ड्रायव्हर्स आणि बस वाहतूकदारांवर 'स्पीड'चा वचक बसवणार कोण, हा प्रश्न मात्र अनुत्तरितच राहतो. हायवे पोलिस किंवा शहरातल्या वाहतूक पोलिसांनी याकडे अधिक गांभीर्यानं पाहिलं तर अनेक प्रवाशांचे प्राण निश्चितच वाचतील.

 
</text>
</doc>
