<doc>
<docno>1119204.cms.txt</docno>
<text>
 
महाराष्ट्र
निधीचे 'पॅकेज' मिळूनही स्मारकांचा विकास बासनात
[ Monday, May 23, 2005  07:52:10 pm]


शशी तायशेटे

कणकवली : कोकण विकास पर्यटन पॅकेजमधून मिळालेल्या निधीतून करण्यासाठी सावंतवाडी नगरपालिकेने अनेक कामे सुचवली असून राजेराण्यांच्या जुन्या स्मारकांची दुरुस्तीही त्यातूनच करण्यात येणार आहे. परंतु ही स्मारके ही भोसले घराण्याची खाजगी मालमत्ता असून त्यांच्या परवानगीशिवाय तेथे सरकारी निधी खर्च करता येणार नाही!

त्यामुळे आता, या कामांना प्रशासकीय मान्यता असूनही सध्या नगरपालिका राजघराण्याकडून यावयाच्या परवानगीच्या प्रतीक्षेत आहे.

कोकण विकास पर्यटन पॅकेज अंतर्गत सावंतवाडी नगरपालिकेला प्राप्त झालेल्या तीन कोटी 11 लाख रुपयांच्या निधीतून राजवाड्यासाठी 23 लाख 97 हजार रुपये मंजूर झाले आहेत. यात राजवाड्याच्या प्रवेशद्वारावर लेस्टर गेट येथे प्रकाश व्यवस्था तसेच माठेवाड्यातील सर्व माठ्यांची (स्मारकांची) दुरुस्ती आदी कामांचा समावेश आहे. त्याखेरीज प्लास्टरिंग, छप्पर दुरुस्ती यांचाही समावेश आहे. या सर्व कामांची अंदाजपत्रके तयार झाली असून त्याला प्रशासकीय मान्यता मिळाली आहे.

माठीची सर्व जागा भोसले राजघराण्याची असून त्यांच्या संमतीशिवाय तेथे कोणतीही दुरुस्ती वा विकास करणे नियमबाह्य ठरणार आहे. म्हणून सावंतवाडी पालिकेने ही कामे करण्यासाठी एका पत्राद्वारे राजघराण्याकडे रीतसर परवानगीही मागितली आहे.

मात्र, याबाबत कायदेशीर मत घेऊनच पुढील निर्णय घेण्यात येईल, असे पत्र नगरपालिकेला राजघराण्याकडून प्राप्त झाले आहे. या तांत्रिक कारणामुळे सावंतवाडी संस्थानाच्या माठीची सुधारणेची कामे अद्याप सुरू झालेली नाहीत.

 
</text>
</doc>
