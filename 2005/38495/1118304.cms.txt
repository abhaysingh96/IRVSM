<doc>
<docno>1118304.cms.txt</docno>
<text>
 
देश-विदेश
बॉम्बस्फोट; 1 ठार, 49 जखमी
[ Monday, May 23, 2005  12:33:02 am]


वृत्तसंस्था

नवी दिल्ली : येथील लिबर्टी आणि सत्यम या दोन सिनेमागृहांत रविवारी रात्री एकापाठोपाठ झालेल्या बॉम्बस्फोटांत एक ठार तर किमान 49 जखमी झाले. या दोन्ही सिनेमागृहात 'जो बोले सो निहाल' चित्रपट दाखविण्यात येत होता. या चित्रपटातील दृश्यांमुळे शीख जनतेच्या भावना दुखावत असल्याचे नमूद करून त्यावर बंदी घालण्यात यावी, अशी मागणी गुरुद्वारा प्रबंधक समितीने केली आहे. पंजाबमध्ये हा चित्रपट दाखविण्यास सिनेमागृहांनी मागील आठवड्यात नकार दिलेला आहे.

लिबर्टी सिनेमागृहात शेवटून पाचव्या रांगेतील खुचीर्खाली रात्री 8.25 वाजता स्फोट झाला. त्यात 12 जखमी झाले. तर रात्री 8.45च्या सुमारास 'सत्यम' स्फोटाने हादरले. या सिनेमागृहाच्या टॉयलेटमध्ये बॉम्ब ठेवण्यात आला होता. या स्फोटात चौघे जखमी झाले. त्यांना राममनोहर लोहिया रुग्णालयात दाखल करण्यात आले आहे. त्यापैकी काहींची प्रकृती चिंताजनक असल्याचे सांगण्यात आले. केंदीय गृहमंत्री शिवराज पाटील आणि दिल्लीच्या मुख्यमंत्री शीला दीक्षित यांनी जखमींची विचारपूस केली.

हे बॉम्बस्फोट लक्षात घेऊन खबरदारीची उपाययोजना म्हणून सनी देओलची प्रमुख भूमिका असलेला हा चित्रपट ज्या सिनेमागृहांत दाखविण्यात येत होता तेथून सर्व प्रेक्षकांना तात्काळ बाहेर काढण्यात आले. सिनेमागृहांसह अनेक भागांत पोलिस बंदोबस्त तैनात करण्यात आला आहे. दिल्लीतील सहा ते सात सिनेमागृहांत हा चित्रपट दाखवण्यात येत होता.

मुंबईतही बंदोबस्त

'जो बोले सो निहाल' या चित्रपटाचे खेळ सुरू असलेली मंुबईतील कॅपिटल, आयनॉक्स आणि नॉव्हेल्टी ही तीन सिनेमागृहे रात्री नऊ वाजण्याच्या सुमारास तातडीने रिकामी करण्यात आली. तर वांद्याच्या 'जी सेव्हन'मधून हा चित्रपट ताबडतोब मागे घेण्यात आला आहे. इतर काही सिनेमागृहांच्या बाहेरही पोलिस बंदोबस्त ठेवण्यात आला आहे. वादग्रस्त ठरलेला हा चित्रपट दिल्लीतील सिनेमागृहांतील स्फोटास कारणीभूत ठरल्याची शक्यता वर्तविण्यात येत आहे. त्यामुळे मंुबईत या चित्रपटाचे खेळ थांबविण्यात आल्याचे कळते.

नरिमन पॉईंटचे आयनॉक्स, नॉव्हेल्टी, फेम अॅडलॅब, गेईटी, वांद्याचे ग्लोबस, परळचे सनसिटी, गोरेगावचे सिनेमॅक्स, मुलुंडचे आर अॅडलॅब, स्टार सिटी आदी अनेक सिनेमागृहांमध्ये हा चित्रपट दाखविण्यात येत आहे.

 
</text>
</doc>
