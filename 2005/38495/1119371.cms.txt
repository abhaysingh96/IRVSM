<doc>
<docno>1119371.cms.txt</docno>
<text>
 
लेख
छेडछाडीतून सुरू होणारी अपराध-प्रक्रिया बलात्कारांत परिणत
[ Monday, May 23, 2005  11:29:10 pm]


कारखान्यांमधून होणाऱ्या अपघातांविषयी एक अनुभवसिद्ध नियम आहे. लहान लहान अपघातांची काही ठराविक संख्या झाली की, एक मोठा अपघात होतो. यात गूढ असे काही नाही. लहान अपघातांकडे लहान म्हणून दुर्लक्ष होत राहते. दुर्लक्ष करण्याची सवय झाली की, नुसती लहान अपघातांची संख्याच वाढते असे नाही तर जरा मोठे अपघातही लहानच वाटू लागतात व सतर्कता अधिकाधिक शिथिल होत जाते. ही वाढत जाणारी शिथिलता मोठ्या अपघातांना वाट करून देते. स्त्रियांच्या बाबतीत होणाऱ्या लैंगिक छळणुकीच्या अपराधांनाही हाच नियम लागू पडतो. क्षुल्लक म्हणून छेडछाडीच्या प्रकारांकडे दुर्लक्ष केले की 'छेडछाड केली तरी आपले काही बिघडत नाही' असा संदेश प्रसृत होतो व दुसरे कोणी त्यापुढचे धाडस करायला प्रवृत्त होतात. सवयीप्रमाणे त्याहीकडे 'क्षुल्लक' म्हणून दुर्लक्ष झाल्यास 'हे पण चालतंय' असे वातावरण तयार होते व आणखी कोणी पुढच्या पायरीवरचे धाडस करायला प्रवृत्त होतात. अशा तऱ्हेने दुर्लक्ष व अपराधाचे धाडस यांचे दृष्टचक्र तयार होऊन त्याचे पर्यवसान बलात्काराचे धाडस करण्यात होते.

गेल्या काही दिवसांत बलात्काराची जी कारणमीमांसा मांडण्यात आली, त्यात एक महत्त्वाचा मुद्दा विचारातच घेतला गेला नाही, तो म्हणजे समाजातील वैचारिक विसंगती. ज्या समाजात सामाजिक स्थैर्यासाठी पुरुषांनी अत्यंत नैसगिर्क असलेली कामेच्छा नियंत्रणात ठेवण्याची अपेक्षा असते, त्याच समाजात हे नियंत्रण झुगारून द्यायला प्रवृत्त करणारे प्रभावी संदेशही कळत नकळत प्रसृत होत असतात. झगमगाटी दुनियेत वावरणाऱ्या स्त्री-पुरुषांच्या 'सेक्सी'पणाचे प्रसारमाध्यमांतून जाहीर कौतुक होत असते. फॅशन व कलेच्या नावाखाली अंगप्रदर्शन घडवणाऱ्या व पुरुषांचे लक्ष वेधून घेणाऱ्या व त्यांना उद्दिपित करणाऱ्या वेषभूषेला प्रतिष्ठा मिळते. निर्माण होणाऱ्या बहुतेक चित्रपटांत स्त्रियांवर छाप पाडण्यात छेडछाडीच्या स्वरूपांतील आक्रमक पुरुषीपणा यशस्वी झाल्याचे दाखवलेले असते. वागणुकीतील साधेपणाचा व सभ्यपणाचा उपहास होतो. त्यात भर म्हणून व्यक्तिस्वातंत्र्याच्या नावाखाली स्वैराचाराचे समर्थन काही एकांगी बुद्धिवंतांकडून केले जाते.

थोडक्यात, छेडछाडीच्या प्रकारांतून सुरू होणारी अपराध-प्रक्रिया बलात्कारांत परिणत होत असते. चित्रपट, अंगप्रदर्शन करणारी कपड्यांची फॅशन, झगमगाटी दुनियेला वाहून घेतलेली प्रसारमाध्यमे व व्यक्तिस्वातंत्र्याच्या नावाखाली स्वैराचाराचे समर्थन या गोष्टी बलात्काराचा थेट संदेश देत नसल्या तरी छेडछाडीचा विषाणू समाजात फैलावीत असतात व त्याचेच दूरगामी परिणाम म्हणून बलात्काराच्या घटना घडतात.

- शरद कोर्डे

 
</text>
</doc>
