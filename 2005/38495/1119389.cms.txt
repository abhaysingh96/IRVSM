<doc>
<docno>1119389.cms.txt</docno>
<text>
 
महाराष्ट्र
62 हजार पोलिसांना घर नाही
[ Monday, May 23, 2005  11:40:00 pm]


म. टा. वृत्तसेवा

धुळे : राज्यातील एक लाख 22 हजार पोलिस अधिकारी आणि कर्मचाऱ्यांपैकी 62 हजार पोलिस निवासस्थानापासून वंचित आहेत, अशी माहिती राज्य पोलिस गृहनिर्माण व कल्याण महामंडळाचे महाव्यवस्थापक सी. प्रभाकर यांनी नंदुरबार येथे बोलताना दिली.

नंदुरबार येथे पोलिसांसाठी बांधण्यात येणाऱ्या 168 घरांच्या भूमिपूजन कार्यक्रमासाठी सी. प्रभाकर आले होते. राज्य पोलिस गृहनिर्माण व कल्याण महामंडळाला 136 कोटी रुपये पोलिस दलाच्या आधुनिकीकरणासाठी मिळाले आहेत.

मंुबई आणि ठाणे शहरात निवासस्थाने बांधण्यासाठी जागा उपलब्ध होत नसल्याने किमान 70 टक्के निवासस्थाने बांधण्याच्या उद्दीष्टाला अडथळा निर्माण होत आहे, असे प्रभाकर यांनी सांगितले. नंदूरबार येथे 168 निवासस्थाने उभारण्याचे काम येत्या 18 महिन्यांत पूर्ण करण्यात येणार आहे, अशी माहिती नंदुरबारचे जिल्हा पोलिस प्रमुख प्रदीप देशपांडे यांनी यावेळी दिली.

 
</text>
</doc>
