<doc>
<docno>1119282.cms.txt</docno>
<text>
 
अग्रलेख
संगमेश्वरचा धडा
[ Monday, May 23, 2005  09:12:15 pm]


संगमेश्वरजवळ खाजगी आरामगाडी व एसटी बस यांच्या अपघातामुळे पुन्हा एकदा खाजगी बस चालवणाऱ्या कंपन्यांच्या विश्वासार्हतेबद्दल प्रश्ान्चिन्ह निर्माण झाले आहे. या गाड्या दिसतात अत्यंत आकर्षक, असतात आरामदायक हे खरे असले, तरी त्यांच्या सेवेबाबत असंख्य तक्रारी ऐकायला मिळतात.

विशेषत: सुट्टीच्या काळात प्रवाशांना मेंढरे मानण्याची त्यांची वृत्ती त्यांच्या कोणत्याही परिस्थितीत पैसे कमावण्याच्या प्रवृत्तीवर प्रकाश टाकते. काही अपवाद वगळता, अशा बसेस चालवणाऱ्या बहुतेक कंपन्या बऱ्याच बाबी बेकायदेशीरपणे दडपून नेत असतात, असे राज्याच्या वाहतूक विभागाचे अधिकारी खाजगीत सांगतात.

कधीतरी आरटीओला जाग येते आणि कारवाईचे नाटक केले जाते. रस्त्याच्या कडेला बसेस थांबवून त्यांची तपासणी होते. पण अशा कारवाईला हेे बसमालक भीक घालत नाहीत; कारण या बसेस पुन्हा नियमितपणे धावताना दिसतात. संगमेश्वरच्या अपघाताला कारणीभूत असलेल्या खाजगी बसचा चालक मद्य प्यायलेला होता, असे त्या बसमधीलच एका मुलाने सांगितले आहे.

तसे असेल तर त्यात नवीन काय आहे, असाच प्रश्ान् पडतो; कारण ज्या सुसाट वेगाने या बसेस पळत असतात, ते बघता ड्रायव्हर्सबाबत शंका यायला बराच वाव असतो. रस्ते अधिकाधिक चांगले झाल्यामुळे तर 'आधीच मर्कट...' अशी स्थिती अनेक ड्रायव्हर्सची होते. अर्थात या पापात बसमालक आणि ड्रायव्हर्सना वाहन चालवण्याचा परवाना देणारे आरटीओचे अधिकारीही सहभागी असतात हे विसरून चालणार नाही.

अनेक कंपन्या निव्वळ नफ्याचा विचार करून, कमी पैशात ड्रायव्हर नेमणे, तेही पुरेसे नसणे अशा तडजोडी करतात. त्याची किंमत अशाप्रकारे प्रवाशांना प्राणाचे मोल देऊन मोजावी लागावी हे दुदैर्व आहे. अनेक कंपन्या सुट्टीच्या काळात प्रवाशांना ज्या प्रकारे लुबाडतात ते बघता खाटिकही बरे वाटावेत! मुंबई-गोवा प्रवासासाठी प्रत्येक प्रवाशाकडून सातशे किंवा मुंबई-बंगळूर प्रवासासाठी अकराशे रुपये घेणे, कोणत्या नियमात बसते याचीही चौकशी व्हायला हवी.

अनेक कंपन्यांचे पडद्याआडचे मालक बडे राजकारणी असल्यामुळे सरकारी यंत्रणा या कंपन्यांविरुद्ध कारवाई क रत नाही, असे बोलले जाते. ते खरे असावे, असाच या कंपन्यांचा कारभार बघता वाटू लागते. फक्त कायद्याचा विचार केला, तर यापैकी अनेक कंपन्यांना टाळे लावावे लागेल; कारण अशाप्रकारे प्रवासी वाहतूक करणे बेकायदा आहे. याची कल्पना कंपन्यांनाही आहे, पण कायद्यात बदल करण्याची आवश्यकताही त्यांना आश्रय देणाऱ्या राजकीय नेत्यांना आणि अधिकाऱ्यांना वाटत नाही; कारण आपल्याला कायद्याचा बडगा दाखवला जाणार नाही, याची त्यांना खात्री आहे.

पण यानिमिताने मुंबई- गोवा महामार्गावर वाढत चाललेल्या अपघातांबाबतही तातडीने कारवाई करण्याची गरज निर्माण झाली आहे. जेमतेम तीन आठवड्यांत पन्नासहून जास्त अपघातांत साठहून अधिक व्यक्तींचे बळी ही आकडेेवारी चिंताजनक आहे. केवळ एका ठिकाणी केलेल्या पाहणीत चाळीसपैकी तीन ड्रायव्हर्स मद्यपान केलेले आढळणे ही आकडेवारीही गंभीर आहे. गोवा महामार्गाची सुधारणा झाल्यावर अपघात वाढले असे दिसते. रस्ता सुस्थितीत असला की ड्रायव्हर्स फार स्वातंत्र्य घेतात, हे एक्स्प्रेस हायवेवर आणि इतर महामार्गांवर वारंवार जाणवते. वेगाची मर्यादा उल्लंघणे हे तर नेहमीचे झाले आहे.

खाजगी बससेवेबद्दल तक्रारी असल्या तरी त्याचा फायदा घेण्याची ताकद एसटी मंडळाकडे नाही, हेही लक्षात घ्यायला हवे. स्पधेर्मध्ये टिकायचे असल्यास कार्यक्षमता, शिस्त वाढवायला लागेल हे एसटी कर्मचाऱ्यांनी मनी बिंबवावे लागेल. तसे झाले तर खाजगी कंपन्यांना आळा बसेल आणि पर्यायाने प्रवास अधिक सुरक्षित होईल, हा संगमेश्वर अपघाताचा धडा आहे.

 
</text>
</doc>
