<doc>
<docno>1119115.cms.txt</docno>
<text>
 
सदर
मोबाइलमुळे लागला टोळीचा छडा
[ Monday, May 23, 2005  06:18:03 pm]


कंजारभाट ही आंतरराज्य टोळी हायवेवरील ट्रक लुटण्यात तरबेज आहे. विशेषत: मुंबई-आग्रा हायवेवरील तेही औषध कंपन्यांचे ट्रक लुटण्यात ही टोळी माहिर आहे. मुंबई- अहमदाबाद हायवेवरील मनोर नाक्याजवळ असाच ट्रक लुटून या टोळीने औषधं लंपास केली होती. या दरोड्याचा कोणताही धागादोरा नसताना ठाणे गुन्हे अन्वेषण शाखेचे पोलिस उपनिरीक्षक संजय हजारे यांनी चोरलेला सगळा माल आणि दरोडेखोरांची टोळी गजाआड केली.

खुमानसिंग चौहान भिवंडीहून टेम्पोत अॅव्हेन्टीन कंपनीची 36 लाख 77 रुपयांची औषधे भरून अहमबादकडे निघाला होता. रात्री साडेआठ वाजता गाडीने मनोरच्या पुढे त्यांना ओव्हरटेक करून गाडी आडवी आली. काही कळायच्या आतच त्यातल्या चौघांनी टेम्पोचा ताबा घेतला. एकाने खुमानसिंगला बाजूला सारून गाडी चालवायला सुरुवात केली. गाडी पुन्हा मुंबईकडे वळवण्यात आली. त्याचवेळी दोघांनी खुमानसिंगला जबरदस्तीने मिठाई खायला लावून पाणी प्यायला लावलं. दुसऱ्या दिवशी शुद्धीवर आलेला खुमानसिंग जंगलात नग्नावस्थेत होता. त्याने मनोर पोलिस स्टेशनला ही घटना कळवली.

या धाडसी दरोड्याचं तपास लावण्याचं काम पोलिस अधीक्षक रामराव पवार यांनी गुन्हे अन्वेषण खात्याचे पोलिस निरीक्षक अर्जुन गुरुळे यांच्यावर सोपवलं. गुरुळे यांनी ही जबाबदारी संजय हजारे यांच्या खांद्यावर दिली. दरोडेखोरांनी कोणताही पुरावा सोडला नव्हता. दरोड्याच्या दुसऱ्या दिवशी खुमानसिंगचा टेम्पो मस्जिद बंदरच्या एका गोडाऊनच्या बाहेर आढळला. त्यामुळे दरोडेखोरांनी हायवे परिसरातच माल ठेवला असल्याचा अंदाज हजारे यांनी केला. त्यांनी हायवेवर लुटमार करणाऱ्या टोळीची माहिती मिळवण्यासाठी खबऱ्यांना कामाला लावलं. तेव्हा लाल रंगाची क्वालिस गाडी वसईतील वालीवच्या विजय यादवकडे नेहमी येत असल्याचं खबऱ्याने सांगितलं.

या दुव्यावरून हजारेंनी विजय ट्रान्सपोर्टच्या कारभाराची गुप्तपणे चौकशी सुरू केली. विजय ट्रान्सपोर्टचा मालक विजय यादव जकात नाक्यावरून ट्रक पास करून देण्याचंही काम करत असल्याचं आढळून आलं. याचाच अर्थ विजयचा लुटमार करणाऱ्या टोळीशी संबंध असण्याच्या संशयाला बळकटी मिळत होती. पण विजयला अटक करणं धोक्याचं होतं. म्हणून त्याच्याकडे काम करणाऱ्या ड्रायव्हर्सची चौकशी करण्यात आली. त्यात रामू यादव नावाचा ड्रायव्हर नुकताच नोकरी सोडून दुसरीकडे कामाला गेल्याचं समजलं. म्हणूनच हजारे यांनी त्यालाच ताब्यात घेतलं. राजूने दरोडा पडल्यानंतर एकाच आठवड्यात एक ट्रक माल भरून फरिदाबादला नेल्याची कबुली दिली. हायवेवर चोरलेला औषधांचा साठा दिल्ली, फरिदाबाद आणि हरियाणा परिसरात विकण्याचं काम कंजारभाट टोळी करत असल्याची हजारे यांना माहिती होती. त्यामुळे राजूने दिलेल्या माहितीवरून मनोर इथल्या दरोड्यात विजयचा हात असल्याची खात्री झाली आणि हजारे यांनी विजयला अटक केली.

कंजारभाट टोळीशी राजू अग्रवालचे घनिष्ट संबंध होते. राजू अग्रवाल कंजारभाट टोळीने चोरलेली औषधे विकण्याचं काम करत असे. मेरठ येथे राहणारा आलोक पांडे चोरलेली औषधे आग्रा, दिल्ली, हरियाणा आणि फरिदाबाद परिसरात रितसर विकत असे. या टोळीने मुंबई-आग्रा हायवेवर पडलेल्या दरोड्यातील माल विकण्याचं काम केलं होत. यावेळी अॅव्हेन्टीस कंपनीचा माल लुटण्याचं राजूने ठरवलं होतं. पण लुटलेला माल लगेचच पुढे नेणं धोक्याचं होतं. म्हणून दरोड्यानंतर तो माल लगेचच सुरक्षित स्थळी ठेवण्याची व्यवस्था करायची होती. राजूची विजयशी ओळख होती. विजयने ती जबाबदारी घेतली. लुटलेला माल त्याने गोडाऊनमध्ये ठेऊ दिला. चार-पाच दिवसांनंतर विजयने स्वत:च्या ट्रकमधून तो फरिदाबादला पाठवला. त्या वेळी ट्रकवर रामू यादव ड्रायव्हर होता. या दोघांना अटक केल्यानंतर आलोक पांडे आणि राजू अग्रवाल यांच्यासह कंजारभाट टोळीला जेरबंद करण्याची महत्त्वपूर्ण कामगिरी करायची होती. रामू आणि विजयकडे त्या दोघांच्या मोबाइल फोन वगळता दुसरी कोणतीही माहिती नव्हती. मोबाईल फोनसाठी दिलेले पत्ते बोगस असल्याने त्यांना शोधणं कठीण काम होतं. मेरठ आणि इंदौरला दोन वेळा जाऊन हजारे निराश होऊन परत आले होते. मात्र हे दोघेही गुन्हा घडण्याच्या दोन दिवस आधी आणि नंतर दोन दिवस महाराष्ट्रातच असल्याचं त्यांच्या मोबाइल प्रिंटवरून निष्पन्न झालं होतं. त्यामुळे मुद्देमालासाठी दोघांची अटक महत्त्वाची होती. मोबाइलवरील कॉलचा अभ्यास केला असता आलोकचं नुकतंच लग्न झालं होतं. ते लग्न जिथे झालं होतं त्या हॉलची माहिती मिळाली. तिथे गेल्यानंतर आलोकचा खरा पत्ता मिळाला. लग्नाच्या पाचव्या दिवशी आलोक मेरठच्या घरी हजारेंच्या हाती लागला. त्याने दिलेल्या माहितीवरून राजू अग्रवालला इंदौरलाच अटक करण्यात आली. त्यानंतर आलोकच्या मदतीने सापळा रचून दरोडा टाकणाऱ्या कंजारभाट टोळीतील मनोज शिसोदीया, राजेदसिंग कंजर, राजेश कंजर, सतीश कंजर, राधेशाम कंजर यांना खंडाळा इथे अटक करण्यात आली. सर्व आरोपी हाती

लागल्यानंतर त्यांच्यामार्फत विविध ठिकाणी विकलेला आणि लपवलेला माल हस्तगत करण्यात आला. विशेष म्हणजे या दरोड्यातली सर्वच्या सर्व माल हाती लागला.

या दरोड्याचा तपास करणं तशी सोपी गोष्ट नव्हती. दरोडा पडल्यानंतर कोणताही पुरावा मागे ठेवण्यात आला नव्हता. महत्वाचं म्हणजे विजय यादव वगळल्यास सर्वच आरोपी

परराज्यातील होते. त्यांच्या मोबाइलवरून हजारे यांनी त्यांना हुडकून काढलं. त्यासाठी त्यांनी दिल्ली, मेरठ, फरिदाबाद, सोनिपत, इंदौर, देवास आदी ठिकाणच्या तीनदा फेऱ्या मारून तो विभाग पिंजून काढला. त्यामुळे हायवेवर दरोडा टाकणारी आंतरराज्य कंजारभाट टोळी हाती लागली.

- शशी करपे

 
</text>
</doc>
