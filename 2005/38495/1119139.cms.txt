<doc>
<docno>1119139.cms.txt</docno>
<text>
 
महामुंबई
रस्त्यावर उभ्या केलेल्या वाहनांनाही 'वाहनतळ फी'
[ Monday, May 23, 2005  07:03:01 pm]


मुंबई टाइम्स टीम

कल्याण : केडीएमसीने सुरू केलेली वाहनतळ फीमुळे नाराजी व्यक्त करत होत आहे. महापालिकेने उत्पन्न वाढवण्यासाठी रस्त्यावर उभ्या केलेल्या वाहनांना फी आकारण्यास सुरुवात केली आहे. ते वसूल करण्यासाठी कॉन्ट्रॅक्टरची नेमणूकही केली आहे.

शहरातील अनेक भागात वाहनतळ फी आकारली जाते. अगदी महापालिकेसमोरील रस्त्यावर, सहजानंद चौकातील रामदेव हॉटेलसमोर वाहन उभं केल्यास फी भरावी लागते. एखादी व्यक्ती दिवसातून तीन वेळा स्कूटर घेऊन हॉटेलमध्ये आल्यास त्याला प्रत्येक वेळी पैसे द्यावे लागतात. प्रत्येक ठिकाणी गाडी ठेवण्यासाठी त्याला प्रत्येक वेळी फी भरावी लागणार आहे. त्यामुळे ही वाहनतळं फी परवडणारी नाही, अशी तक्रार होत आहे. स्टेशनलगत बोरगांवकर वाडीतील वाहनतळाचे तीन तेरा वाजले असून तिथे चक्क कपड्यांचा जंगी सेल सुरू आहे.

महापालिकेने रस्त्यावर उभ्या राहणाऱ्या वाहनांकडून शुल्क आकारणी सुरू केली असली तरी आकारणी करणारा कॉन्ट्रॅक्टर वाहनांची कोणतीही जबाबदारी घेण्यास तयार नाही. त्यामुळे ही फी का भरायची, असा रहिवाशांचा सवाल आहे.

कल्याणमध्ये नावापुरते का होईना वाहनतळ आहेत. परंतु डोंबिवलीत मात्र एकही वाहनतळ नसताना वाहनतळ फी आकारली जात आहे. स्टेशन परिसरात वाहनतळ नसल्याने वाहनं कुठे ठेवायची हा मोठा प्रश्न असतो. रस्त्यावर वाहन लावल्यास वाहतूक पोलिस उचलून नेतात. आता महापालिकेने रस्त्यावरील जागा निश्चित करून वाहनतळ फी आकारायला सुरुवात केली आहे.

डोंबिवलीतील वंदे मातरम संघटना, मातृभूमी संघर्ष समिती आदी संघटनांनी निषेधाचा सूर लावत आंदोलनाचा इशारा दिला आहे. या वाहनतळाबाबत सुसूत्रता न आणल्यास वा फी रद्द न केल्यास आगामी महापालिका निवडणुकीत वाहनतळ शुल्क प्रचारातील कळीचा मुद्दा ठरणार आहे.

 
</text>
</doc>
