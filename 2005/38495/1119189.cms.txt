<doc>
<docno>1119189.cms.txt</docno>
<text>
 
महामुंबई: मुंबई टाइम्स
विशेष सभा हवीच कशाला?
[ Monday, May 23, 2005  07:39:10 pm]


संजय सावंत

नालेसफाईबाबत सेना-भाजप युती समाधानी नसल्याने मंगळवारी बोलावलेल्या पालिकेच्या विशेष सभेमुळे पालिकेच्या तिजोरीवर 70 ते 75 हजार रुपयांचा अतिरिक्त भार पडणार आहे. गेल्या दहा वर्षांचा इतिहास पाहता वेगवेगळ्या कारणांसाठी बोलावलेल्या 15 विशेष सभांपैकी अवघ्या दोनच सभा प्रत्यक्षात पार पडल्या आहेत. त्यामुळे जिच्याकडे नगरसेवक पाठ फिरवतात, अशा विशेष सभा बोलावण्याची गरजच काय, असा सवाल पालिका वर्तुळात केला जातोय.

मुंबई महापालिकेत महिन्याला होणाऱ्या चार सभांसाठी नगरसेवकांना 150 रुपये भत्ता मिळतो. मे महिन्यात दोन, सहा आणि नऊ मे रोजी सभा झाल्या. विशेष सभा असली तरी, मे महिन्याची चौथी सभा असल्याने याही वेळी नगरसेवकांना दीडशे रुपयांप्रमाणे भत्ता पदरात पडणार आहे. मे महिना संपत आला तरी, नालेसफाईची कामं समाधानकारक नसल्याची टीका महापौरांसह नगरसेवकांनी केली. प्रशासन आणि लोकप्रतिनिधींमध्ये या मुद्द्यावर मतभेद झाल्यानंतर आता विशेष सभा बोलावली आहे. जागोजागी खणलेल्या रस्त्यांमुळे मुंबई जलमय होण्याची भीती असल्याने शिवसेना नेते आ. सुभाष देसाई यांच्या नेतृत्वाखाली एमएमआरडीएवर नुकताच मोर्चाही गेला होता. एकीकडे एमएमआरडीएची कामं आणि दुसरीकडे नाल्यांची सफाईही पुरेशी न झाल्याने मुंबईत जागोजागी पाणी साचण्याची शक्यता आहे. त्यामुळे मुंबईकरांचा रोष पत्करावा लागेल, या भीतीनेच सभागृह नेते प्रभाकर शिंदे यांनी विशेष सभा बोलावल्याचं समजतं. मागील तीन वर्षांत 13 वेळा विशेष सभा बोलावूनही ठरवलेल्या विषयावर चर्चा होऊ शकली नाही.

विशेष सभेसाठी सर्व नगरसेवकांना अजेंडा पाठवण्याबरोबर स्टेशनरी, प्रिण्टिंग खर्च, वीज, एअरकण्डिशनिंग आणि नगरसेवक भत्ता यापोटी सुमारे 75 हजार रुपये खर्च येतो. सध्या सुट्टीचा मोसम असूनही नालेसफाईसारख्या महत्त्वाच्या सभेसाठी सर्व नगरसेवकांनी हजर राहावं, असे आदेशच काढल्याचं सभागृह नेते प्रभाकर शिंदे यांनी सांगितलं. विशेष सभा बोलावल्याबद्दल विरोधकांनी राजकारण करण्यापेक्षा त्यातून प्रशासनाची भूमिका आणि नालेसफाईच्या पद्धतीत बदल झाल्यास बिघडलं कुठे, असा सवाल त्यांनी केला. पुढील सभा एकदम 23 जूनला असल्याने काही वॉर्डात समाधानकारक नालेसफाई झाली नसल्याने विशेष सभा बोलवावी लागली. नालेसफाईच्या टक्केवारीपेक्षा नागरिकांचा त्रास कमी करण्यावर भर राहील, असं शिंदे म्हणाले. आयुक्तांनी वेगवेगळ्या फोरमवर पालिकेतील नेत्यांना काही आश्वासने दिली आहेत. मात्र नालेसफाईबाबत प्रशासनाला जाब विचारण्यासाठीच विशेष सभा बोलवली, असं भाजपचे गटनेते पराग अळवणी यांनी सांगितलं.

केवळ विशेष सभेतच मुंबईकरांचे प्रश्न मिटत असतील, तर दर महिन्याला एक विशेष सभा बोलवून प्रश्न सोडवावेत, असा टोला राष्ट्रवादीचे गटनेते रवींद पवार यांनी मारला. नालेसफाईच काय, पण मुंबईकरांना सर्वच नागरी सुविधा पुरवण्यात युतीची दमछाक झाल्यानेच विशेष सभेचं कवच सेनेला वापरावं लागलं, असं विरोधी पक्षनेते राजहंस सिंग यांनी सांगितलं. नालेसफाई सोडून एमएमआरडीए, रस्त्यांची दुर्दशा, खड्डे यांच्यावर चर्चा करू नये असं नगरसेवकांना सांगण्यात आलयं. नालेसफाईबाबत सत्ताधारी आणि विरोधक आमनेसामने आल्याने, प्रशासन विरुद्ध लोकप्रतिनिधी, असा सामना रंगण्यापेक्षा सत्ताधारी विरुद्ध विरोधीपक्ष असंच चित्र दिसण्याची शक्यता आहे.

 
</text>
</doc>
