<doc>
<docno>1118313.cms.txt</docno>
<text>
 
महामुंबई
राज्य सरकारचे थेट नियंत्रण
[ Monday, May 23, 2005  12:38:55 am]


नरेंद पाठक

ऊर्जामंत्री 'होल्डींग कंपनी'चे अध्यक्ष

मुंबई : राज्य वीज मंडळातील एक लाख कर्मचाऱ्यांना मूळ वेतन व विविध भत्यांत 15 टक्के वाढ देण्याचा वेतन करार येत्या मंगळवारी केल्यानंतर 5 जूनपासून वीज मंडळाचे अस्तित्व अधिकृतपणे संपुष्टात आणले जाणार आहे. 6 जूनपासून ऊर्जामंत्री दिलीप वळसेपाटील यांच्या अध्यक्षतेखाली होल्डींग कंपनी अस्तित्वात येणार असून या कंपनीच्या कार्यकारी संचालकपदी वीज मंडळाचे अध्यक्ष राहतील.

तसेच वीजनिमिर्ती, वितरण व वहन करणाऱ्या तीन कंपन्यावर एकूण 12 सदस्य संचालक रहातील, असा मसुदा राज्य सरकारने निश्चित केला असल्याचे समजते. राज्य मंत्रिमंडळाने शुक्रवारी मंडळाच्या विभाजनास मंजुरी दिल्यानंतर आता विभाजनाचा अंतिम मसुदा ऊर्जा विभाग व वीज मंडळाने निश्चित केला आहे. 5 जून रोजी अकाऊंट फ्रिज करुन मंडळाचे अस्तित्व अधिकृतपणे संपुष्टात आणले जाईल.

नियोजित होल्डींग कंपनी व तीन कंपन्यांचे अकाऊंट सहा जूनपासून कार्यरत केले जाणार आहे. राज्य वीज मंडळाचे सध्याचे स्वायत्त स्वरुप असले तरी नव्या रचनेत होल्डींग कंपनीच्या अध्यक्षपदी खुद्द ऊर्जामंत्री, तर उपाध्यक्षपदी ऊर्जा राज्यमंत्री असतील. पण सध्या ऊर्जा खात्याला राज्यमंत्रीच नाही. याशिवाय वित्त, नियोजन व ऊर्जा विभागाचे सचिव तसेच लेखा विभागाचे प्रमुख सदस्य हे संचालक तर वीज मंडळाचे विद्यमान अध्यक्ष कार्यकारी संचालक असतील, असे स्वरुप निश्चित करण्यात आले आहे. यामुळे कंपन्यांच्या कारभारावर राज्य सरकारचे थेट नियंत्रण राहील, असे दिसते.

याशिवाय वीज निमिर्ती, वितरण व वहन यांसाठी स्थापण्यात यावयाच्या तीन कंपन्याच्या अध्यक्षपदी अनुक्रमे तांत्रिक संचालक अनिल पालमवार, रत्नाकर पोफळे व मंडळाचे सचिव संजय भाटीया राहतील. या तीन कंपन्यांवर तीन ते 12 सदस्य संचालक असतील. यात अशासकीय सदस्य एकच राहील पण त्यात आमदार नसतील असे समजते.

या तिन्ही कंपन्यांनी आपले बजेट मंजूर केल्यानंतर त्याला होल्डींग कंपनीची मान्यता घ्यावी लागेल. प्रथम दोन कोटी रुपये भाग भांडवल देऊन होल्डींग कंपनीची स्थापना होणार आहे. ऊर्जा खाते व वीज मंडळाचे अधिकारी सध्या या तिन्ही कंपन्यांचे 'लोगो' निश्चित करण्यात गर्क आहेत. या प्रत्येक कंपनीला सुमारे पाच हजार कोटी रुपये राज्य सरकारने द्यावयाचे आहेत.

वीज मंडळाचे अस्तित्व संपुष्टात आणण्यापूर्वी मंगळवारी सरकार, वीज मंडळ व कर्मचारी संघटना यांच्यात त्रिपक्षीय करार होणार असून त्यात मूळ वेतन व भत्त्यात प्रत्येकी 15 टक्क्के वाढ होईल तसेच विभाजनाच्या मान्यतेचा करार केला जाईल, असे समजते. मात्र, कराराचा अभ्यास केल्याशिवाय 'सबऑडीर्नेट इंजिनिअर्स असोसिएशन' त्यावर सह्या करणार नसल्याचे संघटनेचे नेते सूर्यकांत पवार यांनी सांगितले.

मंडळाची सध्याची मालमत्ता 80 हजार कोटी रुपये असल्याचा कर्मचारी संघटनांचा दावा असला तरी नव्या रचनेत याचे पुस्तकी मूल्य 16 हजार कोटीचेच असल्याचे ज्येष्ठ अधिकाऱ्यांचे म्हणणे आहे. ही मालमत्ता विकण्याचा राज्य सरकारचा डाव असल्याचा आरोप जनता दलाचे नेते प्रताप होगाडे यांनी केला आहे.

-मंडळाच्या मालमत्तेचे पुस्तकी मूल्य 16 हजार कोटी रुपये

- होल्डींग कंपनीच्या उपाध्यक्षपदी ऊर्जा राज्यमंत्री

- उर्वरित तिन्ही कंपन्यांच्या संचालकपदी आमदार नाही

- कर्मचाऱ्यांच्या मूळ वेतन व भत्त्यात प्रत्येकी 15 टक्के वाढ

 
</text>
</doc>
