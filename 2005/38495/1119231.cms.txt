<doc>
<docno>1119231.cms.txt</docno>
<text>
 
अर्थव्यवहार
पीसींच्या विक्रीत यंदा लक्षणीय वाढ
[ Monday, May 23, 2005  08:26:24 pm]


म. टा. आयटी प्रतिनिधी

मुंबई : नोटबुक आणि डेस्कटॉप कंझ्युमर पीसींसाठी मागणी देशात प्रचंड वाढली आहे. त्यामुळेच 2004-05 या वर्षात देशातील पीसींची विक्री 29 टक्क्यांनी वाढली. या काळात सुमारे 36 लाख पीसी विकले गेल्याचा अंदाज आहे.

पीसी माकेर्टची नियमित पाहणी करणाऱ्या आयडीसी या त्रैमासिकाने ही आकडेवारी नुकतीच प्रसिद्ध केली. नोटबुक कंप्युटर्सच्या किमती सातत्याने उतरत आहेत, शिवाय बहुतेक कंपन्यांनी विविध आकर्षक योजना ग्राहकांपर्यंत पोहोचवल्या. त्यामुळेही विक्रीत वाढ पाहावयास मिळाली. त्याचबरोबर, खासगी शिक्षण क्षेत्रातही कंप्युटरचा वापर लक्षणीयरीत्या वाढल्यामुळे नोटबुक कंप्युटर्सना मागणी आहे.

'व्हॅट'च्या अमलबजावणीबाबत संदिग्धता, सुट्या भागांच्या पुरवठ्यातील अनियमितता आदि अडचणी असूनही विक्रीवाढीस बाधा आली नाही.

या काळात 33 लाख 57 हजार 424 डेस्कटॉप, 2 लाख 21 हजार 390 नोटबुक आणि 67 हजार 93 एक्स-86 र्सव्हर्स विकले गेले. एचसीएलने डेस्कटॉप माकेर्टमध्ये, तर एचपीने नोटबुक माकेर्टमध्ये बाजी मारली. एकूण पीसींच्या विक्रीत एचपी, एचसीएल आणि आयबीएम अशी क्रमवारी आहे.

मोबिलिटी आणि स्टाइलमुळे नोटबुकची लोकप्रियता दिवसेंदिवस वाढत आहे. गेल्या वर्षात नोटबुक कंप्युटरच्या विक्रीत 80 टक्के इतकी प्रचंड वाढ झालेली आढळून येते.

 
</text>
</doc>
