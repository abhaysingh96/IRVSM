<doc>
<docno>1118296.cms.txt</docno>
<text>
 
महाराष्ट्र
संगमेश्वरजवळ अपघातात 12 ठार
[ Monday, May 23, 2005  12:28:11 am]


म. टा. वृत्तसेवा

अंधारात ओव्हरटेक करणाऱ्या भरधाव व्होल्व्होने एसटी कापून काढली

रत्नागिरी : मुंबई-गोवा हायवेवर संगमेश्वर येथे भरधाव धावणाऱ्या व्होल्व्हो बसने ओव्हरटेक करताना समोरून येणाऱ्या एसटीला अक्षरश: उभे चिरले. त्यात 12 जण जागीच ठार झाले. शनिवारी मध्यरात्री एक वाजता अंगाचा थरकाप उडविणाऱ्या या अपघातात 32 प्रवासी जखमी झाले. त्यात मुंबई परिसरातील 14 जण आहेत.

मृतांमध्ये पाच पुरुष, सहा महिला आणि एक लहान मुलगा आहे. त्यांत डोंबिवलीच्या प्रभाकर विश्वासराव (62) व माधुरी विश्वासराव (28), तसेच मुंबईच्या बाबल्या बावधनी (62) यांचा समावेश आहे. अन्य मृतांची नावे नारायण रामचंद नाडणकर (55, रा. पन्हळे, राजापूर), नितीन कांबळे (38, रा लांजा), पूनम राणे (18, कणकवली), सविता राणे (24,कणकवली), प्रीतम जाधव (12,देवगड), अस्मिता जाधव (45, देवगड) आहेत. उरलेल्या तीन मृतांची ओळख रविवारी संध्याकाळी उशिरापर्यंत पटली नव्हती. एसटी अधिकारी त्यांच्या नातेवाईकांचा शोध घेत आहेत. जबर जखमी झालेला एसटीचा ड्रायव्हर सदानंद गांधी यांना पुढील उपचारांसाठी कोल्हापुरातील रुग्णालयात नेण्यात आले आहे.

तर डोंबिवलीत राहणारा सहा वर्षांचा देवांग विश्वासराव आणि त्याचे वडील प्रशांत (38) आणि आजी प्रमिला (68) यांना मुलुंडमधील वोखार्ट हॉस्पिटलमध्ये दाखल करण्यात आले आहे. तिघांचीही प्रकृती चिंताजनक आहे.

मुंबईच्या नीता ट्रॅव्हल्सची व्होल्व्हो बस सुसाट वेगाने गोव्याहून मुंबईच्या दिशेने निघाली होती. मुंबई-गोवा हायवेवर संगमेश्वर शिंदे आंबेरी या ठिकाणी शनिवारी रात्री एकच्या सुमारास पुढच्या गाडीला ओव्हरटेक करण्याच्या नादात तिने समोरच्या एसटीला उद्ध्वस्त केले. एसटी मुंबईहून खारेपाटणला जात होती. बरेचसे प्रवासी गाढ झोपेत होते.

व्होल्व्होचा वेग एवढा भयानक होता की तिच्या पुढील भागाच्या टोकाने बेसावध एसटी कचाकच चिरत गेली. ड्रायव्हरच्या बाजूची उभी बस पूर्णपणे अलग पडली. एसटीच्या पत्र्याचे तुकडे आणि कापत जाणाऱ्या माणसांचे मृतदेह रस्त्यावर दोनशे ते तीनशे फूट अंतरावर विखुरले गेले. बाराजण जागच्या जागी तडफडत मरण पावले. अधिकाऱ्यांना त्यांचे अवयव एक एक करत जमा करावे लागले. कापली गेलेली बस रस्ता सोडून जवळजवळ तीनशे फूट लोटली गेली. अपघात झाल्यानंतर व्होल्व्होचा ड्रायव्हर लगेच फरार झाला. त्याचे नाव केब्रियल मणिक्कम (38) असून तो धारावीतील कमला नेहरू नगरमध्ये राहणारा आहे. त्याच्यावर गुन्हा दाखल करण्यात येत असल्याचे संगमेश्वर पोलिसांनी सांगितले. एसटीतील सगळे 34 प्रवासी आणि तीन कर्मचारी एकतर मृत किंवा जखमी झाले आहेत. पण व्होल्व्होतील फक्त सात प्रवासांना खरचटण्यावर निभावले आहे. अशा प्रकारचा हा जिल्ह्यातील पहिलाच अपघात असल्याचे वाहतूक अधिकारी भास्कर कुडतरकर यांनी सांगितले.

'ड्रायव्हर काकां'ना मयांकचा इशारा

व्होल्व्होतील मयांक विकास केसरकर (7) याने एसटी अधिकाऱ्यांना दिलेल्या माहितीमुळे व्होल्व्होचा ड्रायव्हर मणिक्कम खलनायक ठरला आहे. मयांक पुढेच बसला असल्याने तो या 'ड्रायव्हर काका'ला पाहत होता. वाटेत गाडी थांबल्यावर ड्रायव्हर एका बारमध्ये जाऊन दारू पिऊन आला, असे मयांकने बारच्या नावासह सांगितले. समोर वेगाचा काटा सतत 120 ते 160 असाच फिरत होता. मयांकने स्पीडोमीटर दाखवूनही 'ड्रायव्हर काका'ने व्होल्व्होचा वेग कमी केला नाही.

कंपनीचा इन्कार

आमच्या गाडीची काहीच चूक नव्हती, उलट एसटीनेच व्होल्व्होला धडक दिली, असा दावा नीता ट्रॅव्हल्सच्या कार्यालयातून करण्यात आला. व्होल्व्होचा ड्रायव्हर दारू प्यायल्याचा इन्कार करतानाच आमचा कुणीही ड्रायव्हर दारू पीत नाही, असाही दावा त्यांनी केला. या अपघातात व्होल्व्होतील कोणी जखमी वा मृत झालेले नाही, असेही कार्यालयातून सांगण्यात आले.

व्होल्व्हो-एस.टी. बस अपघातातील जखमींची नावे

रत्नागिरी (म. टा. वृत्तसेवा) : मुंबई-गोवा महामार्गावर झालेल्या व्होल्व्हो आणि एस. टी. बस अपघातातातील जखमींची नावे : 1) संतोष दत्तात्रय विश्वासराव (39), 2) स्नेहल संतोष विश्वासराव (31), रा. विवेक कोऑपरेटिव्ह हाऊसिंग सोसायटी, गोराई, बोरिवली, 3) प्रशांत प्रभाकर विश्वासराव (33), 4) प्रमिला प्रभाकर विश्वासराव (60), 5) देवांग प्रशांत विश्वासराव (6), रा. 501, मैत्रीसिद्धेय सावरकर रोड, डोंबिवली, पूर्व. 6) सुभाष सूर्याजी वाघेर (44), 7) सुहासिनी सुभाष वाघेर (40) रा. बेस्ट वसाहत, पनवेल. 8) दर्शना विठोबा चव्हाण (11) रा. काडवशी, कणकवली, 9) सुरेश सहदेव वैद्य (52) रा. डोंगरी उमरखाडी, मुंबई, 10) हेमंत नारायण पाटणकर (38), रा. खारेपाटण, बौद्धवाडी, 11) सुहास रमाकांत भाटकर (58) रा. 4 बंगला, अंधेरी, 122/5 मॉडेल कॉलनी, लोखंडवाला मार्ग, 12) एकनाथ नारायण चव्हाण (35), रा. फोंडा, आयटीआय समोर, कणकवली, 13) एस. टी वाहक विश्वास गोविंद पाटणकर (38) रा. विजयदुर्ग डेपो, खारेपाटण, बौद्धवाडी, 14) शिवराम तुकाराम खांडके (32) रा. पोंबुले, देऊळवाडी, देवगड, 15) विठोबा सीताराम चव्हाण (55) रा. केळवली, राजापूर, 16) गोविंद दिलीप दाते (21), रा. कालेर्, देवगड, 17) दिलीप विश्वनाथ दाते (52), 18) रोषन अब्बास गिरकर (60), रा. खारेपाटण, बंदरवाडी, 19) उमर अब्बास मुकादम (49), रा. खारेपाटण बंदरवाडी. 20) अशोक गुणाजी चिंदरकर, कंडक्टर, विजयदुर्ग एस.टी. डेपो, 21) वीरेंद नारायण पाटील, रा. देवणी, लातूर, 22) विकास वामन केसरकर (35), 23) मयांक विकास केसरकर (7), 24) विनायक वामन केसरकर (35), रा. एकताभूमी गार्डन, दत्तपाडा, बोरिवली पूर्व, 25) पूनम विजय राजे, रा. जानवली, कणकवली, 26) सरिता कृष्णा राणे, रा. डोंबिवली, 27) मनोरमा भास्कर सावंत (50) रा. चिखलवाडी, ताडदेव, मुंबई 28) अक्षय रमेश खेतले (21), आदर्शनगर, प्रभादेवी, मुंबई.

आणखी चौघांची नावे मिळू शकली नाहीत.

 
</text>
</doc>
