<doc>
<docno>1119117.cms.txt</docno>
<text>
 
सदर
सहज म्हणून सुचलं
[ Monday, May 23, 2005  06:19:46 pm]


मनात विचारांचा संवाद सुरू व्हायला वेळ लागत नाही. कधीही, कुठेही, कसंही उगीचच काहीतरी मनात येऊन जातं. ट्रॅफिक हवालदाराने पावती फाडण्यापासून बॉसने मेमो देण्यापर्यंत आणि हाऊसिंग लोनपासून एनआरआय पाहुण्यापर्यंत सगळ्याची दिलखुलास चर्चा. लाँग डिस्टन्स कॉल, कधी लॅण्डलाइन टू लॅण्डलाइन नाहीतर 'एसएमएस'. अगदी 'सहज म्हणून सुचलं' ते शेअर करणारं नवं सदर.....

कधी लॅण्डलाइन टू लॅण्डलाइन नाहीतर 'एसएमएस'. अगदी 'सहज म्हणून सुचलं' ते शेअर करणारं नवं सदर.

ट्रॅफिकमुळे मुलीला परीक्षेला शाळेत सोडायला उशीर झालेला असतो. हवालदार नसल्याचं पाहून सिग्नल गेलेला असतानाही लेफ्ट टर्न मारण्याचा गुन्हा करतो. टर्न पुरा होताच चोरासारखा दबा धरून बसलेला पोलिस समोर येतो.

'गाडी बाजूला लावा,' शांतपणे सावज अडकवल्याच्या आनंदात पोलिस!

'लायसन्स दाखवा' पहिला कडवा सवाल. 'बाजूच्यांनी पट्टा लावला नाही' दुसरा गुन्हा. 'पीयूसी केलंय का?' तिसरा सवाल.

लायसन्स देत भाबड्यासारखा विचारतो, 'पण, काय झालं काय?'

'साहेब, तुम्ही सिग्नल तोडलात.'

'हे तुमचं अझम्प्शन आहे. सिग्नल यंत्रणेत बिघाड होऊ शकतो.'

'नाही साहेब, हा सिग्नल लालच होता. गुपचुप 100 रुपये भरा.'

'मी गुन्हा केलेला नाही. सिग्नलवरच उभं राहून मला गुन्हा करण्यापासून प्रवृत्त का नाही केलंत? पोलिस जर सिग्नलवरच उभा राहिला असता, तर मी गुन्हा करण्याचा प्रश्नच आला नसता.'

'सिग्नल काय फक्त पोलिस उभा असेल, तरच पाळण्यासाठी आहेत?' साहेबाची कुरघोडी.

'गुन्ह्याची वाट बघून मग दंड वसूल करायला तुम्ही काय रेव्हेन्यू डिपार्टमेण्टची माणसं आहात? उद्या त्या समोरच्या भिकारणीवर बलात्कार होत असेल, तर तुम्ही काय गुन्हा संपूर्ण घडेपर्यंत थांबून मग गुन्हेगाराला अटक करणार?'

साहेब निरुत्तर! मुलीला शाळेत उशीर होईल, म्हणून दंड भरतो आणि निघतो.

पण विचार करण्यासारखी नाही का परिस्थिती? जिथे सिग्नल तोडायचा मोह अनावर होईल, अशा मोक्याच्या जागी हे पोलिस दबा धरून का बसतात? वाहतुकीला अडथळा म्हणून नो- पाकिर्ंगमधून गाडी उचलतात. पण त्याच ठिकाणी सरकारने 'पे अॅण्ड पार्क' केलं, की हा अडथळा कसा दूर होतो? सिग्नलवरचे भिकारी, फेरीवाले, सायकली, हातगाड्या, बैलगाड्या, सिग्नल तोडणारे पादचारी, लोकांच्या अंगचटीला जाणारे तृतीयपंथी हे काय सारे वाहतूक सुलभ होण्यास मदत करतात? बसस्टॉपपासून पुढे- मागे किंवा रस्त्याच्या मधोमध बस उभी करणारे चालक, सावज हेरण्यासाठी फिरावं, तसं मंदगतीने चाललेल्या रिकाम्या रिक्षा, टॅक्सी ड्रायव्हर्स, घासलेटच्या गाड्या, सिलेण्डर नेणाऱ्या ट्रायसिकल्स हे सारे काय वाहुतकीला काहीच अडथळा करत नाहीत?

लहानशा गुन्ह्याला 100 रुपये दंड भरताना मन उद्विग्न होतं आणि पोलिसमित्राला आवाहन करतं, 'मित्रा, साऱ्या देशाला शिस्त लावायचं सार्मथ्य तुझ्यात आहे. पण उगीच कुठेतरी तडजोड केल्यामुळे तुझा धाक कमी झालाय. म्हणून आता आम्हाला तुझा धाक दाखव. आम्हीही जरूर सुधारू आणि स्वत:लाच बजावू, 'करू नको पुन्हा, हा गुन्हा!'

- प्रकाश राणे

 
</text>
</doc>
