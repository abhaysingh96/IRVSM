<doc>
<docno>1119396.cms.txt</docno>
<text>
 
महाराष्ट्र
काँग्रेसमधील सुंदोपसुदी चव्हाट्यावर
[ Monday, May 23, 2005  11:45:30 pm]


म. टा. प्रतिनिधी

नाशिक : काँग्रेसच्या जिल्हा आणि शहर कार्यकारिणीतील पदाधिकाऱ्यांच्या नेमणुकीवरून पक्षातील सुंदोपसुंदी चव्हाट्यावर आली आहे. जिल्हा निवडणूक अधिकारी शकुंतला जाधव यांनी रविवारी जाहीर केलेल्या ब्लॉक अध्यक्षांच्या निवडीला हरकत घेणारा फॅक्स नाशिकच्या आमदार डॉ. शोभा बच्छाव यांनी सोमवारी पक्षाचे राज्य निवडणूक अधिकारी कुरीयन यांना पाठविला.

काही दिवसांपूर्वी विद्यमान शहराध्यक्ष दिनकर पाटील यांच्या काही समर्थकांनी काँग्रेस समिती कार्यालयासमोरच उपोषण पुकारले होते. सध्याची कार्यकारिणी कायम ठेवावी, अशी मागणी करत या उपोषणर्कत्यांनी माने गटाबरोबरच जिल्हा निवडणूक अधिकारी थोरात यांच्यावरही दुगण्या झाडल्या होत्या. गेल्याच आठवड्यात काँग्रेस कार्यर्कत्यांच्या दोन गटात हाणामारी झाली होती. त्यासही कार्यकारिणी निवडणुकीचाच संदर्भ होता.

आता रविवारी जाधव यांनी एका हॉटेलमध्ये बैठक घेऊन नवीन नियुक्त्यांची घोषणा केली. या नियुक्त्यांना कुरीयन यांची मान्यता असल्याचा हवालाही त्यांनी दिला. थोरात यांनी सिडको ब्लॉक अध्यक्षपदी विलास पाटील, नाशिक ब्लॉक अध्यक्षपदी परवेझ पिरजादा, पंचवटी ब्लॉक अध्यक्षपदी शिवाजी पवार तर सातपूर ब्लॉक अध्यक्षपदी शंकर पाटील यांची नेमणूक झाल्याची घोषणा केली. यावेळी या नूतन पादाधिकाऱ्यांना नियुक्तीचे पत्रही देण्यात आले. तर शहरातून जयप्रकाश छाजेड, मुरलीधर माने, आ. शोभा बच्छाव, रेशमा मुल्ला आणि कुसुमताई चव्हाण यांना प्रदेश कार्यकारिणीवर घेण्यात आल्याचेही यावेळी जाहीर करण्यात आले.

आ. बच्छाव यांनी कुरीयन यांना पाठविलेल्या पत्रात म्हटले आहे की, 'थोरात यांनी एका हॉटेलमध्ये अनधिकृत आणि खासगी बैठक घेऊन नियुक्त्या जाहीर केल्या. मात्र, एक एप्रिलला नाशिक शहर आणि जिल्ह्यातील सर्वच ब्लॉक समित्यांनी ब्लॉक निवडणूक अधिकाऱ्यांच्या उपस्थितीत झालेल्या एका बैठकीत कार्यकारिणीच्या निवडणुका एकमताने घेण्याबाबतचा ठराव मंजूर केला होता. त्याप्रमाणे थोरात यांनी कार्यकारिणीची निवड करताना शहराध्यक्ष दिनकर पाटील, आमदार शोभा बच्छाव, प्रदेश सरचिटणीस मुरलीधर माने, राज्य कार्यकारिणी सदस्य रेशमा मुल्ला आणि शैलेश कुटे यांच्यासह इतर प्रमुख नेत्यांना विश्वासात घ्यायला पाहिजे होते.' तसे झालेले नसल्याने थोरात यांनी जाहीर केलेल्या नियुक्त्या ग्राह्य धरू नये, अशी मागणी बच्छाव यांनी केली आहे.

 
</text>
</doc>
