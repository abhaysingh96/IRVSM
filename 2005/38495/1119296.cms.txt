<doc>
<docno>1119296.cms.txt</docno>
<text>
 
अग्रलेख
वर्षपूर्तीची भेट!
[ Monday, May 23, 2005  09:24:58 pm]


केंदातील डॉ. मनमोहन सिंग यांच्या नेतृत्वाखालील युपीए सरकारने रविवारी एक वर्ष पूर्ण केले. वर्षपूतीर्च्या समारंभाला दिल्लीतील दोन सिनेमागृहांत झालेल्या बॉम्बस्फोटांनी गालबोट लावले असले, तरी राजकारणग्रस्त नेत्यांच्या दृष्टीने बिहारमध्ये एनडीएच्या सरकार- स्थापनेची निर्माण झालेली शक्यता, हा अधिक शक्तिशाली बॉम्ब असावा!

त्यामुळे तो फुटण्याआधीच निकामी करण्यासाठी, वर्षभरात न दिसलेल्या अपवादात्मक कार्यक्षमतेचा प्रत्यय देऊन बिहार विधानसभा बरखास्त करण्याची शिफारस राष्ट्रपतींना केंदीय मंत्रिमंडळाने मध्यरात्रीनंतर केली! आमदारांनी शपथही घेण्याआधी विधानसभा बरखास्त होण्याची ही आजवरच्या इतिहासातील बहुधा पहिलीच घटना असावी. नुकत्याच झालेल्या विधानसभा निवडणुकीत कोणत्याही आघाडीला बहुमताच्या जवळपास जाण्याइतकेही बळ मिळाले नव्हते.

केंदीय स्टीलमंत्री रामविलास पासवान यांच्या लोकजनशक्ती पक्षाने रेल्वेमंत्री लालू प्रसाद यादव यांच्या राष्ट्रीय जनता दलाचा पराभव करण्याचा 'पण' करून या निवडणुका लढवल्या आणि 29 आमदार निवडून आणले. पासवान हे केंदात युपीए आघाडीचे घटक आहेत. त्याला जागून बिहारमध्ये ते लालूंच्या राष्ट्रीय जनता दलाच्या नेतृत्वाखालील आघाडीत सामील झाले असते, तर विधानसभा बरखास्तीची पाळी आली नसती. त्याचप्रमाणे केंदातील युती तोडून भाजप- जनता दल (यु) यांच्या आघाडीला त्यांनी पाठिंबा दिला असता, तरी 17 अपक्षांनी दिलेल्या पाठबळाच्या जोरावर बिहारमध्ये सरकार स्थापन होऊ शकले असते.

मात्र पासवान यांना एकाच वेळी केंदातील मंत्रीपदही टिकवायचे होते आणि बिहारमध्ये लालू प्रसाद यांनाही सत्तेपासून दूर ठेवून धडा शिकवायचा होता. केंदातील मंत्रीपद टिकवायचे, तर बिहारमध्ये भाजपशी आघाडी असलेल्या पक्षासोबत आघाडी करणे त्यांना शक्य नव्हते. जनता दल (यु)चे नीतिशकुमार यांनी केवळ बिहारच्या मुख्यमंत्रीपदात समाधान मानून भाजपशी काडीमोड घेतली असती, तर पासवान यांना कदाचित दोन्ही डगरींवर पाय ठेवण्याची कसरत करता आली असती. पण नीतिशकुमार यासाठी तयार झाले, तरी फर्नांडिस आणि त्यांचा गट तयार होणे अशक्यच होते. सरकार स्थापनेची शक्यता दिसत नसल्यामुळे राज्यात राष्ट्रपती राजवट लागू करण्यात आली; मात्र पासवान किंवा लालू यांचे मतपरिवर्तन होईल आणि अन्य नेतृत्वावर तडजोड होईल, या आशेने विधानसभा भंग न करता, प्रलंबित ठेवण्यात आली.

आमदारांनी शपथही न घेतल्यामुळे, त्यांची आमदार म्हणून अधिकृत कमाई बंद झाली होती. लोकजनशक्ती पक्षाचे आमदार अधिकच अस्वस्थ होते; कारण सत्तेत हुकमाच्या एक्क्याच्या भूमिकेत ते असल्यामुळे अनेकांना मंत्रीपदाची स्वप्ने दिसू लागली होती. पक्षातील पासवान यांचे नातेवाईक सोडले, तर इतर आमदार एकगठ्ठा नीतिशकुमार यांच्या गळाला लागू शकतात, हे लक्षात आल्यावर पासवान यांनी आधी राज्यातील पक्षाची यंत्रणा बरखास्त करून सर्वाधिकार स्वत:कडे घेतले. परंतु एनडीएने पक्षातील दोन तृतीयांश आमदारांना स्वत:कडे वळवण्याची रणनीती आखली आणि 13 आमदारांना ताब्यात घेऊन स्वत:ची सत्ता असलेल्या झारखंड राज्यात नेऊन ठेवले. पासवान यांच्या पक्षाच्या 29 पैकी 19 आमदार नीतिशकुमार यांना पाठिंबा देण्यास तयार आहेत, असा दावा फुटीर गटाचे नेतृत्व करणाऱ्या नागमणी यांनी केला.

पक्षांतरबंदी कायद्याच्या कचाट्यातून सुटण्यासाठी आवश्यक तेवढी संख्या गाठल्यास, पासवान यांना फुटीर आमदारांविरुद्ध अपात्रतेची कारवाई करता आली नसती आणि त्यांच्या पाठिंब्यावर सरकार स्थापण्याचा दावा नीतिशकुमार यांना करणे शक्य झाले असते. मुख्य म्हणजे यामुळे पासवान यांची अवस्था तेल गेले, तूप गेले, हाती आले धुपाटणे अशी झाली असती. साहजिकच एकमेकांचे नाक कापून स्वत:लाच अपशकुन करून घेणाऱ्या लालू प्रसाद, रामविलास पासवान आणि सोनिया गांधी या तिन्ही नेत्यांचे बिहार विधानसभा बरखास्त करून नीतिशकुमार यांना सत्तेपासून रोखण्यावर एकमत झाले! या निर्णयाला घटनात्मकदृष्ट्या आव्हान देता येणार नाही; कारण बिहारमध्ये आमदारांची उघडपणे पळवापळव करून एनडीएने बहुमत मिळवण्याचा प्रयत्न चालवला होता आणि त्याला प्रतिबंध करण्याचे घटनात्मक कर्तव्य बजावल्याचा दावा केंद सरकार करू शकते.

सरकारच्या यामागील प्रेरणा मर्यादित पक्षीय स्वार्थाने प्रेरित आहेत; कारण हाच न्याय गोव्यातही लावला जायला हवा होता. मात्र त्याचबरोबर एनडीएही केवळ घोडेबाजाराच्या आधारे सत्ता मिळवू पाहत असल्यामुळे, तिलाही 'लोकशाही'च्या नावाने गळा काढण्याचा नैतिक अधिकार नाही. विधानसभा बरखास्तीच्या निर्णयाची परिणती, ही लोकांचा कौल मागणे ही आहे. घोडेबाजाराच्या आधारे स्थापन होणाऱ्या सरकारपेक्षा, लोकांपुढे नव्याने जाऊन या पेचातून मार्ग काढणे केव्हाही लोकशाहीच्या अधिक हिताचे आहे.

 
</text>
</doc>
