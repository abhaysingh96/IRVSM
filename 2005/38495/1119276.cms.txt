<doc>
<docno>1119276.cms.txt</docno>
<text>
 
धावते जग
साकल्याने विचार व्हावा...
[ Monday, May 23, 2005  09:06:44 pm]


कायदा सर्वांना समान असला, तरी कधीकधी त्याचा त्रासही कसा होऊ शकतो, याचे उत्तम उदाहरण म्हणजे ओरिसातील एका तरुणाची कहाणी आहे. सुप्रीम कोर्टाने मूत्रपिंड रोपणाबाबत एक निकाल दिला आहे.

एका राज्यातील रुग्णाला दुसऱ्या राज्यात जाऊन किडनी दान करून हवी असेल, तर मूळ वास्तव्य असलेल्या राज्याची लेखी परवानगी हवी असल्याचा आदेश कोर्टाने दिला

तो चांगल्या हेतूने व गैरव्यवहार टाळता यावा म्हणून. ओरिसातला हा तरुण आजारी वडिलांना घेऊन मुंबईला आला. त्याचा दूरचा भाऊ किडनी दान करायला तयार आहे.

परंतु दोन महिने मुंबईत राहूनही ऑपरेशन झालेले नाही. याचे कारण आवश्यक त्या परवानग्या मिळवण्यात त्याचा वेळ जातो आहे. किडनीच नव्हे, तर अन्य कोणताही अवयव दान करायचा झाला तर त्यासाठी एक नियमावली केलेली आहे.

आई-वडील, पत्नी, सख्खी भावंडे, मुले यांच्यापैकी कोणाला अवयव दान करायचे असेल तर प्रश्ान् येत नाही. संबंधित व्याख्येत कुटुंब म्हणून फक्त याच लोकांचा समावेश आहे. परंतु त्या बाहेरील व्यक्तीला अथवा व्यक्तीकडून एखादा अवयव दान करण्याची वेळ आली, तर ती प्रक्रिया कठीण आहे.

त्यातही दान करणारा व घेणारा एकाच राज्यातील असला तर ते सुलभतेने होऊ शकते. ते दोघे वेगवेगळ्या राज्यांतले असले तर अधिक गंभीर परिस्थिती असते. 'कुटुंब' या व्याख्येत न बसणाऱ्या माणसाकडून वा माणसाला अवयव दान करणे आवश्यक झाले तर ती व्यक्ती ज्या राज्यात राहते तिची परवानगी असणे आवश्यक आहे.

आता ओरिसाची परवानगी आणण्यात हा तरुण गुंतला आहे. संबंधित ऑपरेशन कोठे करून घ्यावे हे ठरविण्याचा अधिकार रुग्णाचा आहे. वैद्यकीय सोयींमुळे एखाद्याला विशिष्ट रुग्णालयांत जाऊनच ऑपरेशन करून घ्यायचे असेल तर त्याला तशी मुभा असते. त्याचप्रमाणे या व्यवहारात पैशांचा व्यवहार झाला तर त्याचा अर्थ वेगळा लागू शकतो.

ती वैद्यकीय नव्हे, तर आथिर्क गरज म्हणून गृहीत धरली जाईल. किडनीचोरीच्या अलीकडे येणाऱ्या बातम्या या संदर्भात महत्त्वाच्या आहेत. या पार्श्वभूमीवर सुप्रीम कोर्टाचा निकाल असला तरी प्रत्यक्ष व्यवहारात काही अडचणी येऊ शकतात, हेही तितकेच खरे आहे. म्हणूनच तातडीच्या ऑपरेशनअभावी रुग्णाची तब्येत ढासळत असेल तर काय करावे, याचा साकल्याने विचार झाला पाहिजे.

 
</text>
</doc>
