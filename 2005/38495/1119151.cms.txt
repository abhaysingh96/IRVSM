<doc>
<docno>1119151.cms.txt</docno>
<text>
 
महामुंबई
टेण्डरच्या वादातून अट्रॉसिटी
[ Monday, May 23, 2005  07:12:05 pm]


भाईंदर : महापालिकेच्या टेण्डरच्या वादामुळे काँग्रेस पक्षाच्या नगरसेविकेने आपल्याच पक्षाच्या कॉन्ट्रॅक्टरअसणाऱ्या पदाधिकाऱ्यांवर अॅट्रॉसिटीचा गुन्हा दाखल केला आहे. कॉन्ट्रॅक्टर संघटनेच्या एकाधिकाराहीविरुद्ध नगरसेवकांनीच बंड पुकारल्याचं दिसून येत आहे.

महापालिकेत निघणाऱ्या विविध विकास कामांसाठी प्रसिद्ध होणाऱ्या निविदा कॉन्ट्रॅक्टर संघटनेतल्याच लोकांना मिळाव्यात यासाठी रिंग पद्धत अवलंबण्यात येत आहे. या पद्धतीला विरोध करणाऱ्या नगरसेवकांवर दादागिरी करण्याचे प्रकार घडू लागल्याचंही दिसून आलं आहे. गेल्या महिन्यात काँग्रेस समर्थक अपक्ष नगरसेवक नरेंद मेहता यांना धक्काबुक्की झाल्यावर पोलिसांना पाचारण करावं लागलं होतं. दोन दिवसांपूवीर् असाच प्रकार पुन्हा घडला आहे. कॉन्ट्रॅक्टरांनी काँग्रेसच्या नगरसेविकांचा पाठलाग केल्याचा आरोप नगरसेविका सुरेखा गायकवाड यांनीकेला आहे. त्यांच्या ओळखीच्या कॉन्ट्रॅक्टरने निविदा फॉर्म घेण्याचा प्रयत्न केल्यावर त्यालाही हाच प्रकार सहन करावा लागला आणि त्याच्या सोबत गाडीने जात असताना कॉन्ट्रॅक्टरनी या गाडीचा पाठलाग करून जातीवाचक शिवीगाळ केली, असा आरोपही त्यांनी केला. काँग्रेसचे पदाधिकारी असलेले कॉन्ट्रॅक्टर संघटनेचे सहसचिव मनोज मयेकर आणि इतर आठ-दहा जणांवर अॅट्रॉसिटी कायद्याखाली मीरा रोड पोलिसांत गुन्हा नोंदवला आहे.

पालिकेत ठेकेदारांची रिंग होण्यासंदर्भात ज्या वेेळेस तक्रार आली अथवा फॉर्म घेण्यात रोखले गेल्याचं निदर्शनास आणल्यावर त्वरित पोलिसांना पाचारण करून सर्वांना निविदा फॉर्म उपलब्ध करून दिल्याचं आयुक्त आर.डी. शिंदे यांनी स्पष्ट केलं आहे.

अतिक्रमणं हटवण्याची मागणी

शहरातील नालेसफाई मोहिमेत नाल्यांवरील अतिक्रमणांनी अडथळे आणले आहेत. ही अतिक्रमणं त्वरित हटवण्याची मागणी नगरसेवकांकडून होत आहे.

चेणे गावातील नाल्यावर एका हॉटेल व्यावसायिकाने अतिक्रमण केल्याने नालाच बंद झाला आहे. हे अतिक्रमण दूर करण्याची मागणी नगरसेवक केशव घरत यांनी केली आहे. मीरा गावात असणाऱ्या नाल्यावर बिल्डरने भराव करून अतिक्रमण केल्याची तक्रार नगरसेविका जयाबाई भोईर यांनी केली आहे.पावसाळा तोंडावर आला असताना नालेसफाई सुरू असली तरी अतिक्रमणे हटवण्याची कारवाई पालिका कधी करते याकडे सर्वांचे लक्ष आहे.

 
</text>
</doc>
