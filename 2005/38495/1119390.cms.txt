<doc>
<docno>1119390.cms.txt</docno>
<text>
 
महाराष्ट्र
गोदापात्रात 'बोट क्लब'
[ Monday, May 23, 2005  11:41:41 pm]


म. टा. प्रतिनिधी

नाशिक : लहान वयातच भलीमोठी व्यावसायिक जबाबदारी शीरावर येऊन पडल्यामुळे कॉलेज जीवनातल्या फुलपंखी दिवसांशी कराव्या लागणाऱ्या तडजोडींतून आलेली अस्वस्थता शमवण्यासाठी विक्रांत मते या युवकाने नाशिकलगतच्या चांदशी शिवारातील गोदापात्रात 'वॉटर्स एज बोट क्लब'ची स्थापना केली आहे. 29 तारखेला राज्यस्तरीय नौकानयन स्पर्धेने या बोट क्लबचे उद्घाटन होणार आहे.

आसाराम बापू आश्रमाजवळ 'वॉटर्स एज बोट क्लब' स्थापण्यात आला आहे. नदीचा सहाशे मिटरचा सरळ टप्पा, चार किलोमीटरचा परिसर, आनंदवली बंधाऱ्यामुळे स्थिर पाणी आणि पाण्याची अखंड उपलब्धता हे या बोट क्लबचे वैशिष्ट्य म्हणावे लागेल. महाराष्ट्र नौकानयन संघटनेच्या काही पदाधिकाऱ्यांनी या ठिकाणी भेट देऊन या बोट क्लबवरील सुविधांचे कौतुक केले आहे. याच संघटनेच्या सहकार्याने 29 आणि 30 मे रोजी 'वॉटर्स एज बोट क्लब'मध्ये राज्यस्तरीय नौकानयन स्पर्धा घेतली जाणार आहे. या स्पर्धेत 70 ते 80 खेळाडू सहभाग घेतील अशी अपेक्षा आहे. या बोट क्लबमुळे नाशिकमधील खेळाडूंना एका नव्या क्रीडाप्रकराचे द्वार खुले होणार आहे.

सध्या नाशिकमध्ये मराठा विद्या प्रसारक समाजाच्या केटीएचएम कॉलेजमध्ये बोट क्लब आहे. या क्लबच्या माध्यमातून अनेक विद्यार्थ्यांनी नौकानयन क्रीडा प्रकारात राष्ट्रीय स्तरावर लौकिक प्राप्त केला आहे. मात्र, कॉलेज शिक्षण संपल्यानंतर या विद्यार्थ्यांना या खेळाची साथ सोडून द्यावी लागते. कारण, केटीएचएम कॉलेज बोट क्लबमध्ये फक्त महाविद्यालयातील विद्यार्थ्यांनाच सहभागी होता येते. सरावाच्या अभावामुळे नौकानयनातील नैपुण्य वाया जात असल्याचे शल्य अंबादास तांबे, अनिल काकड, नितीन पिंगळे, संदीप काकड, प्रभाकर पिंगळे, स्वाती पाटील या राष्ट्रीय स्तरावर खेळलेल्या खेळाडूंनी माजी महापौर प्रकाश मते यांच्याकडे व्यक्त केले. प्रकाश मते यांनी त्यांचे पुत्र विक्रांत यांच्या कानावर नौकानयन क्रीडापटूंची खंत घालून त्यासाठी काहीतरी करावे असे सुचवले.

'आमच्याकडे गोदेकाठी जमीन उपलब्ध होतीच. तरीही बोट क्लबसाठी मोठी आथिर्क गुंतवणूक आवश्यक होती. अर्थातच अपेक्षेप्रमाणे आम्हाला कुठलीही सरकारी आथिर्क मदत मिळाली नाही. खासगी प्रायोजकही लाभले नाहीत. तरीही हौशी नौकानयन आणि पर्यटकांसाठी नौकाविहाराची सोय करून त्यातून मिळणारे उत्पन्न कुटुंबासाठी न वापरता त्यातून बोट क्लब चालवायचा आणि त्याद्वारे नाशिकमधून उमदे खेळाडू घडवायचे असा निश्चय आम्ही केला.', असे विक्रांत सांगतो.

नौकानयनच्या अखिल भारतीय विद्यापीठस्तरीय स्पर्धा गाजवणारे खेळाडू या बोट क्लबवर प्रशिक्षण देतील अशीही सोय विक्रांतने केली आहे. त्यांच्या मार्गदर्शनाखाली येथे कायमस्वरूपी सराव आणि प्रशिक्षण दिले जाणार आहे. लाईफ गार्ड आणि लाईफ जॅकेट्सची आदी सुरक्षिततेचे उपायही योजण्यात आले आहेत. विक्रांतने स्पर्धात्मक नौकानयनासाठी लागणाऱ्या सिंगल स्कल, डबल स्कल, कॉकलेस पेयर या बोटींचे दोन सेट मिळून एकूण दहा बोटी विकत घेतल्या आहेत.

तर हौशी नौकानयन आणि नौकाविहारासाठी टु अँड फोर सिटर पेडल बोटर्स, रोइंग बोट्स, वॉटर स्कूटर अशा साहसी आणि मनोरंजनाच्या 12 बोटीही या बोट क्लबवर उपलब्ध असतील.

 
</text>
</doc>
