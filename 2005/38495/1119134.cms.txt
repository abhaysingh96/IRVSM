<doc>
<docno>1119134.cms.txt</docno>
<text>
 
महामुंबई
झोपडपट्टीवासियांच्या पुनर्वसनाला विरोध
[ Monday, May 23, 2005  06:45:25 pm]


मुंबई टाइम्स टीम

कल्याण : संजय गांधी नॅशनल पार्कमधील 33 हजार झोपडपट्टीवासियांचं पुनर्वसन कल्याण आणि डोंबिवलीतच करण्याबाबत मुख्यमंत्री विलासराव देशमुख आग्रही का, असा सवाल सर्वपक्षीय गायरान बचाव कृती समितीने केला आहे.

झोपडपट्टीवासियांचं पुनर्वसन शिरढोणसह इतर पाच गावांमध्ये करण्याचा निर्णय मुख्यमंत्र्यांनी घेतला आहे. त्याला डोंबिवलीतील गायरान बचाव कृती समितीने विरोध केला आहे. या निषेधार्थ कल्याण- डोंबिवलीकरांनी बंद पाळून निषेध नोंदवला. वारंवार मोचेर् काढले. विधानसभा व विधान परिषदेत याची दखल घेऊन या नियोजित पुनर्वसनास मनाई करण्यात आली होती. मात्र तरीही राज्य सरकारने पुन्हा पुनर्वसन इथेच करायचं ठरवलं आहे.

या परिसरात मुख्य व्यवसाय शेती असून दुग्ध, शेळी-मेंढ्या पालन हे पूरक व्यवसाय करण्यात येतात. या व्यवसायांसाठी गावातील पडीक तसंच गुरचरण जमिनीचा उपयोग असतो. या गुरचरण जमिनींवर झोपडपट्टीवासियांचं पुनर्वसन झाल्यास शेतकऱ्यांवर उपासमारीची वेळ येईल. वीज, पाणी, दळणवळण, हॉस्पिटल, शाळा आदी सोयीसुविधांचा या परिसरात अभाव असून झोपडपट्टीवासीयांचं पुनर्वसन झाल्यास नागरी सुविधांवर प्रचंड ताण पडेल. ठाणे जिल्ह्यात चोऱ्या व दरोड्यांचं प्रमाण वाढलेलं आहे. झोपडपट्ट्यांमुळे चोऱ्या, दरोडे, अनैतिकधंदे यांच्यातही प्रचंड प्रमाणावर वाढ होईल, अशी भीती समितीचे अध्यक्ष गुलाब वझे यांनी व्यक्त केली आहे. या झोपडपट्टीवासीयांचं पुनर्वसन कल्याण- डोंबिवलीऐवजी मुंबईतच करावं, अशी मागणी समितीने केली आहे.

 
</text>
</doc>
