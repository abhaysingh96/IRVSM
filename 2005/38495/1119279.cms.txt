<doc>
<docno>1119279.cms.txt</docno>
<text>
 
लेख: जाता जाता
पूवीर्चा सचिन
[ Monday, May 23, 2005  09:09:33 pm]


भारतीय संघाचा कोच ग्रेग चॅपल यांचं सचिनबाबतचं मत वाचून चकोर उदास झाला. त्याने निराशेने म. टा. बाजूला सरकवला.

'पूवीर्चा सचिन आता बघायला मिळणार नाही!' हे चॅपल यांचं सत्यवचन आहे याची मनोमन खात्री चकोरला होती. पण त्याचं मन हे सत्य सहजासहजी स्वीकारायला तयार नव्हतं.

...कारण सचिनच्या बॅटिंगने चकोरसारख्या असंख्य भारतीयांच्या मनात आनंदाची कारंजी उसळवली होती.

शेन वॉर्नचा हातभर वळणारा लेगस्पिन असो की फेकू शोएब अख्तरचा बाँबगोळा असो; सचिनचा आत्मविश्वास कधी ढळला नाही. विक्रमवीर वॉर्नला तर स्वप्नात सचिन दिसू लागला, हेही चकोरला आठवलं. मोगलांना संताजी धनाजी दिसायचे तसं.

सचिनचं केवळ वय वाढत नव्हतं, तर समजही. त्यामुळे संघाला आपली अधिकाधिक गरज आहे हे त्याच्या लक्षात आलं आणि त्याने आपल्या खेळाची स्टाइल बदलली. पण बदलली नाही ती जिद्द. प्रतिर्स्पध्याशी खुन्नसपणाने दोन हात करण्याची तयारी आणि कोणतंही आव्हान स्वीकारण्याची वृत्ती.

त्यामुळेच फायनलमध्ये सामन्यातील शेवटची ओव्हर टाकताना तो कचरला नाही आणि मैदानावर अर्वाच्यपणा न करता 'मी फक्त बॅटने बोलतो' असा मेसेज तो कायम देत राहिला हेही चकोरला जाणवलं.

तो संघात सर्वात ज्युनियर होता तेव्हा आणि आता कर्तृत्वाने आणि वयाने सीनियरमोस्ट असतानाही त्याची वृत्ती ही कायम संघासाठी खेळायचं हीच आहे. त्यामुळे स्वत:च्या कामगिरीपेक्षा संघ जिंकणं त्याने महत्त्वाचं ठरवलं.

अझरुद्दिन आणि इतर काहींनी कटकारस्थानं करत त्याचं नेतृत्व गोत्यात आणलं तेव्हाही तो शांत बसला. कारण तोंड वाजवून काही उपयोग नाही हे त्याला कळत होतं. फक्त त्यानंतर त्याने कप्तानपदासाठी प्रयत्न केले नाहीत, हेही तितकंच खरं होतं.

त्याच्या सभ्यपणाबद्दल सर्वांची इतकी खात्री की चेंडू कुरतडण्याच्या आरोपाखाली त्याला शिक्षा झाली तेव्हाही कोणी मॅच रेफ्रीवर विश्वास ठेवला नाही. तो टॅक्स नीट भरतो म्हणून इन्कम टॅक्स खात्याने त्याचा जाहीर सत्कारही केला.

अर्थात त्याने केलेल्या सॉफ्ट ड्रिंक्सच्या जाहिराती चकोरला कायमच खटकल्या. कारण लाखो मुलं त्याला आयडॉल मानत असताना त्याने अशा वादग्रस्त पेयाचा पुरस्कार करणं योग्य नाही या आपल्या भावनेशी सहमत होणारे असंख्य आहेत याची चकोरला कल्पना होती.

मावळता सूर्य बघणं आल्हाददायक असलं तरी या सूर्याने प्रतिर्स्पध्यांना मात्र जाताजाता चटकेच द्यावेत, असंच चकोरला वाटलं.

- चकोर

 
</text>
</doc>
