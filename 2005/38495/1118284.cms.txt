<doc>
<docno>1118284.cms.txt</docno>
<text>
 
महामुंबई
झोपड्या पुनर्वसनाबाबत सरकारचे लक्ष कोर्टाकडे
[ Monday, May 23, 2005  12:17:46 am]


म. टा. प्रतिनिधी

मुंबई : मुंबईतील 1995 ते 2000 या कालावधीतील ज्या झोपडपट्ट्या पाडण्यात आल्या त्यांच्या पुनर्वसनाबाबत येत्या 24 मे रोजी मुंबई हायकोर्ट काय निर्णय देते याकडे राज्य सरकारचे लक्ष लागून राहिले आहे. तर या पुनर्वसनाबाबत आग्रही असणाऱ्या नेत्या मेधा पाटकर यांच्या नेतृत्वाखालील झोपडीवासीयांनी वस्त्यावस्त्यांमधून आपली ताकद पणाला लावली असून 24 तारखेला प्रचंड मोर्चा काढण्याचा निर्धार व्यक्त केला आहे.

राज्यात सत्तेवर असलेल्या काँग्रेस पक्षाने 2000पर्यंतच्या झोपड्यांना नियमीत करण्याचे आश्वासन दिले होते. या पार्श्वभूमीवर झोपड्या पाडा मोहीमेला पक्षाध्यक्ष सोनिया गांधी यांनीही आक्षेप घेतल्याचे व तोडलेल्या झोपड्यांचे पुनर्वसन करण्यात येईल या सरकारी आश्वासनांचे स्मरण झोपडीवासींनी शनिवारी मुख्यमंत्र्यांशी झालेल्या बोलण्यांच्या वेळी करून दिले. त्यावर सरकारने कोर्टाकडे हा मुद्दा मांडला आहे व आता 24 मे रोजी कोर्ट जो निर्णय देईल त्या आधारावरच पुनर्वसनाचा निर्णय घेता येईल असे मुख्यमंत्री देशमुख यांनी स्पष्ट केल्याचे मेधा पाटकर यांनी 'म. टा.'शी बोलताना सांगितले.

जागतिक बँकेच्या योजनांखालील 2004पर्र्यंतच्या रहिवाशांचे पुनर्वसन करणे सरकारला बंधनकारक असताना अन्य झोपडीवासीयांबाबत भेद का केला जात आहे असा प्रश्ान् उपस्थित केला असता मुख्यमंत्री समाधानकारक उत्तर देऊ शकले नाहीत असेही मेधाताईंनी सांगितले. मोडतोड मोहिमेत 1995च्या आधीच्याही झोपड्या तोडल्या गेल्याचा आधी इन्कार करणाऱ्या मुख्यमंत्री देशमुख यांनी पुरावे सादर केल्यास या झोपडीवासीयांचे पुनर्वसन करण्याचे आश्वासन दिल्याचेही त्या म्हणाल्या. या उद्ध्वस्तीकरणात 19 मे रोजी वडाळा येथे वीजतारांचा धक्का बसून मरण पावलेल्या तसेच 6 एप्रिल रोजी आंबोजवाडी येथे लाठीहल्ल्यात जीव गमावलेल्या अशा दोन बालिकांच्या कुटुंबियांना भरपाई तसेच पात्र झोपडवासींना केवळ पुनर्वसन नको, तर नुकसानभरपाईही मिळाली पाहिजे असा आग्रह आंदोलनाच्या वतीने धरण्यात आल्याचेही मेधाताईंनी सांगितले.

 
</text>
</doc>
