<doc>
<docno>1119278.cms.txt</docno>
<text>
 
धावते जग
आम आदमी के साथ!
[ Monday, May 23, 2005  09:08:01 pm]


गेल्या वर्षी झालेल्या लोकसभा निवडणुकीत काँग्रेसला अनपेक्षितपणे भाजपपेक्षा जास्त जागा मिळाल्या आणि त्याहीपेक्षा अनपेक्षितपणे सोनिया गांधी यांनी डॉ. मनमोहन सिंग यांची पंतप्रधानपदी निवड केली. रविवारी या सरकारचा पहिला- वाहिला वर्षपूतीर् समारंभ पार पडला खरा, पण त्यावर डाव्या पक्षांच्या बहिष्काराचे सावट होते.

पंतप्रधान मात्र त्यामुळे जराही विचलित झाले नव्हते; उलट त्यांचे पाय जमिनीवरच असल्याचे त्या सोहळ्यातील त्यांच्या भाषणावरून दिसून आले. पंतप्रधानांच्या निवासस्थानी अगदीच मोजक्या म्हणजे अवघ्या 75 जणांच्या उपस्थितीत झालेल्या या कार्यक्रमात त्यांनी ग्रामीण भारताच्या विकासावर भर देण्याची गरज ठामपणे प्रतिपादन केली आणि 'आम आदमी के साथ!' ही काँग्रेसची गेल्या निवडणुकीतील घोषणा आपण विसरलेलो नाही, हेच दाखवून दिले.

'भारतनिर्माण' या नावाने केंद सरकारने देशाच्या ग्रामीण भागात पायाभूत सुविधा पुरविण्यासाठी एक महत्त्वाकांक्षी प्रकल्प हाती घेतला असून स्वत: डॉ. सिंग यांचेच त्या प्रकल्पावर नियंत्रण राहणार आहे. रस्ते, पाणीपुरवठा, गृहनिर्माण, पाटबंधारे, विद्युतीकरण आणि टेलिफोन जोडणी आदी सुविधांना या कार्यक्रमात प्राधान्य दिले जाणार असून, त्यातून स्वातंत्र्यानंतरची जवळपास सहा दशके विकासापासून वंचित राहिलेल्या भागाला ऊजिर्तावस्था येऊ शकते, असा पंतप्रधानांना विश्वास आहे.

देशाचे स्वातंत्र्य आंदोलन सुरू असतानाच महात्मा गांधी एका बाजूला ग्रामविकासाचे स्वप्न बघत होते आणि त्यासाठी खेडी स्वयंपूर्ण बनली पाहिजेत, असा त्यांचा आग्रह होता. कुटिरोद्योगापासून अनेक कार्यक्रम त्यांनी त्या दृष्टीने हाती घेतले होते. पण स्वातंत्र्यानंतर ग्रामीण भागाकडे दुर्लक्षच होत गेले आणि शहरांचीच बेसुमार वाढ होत गेली. आता डॉ. सिंग यांनी पुन्हा एकदा ग्रामविकासाचे स्वप्न बघावयास सुरुवात केली असली, तरी या सहा दशकांच्या काळात बदललेली जीवनपद्धती आणि विशेषत: आथिर्क उदारीकरणानंतर एकूणच दृष्टिकोनात झालेला बदल बघता, आता डॉ. सिंग यांच्या नेतृत्वाखालील सरकारला मुळातूनच सुरुवात करावी लागणार आहे.

आथिर्क सुधारणा तर झाल्याच पाहिजेत; पण त्या सुधारणांना मानवी चेहरा असला पाहिजे, अशी डॉ. सिंग यांची भूमिका आहे. नोबेल पुरस्कार विजेते प्रख्यात अर्थतज्ज्ञ डॉ. अर्मत्य सेन यांच्या विचारांशी मिळतीजुळती अशीच ही भूमिका असून त्यामुळेच 'नॅशनल कमिटी ऑन रूरल इन्फ्रास्ट्रक्चर' या समितीचे अध्यक्षपद त्यांनी स्वत:कडे ठेवण्याचा निर्णय घेतला आहे. पंतप्रधानांचे हे स्वप्न साकार झाले, तर त्यातून ग्रामीण भागाबरोबरच देशाच्या शहरी भागालाही दिलासा मिळू शकेल; कारण खेडी स्वयंपूर्ण झाली, तरच तेथून शहरी भागाकडे येणारा ओघ थांबणार आहे. ते सर्वांच्याच हिताचे आहे.

 
</text>
</doc>
