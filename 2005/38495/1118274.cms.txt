<doc>
<docno>1118274.cms.txt</docno>
<text>
 
महामुंबई
डिव्हायडरवर झोपलेल्या तिघांना टेम्पोने चिरडले
[ Monday, May 23, 2005  12:13:06 am]


म. टा. प्रतिनिधी

मुंबई : मुंबई शहर व उपनगरांत शनिवारी रात्रीपासून झालेल्या तीन वेगवेगळ्या अपघातांत 6 जणांना प्राण गमवावे लागले. अंधेरी येथील वसोर्वा लिंक रोडवर, रस्ता दुभाजकावर झोपलेल्या चार व्यक्ती रविवारी पहाटे दोन वाजता एका भरधाव टेम्पोखाली चिरडल्या गेल्याने तीनजण जागच्या जागी ठार तर एकजण जबर जखमी झाला आहे. z सर्व व्यक्ती 25 ते 30 वयोगटातल्या असून त्यांची ओळख अद्याप पटलेली नसल्याचे पोलिसांनी सांगितले.

वडाळा येथील बरकत अली नाक्याजवळ भरवेगातील ट्रकने मोटारसायकलला धडक दिल्याने सरदार अहमद (52) व त्यांचा मुलगा एहसास अहमद (28) हे जागीच ठार झाले. तर भांडुप येथे एका ट्रकने दिलेल्या जोरदार धडकेमुळे एका सायकलस्वार तरुणाचा मृत्यू ओढवला; त्याची ओळखही पटलेली नाही. सदर ट्रकचालक दारूच्या नशेत ट्रक चालवत असल्याचा वहीम असून त्याच्या रक्ताचा नमुना चाचणीसाठी प्रयोगशाळेत पाठविण्यात आला असल्याचे पोलिसांनी सांगितले. या तिन्ही घटनांतील वाहनचालकांना बेदरकार वाहन चालवण्याच्या गुन्ह्याखाली अटक करण्यात आली आहे.

 
</text>
</doc>
