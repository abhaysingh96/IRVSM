<doc>
<docno>1119132.cms.txt</docno>
<text>
 
हेल्थ
 उन्हाळ्यातली देखभाल
[ Monday, May 23, 2005  06:42:05 pm]


त्वचा तुमच्या व्यक्तिमत्त्वाशी, सौंदर्याशी निगडित असण्याबरोबर एक चिलखत म्हणूनही ती काम करते. वातावरणातील घटक तुमच्यावर हल्ला करत असतात. त्याच्या विरोधात लढण्याची ती एक ढाल आहे. पण आपण नेहमीच त्वचेकडे आवश्यक तेवढं लक्ष देत नाही. सध्या कडक उन्हाळा सुरू आहे. या वातावरणात त्वचेची काळजी घेतली नाहीत, तर उद्या कदाचित वेळ निघून गेलेली असेल.

अमेरिकन अॅकॅडमी ऑफ डमेर्टॉलॉजीच्या मते, मुरुमं हा विशेषत: तरुण वर्गाला त्रास देणारा एक प्रकारचा त्वचारोग आहे. 12 ते 17 या वयोगटाला तो भेडसावतो. बऱ्याच जणांना अगदी नियमित स्वरूपात ही समस्या सहन करावी लागते. मुरुमांचं स्वरूप सर्वसामान्य असलं, तरी ते लगेचच बरे करता आले पाहिजेत. इथे दुर्लक्ष केल्यास त्याचे व्रण चेहऱ्यावर कायम राहतात आणि बरे होण्यासही जास्त कालावधी लागतो.

क्लीअरसील स्किन केअरचे त्वचातज्ज्ञ डॉ. बी.एस. यादव यांच्या मते, उन्हाळ्यात मुरुमांचा त्रास सर्वात जास्त होतो. उन्हामुळे त्वचा संवेदनशील झालेली असते. सतत येणाऱ्या घामामुळे उघडी पडलेली त्वचेची छिदं पटकन बंद होतात आणि तिथे मुरुमं तयार व्हायला सुरुवात होते. परिणामी तुमची त्वचा निस्तेज दिसू लागते. असं होऊ नये, यासाठी विशेष सूचनांचं पालन आणि खबरदारी घेणं आवश्यक आहे. योग्य काळजी घेतल्यास मुरुमं केवळ बरीच नव्हे, तर पूर्णत: नष्ट होऊ शकतात.

तुमची त्वचा तेलकट असेल, तर उन्हाळ्यात घामामुळे ती अधिक तेलकट दिसेल. म्हणून त्वचा स्वच्छ करण्याची सवय लावून घ्या. त्वचेचा प्रकार, दैनंदिन कामकाज आणि पौष्टिक अन्नाची गरज यानुसार तुमचं 'केअर पॅकेज' तयार करता येईल.

या पॅकेजच्या पाच सोप्या स्टेप्स आहेत...

स्वच्छता : दररोज जंतूनाशक साबणाने त्वचा स्वच्छ करा. बॅक्टेरियामुळे होणाऱ्या पिम्पल्सपासून तुमचं रक्षण होईल. अतिरिक्त तेल, धूळ, प्रदूषित घटक आणि मृत त्वचापेशी एकाच जागी राहून छिदं बंद होतात. त्यामुळे त्वचेची छिदं जास्तीत जास्त स्वच्छ ठेवा. दर थोड्या वेळेनंतर हात धुण्याची सवय लावा. सतत चेहऱ्याला स्पर्श करू नका. अशाने लगेच रिअॅक्शन होण्याची शक्यता असते.

उपचार : बेंझॉइल पेरॉक्साइडसह काही चांगल्या दर्जाची क्रीम्स वापरू शकता. ही क्रीम्स पिम्पल तयार करणाऱ्या बॅक्टेरियांशी लढा देतात आणि त्याचा फरक काही दिवसांत दिसून येतो.

सुरक्षा : कारण नसताना उन्हात जाणं टाळा. 15 ते 35 या दरम्यान एसपीएफ असणारं तेलविरहित सनस्क्रीन वापरा. यातील यूव्हीए/यूव्हीबी किरणांमुळे तुमच्या त्वचेचं संरक्षण होईल.

ओलावा : त्वचेला ओलाव्याची गरज असते. यासाठी वॉटरबेस्ड जेलचा वापर करा. सौम्य, तेलविरहित मॉइश्चरायजर वापरायला हरकत नाही.

काळजी : झोपण्यापूवीर् त्वचा मुरुमं घालवणाऱ्या लोशन किंवा क्लीनझिंग पॅडच्या मदतीने साफ करा. यामुळे ब्लॅकहेड्स होण्यापासून रक्षण करता येईल. मेकअप करत असाल, तर फाऊण्डेशन तेलविरहित असल्याची खात्री करून घ्या. घाम जास्त येत असेल, तर शक्यतो मेकअप कमी करा.

या पाच स्टेप्स लक्षात ठेवल्या, तर भर उन्हाळ्यातही तुमची त्वचा निरोगी आणि स्वच्छ राहण्यास मदत होईल.

अमेरिकन अॅकॅडमी ऑफ डमेर्टॉलॉजीच्या मते, मुरुमं हा विशेषत: तरुण वर्गाला त्रास देणारा एक प्रकारचा त्वचारोग आहे. दुर्लक्ष केल्यास त्याचे व्रण चेहऱ्यावर कायम राहतात. योग्य काळजी घेतल्यास मुरुमं केवळ बरीच नव्हे, तर पूर्णत: नष्ट होऊ शकतात.

- मुंबई टाइम्स टीम

 
</text>
</doc>
