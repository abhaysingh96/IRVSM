<doc>
<docno>1119191.cms.txt</docno>
<text>
 
महामुंबई: मुंबई टाइम्स
उपनगर बालभवनमध्ये खेळा!
[ Monday, May 23, 2005  07:40:25 pm]


रेश्मा मुरकर

दक्षिण मुंबईत जिथे नागरी वस्ती झपाट्याने ओसरतेय, तिथे चनीर्रोडचं जवाहर बालभवन ही सरकारी इमारत मात्र, उन्हाळी सुट्टीत बाळगोपाळांचा अड्डा बनतेय. टिपिकल सरकारी बाबूगिरीतून बाहेर येऊन बाळगोपाळांसाठी काहीतरी उपक्रम राबवण्याच्या प्रयत्नातून बालभवन उभं राहिलं. उपनगरात राहून दक्षिण मुंबईत नोकरी- व्यवसायानिमित्त येणाऱ्या आणि उन्हाळी सुट्टीत मुलांना कुठे गुंतवायचं, या चिंतेत सापडलेल्या पालकांना बालभवन वरदानच वाटू लागलंय. सकाळी दहाच्या सुमारास मुलांना बालभवनमध्ये सोडून ऑफिसला हजेरी लावायची आणि घरी परतताना मुलांना 'पिकअप' करायचं, असा कित्येक पालकांचा सुट्टीतला कार्यक्रम बनून गेला आहे.

बोरिवली, ठाण्याहून मोठ्या संख्येने मुलं या ठिकाणी येतात, याचं दुसरं कारण म्हणजे 30 प्रकारच्या नानाविध छंद वर्गांचं हे 'सरकारी' पॅकेज अवघं 100 रुपयांचं आहे... मातीची खेळणी बनवण्यात, संगीतात, जादूच्या प्रयोगात रमायचं, की कराटे, रॅपलिंग करत अंगभूत 'मस्ती'ला वाव द्यायचा, हे ज्याचं त्याने ठरवावं... अगदीच कंटाळा आला, तर टीव्हीवर कार्टून पाहा, नाहीतर नुसत्याच गप्पा हाणा... मुक्तपणे हुंदडायला, बागडायला, दंगामस्ती करायला इथे अजिबात बंदी नाही...

देशातील सर्वाधिक जुने 'बालभवन' असणाऱ्या जवाहर बालभवनला शिस्तीचंही वावडं नाही. रोज रांगा लावत हॉलमध्ये प्रार्थनेला जमायचं, बॅच लावूनच यायचं, स्वत:चा खाऊ आणायचा, असे शिस्तीचे धडेही इथे दिले जात असल्याचं बालभवनच्या संचालिका बसंती रॉय सांगतात. शिस्तीचा आग्रह धरतानाही मुलांना मुक्तपणे बागडण्याचं स्वातंत्र्य बालभवन हिरावून घेत नाही, हे विशेष!

40 दिवसांच्या उन्हाळी सुट्टीत चार सत्रांमध्ये ही शिबिरं होतात. प्रशिक्षित शिक्षकांना त्यासाठी बोलावलं जातं. रोज संस्कृत श्लोक, प्रार्थना म्हणायला लावून मुलांचे उच्चार सुधारण्यासाठीही विशेष प्रयत्न केले जातात. बालभवनमधील दहा विद्यार्थ्यांना दिल्लीची वारी करण्याचीही संधी मिळते.

बालभवनचं वैशिष्ट्य म्हणजे या ठिकाणी मुलं एकाच वेळेस अनेक छंद वर्गांना हजेरी लावतात. सुरुवातीचे काही दिवस विविध छंदांची ओळख होण्यात जातात. काही दिवसांनंतर आपल्याला नेमका कोणता विषय आवडतो, याचा अंदाज मुलांना येऊ लागतो. त्यानंतर ते आपल्या छंदाची दिशा ठरवतात. त्यात त्यांना आणखी शिकावंसं वाटलं, तर त्या विषयाला जाता येतं. बालभवनचं महत्त्व अधोरेखित करताना बसंती रॉय म्हणतात, 'कमी शुल्क असल्याने विविध स्तरातील मुलं इथे येत असतात. विविध माध्यमांची, वयाची मुलं एकत्र येऊन काहीतरी शिकत असतात. समवयस्क मुलांसमवेत शिकण्याची प्रेरणा देणारी बालभवन ही एकमेव संस्था असावी. त्यामुळे या मुलांचं सामाजिकीकरणही आपोआप होते.'

बालभवनमध्ये वर्षानुवर्षं प्रवेश घेणारी मुलंही आहेत. अशी मुलं इथल्या वातावरणात सहज मिसळून जातात. पण, नव्याने जॉइन होणाऱ्या मुलांच्या मनातूनही बुजरेपणाची भावना काढून टाकण्याचं काम इथे केलं जातं.

 
</text>
</doc>
