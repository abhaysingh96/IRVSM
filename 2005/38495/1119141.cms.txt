<doc>
<docno>1119141.cms.txt</docno>
<text>
 
महामुंबई
उपेक्षित भागाच्या विकासासाठी रेल्वे परिषदेचं आयोजन
[ Monday, May 23, 2005  07:04:47 pm]


मंुबई टाइम्स टीम

ठाणे : जिल्ह्याचा ग्रामीण आणि आदिवासी भाग विकास कामांच्या बाबतीत पूर्णपणे उपेक्षित राहिला आहे. रेल्वे आली तरच या भागाचा विकास होईल

म्हणून 5 जून रोजी रेल्वे परिषद आयोजित केल्याची माहिती ठाणे जिल्हा रेल्वे पॅसेंजर्स असोसिएशनचे अध्यक्ष ओमप्रकाश शर्मा यांनी दिली.

डहाणू-नाशिक रेल्वेमार्गाची फाइल तयार होऊन रेल्वे खात्याकडे धूळ खात पडली आहे. ती झटकण्यासाठी या रेल्वे परिषदेचं आयोजन करण्यात आलं आहे. त्याचबरोबर आणखी चार नवीन रेल्वेमार्ग सुरू करण्याची मागणी या वेळी करण्यात येईल, असं त्यांनी सांगितलं.

5 जून रोजी इथल्या वूडलँड हॉटेलमध्ये रेल्वे परिषद घेण्यात येणार आहे. डहाणूचे खासदार दामू शिंगडा आणि खासदार प्रकाश परांजपे उपस्थित राहणार आहेत. डहाणूचे माजी खासदार अॅड. चिंतामण वनगा अध्यक्षस्थान स्वीकारणार आहेत.

ठाणे जिल्ह्याचा डहाणू, तलासरी, मोखाडा, जव्हार, वाडा विक्रमगड हा आदिवासी भाग विकास कामांच्या बाबतीत उपेक्षित आहे. हजारो आदिवासी पोटाची खळगी भरण्यासाठी इतरत्र स्थलांतर करत असतात. बालमूत्यूचं प्रमाण मोठं आहे, असं नमूद करून शर्मा यांनी सांगितलं की, डहाणू-नाशिक रेल्वेमार्ग झाल्यास या भागाचं भाग्य उजळेल. आदिवासींना तिथल्या तिथे रोजगार उपलब्ध होईल. या रेल्वेमार्गाचं सव्हेर्क्षण होऊन ती फाइल रेल्वेखात्याकडे धूळ खात पडली आहे. माजी पंतप्रधान अटलबिहारी वाजपेयी यांनी हा रेल्वेमार्ग सुरू करण्याचं आश्वासन दिलं होतं. विद्यमान रेल्वे मंत्री लालूप्रसाद यादव यांनी तिकडे तातडीने लक्ष देण्याची गरज आहे.

याशिवाय कल्याण- नगर रेल्वे मार्ग, तलवाडा-कल्याण रेल्वेमार्ग, ठाणे-भाईंदर आणि वसई-अंबाडी रेल्वेमार्ग सुरू करण्याचं प्रस्ताव या रेल्वे परिषदेत ठेवण्यात येणार असल्याचं त्यांनी सांगितलं.

जिल्ह्याची लोकसंख्या आज 82 लाख झाली असली तर आदिवासी व अविकसित ग्रामीण भागाची लोकसंख्या जेमतेम 20 लाखांच्या घरात आहे. या भागाचा सर्वांगीण विकास करायचा असेल तर रेल्वेमार्गाचं जाळं पसरवणं हा त्याला एकमेव उपाय ठरेल, असं त्यांनी सांगितलं.

 
</text>
</doc>
