<doc>
<docno>1119188.cms.txt</docno>
<text>
 
महामुंबई: मुंबई टाइम्स
मराठी चित्रपटात 'प्रॉक्सी बॅनरबाजी'!
[ Monday, May 23, 2005  07:38:00 pm]


अमित भंडारी

मराठी चित्रपटसृष्टीत एखाद्या प्रोडक्शन हाऊसचं बॅनर विकत घेण्याच्या 'प्रॉक्सी' व्यापाराला आता ऊत आलाय. अनेक नामवंत मराठी फिल्ममेकर्स सध्या सरकारी अनुदानाची मेहरनजर आपल्यावर व्हावी, यासाठी यंदाच्या वर्षात एखादा चित्रपट प्रदशिर्त झालेल्या बॅनरच्या शोधमोहिमेवर आहेत, तर काही जण या बॅनरच्या विक्रीसाठी अनेकांना 'अप्रोच' झाल्याचं उघडकीस येत आहे.

मराठी चित्रपटसृष्टीसाठी हे सगळं चित्र आशादायी असलं, तरी यातले अनेक चित्रपट हे अनुदानावर डोळा ठेवून तयार होत आहेत. अनुदानाच्या इन्सेण्टिवमुळे यात अनेक अमराठी चेहरे दिसत आहेत. चित्रपटांच्या दर्जावरही त्याचा विपरीत परिणाम होण्याची भीती आहे. पण आता अनुदान मिळवण्यासाठी नवीन क्लृप्ती करण्यात येत आहे. ज्या निर्मात्याने यंदा एक चित्रपट पूर्ण केलाय, अशा निर्मात्याचा बॅनर विकत घेण्यासाठी आता नव्याने चित्रपटधंद्यात उतरणारे आणि मुरब्बी जाणकार प्रयत्न करत आहेत. यासाठी एक तृतीयांश रक्कम आकारल्याची चर्चा आहे.

ज्या चित्रपटसृष्टीचा पाया दादासाहेब फाळके आणि भालजी पेंढारकरांसारख्या कर्तृत्ववान मराठी माणसांनी रचला, त्यांच्या पश्चात मराठी चित्रपटसृष्टीत हे प्रकार व्हावेत, याबाबत चित्रपट व्यावसायिकांमध्ये नाराजी आहे. केवळ आथिर्क गणितांचं समीकरण चोख बसावं, याकडे लक्ष पुरवण्यात येत असल्याची चर्चा आता बहुतांश मराठी चित्रपटांच्या सेटवर उघडपणे होत असल्याचं चित्र दिसू लागलंय.

वर्षभरात दुसऱ्या चित्रपटाची तयारी करताना पहिल्या तयार चित्रपटाच्या अनुदानाची रक्कम हाती पडते, जेणेकरून सर्वसाधारणपणे पहिला चित्रपट बॉक्स ऑफिसवर चमकदार कामगिरी करण्यात अपयशी ठरला, तरी चित्रपटाच्या निमिर्तीवर विपरीत परिणाम होऊ नये, यासाठी ही अनुदान योजना राबवण्यात येत आहे. करपरतीनंतर राबवण्यात येणाऱ्या या योजनेतील पळवाटा शोधून आता त्याचा अनाठायी फायदा उठवण्यासाठी फिल्ममेकर्स नव्या युक्त्या शोधून काढत आहेत. यासाठी काही जणांनी 'बॅनर विकत घेणं आहे' अशा आशयाची जाहिरात करण्यास सुरुवात केली आहे. एखादा चित्रपट त्या वषीर् त्या बॅनरने केला असेल आणि दुसऱ्या चित्रपटाची निमिर्तीक्षमता नसेल, तर केवळ बॅनरचं नाव दुसऱ्या प्रोडक्शन हाऊसला वापरण्याची मुभा देण्यासाठी कित्येक लाख रुपये मिळतात, हे समीकरण आता मराठी निर्मात्यांच्या लक्षात येऊ लागल्यामुळे हा धंदा जोर धरण्याची शक्यता आहे.

नव्याने चित्रपट बनवण्यासाठी धडपड करणारे अनुदानाचं साह्य मिळवण्यासाठी खऱ्या अर्थाने प्रयत्न करत आहेत. त्यांच्यासाठी हा अनुदान मिळवण्याचा इन्स्टण्ट मार्ग आहे. असा प्रयत्न करण्यासाठी अनेक नामवंत मंडळींचाही समावेश आहे. अनुदान मिळवण्यासोबत त्या बॅनरच्या नावाचा चित्रपट आपण केल्याची शेखी मिरवण्याचं ग्लॅमर एन्कॅश करण्याचं इन्सेण्टिव मिळतंय. त्यामुळे 'डबल मजा और कम दाम,' असा दुहेरी लाभ उचलण्यासाठी चित्रपटसृष्टीने कंबर कसलीय. टॅक्सी परमिट अथवा इतर व्यापारधंद्यात होणारा प्रॉक्सी व्यापाराचा संसर्ग आता क्रिएटिव मानल्या जाणाऱ्या फिल्म इण्डस्ट्रीत होऊ लागलाय, याबाबत फिल्म वर्तुळात नाराजी पसरतेय.

 
</text>
</doc>
