<doc>
<docno>1119394.cms.txt</docno>
<text>
 
महाराष्ट्र
'म'चा 'य' झाल्याने पोलिसांची दिलगिरी
[ Monday, May 23, 2005  11:44:35 pm]


म. टा. प्रतिनिधी

नाशिक : 'ध'चा 'मा' होण्यामुळे इतिहासाला वेगळे वळण मिळाल्याचे सांगितले जात असले तरी 'म'चा 'य' झाल्यामुळे नाशिक परिक्षेत्राच्या लाचलुचपत प्रतिबंधक विभागाच्या पोलिसांवर दिलगिरी व्यक्त करण्याची वेळ आली.

सध्या विविध प्रकरणांमुळे पोलिस सर्वसामान्यांच्या नजरेत खलनायक ठरू लागले आहेत. त्यामुळे पोलिसांबाबत जरा कुठे काही खट्ट झाले तरी त्याची चर्चा लगेच जोर धरते. त्यानिमित्ताने पोलिसांच्या अनेक 'पराक्रमां'ची जाहीर चर्चा सुरू होते. त्यातच लाच आणि पोलिस यांचा अन्योन्यसंबंध जनतेच्या मनात घट्ट बसल्याने एखाद्या पोलिसाला लाच लुचपत प्रतिबंधक विभागातील त्याच्याच भाऊबंदांनी पकडून बेड्या ठोकल्या की लोकांना अधिकच आनंद होतो. मोठ्या उत्साहने ही बातमी कणोर्पकणीर् पसरते. लोकांसाठी या बातमीचा स्त्रोत हा वृत्तपत्र आणि वृत्तपत्रासाठी लाच लुचपत विभागाची प्रेसनोट असतो.

गेल्या आठवड्यात लाचलुचपत प्रतिबंधक विभागाने अशीच एक प्रेसनोट वृत्तपत्रांच्या कार्यालयात पाठवली. त्यात एक हजार रुपयांची लाच घेताना ज्ञानदेव येणारे नामक हवालदाराला एक हजार रुपयांची लाच घेताना जायखेड पोलिस ठाण्यातून अटक केल्याचे म्हटले होते. त्यामुळे वृत्तपत्रांनी 'सटाणा तालुक्यातील जायखेडा येथे लाचखोर हवालदाराला अटक' असे वृत्त छापले. त्यामुळे जायखेडा येथे चर्चा सुरू झाली. प्रत्यक्षात जायखेडा येथे अशी काहीही कारवाई झालेली नव्हती. पण, या बातमीमुळे जायखेडा पोलिसांबद्दल अकाराणच चर्चा सुरू झाली. अखेर वाचक पोलिस निरीक्षक एम. व्ही. करंजे यांनी वृत्तपत्रांकडे खुलासा पाठविला.

त्यानुसार, प्रत्यक्षात नगर जिल्ह्यातील जामखेड येथील हवालदाराला अटक झाली होती. जामखेडऐवजी जायखेड असा उल्लेख टायपिंगमधील चुकीमुळे झाला. त्याबद्दल नाशिक परिक्षेत्राच्या लाचलुचपत प्रतिबंधक विभागाचे पोलिस उपायुक्त, पोलिस अधीक्षक यांनी दिलगिरी व्यक्त केली आहे.

 
</text>
</doc>
