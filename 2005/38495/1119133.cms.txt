<doc>
<docno>1119133.cms.txt</docno>
<text>
 
महामुंबई
कचरा वेचक नव्हे तर 'परिसर भगिनी'
[ Monday, May 23, 2005  06:44:29 pm]


मुंबई टाइम्स टीम

नवी मुंबई : डोक्यावर पदर आणि पाठीवर मोठं पोतघेऊन घराशेजारी कचराकुंड्या, रस्त्यावर पडलेला कचरा गोळा करताना तसंच डंम्पिंग ग्राऊण्डवर कचरा वेचणाऱ्या महिला आपल्याला रोजचं दिसतात. दिवसातील आठ ते दहा तास कचऱ्याच्या सान्निध्यात वावरत घनकचऱ्यामधील पुनर्वापरात येणारा कचरा पटापट वेचून परिसर स्वच्छ ठेवण्यात या महिला मोलाची भूमिका बजावतात. पण या महिलांना अनेक समस्यांचा सामना करावा लागतो. त्यांच्यासाठी स्त्री मुक्ती संघटनेने पुढाकार घेऊन गेली तीन वर्षं परिसर विकास हा उपक्रम राबवत आहे. त्यानुसार या महिलांना कचरावेचक नव्हे तर परिसर स्वच्छ ठेवणाऱ्या 'परिसर भगिनी' असं संबोधलं जात आहे.

दारिद्यरेषेखाली येणाऱ्या या परिसर भगिनींना कामाच्या ठिकाणी आरोग्याच्या सुविधा मिळाव्यात, त्यांना व त्यांच्या मुलांना शिक्षणाची सोय उपलब्ध व्हावी, चांगली वागणूक मिळावी आणि त्यांची पिळवणूक थांबवण्यासाठी नवी मुंबईतील स्त्री-मुक्ती संघटनेने पुढाकार घेतलेला आहे. त्यानुसार नवी मुंबईत साठेनगर (दिघा), शिरवणे, नेरूळ, आमराई, तुभेर् आदी ठिकाणी सुमारे शंभराहून अधिक परिसर भगिनी स्त्री मुक्ती संघटनेच्या नेतृत्वाखाली कार्यरत असून त्यांचे 'गट' तयार करण्यात आले आहेत.

हातावर पोटाची खळगी भरणाऱ्या या महिला, कचऱ्यामधून प्लास्टीक, पत्रा, काच, कागद, पुठ्ठा आदी पुनर्वापरातील वस्तू वेचून त्या भंगारवाल्याकडे विकून कुटुंबाचा उदरनिर्वाह करत असतात. भंगारवाल्यांच्या दादागिरीचा सामना करून कचऱ्यातून वेचलेला माल नाइलाजास्तव कमी किमतीत निमूटपणे विकावा लागतो. जर माल विकला नाही तर संध्याकाळची चूल कशी पेटणार, या विंवचनेत राहून मिळेल त्या कि मतीत माल विकावा लागत असल्याची खंत या परिसर भगिनींकडून व्यक्त होते.

महापालिका प्रशासनाने घंटागाडी प्रकल्प सुरू केल्याने शहरातील कचराकुंड्या कमी होत आहेत. त्यामुळे या परिसर भगिनींना डंम्पिंग ग्राऊण्डचा आधार उरला आहे. मात्र डंम्पिंग ग्राऊण्डवरही त्यांना पालिका प्रशासनाकडून प्रवेश नाकारण्यात येवू लागल्याने त्यांच्यापुढे कुटुंबाच्या उदरनिर्वाहाचा प्रश्न आवासून उभा आहे. ही समस्या संघटनेने पालिका आयुक्तांसमोर मांडली. त्याची दखल घेऊन महापालिकेने 50 भगिनींना प्रतिनिधीक स्वरूपात डंम्पिंग ग्राऊण्ड प्रवेशासाठी ओळखपत्र वितरीत केली.

भर उन्हात सतत पाच ते आठ तास डंम्पिंग ग्राऊण्डमध्ये दुर्गंधी सहन करावी लागते. या महिलांना निवारा शेडची गरज भासत आहे. शिवाय आरोग्य सुविधाही त्यांना मिळत नाहीत. तसंच नवी मुंबई परिसराबाहेरील कचरावेचक महिलाही शहरात कचरा वेचण्यासाठी येत असल्याने सर्व परिसर भगिनींची नोंद करून त्यांना सुवर्णजयंती रोजगार योजनेत सहभागी करण्यासाठी स्त्री मुक्ती संघटना प्रयत्नशील आहे.

 
</text>
</doc>
