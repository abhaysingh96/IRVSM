<doc>
<docno>1118282.cms.txt</docno>
<text>
 
महामुंबई
'जेजे उड्डाणपुला'ला नाव मिळाले!
[ Monday, May 23, 2005  12:16:28 am]


म. टा. प्रतिनिधी

मुंबई : सर्वाधिक लांबीसाठी मुंबईत प्रख्यात झालेल्या 'जे.जे. उड्डाणपुला'ला अखेर नाव मिळाले आहे. राज्य सरकारने कोणताही गाजावाजा न करता 17 मे रोजी या पुलाचे नामकरण केले. आता हा पूल 'सुफी संत कुत्ब ए कोकण मकदूम अली माहिमी ऊर्फ मकदूम बाबा' यांच्या नावाने ओळखला जाईल.

चौदाव्या शतकातातील उदारमतवादी मुस्लिम संत म्हणून मकदूम माहिमी ओळखले जातात. अल्लादिन खिलजी गुजरातमध्ये आपले प्रभावक्षेत्र वाढवत असताना, समुदकिनाऱ्यांच्या बाजूने जम बसविण्याच्या तयारीत असलेल्या एका अरब कुटुंबात माहिमी यांचा जन्म झाला. गुजरातचा सुलतान अहमद शहाने माहिमी यांना शहराचे काझी म्हणून नियुक्त केल्यानंतर ते खऱ्या अर्थाने प्रकाशझोतात आले. विविध विषयांवरील 19 पुस्तके लिहिणाऱ्या माहिमी यांना 'कुत्ब- ए-कोकण' हा किताबही बहाल करण्यात आला होता. कुराणवरील पहिले विश्लेषणात्मक लिखाण करणारे माहिमी हे पहिले मुस्लिम विचारवंत होते.आज जिथे माहिम पोलिस ठाणे आहे तिथे मकदूम बाबांचे निवासस्थान होते. येथील मकदूम बाबाच्या उरुसात पोलिस दल उत्साहाने सहभागी होत असते.

सात चौक ओलांडणारा, 2.2 किलोमीटर लांबीचा हा पूल भायखळ्याच्या जे.जे. हॉस्पिटलजवळ सुरू होऊन सीएसटीजवळील जे.जे. स्कूल ऑफ आर्टजवळ संपतो. त्यामुळे, शहराच्या विकासात मोठे योगदान असलेल्या सर जमशेटजी जीजिभॉय यांचे नाव या पुलाला दिले जावे, अशी काहींची मागणी होती. जीजिभॉय यांच्या नावाऐवजी कोणताही गाजावाजा न करता मकदूम यांचे नाव पुलाला देण्यात आल्याने आश्चर्य व्यक्त होत आहे. हिंदू आणि मुस्लिम या दोन्ही समाजगटांची सहमती होईल, असे नाव या पुलाला देण्याच्या दृष्टीने मकदूम बाबा यांच्या नावाची निवड करण्यात आल्याचे म्हटले जाते.

 
</text>
</doc>
