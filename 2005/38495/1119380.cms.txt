<doc>
<docno>1119380.cms.txt</docno>
<text>
 
महाराष्ट्र
'जो बोले...' सुरू असलेल्या चित्रपटगृहांची तपासणी
[ Monday, May 23, 2005  11:34:10 pm]


म. टा. प्रतिनिधी

नाशिक : 'जो बोले सो निहाल' या वादग्रस्त चित्रपटामुळे नाशिकमधील कुठल्याही चित्रपटगृहाला धमकी आलेली नाही, अशी माहिती पोलिस उपायुक्त श्रीकांत तरवडे यांनी दिली. मात्र, दिल्लीतील चित्रपटगृहांत रविवारी झालेल्या स्फोटांच्या पार्श्वभूमीवर सोमवारी हा चित्रपट सुरू असलेल्या सर्व चित्रपटगृहांची नाशिक पोलिसांनी कसून तपासणी केली.

नाशिकमधील सिनेमॅक्स, दिव्या अॅडलॅब्ज, फेम या मल्टीप्लेक्समध्ये आणि दामोदर चित्रपटगृहात सध्या 'जो बोले सो निहाल' हा चित्रपट दाखवला जात आहे. रविवारी रात्री बारा वाजता नाशिकमधील एका मल्टीप्लेक्समध्ये एका अज्ञात व्यक्तीने फोन करून बॉम्बने थिएटर उडवून देण्याची धमकी दिल्याची जोरदार चर्चा सोमवारी सुरू होती. त्यातच नाशिक पोलिसांच्या बॉम्ब शोधक पथकाने चारही थिएटरमध्ये कसून तपासणी आरंभल्याने वातावरण अधिकच गोंधळाचे झाले.

यासंदर्भात पोलिस उपायुक्त श्रीकांत तरवडे यांच्याशी संपर्क साधला असता, नाशिकमधील कुठल्याही थिएटरला धमकीचा फोन आलेला नाही. तरीही बॉम्ब शोधक पथक कुठल्याही परिस्थितीचा सामना करण्यासाठी सक्षम आहे, असे त्यांनी सांगितले. तसेच काही दिवसांपूवीर् एका कंपनीच्या गेटवर एक बेवारस पिशवी आढळली होती. त्यावेळी बॉम्ब शोधक पथकाने तपासणी केली असता त्या पिशवीत काहीही धोकादायक आढळले नव्हते. अशा तऱ्हेचे अनेक फसवे फोन कॉल 2002 साली नाशिकरोड रेल्वे स्थानकाला आले होते, याची आठवण करून देत या प्रकारांना आळा घालण्यासाठी धमक्या येतील अशा संभाव्य ठिकाणी कॉलर आयडी यंत्रणा लावणे आवश्यक आहे, अशी सूचनाही तरवडे यांनी केली आहे.

गेल्या आठवड्यात ओझर येथील विमानतळावर बॉम्ब असल्याची अफवा पसरली होती. अटीतटीच्या वेळी नागरिकांनी 2305233 आणि 2305234 या क्रमांकांवर संपर्क साधावा, असे आवाहन करण्यात आले आहे.

 
</text>
</doc>
