<doc>
<docno>1119114.cms.txt</docno>
<text>
 
सदर
ढेरपोट्या
[ Monday, May 23, 2005  06:16:50 pm]


राज्याचे गृहमंत्री आणि उपमुख्यमंत्री नामदार आर.आर. पाटील हे माझे चांगले मित्र आहेत. कारण ते त्यांच्याविरुद्ध लिहिण्याची मला कधीच संधी देत नाहीत. आजही मी त्यांच्यावर टीका करणार असलो, तरी मी त्यांच्याविरुद्ध लिहिणार नाही. आबा अद्यापि तरुण असल्याने त्यांचं रक्त सळसळत असतं. त्यामुळे रोज झोपण्यापूवीर् उद्या आपण कोणती लक्षवेधी कृती करायची, याचा ते विचार करतात. माणूस अतिविचार करायला लागला, की तो कधीकधी अविचारी होतो. आबांचं थोडंफार तसंच होऊ लागलं आहे. ते चीनला जाऊन आले, ती शासकीय भेट असल्याने त्यांना फक्त तिथले चपळ पोलिस दिसले. आल्याबरोबर त्यांनी फर्मान काढलं, की पोलिस खात्यातील 'ढेरपोट्यांना' गच्छंती दिली जाईल.

'ढेरपोट्या' हा शब्द शिष्टसंमत नाही. विधिमंडळात त्यांनी त्याचा वापर केला असता, तर त्याला मी आक्षेप घेऊन कामकाजातून काढायला लावला असता. पोलिसांच्या कार्यक्षमतेविषयी आबांना चिंता वाटत असेल, तर ती त्यांना वेगळ्या शब्दांत व्यक्त करता आली असती. मरिन ड्राइव्ह प्रकरणामुळे आकाशातील सर्वच गिधाडं मेलेल्या कुत्र्यावर तुटून पडावीत त्याप्रमाणे पोलिस खात्यांवर तुटून पडली आहेत. त्या वेळी गृहमंत्री असलेल्या आबांनी त्यांना सहानुभूती दाखवण्याऐवजी त्यांच्या शारीरिक व्यंगावर जाहीररीत्या टीका करणं अशोभनीय आहे. आबाच जर पोलिसांविषयी असा दृष्टिकोन ठेवणार असतील तर पोलिसांनी मायबाप (गॉडफादर) म्हणून पाहायचं कोणाकडे?

मी नेहमी पोलिसांची बाजू घेत असतो. त्याला तशीच कारणं आहेत. आबांनी फक्त एकच दिवस वेषांतर करून म्हणजेच साध्या पोलिसांचा ड्रेस घालून ड्युटी करावी, म्हणजे त्यांचे कष्ट आणि मानसिक यातना त्यांना कळून चुकतील. पोलिस हा जनतेचा रक्षणकर्ता असावा असं जनता म्हणते. पण तीच जनता पोलिसांना कशा प्रकारची वागणूक देते याचा कोणीच विचार करत नाही. पोलिसांना खास वागणूक द्यावी असा माझा आग्रह नाही. पण आज सर्वसामान्य जनता एवढ्या अपप्रवृत्तीने वेढली आहे, की सामान्य जनतेला पोलिसांशिवाय एकदिवसदेखील सुखाने जगणं शक्य होणार नाही.

घरातील पैशाअडक्यापासून ते आयाबहिणीपर्यंत काही सुरक्षित राहणार नाही, याची आपल्याला जाणीव आहे. असा हा अहोरात्र डोळ्यांत तेल घालून आपलं रक्षण करणाऱ्या पोलिसांविषयी आपण थोडीही कृतज्ञता दाखवत नाही. पोस्टमनप्रमाणे पोलिस कधी आपल्या घरी पोच मागायला येत नाही. नाक्यावर दिवसभर पहाऱ्याला बसलेल्या पोलिसाला कधी चहा तर राहोच, आपण थंड पाण्याची बाटलीही पाठवत नाही. घरी लग्नकार्य असलं, तर दारी येणाऱ्या दूधवाल्यासारख्या फेरीवाल्यांना आपण निमंत्रण देतो. पण नाक्यावरील पोलिसाला मात्र अक्षता देऊन आग्रहपूर्वक निमंत्रण देण्याची बुद्धी आपल्याला होत नाही.

सर्वार्थाने आपल्या दैनंदिन जीवनाशी एकरूप झालेला पोलिस राहतो कुठे? चोवीस तास ड्युटी करताना खातो कुठे? घाटकोपरपासून गिरगावपर्यंत प्रवास करतो कसा? आजारी पडला तर जगतो कसा? उद्ध्वस्त झालेल्या त्याच्या फॅमिली लाइफमधील मुलं शिकतात कशी? यापैकी एकाही प्रश्नाचं उत्तर आपल्याला कधी शोधावंसं वाटलं नाही. ती उत्तरं त्यांचे मायबाप असलेल्या गृहमंत्र्यांनी शोधून त्यावर उपाय योजावेत, अशी त्यांची एकमेव अपेक्षा असते.

पण तेच गृहमंत्री त्यांचे शारीरिक स्वास्थ्य पाहण्याऐवजी त्यांच्या शारीरिक व्यंगावर बोट ठेवून त्यांना 'ढेरपोट्या' म्हणून लागले, तर पोलिसांना 'पांडू हवालदार' म्हणणारे दादा कोंडके आणि आमचे आबा पाटील यांच्यात फरक तो काय! पोलिसांमध्ये जरूर दोष आहेत. त्यांच्यात वशिलेबाजी आहे, भ्रष्टाचार आहे. पण तरीही मी म्हणेन, की आमचा पोलिस लंडनमधील बॉबीपेक्षा श्रेष्ठ आहे. अनेक समस्या तो एकाच वेळेला हाताळत असतो. आबा म्हणतात ते खरं आहे. अनेक पोलिसांची पोटं सुटलेली आहेत, पण त्याच वेळी अनेक पोलिसांना आपल्या पोरांच्या पोटाची खळगी भरता येत नाही. त्या आत गेलेल्या पोटांची कोणती काळजी घ्यायची! पोलिसांना कामाचे तास नाहीत. गणेशोत्सव असो अगर जातीय दंगल असो, दोन-दोन, तीन-तीन दिवस त्यांना घरी जाता येत नाही. गणपतीच्या काळात चोवीस तास ड्युटी करणाऱ्या पोलिसांना घरच्या गणपतीचंही दर्शन घेता येत नाही. अशा वेळी आठ तास ड्युटीचं मधाचं बोट ओठाला लावणं हे निर्दयपणाचं लक्षण आहे.

आतापर्यंत शरद पवारांपासून आबा पाटलांपर्यंत अनेक कर्तव्यदक्ष गृहमंत्री झाले. कोणी बारा तासांच्या तर कोणी आठ तासांच्या घोषणा केल्या. पण व्यर्थ! आज गृहमंत्र्यांनी जाहीर केलं आहे, की पुढील पाच वर्षांत साठ हजार पोलिसांची भरती करावी लागणार आहे. तीदेखील पुरेशी होणार नाही. कारण या शहरात चारित्र्याच्या चिंध्या- चिंध्या झाल्या आहेत. पोटचा पुत्र आईचा खून करतो. बाप मुलीवर बलात्कार करतो, भाऊ भावाचं अपहरण करतो, वहिनी दिरावर मारेकरी घालते. पंधरा-सोळा वर्षांच्या मुली गरोदर राहतात. फॅशनेबल बायका मॉलमध्ये 'शॉप लिफ्टिंग' करतात. ही सारी गुन्हेगारी थांबवायची असेल, तर या शहरात प्रत्येक दोन व्यक्तींमागे एक पोलिस ठेवावा लागेल.

पोलिसांचं कौतुक पूर्वग्रहदूषित झालेल्या जनतेला आवडणार नाही हे माहीत असूनही ही वस्तुस्थिती मला लपवता येणार नाही. कारण पोलिसांना 'ढेरपोट्या' म्हटल्यावर खरोखरच माझ्या मस्तकात एक तिडीक गेली. 'आर.आर.', आपल्याला एक वरिष्ठ सहकारी म्हणून मी आपल्याला नम्रपणे विचारू इच्छितो, की हा ढेरपोट्या नियम आपल्या मंत्रिमंडळाला लागू केल्यास किती मंत्री शाबूत राहतील? ते जाऊ द्या. आबा, पोट सुटण्याचं टाळायचं असेल तर त्यासाठी योग्य तो व्यायाम हवा किंवा योग तरी हवा. त्यासाठी सर्वात महत्त्वाचं म्हणजे वेळ हवा. तो वेळ आपण पोलिसांना देणार आहात काय आणि वेळ दिला तरी पोलिसांनी व्यायामासाठी जायचं कोठं? महिना पाच रुपये फीच्या या शहरातल्या सर्व व्यायामशाळांच्या जागा बिल्डर्सने बळकावल्या. आता राहिलेत ते 'हेल्थ क्लब' आणि पंचतारांकित हॉटेल्स. ती आता अतिश्रीमंतांची मक्तेदारी झाली असून तिथे महिन्यासाठी तीस-तीस हजार रुपये घेतले जातात. म्हणून पोलिसांचं शरीरस्वास्थ्य सुरक्षित राहायचं असेल, तर प्रथम त्यांची व्यायामाची व्यवस्था केली पाहिजे. माझ्या आमदार निधीतून मी पोलिसांच्या मुख्यालयात एक सुसज्ज व्यायामशाळा आणि दक्षिण मंुबईतील पोलिस स्टेशनमध्ये एक छोटी व्यायामशाळा सुरू केली आहे. पण तेवढ्याने भागणारं नाही. प्रत्येक डिव्हिजनमध्ये एक मोठी सुसज्ज व्यायामशाळा फक्त पोलिसांसाठी उभी करणं ही काळाची गरज आहे.

त्याचप्रमाणे दर महिन्याला त्यांची शारीरिक तपासणी आणि दोष आढळल्यास त्यावर उपचार हेही तेवढंच अत्यावश्यक आहे. सरकारी रुग्णालयाच्या सहकार्याने ते सहज शक्य आहे. सरकारकडे पैसादेखील भरपूर आहे. अभाव आहे तो फक्त इच्छाशक्तीचा. म्हणून आबांनी शारीरिक दोष असलेल्या पोलिसांना अलग काढण्याऐवजी ते दोष नष्ट करण्यासाठी आवश्यक त्या सुविधा उपलब्ध करून द्याव्यात. नाना- नानी पार्कप्रमाणेच या शहरातील अनेक प्रायोजक त्यासाठी पुढे येतील. त्यासह सरकार तिथे-जिथे कमी पडतं, त्या पोलिस खात्यातील सर्व उणिवा भरून काढतील. त्यासाठी आबा, मी माझ्यापरीने हवं तेवढं सहकार्य देईन. पण कृपा करून बदनाम झालेल्या पोलिसांना 'ढेरपोट्या' म्हणून हिणवून त्यांना अधिक हिणवू नका. हीदेखील तुमच्या माझ्यासारखीच माणसंच आहेत. आणि त्यांनादेखील तुमच्या- माझ्यासारखे मन आणि 'पोट'देखील आहे.

- प्रमोद नवलकर

 
</text>
</doc>
