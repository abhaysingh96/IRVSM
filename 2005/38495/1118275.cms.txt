<doc>
<docno>1118275.cms.txt</docno>
<text>
 
महामुंबई
आता पालकमंत्रीच 'एसईएम' नेमणार
[ Monday, May 23, 2005  12:13:58 am]


म. टा. प्रतिनिधी

मुंबई : राज्यात विशेष कार्यकारी अधिकारी (एसईएम) म्हणून प्रत्येक एक हजार मतदारांमागे एकाची नियुक्ती करण्याचा निकष राज्य सरकारने आता निश्चित केला असून यापुढे या नियुक्त्या जिल्हास्तरावर करण्याचा निर्णय घेण्यात आला आहे.

राज्यात सध्या विशेष कार्यकारी अधिकाऱ्यांची संख्या 65 हजार 515 असून 11 जिल्ह्यांत नव्या निर्धारित निकषापेक्षा अधिक जणांची नियुक्ती झाली आहे.

नव्या निकषांनुसार आता एक हजार मतदारामागे एका एसईएमची नियुक्ती केली जाणार आहे. त्यांचे काय होणार, हे स्पष्ट झालेले नाही.

सध्या या नियुक्त्या मंत्रालयाच्या मान्यतेनंतर केल्या जातात. यापुढे जिल्हास्तरावरच या नियुक्त्या करण्याचे अधिकारी पालकमंत्री अथवा संपर्कमत्र्यांना देण्यात आले आहेत. तसेच नियुक्तीस लागणारा विलंबही कमी करण्यात आला आहे. संबंधित व्यक्ती गुन्हेगार नाही याची पडताळणी दहा दिवसांच्या आत करण्याचे आदेश जिल्हा अधिक्षकांना देण्यात आले आहेत.

ज्या विशेष कार्यकारी अधिकाऱ्यांच्या नियुक्तीचा कालावधी संपुष्टात आला आहे, तिथे नव्या नियुक्त्या करण्याचे आदेशही देण्यात आले आहेत. विशेष कार्यकारी अधिकारीपदाची मुदत चार वर्षाची आहे. विशेष कार्यकारी अधिकाऱ्याला लिहिता व वाचता यावयास हवे असा निकष आता निश्चित करण्यात आला आहे. कागदपत्रांचे साक्षांकनाचे काम, उत्पन्न प्रमाणपत्र देणे व ओळख परेडच्या वेळी उपस्थित राहणे ही कामे एसईएमला देण्यात आली आहेत.

राज्यातील ज्या 11 जिल्ह्यांत निर्धारित संख्येपेक्षा जास्त व्यक्तींची नियुक्ती करण्यात आली आहे, त्यांची यादी अशी : मुंबई उपनगर जिल्हा 2037, अकोला 43, गोदिंया 81, नंदुरबार 437, नाशिक 161, नागपूर 1192, पुणे 247, सोलापूर 576, ठाणे 166 तर वर्धा येथे 176 अधिक विशेष कार्यकारी अधिकाऱ्यांची नियुक्ती करण्यात आली आहे.

 
</text>
</doc>
