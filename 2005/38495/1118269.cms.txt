<doc>
<docno>1118269.cms.txt</docno>
<text>
 
महामुंबई
कोणतीही टोपी घालण्याचे वकीलवर्गाला स्वातंत्र्य!
[ Monday, May 23, 2005  12:10:48 am]


म. टा. प्रतिनिधी

मुंबई : 'वकिलाने टोपी घातल्या'चा अनुभव काही पक्षकारांना येतही असेल; पण कोर्टात युक्तिवाद करताना वकिली पेशातली कोणतीही व्यक्ती त्याच्या अथवा तिच्या धर्माज्ञेनुसार फेटा, टोपी अथवा तत्सम शिरोभूषण परिधान करू शकते असा निर्वाळा मुंबई हायकोर्टाने नुकताच दिला आहे!

अॅडव्होकेट शकुर कुडले या वकिलांनी केलेल्या अर्जावर हे स्पष्टीकरण हायकोर्टाचे रजिस्ट्रार आर. सी. चव्हाण यांनी दिले.

मुस्लिम धर्मपध्दतीची गोल नमाज़्ा-टोपी घातल्याचे कारण देत आपल्याला युक्तिवाद करण्यास खंडपीठाने मनाई केली, टोपी काढा व मगच युक्तिवाद करा असे सांगितले गेले, हे नियमबाह्य असल्याचे अॅड. कुडले यांचे म्हणणे होते. खंडपीठाच्या या दृष्टिकोनाबद्दल त्यांनी हायकोर्टाचे मुख्य न्यायाधीश तसेच राष्ट्रपतींना निवेदन सादर केले होते. 'जर शीखधमीर्य वकील त्यांच्या पद्धतीचा फेटा बांधून युक्तिवाद करू शकतात, तर मी मुस्लिम पध्दतीची नमाज़्ा टोपी घातली तर त्याला का हरकत असावी? दैवी शक्तीच्या आशीर्वादासाठी मी ही टोपी घालतो.' असे अॅड. कुडले यांनी कोर्टाला सांगितले. वकिली पेशासाठी आवश्यक असणारा काळा झगा आणि तत्सम ड्रेस कोडमध्ये शिरोभूषणााबाबत काहीही म्हटलेले नाही, याकडेही त्यांनी कोर्टाचे लक्ष वेधले होते.

 
</text>
</doc>
