<doc>
<docno>1118289.cms.txt</docno>
<text>
 
महामुंबई
पालिका निवडणुकीसाठी भाजपची 'स्वबळ' चाचपणी
[ Monday, May 23, 2005  12:19:00 am]


म. टा. प्रतिनिधी

मंुबई : शिवसैनिकांना भाजप नगरसेवकांच्या वॉर्डात जादा काम करण्याच्या शिवसेना कार्याध्यक्ष उध्दव ठाकरे यांच्या सल्ल्यास प्रत्युत्तर म्हणून मुंबई महापालिकेची आगामी निवडणूक शतप्रतिशत स्वबळावर लढविण्यासाठी भारतीय जनता पक्षाने चाचपणी सुरू केली आहे. पक्षाचे केंदीय सरचिटणीस प्रमोद महाजन यांच्या नेतृत्वाखाली झालेल्या पदाधिकाऱ्यांच्या बैठकीत या दिशेने चर्चा झाल्याचे कळते.

गेल्या विधानसभा निवडणुकीपासून शिवसेना-भाजप युतीत निर्माण झालेला दुरावा अद्यापही कायम आहे. येत्या दीड वर्षात मुंबई महानगरपालिकेची निवडणूक होत असून शिवसेनने ही निवडणक अत्यंत प्रतिष्ठेची बनवली आहे. मुंबईचा बालेकिल्ला कायम राखण्यासाठी शिवसेनेने व्यूहरचना आखण्यास प्रारंभ केला असून त्याचाच एक भाग म्हणून भाजप नगरसेवकांच्या मतदारसंघातील शिवसेनेचे शाखाप्रमुख व विभागप्रमुख यांची बैठक नुकतीच उद्धव ठाकरे यांनी 'शिवालय' कार्यालयात घेतली होती. भाजप नगरसेवकांच्या वॉर्डात जास्तीत जास्ते विकास कामे करा, या जागा आपल्या ताब्यात कशा येतील ते बघा... त्यासाठी लागणारा निधी राज्यसभा सदस्य व विधानपरिषद सदस्यांच्या निधीतून उपलब्ध करुन दिला जाईल असे उध्दव ठाकरे यांनी यावेळी सांगितले होते.

या बैठकीचे तीव्र पडसाद भाजपमध्ये उमटले आहेत. शिवसेना ऐनवेळी युती तोडण्याची शक्यता लक्षात घेऊन भाजपनेही निवडणुकीची तयारी सुरू केली आहे. पक्षाचे केंदीय सरचिटणीस प्रमोद महाजन यांच्या अध्यक्षतेखाली मुंबईतील पदाधिकाऱ्यांची बैठक नुकतीच प्रदेश कार्यालयात पार पडली. बैठकीस मुंबई भाजपचे अध्यक्ष प्रकाश मेहता, राज्य भाजपचे सरचिटणीस विनोद तावडे, मधु चव्हाण, महापालिकेतील गटनेते पराग अळवणी व अन्य पदाधिकारी उपस्थित होते. महापालिकेच्या गेल्या निवडणुकीत उभय पक्षांची युती होती. त्यावेळी भाजपच्या वाट्याला 69 जागा आल्या होत्या. या निवडणुकीत भाजपच्या नगरसेवकांची संख्या 36 पर्र्यंत पोहचली. या आधी सन 1992 च्या निवडणुकीत शेवटच्या दिवशी शिवसेनेने युती तोडली होती. हा अनुभव लक्षात घेवून पक्षाने स्वबळावर निवडणुक लढविण्याबाबत आग्रह धरला जात आहे. किमान 160 जागा स्वबळावर लढविण्याबाबत विचार झाल्याचे तसेच आगामी निवडणुकीची रणनिती आखण्यासाठी मुंबई भाजपचे अध्यक्ष प्रकाश मेहता व सरचिटणीस विनोद तावडे यांच्यवर जबाबदारी टाकण्यात आल्याचे कळते. भाजपच्या पदाधिकाऱ्यांनी शिवसेनेबाबत तीव्र नाराजी व्यक्त केली असली तरी खुद्द महाजन यांनी कोणतेही वक्तव्य केलेले नाही.

 
</text>
</doc>
