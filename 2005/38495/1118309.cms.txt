<doc>
<docno>1118309.cms.txt</docno>
<text>
 
महामुंबई
माहितीच्या अधिकाराने टाकला 'एन्रॉन'च्या 'दूरदृष्टी'वर प्रकाश
[ Monday, May 23, 2005  12:37:10 am]


म. टा. प्रतिनिधी

मुंबई : भारतातील राजकीय घडामोडींचा परिणाम म्हणून दाभोळचा वीज प्रकल्प बंद झाल्यास सुमारे 30 कोटी डॉलर विम्याच्या भरपाईच्या रूपाने मिळण्याची व्यवस्था 'एन्रॉन' या आता दिवाळखोरीत गेलेल्या कंपनीने आधीच करून ठेवली असून विमा उतरवणाऱ्या या कंपनीची अमेरिकेचे अध्यक्ष बुश यांच्याशी जवळीक असल्याची माहिती अमेरिकेतीलच एका वृत्तपत्राने माहितीच्या अधिकाराचा वापर करून मिळवली आहे.

दाभोळ वीज प्रकल्पाच्या पुनरुज्जीवनाची प्रक्रिया सध्या सुरू झाली आहे. 'एन्रॉन'च्या पुढाकाराने स्थापन झालेल्या या प्रकल्पातील वीज खरेदी करार पूर्णपणे एकतफीर् आणि महाराष्ट्र राज्य वीज मंडळ तसेच हमी देणाऱ्या महाराष्ट्र सरकारचे दिवाळे काढणारा ठरणार, याचा प्रत्यक्ष अनुभवाने प्रत्यय घेतल्यावर राज्यातील काँग्रेस-राष्ट्रवादी काँग्रेस आघाडीच्या सरकारने प्रकल्पाची वीज खरेदी करायला नकार दिला होता. 'एन्रॉन'ने करारातील अटींची पूर्तता केली नाही, असा दावाही केला होता. 'एन्रॉन' तसेच या प्रकल्पातील सहभागी अन्य परदेशी कंपन्यांनी कोट्यवधी डॉलरच्या भरपाईचे दावे परदेशात केले आहेत.

भारतीय राज्यर्कत्यांकडून एवढा एकतफीर् करार करून घेण्यात 'एन्रॉन'च्या अधिकाऱ्यांना यश कसे मिळाले, हे अद्यापही गूढ आहे. कराराच्या वेळी आणि तो रद्द करण्याची पावले उचलली जात असताना अमेरिकेतील बुश प्रशासनाने दबावतंत्राचा वापर केल्याची चर्चा होती. या माहितीमुळे तिला काही प्रमाणात पुष्टी मिळते. अमेरिकेतील 'डेली न्यूज' या वृत्तपत्राने तेथील माहितीच्या अधिकाराचा वापर करून या संदर्भातील अंतर्गत पत्रव्यवहार, टिप्पणी यांचा समावेश असलेल्या कागदपत्रांची मागणी केली होती. त्यातून असे निष्पन्न झाले की, माजी पंतप्रधान वाजपेयी यांच्याकडे एन्रॉनचा करार रद्द करण्यासंदर्भातील हालचालींविषयी अध्यक्ष बुश यांनी शब्द टाकावा, यासाठी अनेक प्रयत्न केले गेले.

अमेरिकेचे उपाध्यक्ष डिक चेनी यांनी एका भेटीत सोनिया गांधी यांच्याकडे हा विषय उपस्थित केला होता. (चेनी यांना आता असे संभाषण झाल्याचे 'आठवत नाही'!) भारतातील राजकीय समस्यांमुळे नुकसान झाल्यास भरपाई देण्याची हमी 'ओव्हरसीज प्रायव्हेट इन्व्हेस्टमेंट कॉपोर्रेशन'ने एन्रॉनला दिली होती. ही कॉपोर्रेशन बुश यांच्या निवडणूक फंडाची मोठी देणगीदार आहे. भारताने एन्रॉनची 'देणी' दिली नाहीत, तर 30 कोटी डॉलर्सची भरपाई या कंपनीकडून एन्रॉनला मिळेल. एन्रॉनच्या या 'दूरदृष्टी'वर प्रकाश टाकणारी माहिती 'कॉमनवेल्थ ह्यूमन राइट्स इनिशिएटिव्ह' आणि 'यशवंतराव चव्हाण अॅकॅडमी ऑफ डेव्हलपमेेंट अॅडमिनिस्ट्रेशन' यांनी नुकतीच 'माहितीच्या अधिकारा'वर संयुक्तपणे आयोजित केलेल्या कार्यशाळेत देण्यात आली.

 
</text>
</doc>
