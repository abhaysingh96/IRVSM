<doc>
<docno>1119386.cms.txt</docno>
<text>
 
महाराष्ट्र
'कुठल्याही काळात समाज चांगल्या कवितेसाठी आसुसलेला'
[ Monday, May 23, 2005  11:38:03 pm]


म. टा. प्रतिनिधी

नाशिक : कवी आणि रसिक यांच्यातील नाते आदिम असून चांगली कविता आणि चांगले शब्द ऐकण्यासाठी कुठल्याही काळातला समाज नेहमीच आसुसलेला असतो. कविता ही चिरंतन असून विश्वाचा मुलभूत उद्गार म्हणून कवितेकडेच आपल्याला बघावे लागेल, असे प्रतिपादन वनाधिपती विनायकदादा पाटील यांनी कवीवर्य टिळक काव्य पुरस्कार वितरण सोहोळ्यात केले.

कवीवर्य टिळक वाचनालयातर्फे देण्यात येणारा हा पुरस्कार यंदा नांदेड येथील मनोज बोरगावकर आणि धुळ्याचे हेमराज बागुल यांना पाटील यांच्या हस्ते देण्यात आला. पंधराशे रुपये रोख, सन्मान चिन्ह, प्रशस्तीपत्र असे या पुरस्काराचे स्वरूप आहे.

नजीकच्या काळात चांगली कविता निर्माण न होण्यामागील कारणांचाही वेध पाटील यांनी भाषणात घेतला. चांगली कविता हाच कवितेचा निकष असायला हवा. त्यासाठी नवोदित हा शब्द दुय्यम ठरतो. कवितेचा आशय सकस असल्यास फॉर्मही नकळत येतो. त्यासाठी कवितेच्या आशयाचाच कवींनी विचार करावा व आजूबाजूच्या वास्तवाचा, लोकपरंपरांचा अभ्यासही करावा. ते लेखनासाठी पोषकच आहे, असेही पाटील म्हणाले.

गेल्या दहा वर्षांत हा पुरस्कार मिळविणाऱ्या कवींच्या प्रातिनिधीक कवितांचा संग्रह काढण्याची सूचना समारंभाचे अध्यक्ष ज्येष्ठ पत्रकार उत्तम कांबळे यांनी केली.

कवी राजू देसले यांचा साहित्य अकादमीची फेलोशिप मिळाल्याबद्दल तर संजय चौधरी आणि चंदकांत महामिने यांचा साहित्यिक यशाबद्दल यावेळी गौरव करण्यात आला.

 
</text>
</doc>
