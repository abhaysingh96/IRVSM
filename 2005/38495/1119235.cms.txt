<doc>
<docno>1119235.cms.txt</docno>
<text>
 
अर्थव्यवहार
मोबाइल बाजारपेठेतले चार शिलेदार
[ Monday, May 23, 2005  08:27:47 pm]


टाइम्स वृत्त

मुंबई : भारतातील मोबाइल सेवेची बाजारपेठ चार प्रमुख कंपन्यांनी व्यापलेली आहे. या चार कंपन्यांचा मिळून बाजारपेठेत 72 टक्के हिस्सा आहे.

भारती टेलिकॉम (एअरटेल सेवा) 21.5 टक्क्यांसह आघाडीवर आहे. त्याखालोखाल बीएसएनएलचा क्रमांक असून त्यांचा बाजारपेठेतील हिस्सा 18.3 टक्के इतका आहे. रिलायन्स इन्फोकॉम 8.1 टक्के माकेर्टशेअरसह त्यांच्या मागोमाग आहे. तर हचिसन एस्सारचा (ऑरेंज) हिस्सा 15 टक्के इतका आहे.

संपूर्ण देशभर सेवा पुरवण्याचा मान अर्थातच बीएसएनएलकडे जातो. त्यांची सेवा जम्मू-काश्मीर आणि ईशान्येकडील राज्यांतही उपलब्ध आहे. मात्र, देशातील सर्व 23 टेलिकॉम सर्कलमध्ये सेवा पुरवण्यात भारतीने बाजी मारली आहे. त्यांचीही सेवा जम्मू- काश्मीर, ईशान्य भारत आणि अंदमान- निकोबारमध्ये उपलब्ध आहे.

देशभर विस्तारावर भर देणाऱ्या रिलायन्स इन्फोकॉमचे सध्या 2400 शहरांमध्ये अस्तित्व आहे. सध्या त्यांनी 5700 शहर आणि गावांचे उद्दिष्ट ठेवले आहे. लवकरच दोन तृतियांश ग्रामीण भारत सेवाक्षेत्रात आणण्याचे त्यांचे लक्ष्य आहे.

या सर्वांच्या तुलनेत हच एस्सारने निवडक माकेर्ट्सवर लक्ष केंदित केले आहे. देशभर केवळ 13 सर्कल्समध्ये त्यांचे अस्तित्व असले, तरी या बहुतेक सर्कल्सकडून मिळणाऱ्या नफ्याचे प्रमाण लक्षणीय आहे. मात्र, हचचा भारतीय भागीदार एस्सारने आणखी सात सर्कल्ससाठी अर्ज केला आहे. या सात सर्कल्समध्ये हच आणि एस्सारची भागीदारी नसेल. याशिवाय बीपीएल मोबाइलमध्ये भागभांडवल मिळवण्याबाबतही त्यांची चर्चा सुरू आहे. बीपीएलची सेवा सध्या चार सर्कल्समधून उपलब्ध आहे.

याशिवाय आयडिया सेल्युलरचा बाजारातील हिस्सा 9.7 टक्के असून ते पाचव्या क्रमांकावर आहेत.

मुंबईत एमटीएनएल

मुंबईत जीएसएम सेवा देणाऱ्या मोबाइल कंपन्यांत एप्रिल महिन्यामध्ये एमटीएनएलने आघाडी घेतल्याचा दावा त्या कंपनीने आकडेवारीसह केला आहे. एप्रिल महिन्यात मुंबईतील एमटीएनएलची जीएसएम सेवा वापरण्याऱ्यांची संख्या 40 हजार 15 होती. टक्केवारीच्या परिभाषेत हे प्रमाण 54 टक्के होते. त्याखालोखाल भारती किंवा एअरटेल 23 हजार 251 (31 टक्के), बीपीएल मोबाइल 6 हजार 142 (8 टक्के) आणि हच 5 हजार 393 (7 टक्के) यांचा क्रमांक लागतो. अर्थात ही आकडेवारी एप्रिल महिन्यापुरतीच आहे.

 
</text>
</doc>
