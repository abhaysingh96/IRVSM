<doc>
<docno>1119273.cms.txt</docno>
<text>
 
बहुतांची अंतरे
शाळेत प्रवेश देताना परिसरातील मुलांना प्राधान्य द्यावे
[ Monday, May 23, 2005  09:04:55 pm]


शहराची नगररचना विकास योजना बनविताना शाळा, रुग्णालये, खेळण्याची मैदाने अशा सार्वजनिक उपयुक्त सोयी करण्यासाठी भूमिखंड आरक्षित केले जातात. त्यामुळे शहराचा प्रत्येक विभाग स्वतंत्ररीत्या स्वयंपूर्ण होतो. नागरिकांना अशा सोयींसाठी दूर अंतरावर जावे लागत नाही व रस्त्यावरील अनावश्यक वाहतूक कमी होते. प्रदूषण कमी होते, आयात केलेल्या तेलाची बचत होते. याकरिता सर्व शाळांनी परिसरातील मुलांना प्रथम प्रवेश देणे बंधनकारक करणे जरूरीचे आहे.

अनेक बांधकाम व्यावसायिक स्वत:च्या प्रकल्पाची जाहिरात करताना त्याच्या प्रकल्पाजवळ शाळा- कॉलेज असल्याचा उल्लेख करतात. त्या प्रचाराला बळी पडून अनेकजण अशा प्रकल्पांमध्ये जास्त पैसे देऊन जागा घेतात. परंतु जेव्हा त्यांना त्यांच्या मुलांना शाळेत दाखल करण्याची वेळ येते तेव्हा शाळा प्रवेश नाकारतात व बांधकाम व्यावसायिक प्रकल्पाच्या आत असलेल्या शाळांबद्दलसुद्धा असमर्थता दर्शवितात.

बालवर्गात प्रवेश देताना लहान मुलांना व त्यांच्या पालकांना मुलाखतींना बोलवण्यावर बंदी आहे. अशा परिस्थितीत परिसरातील मुलांना प्राधान्य देणे आवश्यक ठरते. प्रवेश देताना शाळांनी कोणते निकष लावले, ते तपासण्याची जबाबदारी शिक्षण खात्याची आहे.

बालवाड्या जागोजागी सुरू झाल्या आहेत. परंतु यातील किती बालवाड्यातील मुलांना दोन वर्षांनंतर पहिल्या वर्गात खात्रीशीर प्रवेश मिळू शकतो? अनेक चांगल्या शाळा त्यांच्या स्वत:च्या बालवाड्यांतून येणाऱ्या मुलांना साहजिकच प्राधान्य देतात. याचा विचार मुलांना बालवाडीत दाखल करताना करणे आवश्यक आहे.

ले. कर्नल (निवृत्त) द्वारकानाथ फडकर, पवई, मुंबई.

 
</text>
</doc>
