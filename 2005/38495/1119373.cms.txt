<doc>
<docno>1119373.cms.txt</docno>
<text>
 
लेख
उपेक्षित मानवी हक्क !
[ Monday, May 23, 2005  11:30:08 pm]


पोलिसांकडून नागरिकांवर व आरोपींवर होणाऱ्या अत्याचाराच्या घटना हल्ली मोठ्या प्रमाणात वाचायला व ऐकायला मिळत आहेत. पोलिस खात्याला काळिमा फासणारे बलात्काराचे मुंबईतील प्रकरण तर अजूनही बऱ्याच जणांच्या लक्षात आहे. अशा परिस्थितीत मानवी हक्कांची पायमल्ली होत असल्याचे निदर्शनाला येत असताना त्यावर प्रभावीपणे कारवाई होत आहे की नाही, याचा विचार होणेही तितकेच आवश्यक आहे.

राष्ट्रीय मानवी हक्क आयोग याच कामासाठी नेमण्यात आला असून त्याचे काम प्रभावीपणे चालू आहे. मात्र आयोगाचे अधिकार हे न्यायालयाप्रमाणे नसल्याने आयोगाला अधिकार देणाऱ्या कायद्यातच काही त्रुटी असल्याचे लक्षात येत आहे. त्यामुळेच राष्ट्रीय मानवी हक्क कायदा, 1993 अधिक कृतिशील बनविण्यासाठी त्यात काही दुरुस्त्या करण्याची गरज असल्याचे राष्ट्रीय मानवी हक्क आयोगाचे म्हणणे आहे.

मानवी हक्क दिनानिमित्त झालेल्या एका कार्यक्रमात बोलताना खुद्द राष्ट्रीय मानवी हक्क आयोगाचे अध्यक्ष व सुप्रीम कोर्टाचे माजी सरन्यायाधीश आदर्शसेन आनंद यांनी आयोगाच्या कायद्यातील त्रुटींवर बोट ठेवले. आयोगाची स्थापना होऊन 12 वषेर् झाली असून आयोगाला अजूनही बऱ्याच अडचणींना सामोरे जावे लागत आहे. आयोगाविषयीच्या कायद्यात नेमक्या कोणत्या दुरुस्त्या होणे आवश्यक आहे, याबाबत एका उच्चस्तरीय समितीने काही दुरुस्त्या सुचविल्या होत्या व त्याचा अहवाल या समितीने 18 ऑक्टोबर 1999 रोजी सादर केला होता. या संदर्भात सरकारने तातडीने लक्ष घालून मानवी हक्क संरक्षण कायद्यात दुरुस्ती करावी, अशी सूचना आयोगाने केली आहे. केंद सरकार सध्या या दुरुस्त्यांचा अभ्यास करीत असल्याचे नुकतेच संसदेत स्पष्ट करण्यात आले आहे.

बालकांची पिळवणूक, एचआयव्ही/एड्स, दहशतवाद ,कस्टोडियल डेथ आणि वेठबिगारी, मानवी अवयवांची वाहतूक या समस्यांनी मानवी हक्क आयोगापुढे आव्हाने निर्माण केली आहेत. दहशतवाद्यांविरुद्ध कडक कारवाई अत्यंत आवश्यक असली तरी ते करताना नागरिकांच्या स्वातंत्र्यावर आक्रमण होणे, हे कोणत्याही लोकशाहीवादी समाजात उचित नाही, असे मत न्या. आनंद यांनी व्यक्त केले आहे.

मानवी हक्क ासंदर्भात कायदा होऊनही अद्याप देशातील सर्वच राज्यांमध्ये मानवी हक्क आयोग स्थापन करण्यात आलेले नाहीत. त्यात अवघ्या 14 राज्यांमध्येच मानवी हक्क आयोग असल्याचे लक्षात येते. या राज्यांमध्ये महाराष्ट्र, पंजाब, राजस्थान,आसाम, जम्मू-काश्मीर, मणिपूर, मध्यप्रदेश, तामिळनाडू, उत्तर प्रदेश, छत्तीसगड, ओरिसा, केरळ, पश्चिम बंगाल यांचा समावेश आहे. आंध्र प्रदेशात आयोग स्थापन करण्याची अधिसूचना निघाली असून कर्नाटकातही लवकरच आयोग नेमला जाणार आहे. सर्वच राज्यांमध्ये मानवी हक्क आयोग असला पाहिजे, असा ठराव नुकत्याच दिल्लीत झालेल्या एका बैठकीत संमत करण्यात आला. राष्ट्रीय मानवी हक्क आयोग आणि राज्य मानवी हक्क आयोगाच्या बैठकीत हा ठराव आला होता.

कस्टोडियल डेथ, खोट्या चकमकी आणि पोलिसांकडून होणाऱ्या अत्याचाराच्या घटनांचे प्रमाण वाढले आहे. या संदर्भात राष्ट्रीय मानवी हक्क आयोगाने 2002- 03चा जो वाषिर्क अहवाल सादर केला, त्यात ही धक्कादायक माहिती आहे. राष्ट्रीय आयोगाकडे ज्या तक्रारी आल्या, त्यात 67,354 पैकी 1340 घटना या कस्टोडियल डेथच्या आहेत. या मृत्यूंपैकी 1157 तुरुंगातील व 183 घटना पोलिस कोठडीतील आहेत. मात्र तुरुंगातील बरेचसे मृत्यू हे आजारपण, वृद्धावस्था यामुळे झाले आहेत. याशिवाय दोन घटना या कोठडीतील बलात्कार आणि 83 घटना पोलिस चकमकीच्या आहेत. ही आकडेवारी नुकतीच संसदेत सादर करण्यात आली होती. आयोगापुढे त्याअगोदरच्या वषीर् 69083 एवढ्या घटना नोंदविण्यात आल्या होत्या. यावरून आता आयोगापुढे येणाऱ्या

घटनांचे प्रमाण घटले असल्याचे दिसत असले, तरी ही आकडेवारी स्थिरावत आहे, असे म्हणणे अधिक उचित होईल.

मानवी हक्क आयोग स्थापण्याबाबत कायदा होऊन एवढी वषेर् झाली असली, तरी काही राज्यांनी आयोग स्थापण्याविषयी उदासिनता दाखविणे ही अत्यंत खेदाची बाब आहे. तसेच आयोगाचे महत्त्वही संबंधित राज्यांना पटत नसल्याचेच त्यावरून लक्षात येते. कोणत्याही राज्यात कायदा व सुव्यवस्था राखण्याचे काम पोलिस यंत्रणेलाच करावे लागते आणि ते करताना जनतेला काहीवेळा पोलिसी अतिरेकाचाही कटू अनुभव येतो. अशावेळी मानवी हक्क आयोग हेच कोर्टाऐवजी कमी खर्चात दाद मिळविण्याचे व्यासपीठ आहे. गरीब जनतेच्या दृष्टीने कोर्टाच्या महागड्या, गुंतागुतीच्या आणि दिरंगाईने होणाऱ्या निर्णयापेक्षा आयोगाचे व्यासपीठ अधिक प्रभावी आहे, हे आयोगाने वेळोवळी सिद्ध केले आहे.

पश्चिम बंगालमधील एक भीषण घटना राष्ट्रीय मानवी हक्क आयोगाच्या निदर्शनाला आली होती. त्यामध्ये एका कैद्याला तो अट्टल अतिरेकी असल्याच्या कारणावरून रुग्णालयातच खाटेला साखळदंडांनी बांधले असल्याचे आढळले होते. पोलिसांचा हा अत्याचार पाहून आयोगाने महत्त्वाचा निर्णय दिला. त्या निर्णयामुळेच आरोपींना बेड्या घालण्यास मनाई करण्यात आली आहे. तसेच आरोपीला बेड्या घालायच्या असल्यास तत्पूवीर् मॅजिस्ट्रेटची परवानगी घेणे बंधनकारक

असल्याचा आदेशच नंतर सुप्रीम कोर्टाने काढून पोलिसांसाठी काही मार्गदर्शक तत्त्वेही आखून दिली. मात्र आजही या आदेशाचे उल्लंघन होत असल्याच्या तक्रारी ऐकू येतात.

बिहारमधील पोलिसांकडून एका 12 वर्षाच्या गोविंदा नावाच्या लहान मुलाला हातकड्या घालण्यात आल्याचे छायाचित्र एका वृत्तपत्रात प्रसिद्ध झाले होते. त्याची राष्ट्रीय मानवी हक्क आयोगाने गंभीर दखल घेतली. त्या घटनेबाबत बिहार पोलिसांनी स्पष्टीकरण द्यावे, असे आदेशच आयोगाने बिहार पोलिसांना दिले. हा मुलगा लोकांना एका गुंडाची नक्कल करून धमक्या देत होता, अशी तक्रार होती.

मानवी हक्कांच्या पायमल्लीच्या अशा बऱ्याच धक्कादायक घटना उजेडात आल्या असल्यानेच देशातील सर्वच राज्यांनी राज्य मानवी हक्क आयोग नेमण्याची गरज आहे. असे झाल्यास तक्रारदारांना दिल्लीतील राष्ट्रीय आयोगाकडे सातत्याने तक्रारी कराव्या लागणार नाहीत. तसेच तक्रारदारांना तातडीने न्याय मिळण्याची ही संधी त्यांना प्राप्त करून दिल्यास, त्यांच्या जगण्याच्या मूलभूत अधिकारालाच संरक्षण मिळणार आहे.

- सुरेशचंद वैद्य

 
</text>
</doc>
