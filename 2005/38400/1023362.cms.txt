<doc>
<docno>1023362.cms.txt</docno>
<text>
 
महामुंबई
लोकांना उघड्यावर आणण्याचे धोरण नाही...
[ Thursday, February 17, 2005  02:06:53 am]


म. टा. प्रतिनिधी

मुंबई : मुंबईतील अनधिकृत झोपडपट्ट्यांच्या संदर्भात मुख्यमंत्री विलासराव देशमुख यांनी , ' पक्षाचे काम लोकभावनेवर चालते, तर सरकारला कायद्यानुसार काम करावे लागते. आवश्यकता असेल तिथल्याच झोपड्या हलवल्या जात असून लोकांना उघड्यावर आणण्याचे सरकारचे धोरण नाही ', असे स्पष्टीकरण दिले. उपमुख्यमंत्री आर. आर. पाटील यांनीही विलासरावांच्या सुरात सूर मिसळत ' पक्षाची भूमिका आणि सरकारचे काम एकमेकांना तंतोतंत जुळेलच असे नाही ,' असे सांगितले.

काँग्रेसच्या सरचिटणीस आणि महाराष्ट्राच्या प्रभारी मार्गारेट अल्वा यांच्या आघाडी सरकारवरील टीकेनंतर मुख्यमंत्री बुधवारी तातडीने दिल्लीला जाऊन पक्षाध्यक्ष सोनिया गांधी यांच्यासमोर बाजू मांडणार होते. पण दिल्लीभेट अचानक टळल्यामुळे दिल्लीवारीचे काय झाले, या प्रश्ानवर ' मला बोलावलेच नाही, तर जाऊ कशाला. ' सरकारच्या कारवाईवर पक्षनेत्यांनी कडक टीका केली असली, तरी त्यांना तशी टीका करण्याचा अधिकार आहे. त्यावर भाष्य करणे योग्य होणार नाही. पक्षाने ठोस भूमिका घेण्याचे ठरवले असेल, तर त्याचा सरकारला विचार करावाच लागेल ,' असे त्यांनी स्पष्ट केले.

झोपड्यांचा वापर करून तुमच्याविरोधात काही कारस्थान होत आहे का, असे विचारता ' तुमच्या मनात असले विचार कशाला येतात, चांगले विचार येऊ द्यात ,' असा सल्ला त्यांनी वार्ताहरांना दिला. पक्षाच्या जाहीरनाम्यात 2000 पर्यंतच्या झोपड्यांना संरक्षणाचे आश्वासन दिल्याबद्दल विचारता ते म्हणाले की, जाहीरनाम्यातील आश्वासने आणि कायदेशीर अडचणी यांचा विचार व्हायला हवा. अनधिकृत झोपड्या हटवताना 2005, 2004, 2003, 2002 अशी सुरुवात करण्याचा आदेश सरकारने पालिकेच्या अधिकाऱ्यांना दिला होता. त्यात गफलत झाली असण्याची शक्यता नाकारता येत नाही. 70-75 हजार झोपड्या हटवताना 1995 आधीच्या काही झोपड्या तोडण्यात आल्याच्या तक्रारी आल्या असून त्यांना न्याय देण्याचीच भूमिका आहे.

उपमुख्यमंत्र्यांनीही गोलमाल उत्तरे देऊन वेळ निभावून नेण्याचा प्रयत्न केला. कॅबिनेटच्या निर्णयात राष्ट्रवादी काँग्रेस सहभागी असताना पक्षाचे सवोर्च्च नेते बाहेरून सरकारवर टीका करतात. हे कितपत योग्य आहे, असे विचारल्यावर , ' पक्ष आणि सरकारची भूमिका तंतांतंत जुळतेच असे नाही ,' असे उत्तर त्यांनी दिले. सरकारची मोहीम योग्य की पवारांची टीका योग्य, या थेट प्रश्ानवर दोघांची भूमिका योग्यच आहे, असा षटकार त्यांनी मारला.

महाराष्ट्राची बाजू मांडेन!

रात्री उशिरा मुख्यमंत्र्यांना दिल्लीभेटीचे निमंत्रण मिळाले. गुरुवारी दुपारी ते दिल्लीला रवाना होत असून सोनिया गांधी यांच्यापुढे आपण महाराष्ट्राची बाजू मांडू, असे त्यांनी ' मटा ' ला सांगितले.

 
</text>
</doc>
