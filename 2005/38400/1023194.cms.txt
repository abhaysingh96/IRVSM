<doc>
<docno>1023194.cms.txt</docno>
<text>
 
अर्थव्यवहार
अपेक्षाभंगाचं चित्र बदलायला हवं!
[ Thursday, February 17, 2005  12:24:54 am]


बजेटकडून अपेक्षा बाळगण्यात अर्थ असतो का, हा प्रश्ान् खरंच मनाला सतावतो. कारण एका हातानं देणं आणि दुसऱ्या हातानं आपल्या खिशातून काढून घेणं, असा प्रकार इथे सर्रास चालतो. अगोदर हा फोलपणा ध्यानात यायला बराच वेळ जायचा आणि त्यामुळेच खरं तर बजेटमध्ये इंटरेस्ट असला तरी त्याच्याकडून अपेक्षा बाळगण्यात तितकसं तथ्य नाही, हे ध्यानात आलंय. कारण अपेक्षा आली की, अपेक्षाभंग हा स्वाभाविकपणे येतो. आपल्याकडे सादर होणाऱ्या बजेटची अंमलबजावणी तितक्याच तत्परतेने तीव्रतेने होते, हे चित्र अभावानेच दिसतं.

लहानपणी आमच्या घरी आवडीने बजेट बघितलं जायचं. कारण माझे वडील राज्यशास्त्र आणि नागरिकशास्त्राचे प्राध्यापक असल्यामुळे त्याची चर्चा व्हायची. प्रत्येक गोष्टीचा बारीकसारीक तपशिलात अभ्यासपूर्ण आढावा घेतला जायचा. दरवषीर् हा कार्यक्रम नित्यनेमाने चालायचा. पण कालांतराने हे चित्र एकप्रकारे दिसतं तसं नसतं, याचा अंदाज येऊ लागला, म्हणून त्याला अंदाजपत्रक म्हणत असावेत, असं वाटूनही गेलं. त्यामुळे बजेट पाहणं होत नसलं तरी त्याचा मागोवा घेणं, वृत्तपत्र अथवा चॅनलवरून प्रसारित होणाऱ्या बातम्यांमधून त्याचा वेध घेण्याचं काम मी नित्यनेमाने करत आले आहे. ग्लोबलायझेशन पॉलिसीपासून साऱ्यांचा अभ्यास केला नसला तरी त्याबद्दल जागरूक आहे. त्यानंतर बदलत जाणाऱ्या प्रत्येक घटकाचा आपल्या आयुष्यावर प्रभाव पडत असतो. त्यामुळे सजग राहणं, हे ओघानं आलेच. खरं तर बजेट ज्या पद्धतीने प्रसारित होतं, ते पाहणं तितकंसं रंजक वाटत नाही, हे खरंखुर्र सांगून मोकळं होणंच बरं! त्यापेक्षा न्यूजमधून येणारे टीझर्सच फॉलो करणं बरं, अशी मनाची तयारी करून ठेवली आहे.

देशाचं अथवा राज्याच्या अर्थकारणाचा कणा असलेलं हे अंदाजपत्रक सादर करणं निश्चितच आव्हानात्मक आहे. कारण प्रत्येक गोष्टीचा तपशिलात खोलवर विचार करण्यात येतो. अगदी लक्झरियस गोष्टींपासून गरजेच्या गोष्टींपर्यंत! इतक्या साऱ्या गोष्टींचा तपशीलात विचार करणं, ही बाब आणि त्याचा आवाका निश्चितच मोठा आहे, हे विसरून चालणार नाही.

नाही म्हटलं तरी यंदाच्या बजेटकडून अपेक्षा आहेत... त्यांची पूर्तता होणार की नाही, हे मात्र आजही ठाऊक नाही, पण दरवषीर्चा अपेक्षाभंगाचा हा खेळ खेळण्यातील आनंद शोधणाऱ्यांच्या पंथातील मी आहे, पण दरवषीर् होणाऱ्या या अपेक्षाभंगाचं चित्र यंदा बदलेल आणि आपल्या देशाच्या अर्थकारणाला नवी दिशा देणारा यंदाचा अर्थसंकल्प असेल, अशी आशा बाळगायला काय हरकत आहे ?

( शब्दांकन : अमित भंडारी)

 
</text>
</doc>
