<doc>
<docno>1023267.cms.txt</docno>
<text>
 
लेख
केबलचालकांच्या मनमानीला लगाम!
[ Thursday, February 17, 2005  01:06:01 am]


केबलचालकांनी किती भाडे घ्यायचे याबाबतचा स्पष्ट आदेश नाशिक जिल्हा ग्राहक पंचायतीने दिला आहे. तो सर्वांनाच मार्गदर्शक ठरावा...

राज्यात नवीन सांस्कृतिक शहर म्हणून नावारूपास येत असलेल्या उत्तर महाराष्ट्राच्या नाशिक शहरातील ग्राहकांना टीव्ही केबल सेवेपोटी दरमहा 90 रुपयेच ' केबल फी ' द्यावी लागेल, असा निर्णय नाशिक जिल्हा ग्राहक तक्रार निवारण मंचाने नुकताच दिला आहे. या निर्णयाची येत्या 12 मार्चपासून अंमलबजावणी होणार असून, तो निर्णय नाशिक महापालिका क्षेत्राच्या अखत्यारीतील सर्व केबल ग्राहकांसाठी असेल. या भागातील केबलचालकांनी दरमहा 90 रु. भाडे आकारावे, ज्या ग्राहकांनी केबल भाड्यापोटी अधिक रक्कम आगाऊ जमा केली असेल, अशांची अधिक रक्कम नंतरच्या कालावधीसाठी विचारात घ्यावी, असे आदेशात म्हटले आहे.

केबलचालकांतर्फे ग्राहकाला पुरविण्यात येणारी केबलसेवा पूर्वसूचना अथवा योग्य कारणाशिवाय खंडित करता येणार नाही. पूवीर् दाखविल्या जाणाऱ्या प्रक्षेपण वाहिन्या यापुढेही केबलसेवेद्वारे दिल्या जाव्यात. त्यासाठी ग्राहकांना अधिक शुल्क लावता कामा नये, असे ग्राहक मंचाने निकालात स्पष्ट केले आहे. नाशिक जिल्हा ग्राहक पंचायतीचे सचिव विलास देवळे यांनी गेल्या वषीर् केबलग्राहकांवर होणाऱ्या अन्यायाच्या विरोधात केलेल्या तक्रारीवर हा निकाल आला असून, तो राज्यातील ग्राहकांना दिलासा देणारा आहे.

भारत - पाकिस्तान यांच्यातील क्रिकेट सामना पाहण्याचा आनंद नाशिककरांना घरबसल्या घ्यायचा असेल, तर त्यासाठी जादा पैसे द्यावे लागतील, असा फतवा केबलचालकांनी डिसेंबर 2003 मध्ये काढला होता. हे जादा पैसे मिळत नसल्याचे सांगत हा सामना दाखविणाऱ्या वाहिनीचे केबलद्वारे प्रक्षेपण न देण्याचा निर्णयही चालकांनी जाहीर केला. या घटनेवरून नाशकातील केबल व्यवसायाची अधिक माहिती घेण्याचे तेथील ग्राहक पंचायतीने ठरविले.

नाशिकच्या विविध भागांत केबलसेवेसाठी 90 रु.पासून ते 230 रु.पर्यंत भाडे आकारले जात असल्याचे या संघटनेच्या लक्षात आले. शहरातील विविध भागांचे वाटप करून तेथे अमुक एका केबलवाल्याची एकाधिकारशाही चालत असल्याचे दिसले. शिवाय तेथील ग्राहकांच्या वाहिन्यांच्या निवडीच्या स्वातंत्र्यावर घाला घालून तेथील ग्राहकांना त्रास दिला जात असल्याचे या संघटनेच्या निदर्शनास आले. त्यानंतर मनमानी केबल भाडे आकारणीच्या विरोधात मंचाकडे तक्रार करण्यात आली.

या तक्रारीत वेगवेगळ्या भागांत विविध दर आकारणीच्या कृतीस कोणतेही योग्य कारण नाही, असे म्हटले होते. तसेच दूरसंचार क्षेत्राशी संबंधित विविध घटकांच्या दरावर नियंत्रण ठेवणाऱ्या नवी दिल्लीच्या ' ट्राय ' यंत्रणेच्या आदेशाचा हवाला देऊन, प्रक्षेपित होणाऱ्या सर्व वाहिन्या तसेच त्याची दरमहा आकारणी जैसे थे ठेवण्याचे आदेश असल्याचे नमूद केले होते. हे सुनावणीत तक्रारदारांच्या वकिलांनी निदर्शनास आणून दिले होते. त्यावर नाशिक जिल्हा ग्राहक तक्रार निवारण मंचाचे अध्यक्ष एस. पी. सुरजूसे व सदस्या श्ाीमती एम. आर. शेख यांनी वरील निर्णय दिला. केबलचालकांचा कमी-अधिक भाडे आकारण्याचा मनसुबा ' अनुचित व्यापारी प्रथे ' त मोडणारा असल्याचे मतही या निकालात नोंदविले गेले आहे.

हा निकाल ग्राहकांचे हितरक्षण करणारा असला, तरी तो व्यवहारात कसा उतरविता येईल, यावर लक्ष ठेवण्याची जबाबदारी केवळ ग्राहक संघटनांवर टाकून चालणार नाही ; तर ती जबाबदारी ग्राहकांनी घ्यायला हवी. कारण या निकालाविरोधात दुखावलेले केबलचालक अपिलात जाऊ शकतात. तेथे काय निर्णय होतो आणि ग्राहकांची बाजू किती प्रभावीपणे मांडली जाते, हे पाहणे महत्त्वाचे आहे. केबलचालकांच्या मनमानीविरोधात आवाज उठविण्याचे काम आता प्रत्येक जिल्ह्यातील मोठ्या शहरांतही होण्याची गरज आहे.

केबलच्या व्यवसायात मोठ्या प्रमाणात राजकारणी तसेच गुंडगिरीशी संबंधित मंडळी उतरली आहेत. केबलवाल्यांच्या अंतर्गत स्पधेर्त अनेक ठिकाणी होणाऱ्या हाणामाऱ्यांची उदाहरणे आहेत. केबलचा धंदा हा बऱ्याच ठिकाणी स्थानिक पोलिस, महसूल यंत्रणेच्या आशीर्वादाने चालू आहे. बहुतेक ठिकाणी पोलिस व महसूल यंत्रणेतील कर्मचारी व अधिकाऱ्यांना मोफत केबलसेवा पुरविली जाते. परिणामी ही यंत्रणा केबलवाल्यांच्या गैरप्रकाराकडे दुर्लक्ष करते.

बऱ्याच शहरांत केबलव्यावसायिक ग्राहकांना भाड्याच्या पावत्या देत नाहीत. त्यामुळे जादा आकारणीच्या विरोधात रीतसर तक्रार करता येत नाही. विशिष्ट भागात एकाच केबलचालकाची सेवा असल्याने भाडेदरात तो म्हणेल ती पूर्वदिशा अशी परिस्थिती असून, तशा सार्वत्रिक तक्रारी आहेत.

मध्यंतरी प्रति केबल कनेक्शनसाठी संबंधित केबलचालकाने ठराविक शुल्क तहसीलदार कार्यालयात जमा करावे, असा आदेश राज्य सरकारने काढला होता. हे शुल्क चुकविण्यासाठी बऱ्याच शहरांत ग्राहकांची संख्या अत्यल्प दाखवून केबलचालक सरकारचा महसूल बुडवितात. आता घरागणिक टीव्ही संच आला असून, विविध वाहिन्यांच्या स्पर्धात्मक कार्यक्रमांच्या प्रक्षेपणामुळे केबलसेवा प्रत्येकाला घ्यावीशी वाटते. या धंद्यास शिस्त लागावी व ग्राहकांना माफक दरात केबलसेवा मिळावी, यासाठी राज्य सरकारने काही नियंत्रण ठेवण्याची गरज आहे. ग्राहक न्यायालयांचे निकाल या प्रश्ानवरील भूमिकेसाठी सरकारला मार्गदर्शक ठरू शकतात. पण ग्राहक हितासाठी सरकारनेही पुढाकार घ्यायला हवा. तरच नाशिकच्या निकालाचे चीज झाले असे म्हणता येईल.

समीर मणियार

 
</text>
</doc>
