<doc>
<docno>1024054.cms.txt</docno>
<text>
 
धावते जग
'आघाडीधर्मा'ची दीक्षा!
[ Thursday, February 17, 2005  08:33:27 pm]


बिहारमध्ये अद्याप मतदानाची एक फेरी बाकी असली, तरी विविध वृत्तवाहिन्यांनी मतदानोत्तर चाचण्या घेऊन निकालांचे अंतिम अंदाज वर्तविण्यास सुरुवात केली आहे. बिहारमध्ये त्रिशंकू विधानसभा अस्तिस्त्वात येईल, असा या चाचण्यांचा सूर आहे. त्यामुळेच लालू प्रसाद यादव यांना सत्ता टिकविण्यासाठी काँग्रेस आघाडीचे सहकार्य घेणे भाग पडेल, असे दिसत आहे.

सध्या बिहारमधील राबडीदेवींच्या सरकारला काँग्रेसचा पठिंबा आहेच. पण तो नसला, तरी तेथील राजकीय समीकरणे बदलू शकत नाहीत. निकालांनंतर मात्र लालूंना स्वबळावर काहीही करता येणे कठीण होऊन बसेल, असे चित्र उभे करण्यात आल्यामुळे जोर चढला आहे, तो केंदीय मंत्री आणि लोकजनशक्ती पाटीर्चे नेते रामविलास पासवान यांना!

त्यांची अंतिम इच्छा बिहारचे मुख्यमंत्रीपद हासील करणे इतक्यापुरतीच आता मर्यादित राहिली आहे. पण आता ' बिहारमध्ये त्रिशंकू विधानसभा अस्तित्वात आल्यास तेथे राष्ट्रपती राजवट जारी करावी ,' अशी मागणी त्यांनी केल्यामुळे त्यांना ती पुरी होईल की नाही, याबाबत शंका वाटू लागल्याचे स्पष्ट झाले आहे.

' बिहारचा सर्वनाश करणारे लालू प्रसादांचे राष्ट्रीय जनता दल ' किंवा ' जातीयवादी भाजप आघाडी ' यांच्यापैकी कोणाच्याही हातात सत्ता जाणे हे बिहारी जनतेच्याच दृष्टीने अनिष्ट असल्यामुळे आपण ही भूमिका घेतली असल्याचे स्पष्टीकरण त्यांनी दिले आहे. पण हे शहाणपण त्यांना नेमके आजच सुचल्यामुळे तमाम बिहारी अचंब्यात पडले असणार.

भाजपप्रणीत एनडीएची केंदात सत्ता असताना पासवान यांनी वाजपेयी-अडवाणी यांचा सोगा धरून राजकरण करणे पसंत केले होते. मात्र गेल्या लोकसभा निवडणुकीपूवीर् त्यांना वास्तवाचे भान आले आणि त्यांनी सोनिया गांधींशी हातमिळवणी केली. लोकसभा निवडणुकीत लालू, सोनिया आणि पासवान हे तिघेही एकत्र आल्याने बिहारमधील जातीय समीकरणांचे गणित जमवून दाखविले.

त्यामुळेच भाजप आघाडीच्या नाकात दम आला आणि या आघाडीने 40 जागांपैकी 26 जागा जिंकल्या. पण त्यामुळेच पासवान यांच्या अंगी बारा हत्तींचे बळ आले आहे. लालू प्रसाद आणि जातीयवादी शक्ती या दोघांच्याही विरोधात आपण असल्याचे ते वारंवार सांगत आहेत. मात्र गेल्या दोन वर्षांतच या दोहोंबरोबर त्यांनी केलेली हातमिळवणी ते स्वत: विसरले असले, तरी बिहारी जनतेची स्मरणशक्ती अद्याप इतकी दुर्बल झालेली नाही.

त्यामुळेच सोनिया गांधी आणि पंतप्रधान मनमोहन सिंग यांची खरी कसोटी निकालानंतरच लागणार आहे. स्वत: सोनिया गांधी निवडणुकीनंतर ' मिली-जुली ' सरकार अस्तित्वात येइंल, असे सतत सांगत असताना पासवान यांची भाषा वेगळी असेल, तर त्यांनी आताच पासवान यांना ' आघाडीधर्मा ' ची दीक्षा देणे जरुरीचे आहे.

 
</text>
</doc>
