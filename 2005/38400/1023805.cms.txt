<doc>
<docno>1023805.cms.txt</docno>
<text>
 
प्रगती फास्ट
समुदतटाचे रक्षणकर्ते
[ Thursday, February 17, 2005  04:34:36 pm]


कोस्ट गार्डमध्ये प्रवेश मिळवण्यासाठी विद्यार्थ्यांना तीन निवड प्रक्रियांमधून जावं लागतं. यात लेखी परीक्षा, इण्टरव्ह्यू, ग्रुप डिस्कशन आणि नियोजन चाचणीचा समावेश असतो. कॅडेट प्रशिक्षणाचा पहिला टप्पा नेव्ही ऑफिसर्सबरोबर पार पडतो तर दुसऱ्या टप्प्यात स्पेशलाइज्ड ट्रेनिंग दिलं जातं.

समुदकिनारा असणाऱ्या प्रत्येक देशाला समुदीय संपत्ती आणि तटाचं रक्षण करण्याची जबाबदारी पार पाडावी लागते. त्यासाठी अस्तित्वात आलेल्या कोस्ट गार्ड क्षेत्रात विद्यार्थ्यांना करिअरच्या खूप चांगल्या संधी उपलब्ध आहेत. नेव्हीशी मिळतजुळतं असणाऱ्या या क्षेत्रातील आव्हानं पेलण्यासाठी तुम्हाला विशेष ट्रेनिंग दिलं जातं. कोणत्याही शाखेतून ग्रॅज्युएट असणारे विद्याथीर् कोस्ट गार्डमध्ये प्रवेश मिळवण्यासाठी पात्र आहेत. तसंच त्यांनी बारावी सायन्स शाखेतून उत्तीर्ण असणं आवश्यक आहे.

कोस्ट गार्डमध्ये प्रवेश मिळवण्यासाठी विद्यार्थ्यांना खाली दिलेल्या तीन निवडप्रक्रियांना सामोरं जावं लागतं -

बुद्धिमत्ता, जनरल नॉलेज आणि लॉजिकवर आधारित लेखी परीक्षा घेतली जाते. त्यानंतर इण्टरव्ह्यू घेतला जातो. पहिली परीक्षा दिल्ली, मुंबई, चेन्नई आणि पोर्ट ब्लेअर इथे घेतली जाते.

पहिल्या टप्प्यात यशस्वी झाल्यानंतर उमेदवाराला दुसऱ्या टप्प्यासाठी दिल्लीला जावं लागतं. दुसऱ्या टप्प्यातील लेखी परीक्षेत बुद्धिमत्ता, जनरल नॉलेज आणि सायन्सवर आधारित प्रश्न विचारले जातात. यात उत्तीर्ण विद्यार्थ्यांचा पुन्हा इण्टरव्ह्यू घेतला जातो. ही मुलाखत कोस्ट गार्डचे सात वरिष्ठ अधिकारी घेतात. त्यानंतर ग्रुप डिस्कशन आणि नियोजन चाचणी होते. नियोजन चाचणीमध्ये उमेदवाराला एक चित्र दाखवलं जातं. चित्रातल्या परिस्थितीत तो काय करेल, हे सांगायचं असतं. विद्यार्थ्यांच्या प्रतिक्रियेवरून त्यांची समयसुचकता आणि क्राइसेस मॅनेजमेण्ट स्किल तज्ज्ञांच्या लक्षात येतं.

तिसरा टप्पा हा प्रामुख्याने कॅडेटच्या प्रशिक्षणाचा असतो. यासाठी मांडवी, गोवा इथे नेव्हीच्या अधिकाऱ्यांबरोबर कोस्ट गार्ड कॅडेट्सचं ट्रेनिंग होतं. पाच महिन्यांच्या ट्रेनिंगनंतर प्रत्येक कॅडेटला दिलेल्या डिपार्टमेण्टप्रमाणे ट्रेनिंग दिलं जातं. हे ट्रेनिंग भारतातील वेगवेगळ्या ठिकाणी असणाऱ्या सेण्टर्समध्ये पार पडतं.

उदा. टेक्निकल विषयातील ट्रेनिंगसाठी लोणावळा आणि वल्सारा, स्त्री अधिकाऱ्यांना मुंबई, हवाई खात्यातील अधिकाऱ्यांना राजाली, चेन्नई इथे पाठवण्यात येतं. विशेष प्रशिक्षणाच्या दरम्यान अधिकाऱ्यांच्या मॅनेजमेण्ट, लिडरशिप स्किल्सच्या विकासावर भर देण्यात येतो. तर फिशरीज आणि नेव्हीगेशनबद्दल माहिती दिली जाते.

या ट्रेनिंगनंतर अधिकाऱ्यांना सहा महिने वॉच किपर्स म्हणून काम पाहावं लागतं. अंतिम चाचणीनंतर त्यांना संबंधित डिपार्टमेण्टमध्ये प्रवेश दिला जातो. ट्रेनिंगदरम्यान कॅडेट्सना स्टायपेण्ड दिलं जातं. ट्रेनिंग पूर्ण झाल्यावर त्यांना साधारण 8,000 ते 10,000 रुपये दरम्यान पगार मिळतो. तसंच सैन्य दलातील इतर भत्ते मिळतात.

संपर्क : क्षेत्रीय भरती अधिकारी(रिजनल रिक्रुटमेण्ट ऑफिसर), कोस्ट गार्ड रिजनल हेडक्वार्टर (पश्चिम), गोल्फादेवी टेम्पल रोड, वरळी, मुंबई - 400025.

वैशाली पाटील

स्टडी सर्कल

 
</text>
</doc>
