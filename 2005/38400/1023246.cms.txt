<doc>
<docno>1023246.cms.txt</docno>
<text>
 
महाराष्ट्र
जकातबुडव्या दुकानांवर थकित रकमांचे बोर्ड लावा
[ Thursday, February 17, 2005  12:55:08 am]


म. टा. प्रतिनिधी

पुणे : जकात थकबाकीदारांच्या नावांचे आणि थकित बाकीचे बोर्ड त्यांच्या दुकानांपुढे लावण्यात यावेत, तसेच चौकाचौकात त्याची जाहीर घोषणा करण्यात यावी, अशी जोरदार मागणी विरोधी पक्षाने बुधवारी महापालिका सर्वसाधारण सभेत केली.

लक्ष्मी रस्त्यावरील ' दुल्हन ' आणि ' शगून ' या दोन दुकानदारांनी जकात चुकवून कोट्यवधी रुपयांचा माल शहरात आणला. त्याविषयी विक्रीकर आणि प्राप्तीकर विभागाकडून माहिती मिळाल्याने पालिकेच्या जकात विभागाने त्याची चौकशी केली. त्यात ते दोषी आढळल्याने, त्यांना वेळोवेळी नोटिसा दिल्या. पण या दुकानदारांचा प्रतिसाद न मिळाल्याने त्यांच्यावर फौजदारी कारवाई करण्यात आली.

छोट्या थकबाकीदारांची नावांच्या घोषणा वाहनांवरून चौकाचौकात केल्या जातात. पण मोठ्या थकबाकीदारांवर कडक कारवाई केली जात नसल्याचा प्रश्ान् रमेश बोडके यांनी उपस्थित केला. या दुकानदारांच्या दुकानांबाहेर त्यांच्या थकबाकीचे बोर्ड लावा, शिवसेना बोर्ड सांभाळण्याची जबाबदारी घेईल, असेही बोडके म्हणाले.

वेगवेगळ्या ठिकाणांवरून दुकानदार माल आणत असल्याने वेगवेगळ्या जकात नाक्यांवर त्याची नोंद ठेवली आहे.

प्रत्येक जकात नाके कम्प्युटराइज्ड झाल्याचे तत्कालिन जकात विभाग प्रमुख राजेंद निंबाळकर यांनी जाहीर केले होते. मात्र प्रत्यक्षात कोणत्याची जकात नाक्यांवर कम्प्युटरायझेशन झाले नाही ही वस्तुस्थिती असल्याचे, सध्याचे विभागप्रमुख नितीन गोसावी यांनी सभागृहात सांगितले.

पीएमटीने जकात भरण्याचा प्रश्न्च नाही

पीएमटीने खरेदी केलेल्या नव्या 145 बसगाड्या जकात न भरता आणल्याचे बुधवारी स्पष्ट झाले आहे. जकात विभागाने सध्या 10 गाड्या जप्त केल्या आहेत. कायद्याप्रमाणे गाड्यांच्या किंमतीच्या एक टक्का जकात द्यावी लागते. सर्व गाड्यांच्या किंमती आणि इतर प्रक्रिया सुरू असून, ती पूर्ण झाल्यानंतर पीएमटीला पत्र पाठवण्यात येईल, असे नितीन गोसावी यांनी सभेत सांगितले. मात्र पीएमटीचा याच्याशी काहीही संबंध नसल्याचे पीएमटी महाव्यवस्थापक राधेश्याम मोपलवार यांनी सभेतच स्पष्ट केले.

 
</text>
</doc>
