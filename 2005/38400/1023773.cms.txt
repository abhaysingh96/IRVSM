<doc>
<docno>1023773.cms.txt</docno>
<text>
 
महाराष्ट्र
शाळेच्या आवारात भरली बाळगोपाळांची मंडई
[ Thursday, February 17, 2005  04:22:05 pm]


रेखा गायकवाड

ठाणे : नोकरी करणाऱ्या मुलांचे आईवडिल ऑफिसमधून संध्याकाळी परत येतानाच भाजी, फळे खरेदी करतात. त्यामुळे त्यांच्या मुलांना भाज्यांचे प्रकार, त्याचे भाव, वजनकाटा (तराजू) आदी गोष्टींची माहिती नसते. ही माहिती मुलांना व्हावी म्हणून डॉ. बेडेकर विद्यामंदिर शाळेच्या प्रांगणात ' बाळगोपाळ भाजीमंडई ' हा आगळावेगळा उपक्रम आयोजित करण्यात आला होता.

शाळेच्या आवारात भाजीबाजाराचं दृश्य दिसत होतं. अनेक भाजीविक्रेते आपापली छोटी छोटी दुकानं थाटून ' भाजी घ्या भाजी ', ' ताजी भाजी ' असं म्हणत होते. हे भाजीविक्रेते म्हणजे पूर्व प्राथमिक शाळेतील विद्याथीर्च. बाजारात भाजी विकणाऱ्या बाईप्रमाणे नऊवारी साड्या नेसलेल्या मुली होत्या, तर मुलांनी धोतर आणि पांढरा सदरा, टोपी असा पेहेराव केला होता. अशा पेहेरावातल्या मुलांकडून भाजी खरेदी करण्याचा आगळावेगळा आनंद त्यांच्या पालकांनी लुटला.

या भाजीमंडईत पालक, शेपू, मुळा, मेथी, पालेभाज्या, कोबी, वांगी, टॉमेटो, गाजर, सिमला मिरची, कोथिंबीर, आलं, लिंबू, कढीपत्ता, मटार, कारली, तोंडली, फरसबी, घेवड्याच्या शेंगा, शेवग्याच्या शेंगा तसंच मोड आलेली धान्यं, दाक्षं, चिकू, सफरचंद, डाळिंब अशी फळं बालगोपाळ मंडईत विक्रीसाठी ठेवण्यात आली होती. तसंच उदबत्त्या, धूप, फराळाचे पदार्थ यांची छोटी-छोटी दुकानं थाटलेली होती. या भाजी खरेदीसाठी व मुलांचं कौतुक करण्यासाठी झुंबड उडाली होती. या भाजीमंडईसाठी शिक्षिका

विदुला वैद्य व इतर सर्व सहकारी शिक्षिका व कर्मचारी यांनी मुलांना मार्गदर्शन केलं.

 
</text>
</doc>
