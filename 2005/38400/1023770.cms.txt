<doc>
<docno>1023770.cms.txt</docno>
<text>
 
महाराष्ट्र
वासुदेव बळवंत फडके यांचं जन्मस्थान दुर्लक्षित
[ Thursday, February 17, 2005  04:20:40 pm]


मनोज जालनावाला

नवी मंुबई : एखाद्या ऐतिहासिक वास्तुचं स्मारकात रूपांतर करायचं मात्र नंतर त्याच्या देखभालीकडे दुर्लक्ष करायचं हा सरकारी शिरस्ता. महाराष्ट्रातील गड- किल्ल्यांसह अनेक ऐतिहासिक वास्तुंची दुर्दशा झालेली दिसून येते. रायगड जिल्ह्यातील शिरढोण गावातील क्रांतीवीर वासुदेव बळवंत फडके यांचं जन्मस्थान असलेली वास्तुही याच अनास्थेमुळे अजूनही भग्नावस्थेत उभी आहे.

पनवेलपासून सुमारे सहा-सात किमी अंतरावर असलेल्या शिरढोण गावी वासुदेव बळवंत फडके यांचा जन्म झाला. सुमारे 150 वर्षांपूवीर्चे दगडी बांधकाम असलेला त्यांचा दुमजली वाडा आता मोडकळीस आला आहे. त्याची डागडुजी व सुशोभीकरण करून जतन करावं व ते ऐतिहासिक पर्यटनस्थळ म्हणून नावारूपाला यावं यासाठी स्थानिकांनी वारंवार सरकारकडे मागणी केली. या संदर्भात 1998 मध्ये सरकारने निर्णय घेतला. 20 जून 2002 रोजी या वाड्याला ' राज्य संरक्षित स्मारक ' घोषित केलं खरं पण आजतागायत या निर्णयावर ना काही अमलबजावणी झाली ना वाड्याची दुरुस्ती.

सध्या या वाड्यात कृष्णाजी राहाळकर कुटुंब गेली चाळीस रुपये महिना भाड्यावर वास्तव्य करून राहत आहेत. वाड्याची पडझड झाल्याने दुरुस्तीसाठी खर्च केला असल्याचं त्यांचं म्हणणं आहे. त्यामुळे या इथे स्मारक करायचं असल्यास त्यांचं पुनर्वसन करावं, अशी मागणी राहाळकर यांनी केली आहे.

क्रांतीवीरांच्या या वाड्याची वारसा हक्कानुसार पूवीर्च विभागणी झाली होती. पण त्यांनी त्याच्या दुरुस्ती किंवा जतन करण्याची काळजी घेतलेली नाही. सरकारने ऐतिहासिक स्मारक म्हणून घोषणा केल्यानंतर यासंदर्भात या वारसांसोबत कोणताही पत्रव्यवहार केला नसल्याचं समजतं. पुरातत्त्व विभागाने हा वाडा ताब्यात घेऊन आज अडीच वर्ष लोटली. पण स्मारक करण्याबाबत काहीच हालचाल झालेली नाही.

शिरढोणच्या वेशीवरच बॅ. ए.आर. अंतुले मुख्यमंत्री असताना सरकारतफेर् हुतात्मा स्मारक बांधण्यात आलं होतं. 1997 मध्ये या स्मारकाचं नुतनीकरण करण्यात आलं. आद्य क्रांतीवीराचे जन्मस्थळ म्हणून शिरढोणला लोक आवर्जुन भेट देतात. प्रत्यक्षात त्यांना या स्मारकांची दुरवस्था पाहावी लागते. या दोन्ही वास्तू ग्रामपंचायतीच्या ताब्यात दिल्या तर त्याची देखभाल, सुशोभीकरणाची जबाबदारी घेऊ, असं सरपंच राम भोईर यांचं म्हणणं आहे. मंुबई-पुणे व मंुबई-गोवा महामार्गाला जोडणाऱ्या पळरचे चौकात क्रांतीवीर वासुदेव बळवंत फडके यांचा पुतळा उभारण्याच्या मागणीला हिरवा कंदिल मिळालेला नाही.

1957 मध्ये वि.गो. फाटक यांनी क्रांतीवीर वासुदेव बळवंत फडके स्मारक समिती स्थापन केली. या समितीमार्फत शिरढोणमध्ये 1959 मध्ये सुमारे 50 हजार रुपये खर्चून ' वासुदेव बळवंत फडके स्मृती मंदिर ' उभारण्यात आलं. या स्मृती मंदिरात बालवाडी, सार्वजनिक वाचनालय, महिला मंडळ, गरीबांसाठी मोफत वैद्यकीय सेवा असे उपक्रम सुरू करण्यात आले. या समितीतफेर् गावात गेली 20 वर्षं क्रांतीवीर फडके यांची जयंती व पुण्यतिथी निमित्त त्यांचं स्मरण केलं जातं. क्रांतीवीरांचा ज्या-ज्या स्थळाशी संपर्क आला, अशा ठिकाणाहून प्रत्येक वषीर् शिरढोणमध्ये क्रांतीज्योत आणली जाते. त्याच्या पुण्यतिथीच्या निमित्ताने त्यांच्या स्मारकाची मागणी पुन्हा करण्यासाठी गावकऱ्यांनी कंबर कसली आहे.

 
</text>
</doc>
