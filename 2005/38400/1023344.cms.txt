<doc>
<docno>1023344.cms.txt</docno>
<text>
 
देश-विदेश
सोनिया-विलासराव भेट आज
[ Thursday, February 17, 2005  01:54:07 am]


म. टा. विशेष प्रतिनिधी

नवी दिल्ली : मुंबईतील झोपडपट्टी हटवण्याच्या मोहिमेसंदर्भात काँग्रेसच्या अध्यक्ष सोनिया गांधी गुरुवारी मुख्यमंत्री विलासराव देशमुख यांच्याशी चर्चा करणार असून त्यानंतर या प्रश्नवर काँग्रेसची अधिकृत भूमिका ठरणार आहे. पक्षाच्या जाहीरनाम्यात दिलेल्या वचनाप्रमाणे 2000 सालापर्यंतच्या झोपड्यांचे पुनर्वसन झालेच पाहिजे, यावर राज्यातील पक्षनेत्यांमध्ये मतैक्य असून पुनर्वसनाच्या पद्धतींबद्दल मात्र काही मतभेद आहेत, असेही बुधवारी येथे झालेल्या बैठकीत स्पष्ट झाल्याचे समजते.

महाराष्ट्राच्या प्रभारी मार्गारेट अल्वा यांच्या निवासस्थानी झालेल्या या बैठकीस मंुबई काँग्रेसचे अध्यक्ष गुरुदास कामत, प्रदेशाध्यक्ष प्रभा राव, मंुबईतील पक्षाचे खासदार तसेच सुरेश शेट्टी, चंदकांत हांडोरे आणि बाबा सिद्दिकी हे राज्याचे तीन मंत्री उपस्थित होते. सायंकाळी पाचला सुरू झालेली ही बैठक अल्वांच्या निवासस्थानी सायंकाळी साडेसातपर्यंत चालली. या बैठकीला उपस्थित राहू नका, असा संदेश बुधवारी सकाळी मुख्यमंत्र्यांना देण्यात आल्याने ते बैठकीला हजर नव्हते. आधी काँग्रेस पक्षाने या प्रश्ानबाबत आपली स्पष्ट भूमिका ठरवावी आणि नंतर निर्णयाच्या वेळी मुख्यमंत्र्यांना त्यात सहभागी करून घ्यावे, असे धोरण सकाळीच ठरल्याने दिल्लीला निघालेल्या मुख्यमंत्र्यांना ऐनवेळी, येऊ नका, असे सांगण्यात आले.

झोपडपट्ट्या हटवताना 1995 ते 2000 सालापर्यंतच्या सर्व झोपड्यांचे पुनर्वसन व्यवस्थित करावे, याविषयी या बैठकीत दुमत नव्हते. मात्र पुनर्वसन कसे करावे, याबाबत वेगवेगळे मतप्रवाह होते.

बैठकीनंतर सर्वांनी सोनिया यांची भेट घेऊन आपली भूमिका मांडली. त्यावेळी सोनिया यांनी , ' या कारवाईमुळे हजारो लोक मुलाबाळांसह रस्त्यावर आले आहेत, तेव्हा मुंबईत त्यांच्या पुनर्वसनाची व्यवस्था आहे का, त्यांना पुरतील एवढी घरे आहेत का ,' याची चौकशी केली. अखेरीस मुख्यमंत्र्यांना बोलावून घेण्याचे ठरले. मुख्यमंत्र्यांशी भेटीनंतर सोनिया देतील तो निर्णय मान्य करून सरकारची भूमिका ठरेल, असे गुरुदास कामत यांनी सांगितले.

 
</text>
</doc>
