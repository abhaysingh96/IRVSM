<doc>
<docno>1024092.cms.txt</docno>
<text>
 
महाराष्ट्र
कापूस खरेदीत भ्रष्टाचार
[ Thursday, February 17, 2005  09:10:55 pm]


म. टा. वृत्तसेवा

धुळे : धुळे कृषी उत्पन्न बाजार समितीतील कापूस खरेदी केंदाच्या माध्यमातून सुमारे 20 कोटी रुपयांचा भ्रष्टाचार झाला असून यामध्ये बाजार समितीचे आणि फेडरेशनचे अधिकारी सहभागी आहेत, असा गंभाीर आरोप शिवसेनेचे तालुका नेते प्राध्यापक शरद पाटील यांनी केला आहे. कापूस माफियांची सीआयडी मार्फत चौकशी व्हावी, खऱ्या कापूस उत्पादकांना त्वरित पेमेंट मिळावे आणि शेतकऱ्यांचा कापूस लगेच मोजण्यात यावा, या मागणीसाठी कृषी उत्पन्न बाजार समितीवर मोर्चा काढून निदर्शने करण्यात आली होती.

धुळ्याच्या कृषी उत्पन्न बाजार समितीच्या केंदावर शेतकऱ्यांच्या अगोदर व्यापाऱ्यांच्या गाड्यांना दोन हजार पासून पाच हजार रुपयांपर्यंत पैसे घेऊन सर्रास टोकन विकण्यात येत आहे, तसेच व्यापाऱ्याचा क श्रेणीचा माल वरच्या श्रेणीत दाखवून प्रत्येक वाहनामागे पाच ते दहा हजार रुपयांचा भ्रष्टाचार होत आहे, असा आरोप पाटील यांनी केला.

शेतकऱ्याच्या नावावर 1,300 रुपये भावाने कापूस खरेदी करुन 2,200 रुपयांचा भाव फेडरेशनकडून माफियांनी मिळवले, असे पाटील म्हणाले.

निलंबनाचा धडाका

धुळे जिल्हा परिषदेच्या मुख्य कार्यकारी पदाची सूत्रे स्वीकारल्यानंतर 15 दिवसांच्या आत डॉ. पुरुषोत्तम भापकर यांनी 13 कर्मचाऱ्यांना निलंबित करुन दणका दिला आहे. शिरपूर तालुक्यात दौऱ्यावर असताना कार्यालयात गैरहजर असणारे आणि कर्तव्यात कमी असे 13 कर्मचारी त्यांना आढळले. यामध्ये सात शिक्षक, तीन ग्रामसेवक आणि अन्य तीन कर्मचारी आहेत. या कर्मचाऱ्यांना निलंबित करण्याचे आदेश मुख्यकार्यकारी अधिकाऱ्यांनी दिले.

 
</text>
</doc>
