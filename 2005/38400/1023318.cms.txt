<doc>
<docno>1023318.cms.txt</docno>
<text>
 
महाराष्ट्र
सुंदर शहराचे बकाल प्रवेशद्वार
[ Thursday, February 17, 2005  01:32:59 am]


म. टा. प्रतिनिधी

ठाणे : शहरातील वाढत्या लोकसंख्येच्या अनुषंगाने ठाणे स्टेशनात सुधारणा करण्यात आल्या नाहीत. परिणामी या स्टेशनला बकाल स्वरूप प्राप्त झाले आहे.

ठाणे रेल्वे स्टेशनात एकूण 10 प्लॅटफॉर्म आहेत. त्यापैकी प्रामुख्याने सहाच प्लॅटफॉर्मचा सातत्याने वापर होतो आणि अन्य तीनपैकी नऊ व दहा हे प्लॅटफॉर्म हे आता अलिकडेच सुरू झालेल्या ठाणे ते वाशी या मार्गासाठी वापरले जातात. या मार्गावर सध्या एकच गाडी धावत असून तिच्या सकाळी तीन व सायंकाळी तीन एवढ्या सहाच फेऱ्या होत आहेत. या फेऱ्या वाढविण्याची मागणी प्रवाशांनी लावून धरली असून त्याची रेल्वेने दखल घेतली आहे, प्रत्यक्षात गाड्या वाढतील तेव्हा वाढतील. ठाणे रेल्वे स्टेशन हे नवी मुंबई, कोकण, पुणे व त्यापुढे तसेच नाशिक व त्यापुढील भागाकडे जाण्यासाठी एकप्रकारे मध्यवतीर् स्टेशनच मानले जाते. या स्टेशनात लांबपल्ल्याच्या बऱ्याच गाड्यांचा थांबा असल्याने या त्याला कल्याण व कुर्ला या स्टेशनांसारखेच महत्त्व आहे, हे लक्षात घेतल्यास या स्टेशनाकडे रेल्वे प्रशासनाने अधिक लक्ष देण्याची गरज असूनही तसे घडलेले नाही.

ठाणे स्टेशनात तिकीट बुकिंग खिडक्याही बऱ्याच असल्या तरी नेहमी या खिडक्यांवर मारुतीच्या शेपटासारखी रांग असते. लवकर तिकीट कधीच मिळत नाही. तसेच, कूपन व्हॅलिडेटिंग मशिन लावली असली तरी त्यापैकी बरीचशी कायम बंदच पडलेली असतात. त्यामुळे प्रवाशांना चरफडत रांगांमध्ये उभे राहण्याशिवाय गत्यंतर नसते.

ठाणे रेल्वे स्टेशन व प्रवाशांच्या समस्येचा सातत्याने ठाणे विभाग बस प्रवासी महासंघाचे अध्यक्ष व ' ठाणे वैभव ' या दैनिकाचे संपादक मिलिंद बल्लाळ यांनी पाठपुरावा केला आहे. गेली 20 वषेर् रेल्वे प्रशासनाकडे आम्ही विविध मुद्दे मांडले असूनही रेल्वेकडून अडवणुकीचीच भूमिका वाट्याला आली आहे, असे त्यांचे म्हणणे आहे.

रेल्वेच्या मालकीची पश्चिम व पूर्व भागात बरीच जागा असून रेल्वे स्टेशनची सध्याची इमारत दुमजली करणे, प्लॅटफॉर्म क्रमांक एकजवळील बुकिंग कार्यालयाच्या जागेचा योग्य विस्तार करणे आदी योजना अमलात येणे अत्यंत आवश्यक असल्याचे त्यांनी स्पष्ट केले. ठाणे मनपा आता आणखी बसेस वाढविणार असल्याने तर अशा योजनांना तातडीने चालना देण्याची गरज असल्याचे प्रतिपादन त्यांनी केले.

ठाण्याहून कल्याणकडे जाणाऱ्या मार्गावर विटावा या गावाजवळ रेल्वेचा ' सबवे ' आहे. हा सवबे वाहनांना नव्या मुंबईकडे जाण्याचा दुवाच आहे, मात्र तो इतका अरूं द आहे की त्यातून अवघी दोनच वाहने एकावेळी जाऊ शकतात, एखादा अपघात झाला अथवा वाहन बंद पडले की एक ते दीड कि.मी. एवढे लांबपर्यंत टॅफिक जाम होत असतो, हा सबवे रुंद करण्यासाठीही रेल्वेने लक्ष घातले पाहिजे, असे ते म्हणाले.

प्लॅटफॉर्म क्रमांक दोनजवळच रेल्वे पोलिसांची चौकी आहे. त्याचे प्रमुख व वरिष्ठ पोलिस निरीक्षक व्ही. व्ही. संघई यांची भेट घेतली असता त्यांनी आपल्याजवळ असलेल्या 180 पोलिसांच्या स्टाफला पुरेशी जागाच नसल्याचे सांगितले. दिवा ते पनवेल एवढे क्षेत्र आमच्या हद्दीत असूनही जर दिवा स्टेशनाजवळ रेल्वे अपघात झाला तर जखमी प्रवाशांना तातडीने मदत देण्यासाठी आमच्याजवळ वाहने नसल्याची समस्या त्यांनी मांडली.

 
</text>
</doc>
