<doc>
<docno>1024055.cms.txt</docno>
<text>
 
लेख: जाता जाता
मॅडमचा फोन!
[ Thursday, February 17, 2005  08:35:24 pm]


' नमस्कार दर्शकहो! आज आपल्याकडे ' मुंबईतील झोपड्या ' या विषयावर चर्चा करण्यासाठी मुख्यमंत्री आले आहेत. '

' मुख्यमंत्र्यांना मी पहिला प्रश्ान् असा विचारते की, आपलं सरकार इतक्या वेगाने झोपड्या का पाडत आहे ?'

' झोपड्या पाडण्याचं काम सरकार करत नसून ती जबाबदारी मुंबई महापालिकेची आहे. आपण येथे पालिका आयुक्तांना पाचारण करणं योग्य ठरलं असतंं. '

' मुख्यमंत्रीमहोदय, महानगरपालिका आयुक्त हे सनदी अधिकारी असतात आणि सरकारच त्यांना त्या पदावर नेमतं ना! '

' ताई, आपला मुद्दा योग्य आहे, परंतु प्रेक्षकांना, सॉरी दर्शकांना, आपल्यामार्फत मी, राज्य शासनाचा प्रमुख या नात्याने स्पष्ट करतो की, महापालिका स्वायत्त असल्यामुळे सरकार पालिकेच्या कारभारात ढवळाढवळ करू इच्छित नाही. '

' असं असेल तर ही मोहीम बंद करावी असा आदेश आपण महापालिका आयुक्तांना देणार का ?'

' तशी वेळ आली तर शासन असं करण्यास मागेपुढे बघणार नाही. '

' मुख्यमंत्रीमहोदय आपण म्हणालात की महापालिका स्वायत्त आहे. मग असा आदेश देणं योग्य ठरेल काय ? तसं करणं म्हणजे स्थानिक स्वराज्य संस्थेच्या कारभारात ढवळाढवळ केल्यासारखं नाही का ठरणार ?'

' आमचा पक्ष, आमचं सरकार हे नेहमीच लोकशाहीच्या चौकटीत चालणारं आहे. त्यामुळे महापालिकेच्या कारभारात हस्तक्षेप करणं आम्हाला मान्य नाही. मात्र महापालिकेच्या चुकीच्या निर्णयामुळे मुंबईसारख्या आंतरराष्ट्रीय मान्यता असलेल्या शहरात कायदा आणि सुव्यवस्था परिस्थिती बिघडत असेल तर आम्हाला कठोर पावलं उचलावी लागतील. '

' महापालिका ही मोहीम चालवत असेल तर आयुक्तांवर आपणास रोज माहिती देण्याचं बंधन आहे काय ?'

' मी पुन्हा स्पष्ट करतो की महापालिका स्वायत्त असल्यामुळे अशी माहिती त्यांनी देणे जरुरीचं नाही. पण राज्याचा प्रमुख या नात्याने, सर्वत्र काय चाललं आहे याचा तपशील माझ्याकडे असणं आवश्यक असतं. '

' मुख्यमंत्रीमहोदय, आपल्या बोलण्यातून काही बाबी लक्षात येत नाहीत. म्हणून मी पुन्हा विचारते की, आयुक्त हा तपशील आपणास देतात का ?'

' काही बाबी गोपनीय असतात. त्यांची सार्वजनिक चर्चा करणं योग्य ठरणार नाही. '

' दर्शकहो, आत वेळ संपतेे आहे त्यामुळे आता मी शेवटचा प्रश्ान् विचारते. पक्षाध्यक्षांनी झोपड्यांबाबत आपल्याला दिल्लीला बोलावलं आहे. तेथे आपण चचेर्साठी मुंबई महापालिकेच्या आयुक्तांना धाडणार आहात अशी बातमी आहे. ती खरी आहे काय ?'

मुख्यमंत्री चटकन मोबाईल कानाला लावतात. ' मॅडम लाईनवर आहेत. येतो मी. '

चकोर

 
</text>
</doc>
