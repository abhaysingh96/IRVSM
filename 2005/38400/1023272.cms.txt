<doc>
<docno>1023272.cms.txt</docno>
<text>
 
अग्रलेख
संस्कृतीचे मारेकरी
[ Thursday, February 17, 2005  01:08:38 am]


पुण्याच्या र्फग्युसन कॉलेजात विद्यार्थ्यांच्या एका गटाने प्राचार्यांच्या केबिनमध्ये घुसून केलेली गुंडगिरी हा संघटित झुंडशाहीचाच आणखी एक आविष्कार असून त्यांचा निव्वळ निषेध करून भागणार नाही. या विद्यार्थ्यांजवळ पेट्रोलही होते आणि केबिनमधील कापेर्टवर त्यांनी ते ओतलेही होते. याचाच अर्थ प्राचार्यांची केबिनच पेटवून देण्याचा त्यांचा इरादा होता.

पण कॉलेजच्या काही कर्मचाऱ्यांच्या तत्परतेमुळे तो टळला. अन्यथा सव्वाशे वर्षांची परंपरा असलेल्या या कॉलेजात अनवस्था प्रसंग गुदरला असता. त्यामुळेच कोणत्याही क्षुल्लक प्रश्ानवरून कायदा हाती घेऊ पाहणाऱ्या आणि विशेषत: त्यातून कॉलेजच्या मालमत्तेस नुकसान पोचवू पाहणाऱ्या विद्यार्थ्यांना कडक शासन करण्याची गरज निर्माण झाली आहे.

मुळात र्फग्युसनमधील हा ताजा वाद निर्माण होण्यामागील कारण अत्यंत साधे आणि प्रशासनाच्या पातळीवर सहजगत्या मिटवता येण्याजोगे होते. महाविद्यालयीन विद्यार्थ्यांना व्यायाम सक्तीचा असावा की नाही याबाबत वाद निर्माण होणे शक्य आहे आणि नाना प्रकारचे वाद घालण्याबाबत प्रसिद्ध असलेल्या पुण्यात तो प्रदीर्घ काळ रंगूही शकेल.

पण र्फग्युसनमधील वाद या विषयावरून निर्माण झालेला नसून, त्या व्यायामाच्या म्हणजेच कॉलेजच्या भाषेत ' पी. टी. ' च्या तासास अनुपस्थित राहणाऱ्या विद्यार्थ्यांकडून दंडापोटी आकारावयाच्या शुल्कावरून निर्माण झाला. दंड भरणाऱ्या बहुसंख्य विद्यार्थ्यांचा उद्देश हे पी. टी.चे तास टाळण्याचाच असेल, असे मुळात गृहीत धरणे चुकीचे आहे.

अनेकदा लांबवर असलेली निवासस्थाने, कॉलेजच्या तासांशी गैरसोयीच्या वेळा यामुळे हे विद्याथीर् पी. टी.ला येण्याऐवजी दंड भरणे परवडले, अशा विचाराप्रत येत असतील. र्फग्युसनतफेर् असा दंड नियमितपणे वसूल केला जातो. मात्र त्यापोटी दिली जाणारी पावती मात्र ' जिमखाना विकास निधी ' या नावाने दिली जात असल्याबद्दल विद्यार्थ्यांच्या एका स्वयंघोषित संघटनेने आक्षेप घेतला आणि आंदोलनाचा झेंडा खांद्यावर घेतला.

मुळात ' राष्ट्रनायक राजषीर् छत्रपती शाहू महाराज सेवा समिती ' या नावाने हे आंदोलन सुरू करणाऱ्या संघटनेला कॉलजमधील किती विद्यार्थ्यांचा पाठिंबा आहे, याचाही या निमित्ताने शोध घेण्याची गरज आहे. महाविद्यालयीन पातळीवर विद्यार्थ्यांना हाताशी धरून धुडगूस घालण्यात अनेक राजकीय पक्ष आणि त्यांच्या संघटना पुढे आहेत. विद्यार्थ्यांनी स्वत:हून राजकीय विचारसरणीशी बांधिलकी पत्करणे वेगळे आणि झुंडशाहीच्या जोरावर विद्यार्थ्यांना वेठीस धरणे वेगळे!

र्फग्युसनमधील या प्रकारानंतर अटक करण्यात आलेल्या सोळा जणांची झाडाझडती घेतली की या घटनेमागे नेमके कोण लोक आहेत, ते उघडकीस येऊ शकेल. अशा सर्व संबंधितांचा छडा लावून त्यांचे कोणाशीही लागेबांधे असले, तरी त्यांचा मुलाहिजा न ठेवता त्यांच्यावर कठोर कारवाई होणे जरुरीचे आहे. गेल्या काही दिवसांत पुण्यात अशा हिंसक घटनांचे लोण वाढत आहे आणि त्यात वेगवेगळ्या प्रकारांनी विद्यार्थ्यांची माथी भडकावून त्यांना दंगे करण्यास उद्युक्त करणारे अनेक राजकारणी असल्याचे निष्पन्न होत आहे.

' पुणे हे संस्कृतीचे माहेरघर! ' असे एकेकाळी म्हटले जात होते. पण ती संस्कृती ही सृजनातून उभी राहिली, हे आता त्याच संस्कृतीचा विध्वंस करण्याचा विडा उचलणाऱ्यांनी ध्यानात ठेवायला हवे. सरकारी पातळीवर या गुंडगिरीचा काय व्हायचा तो बंदोबस्त होईलच, पण राजकारणी आणि समाजकारणी यांनीही या प्रकरणाचा गांभीर्याने विचार करण्याची वेळ आता आली आहे.

 
</text>
</doc>
