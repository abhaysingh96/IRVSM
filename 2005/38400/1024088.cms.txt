<doc>
<docno>1024088.cms.txt</docno>
<text>
 
महाराष्ट्र
जळगाव जि.प. अध्यक्षपदासाठी राष्ट्रवादी-भाजप चुरस
[ Thursday, February 17, 2005  09:07:40 pm]


म. टा. वृत्तसेवा

जळगाव : जळगाव जिल्हा परिषदेच्या अध्यक्ष, उपाध्यक्षपदाची शुक्रवारी निवडणूक होत असून ती अटीतटीची होईल अशी स्थिती आहे. राष्ट्रवादी काँग्रेसने भाजपसमोर जबर आव्हान उभे केले आहे. मात्र हातातील पत्तश् न उघडता, आमदार एकनाथ खडसे यांनी निवडणूक जिंकण्याबद्दल आत्मविश्वास व्यक्त केला. 68 सदस्य असलेल्या जिल्हा परिषदेत भाजपचे 26, शिवसेनेचे 15, राष्ट्रवादी काँग्रेसचे 15 व काँग्रेसचे 12 उमेदवार आहेत.

गेली अडीच वर्षे सत्ता भोगणाऱ्या शिवसनेतील आठ सदस्य मंगळवारी फुटले व त्यांनी नवीन गट स्थापन करत वेगळे बसण्याची परवानगी जिल्हाधिकाऱ्यांकडे मागितली. या घटनेने खळबळ माजली असून जिल्हा परिषदेतील युतीचे बहुमत संपुष्टात आले व निवडणुकीत काय होणार, हा प्रश्न सर्वांपुढे उभा राहिला आहे.

सत्तेत असूनही आमची कामे होत नाहीत, असा आक्षेप घेत, सेनेचे सदस्य फुटून निघाल्याच्या पार्श्वभूमीवर गुरुवारी राष्ट्रवादी काँग्रेसने आपला अध्यक्षपदाचा उमेदवार जाहीर केला. भिला गोटू सोनवणे अध्यक्षपदासाठी तर काँग्रेसचे डॉ.सुरेश पाटील उपाध्यक्षपदाचे उमेदवार आहेत. भाजपने मात्र आपला उमेदवार जाहीर केला नसून तो सकाळी जाहीर होईल असे खडसे म्हणाले. मागील वेळी आमचा अध्यक्ष होता आणि आताही आमचाच असेल, थोडे थांबा आणि पहा अशी टिप्पणी त्यांनी केली. बहुमताबद्दल विचारता, काँग्रेसची मते आपल्या उमेदवारास मिळतील असा अंदाजही त्यांनी व्यक्त केला.

दरम्यान शुक्रवारच्या निवडणुकीसाठी सर्वच पक्षांनी व्हीप जारी केला आहे. सेनेतल्या फुटीर गटाचे प्रमुख संजय नारायण पाटील हे असतील तर उपप्रमुख म्हणून नीलिमा सदानंद पाटील असतील. फुटून बाहेर पडलेल्यांत आठपैकी सात महिला आहेत. या बंडखोरीमुळे भाजप-सेना युती अल्पमतात आली आहे.

 
</text>
</doc>
