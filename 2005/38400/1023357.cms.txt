<doc>
<docno>1023357.cms.txt</docno>
<text>
 
महामुंबई
'पाकशी क्रिकेट नकोच!'
[ Thursday, February 17, 2005  02:04:21 am]


म. टा. प्रतिनिधी

मुंबई : ' भारत आणि पाकिस्तान यांच्यातील आगामी क्रिकेट मालिकांना आपला ठाम विरोधच आहे ,' असे शिवसेनाप्रमुख बाळासाहेब ठाकरे यांनी बुधवारी येथे नि:संदिग्ध शब्दांत स्पष्ट केले.

' मी पुन्हा एकदा माझी जुनीच भूमिका कायम असल्याचे सांगू इच्छितो. पाकिस्तानी संघाला क्रिकेट खेळण्यासाठी आमंत्रित करण्यात येऊ नये ,' असे त्यांनी एका कार्यक्रमानंतर पत्रकारांशी बोलताना सांगितले. ज्यांना भारताने पाकिस्तानशी खेळावेसे वाटते, ती सर्व मंडळी निर्लज्ज आहेत ,' असा टोला लगावून ठाकरे म्हणाले की, पाकिस्तानी सैन्याशी लढताना असंख्य भारतीय सैनिक सीमाभागात मारले गेले आहेत. अशा शेजारी राष्ट्राशी भारताने कोणतेही संबंध ठेवू नयेत. आपला क्रिकेटला अथवा पाकिस्तानच्या क्रिकेट संघाला बिलकुल विरोध नाही, पण, प्रत्येक गोष्टीसाठी योग्य वेळ असते, असेही ते म्हणाले.

पाकिस्तानने दहशतवादाला पाठिंबा देणे थांबवलेले नाही आणि आपले जवान सीमेवर मारले जात आहेत. असे असताना पाकिस्तानी संघाशी क्रिकेट खेळणे मुळीच उचित नाही, असेही त्यांनी निक्षूून सांगितले. आपण कोणती किंमत देऊन क्रिकेट खेळणार आहोत हे लक्षात घ्या. आपल्याला स्वाभिमान असलाच पाहिजे, असेही ते म्हणाले. तब्बल सहा वर्षांनंतर पाक संघ 25 फेब्रुवारीला भारतात येत असून त्यांच्याशी तीन मालिका आणि पाच एकदिवसीय आंतरराष्ट्रीय सामने खेळण्यात येणार आहेत.

 
</text>
</doc>
