<doc>
<docno>1023254.cms.txt</docno>
<text>
 
बहुतांची अंतरे
पाक क्रिकेट मंडळाला वठणीवर आणायची वेळ
[ Thursday, February 17, 2005  01:00:10 am]


मागील वर्षी पाकिस्तान व बांगलादेश या दोन्ही देशांतील दहशतवाद व अतिरेकी कारवायांची जाणीव असूनही, फक्त त्यांनी दिलेल्या सुरक्षेच्या हमीवर विश्वास ठेवून भारताने या दोन्ही देशांतील आपले क्रिकेटचे दौरे यशस्वी करून दाखवले, हे सर्व क्रिकेटजगताने पाहिले. त्यावेळी भारतीय क्रिकेट नियामक मंडळाने आम्ही येथे-तेथे खेळणार नाही, असे कधीच म्हटले नव्हते. आता भारताने सुरक्षिततेची पूर्ण हमी देऊनही तसेच पाकच्या खेळाडूंची कोणतीही तक्रार नसताना सुरक्षिततेच्या कारणास्तव अहमदाबाद येथे आम्ही खेळणार नाही, असे पाकिस्तान क्रिकेट बोर्ड म्हणत आहे. पाक क्रिकेट बोर्डाच्या या पोरकट बुद्धीला काय म्हणावयाचे तेच कळत नाही.

क्रिकेटचे मैदान असो किंवा देशांतर्गत शांततेसाठी चर्चा असो, भारताविषयी नेहमीच संशयी वृत्ती बाळगणाऱ्या पाकपुढे नरमाईने वागण्याचे धोरण आता तरी भारताने बदलावयास हवे. क्रिकेट सामने जेथे आयोजित केले आहेत, तेथेच ते होतील ; त्यामध्ये काहीही बदल होणार नाही. सुरक्षिततेची हमी देऊनही तुमचा आमच्यावर विश्वास नसेल तर संपूर्ण दौराच रद्द केलात तरीही आमची हरकत नाही, असे पाकला ठणकावून सांगून वठणीवर आणण्याची हीच खरी वेळ आहे.

आनंद बा. गोपाळ, शहाड.

 
</text>
</doc>
