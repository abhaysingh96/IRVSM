<doc>
<docno>1023188.cms.txt</docno>
<text>
 
अर्थव्यवहार
पंजाब नॅशनल बँकेची 7 मार्चपासून तीन हजार कोटींची खुली भागविक्री
[ Thursday, February 17, 2005  12:22:29 am]


वृत्तसंस्था

मुंबई : सरकारी क्षेत्रातील पंजाब नॅशनल बँक येत्या सात मार्चपासून भांडवल बाजारात उतरत असून खुल्या भागविक्रीद्वारे 3000 कोटी रु. उभारणार आहे. ही विक्री 11 मार्च रोजी बंद करण्यात येईल. बँकेची ही दुसरी खुली भागविक्री असेल. याआधी बँकेने तीन वर्षांपूवीर् 167 कोटी रु.ची भागविक्री केली होती. ' बुक बिल्डिंग ' प्रक्रियेद्वारे केल्या जाणाऱ्या या विक्रीसाठी समभागांच्या किमान व कमाल किमतींची घोषणा ( ' प्राइस बॅण्ड ') सहा मार्च रोजी जाहीर करण्यात येणार असल्याचे बँकेच्या एका ज्येष्ठ अधिकाऱ्याने सांगितले.

बँकेच्या उच्चपदस्थ अधिकाऱ्यांनी मंगळवारी अर्थ मंत्रालयातील ज्येष्ठ अधिकाऱ्यांशी या पब्लिक इश्श््युच्या सर्व तपशिलाबाबत दिल्लीत चर्चा केली.

आठ कोटी शेअर्सपैकी 80 लाख समभाग विद्यमान छोट्या समभागधारकांसाठी व तेवढेच कर्मचाऱ्यांसाठी राखून ठेवण्यात येणार आहेत. उर्वरित 6.4 कोटी समभाग आम जनतेसाठी खुले ठेवण्यात आले आहेत. शेअर बाजारात बँकेच्या समभागांची किंमत सध्या 422 रु.च्या आसपास असल्यामुळे 3000 कोटी रुपये सहज उभे करू शकतो, असा बँकेला विश्वास आहे. या विक्रीनंतर बँकेतील सरकारचा भागभांडवली हिस्सा आताच्या 80 टक्क्यांवरून 57 टक्क्यांवर येणार आहे.

डिसेबर 2004 अखेर संपलेल्या तिमाहीत बँकेने निव्वळ नफ्यात 21 टक्के वाढ साध्य केली असून , 314.27 कोटी रु. नफा मिळविला आहे.

 
</text>
</doc>
