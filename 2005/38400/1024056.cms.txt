<doc>
<docno>1024056.cms.txt</docno>
<text>
 
लेख
हेल्मेटला बंदी कुठे आहे?
[ Thursday, February 17, 2005  08:36:17 pm]


हेल्मेट सक्तीचे असलेल्या दिल्लीपेक्षा हेल्मेटची सक्ती नसणाऱ्या पुण्यात प्रती दहा हजारी अपघातात मरण पावणाऱ्या व्यक्तींची संख्या कमी आहे. जी गोष्ट पुण्याची तीच महाराष्ट्रात इतरत्र असू शकते. म्हणजेच हेल्मेटला विरोध म्हणजे सुरक्षिततेला विरोध हे समीकरण पूर्णत: एकांगी व दिशाभूल करणारे आहे... ज्याला हेल्मेटची गरज पटलेली आहे, त्याला ते वापरायला बंदी कुठे आहे ?

संपूर्ण महाराष्ट्रात हेल्मेटच्या सक्तीची अंमलबजावणी केली जावी, असे उच्च न्यायालयाने सूचित केले असून, दुचाकी वाहनचालकांमध्ये या निर्णयाबद्दल तीव्र प्रतिक्रिया उमटते आहे. मोटर वाहन कायद्याच्या कलम 129 अनुसार कोणत्याही प्रकारच्या स्वयंचलित दुचाकी वाहनावर बसणाऱ्याने ( म्हणजे वाहन चालविणारा व मागील आसनावर बसणारा अशा दोघांनीही) सुरक्षिततेसाठी भारतीय मानक संस्थेने प्रमाणित केलेल्या दर्जाचे शिरस्त्राण वापरले पाहिजे, असा नियम आहे. हा नियम आजच केला आहे असे नाही. कायदा अस्तित्वात आला तेव्हापासूनच हा नियम अस्तित्वात आहे. दिल्लीमध्ये 1975-76 पासूनच ही सक्ती आहे. म्हणजे महाराष्ट्रात जे घडते आहे ते काही नवे नाही. संबंधित कायद्यातील तरतुदींनुसार महाराष्ट्र सरकारला या कलमाच्या अंमलबजावणीतून सूट देण्याचा अधिकार मिळालेला आहे. आतापर्यंत राज्य सरकारने या तरतुदीकडे फारसे गांभीर्याने पाहिले नाही. आज दुचाकी वाहनांचा वापर लक्षावधी लोकांच्या दररोजच्या जीवनातला अविभाज्य घटक आहे. त्यामुळे त्याबद्दल घिसाडघाईने निर्णय केला जाणे चुकीचे ठरेल.

हेल्मेट सक्तीचे करण्यासाठी वाहनचालकाच्या सुरक्षिततेचे कारण सांगितले जाते. अपघातात वाहनचालकाच्या डोक्याला लागल्यामुळे होणारी इजा जीवघेणी ठरू शकते. वाहनचालकाच्या डोक्याला, कवटी व मेंदूला झालेल्या जखमा अधिक गंभीर स्वरूपाच्या असतात व त्यात त्याच्या जीवाला धोका संभवतो, असे सांगितले जाते. हेल्मेटचे फायदे सांगण्याचे काम स्वत:कडे घेणाऱ्या काही वैद्यक व्यावसायिकांनी या धोक्याचे भीषण चित्रण करायला सुरुवात केली आहे. दुचाकी वाहनांच्या अपघातामुळे होणाऱ्या मृत्यूंपैकी जवळजवळ 85 टक्के मृत्यू डोक्याला झालेल्या इजेमुळे होत आहेत, अशी कोणताही शास्त्रीय आधार नसलेली आकडेवारीही त्यांनी सांगायला सुरुवात केली आहे.

हेल्मेटची सक्ती सुप्रीम कोर्टाच्या आदेशानुसार होत आहे, हे खरे असले तरी न्यायालयाने आदेश देण्यापूवीर् शासनाला आपले म्हणणे मांडायची संधी दिली होती. पण नोकरशहांनी याबाबत सुरुवातीपासूनच गुळमुळीत व बचावात्मक भूमिका घेतली. मुळात हेल्मेटच्या सक्तीला विरोध म्हणजे न्यायालयाला विरोध किंवा दुचाकी वाहन चालकांच्या सुरक्षिततेला विरोध अशी सोपी व एकांगी भूमिका घेणे योग्य होणार नाही. किंबहुना काळजीपूर्वक पाहिले तर असे लक्षात येईल की, या सक्तीला विरोध करणारे बहुतेक सर्वजण स्वत: दुचाकी वाहनचालक आहेत. गेली तीस-पस्तीस वषेर् सातत्याने दुचाकी वाहने चालवीत आहेत. त्यांना त्यांच्या जीवाची काळजी नाही किंवा या विषयाचे गांभीर्याने समजण्याइतकी ती माणसे बुद्दू आहेत असे समजणेे चुकीचे होईल. अभिनिवेशाने या विषयाच्या संदर्भात कोणत्याच बाजूने भूमिका मांडू नये, असे मुद्दाम सांगितले पाहिजे.

या सक्तीला विरोध करण्याचीही काही कारणे आहेत. ती समजावून घेणे आवश्यक आहे. मुळात दुचाकी वाहन हे मध्यम व कनिष्ठ वर्गातील बहुतेकांच्या सोयीचे ठरणारे वाहतुकीचे साधन आहे. महाराष्ट्रात तर ते मोठ्या शहरांबरोबरच थेट ग्रामीण भागातील वाड्या- वस्त्यांपर्यंत वापरले जात आहे. म्हणूनच त्यांची संख्या दिवसेंदिवस अफाट वाढते आहे. अनेकदा कोपऱ्यावरून भाजी वा इतर किरकोळ खरेदी करण्यापासून शाळेत मुलांना पोेचविण्यापर्यंत अनेक कामांसाठी दुचाकीसारखे सोयीस्कर वाहन नाही. कॉलेजमधील विद्यार्थ्यांपासून गृहिणी वा सेवानिवृत्तांपर्यंत सर्वांना सोयीचे ठरणारे हे साधन आहे. एका दुचाकीस दोन या प्रमाणात हेल्मेट्स उपलब्ध होणे व तीदेखील शासनाने घालून दिलेल्या कालमर्यादेत, अवघड आहे. पुन्हा ती हेल्मेट्स प्रमाणित दर्जाची असली पाहिजेत. दिल्लीमेड असून चालणार नाहीत. हे सारेच मोठे अवघड आहे.

शिवाय दुचाकी वाहनांचे अपघात आणि त्यात हेल्मेटमुळे मिळणारी सुरक्षितता हा मुद्दा वादग्रस्त आहे. अनेक वषेर् मागणी करूनही दुचाकी वाहनांच्या अपघाताची अधिकृत आकडेवारी उपलब्ध झालेली नाही. हेल्मेट वापरणे सक्तीचे असलेल्या दिल्लीतील उपलब्ध आकडेवारी आणि पुणे शहराची उपलब्ध आकडेवारी यांच्या तौलानिक अभ्यासातून वेगळीच कथा पाहावयास मिळते आहे. (मुळात ही आकडेवारी 1991 ते 1994 या कालावधीमधील आह.े) त्यानुसार दर दहा हजार दुचाकी वाहनांमध्ये जीवघेण्या अपघातांचे प्रमाण सोबतच्या तक्त्यात आहे.

या आकडेवारीवरून सहज लक्षात यईल की, जिथे हेल्मेट सक्तीचे आहे त्या दिल्लीपेक्षा हेल्मेटची सक्ती नसणाऱ्या पुण्यात प्रती दहा हजारी अपघातात मरण पावणाऱ्या व्यक्तींची संख्या कमी आहे. जी गोष्ट पुण्याची तीच महाराष्ट्रातील इतर ठिकाणांचीही असेल. म्हणजेच हेल्मेटला विरोध म्हणजे सुरक्षिततेला विरोध हे समीकरण पूर्णत: एकांगी व दिशाभूल करणारे आहे.

अपघाताला कारणीभूत असणारे इतरही अनेक घटक आहेत. चांगल्या व सुरक्षित रस्त्यांचा अभाव, त्यावरील विविध आकारांचे व कोणतीही पूर्वसूचना नसणारे गतिरोधक, वाहनचालकांना परवाने देताना योग्य चाचणी न घेता परवाने दिले जाणे, सुयोग्य वाहतूक नियंत्रणाचा अभाव यासारख्या इतर अनेक गोष्टी अपघाताला निमंत्रण देत असतात. रात्रीच्या वेळी समोरच्या वाहनांच्या अतिप्रखर दिव्यामुळे हतबल होणार पामर दुचाकी वाहनचालक आणि त्यामुळे होणारे अपघात हा तर एका स्वतंत्र अभ्यासाचाच विषय आहे. त्या बाबतचे नियमही स्पष्ट आहेत. हेल्मेटच्या सक्तीचा अवाजवी आग्रह धरणाऱ्यांनी वा त्या आग्रहापुढे मान तुकवणाऱ्या शासनाने याबाबतीतल्या नियमांची अंमलबजावणी करण्यासाठी प्रथम पावले टाकली पाहिजेत. शहर व महानगरातील तसेच महामार्गांवरील वाहतूक हा एक गंभीर प्रश्ान् झालेला आहे. त्यातील सुरक्षिततेसाठी हेल्मेटच्या सक्तीपेक्षा जास्त गंभीर व महत्त्वाच्या अनेक गोष्टी शासनाने तातडीने केल्या पाहिजेत.

हेल्मेटच्या सक्तीला विरोध करण्याची अनेक कारणे सांगितली जातात. सतत, वाहन चालविताना शिरावर हेल्मेटचे ओझे वाहणे केवळ अडचणीचेच ठरते असे नाही तर ते मानेच्या स्पाँडिलेसिस सारख्या अनेक दुखण्यांना आमंत्रण देणारे ठरते. त्या ओझ्यामुळे येणारे अवघडलेपण वाहन चालकाला बऱ्याचदा अस्वस्थ करते. त्यामुळेही अपघात संभवतात. हेल्मेटमुळे वाहन चालकाची श्ावणक्षमता कमी होते, असे सप्रमाण सिद्ध झालेले आहे. विशेषत : वाहन चालविताना वाहनचालकांची श्ावणक्षमता कमी होणे धोक्याचे ठरते, त्यामुळे वाहन चालविण्यास अडचणीच निर्माण होतात. म्हणूनच मोटारीत मोठ्या आवाजात लावलेले स्टीरीओ किंवा मोठ्या आवाजाचे हॉर्नस् वापरण्याची बंदी तसेच मोटार चालविताना मोबाईल फोनचा वापर न करण्याचे बंधन घातलेले असते. हेल्मेटमुळे मस्तकाचा भाग उबतो व त्यामुळे त्या भागाचे तापमान वाढते. विशेषत: उन्हाळ्याच्या दिवसात बाहेरचे तापमान वाढलेले असताना हेल्मेटमुळे वाढणारे तापमान घातक ठरू शकते. हेल्मेटसक्तीला विरोध करणाऱ्यांनी बऱ्याच शास्त्रीय अभ्यासाच्या आधारे हे मुद्दे मांडलेले आहेत. आपला अभ्यास तोच खरा हा हेल्मेट विरोधकांचा अशास्त्रीय असा पवित्रा असमंजसपणाचा व हेकटपणाचा आहे. हेल्मेटनेे, विशेषत: गॉगल्ड काचेच्या हेल्मेटने पूर्णपणे चेहरा झाकलेला साखळीचोर किंवा आतंकवादी हे संकट काल्पनिक नाही.

ज्याला हेल्मेटची गरज पटलेली आहे, त्याला ते वापरण्याचा मार्ग आजही खुला आहेच! विरोध आहे तो हेल्मेट वापरण्याला नाही, तर त्याच्या सक्तीला. वाहतूक सुरक्षिततेसाठी इतर अनेक अधिक महत्त्वाच्या गोष्टी करण्यासारख्या असताना व त्या करणे गरजेचे असताना त्यांच्याकडे साफ दुर्लक्ष करून हेल्मेटची सक्ती लोकांवर थोपणे हा महंमद तुघलकाची आठवण करून देणारा प्रकार झाला.

शहरातील रस्त्यांवरून आजच ताशी 30 ते 35 किलोमीटर्सपेक्षा जास्त वेगाने दुचाकी वाहने चालविणे अवघड होते आहे. भारतापेक्षा प्रगत व अधिक सुविहित वाहतूक व त्याबद्दलचे कायदे असणाऱ्या ऑस्ट्रेलिया, कॅनडा यासारख्या देशातील मोटर वाहन कायद्यातही दुचाकी वाहनचालकांसाठी हेल्मेट सक्तीचे आहे ; पण ती सक्ती महामार्गावरून वाहने चालविण्यासाठी आहे महामार्गावरील वाहतुकीचे स्वरूप शहरातील वाहतुकीपेक्षा पूर्णत: वेगळे असते हे लक्षात घेतले तर महामार्गावरील ही सक्ती समजू शकते.

दुचाकीच्या मागील आसनावर बसणारे वृद्ध, स्पाँडिलेसिससारखे वा अन्य प्रकारच्या व्याधी असणारे आजारी, बुरखाधारी मुस्लिम महिला, डोक्यावर पदर घेणाऱ्या यासारख्या अनेक समाजघटकांसाठी ही सक्ती विलक्षण अडचणी निर्माण करणारी ठरणार आहे. शासनाने याबाबत तारतम्य वापरून निर्णय घ्यावा.

प्रा. दिलीप फडके

अखिल भारतीय ग्राहक पंचायत

 
</text>
</doc>
