<doc>
<docno>1023336.cms.txt</docno>
<text>
 
अर्थव्यवहार
वाहन उद्योगाला वेग देणारे बजेट हवे
[ Thursday, February 17, 2005  01:49:15 am]


मागील वर्ष वाहन उद्योगासाठी उत्तम ठरले. ऑटोमोबाइल वाहनांच्या विक्रीत घसघशीत वाढ झाली. येत्या बजेटने या उद्योगाच्या वाढीचा हा वेग टिकवणारी धोरणे राबवावीत, हीच अपेक्षा आहे. बजेटमध्ये सर्व प्रकारच्या वाहनांवरील अबकारी कर कमी करून तो 16 टक्क्यांवर आणला जाईल, अशी वाहन उद्योगाला आशा आहे.

मात्र, वाहनांवरील सरचार्ज रद्द केला, तरच हे शक्य आहे. तसे झाले तरच ऑटोमोबाइल उद्योगाच्या वाढीचा दर कायम राखता येईल. वाहन उद्योगात सुट्या भागांच्या उत्पादनाचा व्यवसाय महत्त्वाचा आहे.

देशातील ' ऑटो कॉम्पोनंट ' व्यवसायाने जागतिक दर्जा गाठायचा असेल, तर या वाहन उत्पादक कंपन्यांनी आवश्यक दर्जाचे उत्पादन पुरवण्यास सक्षम बनले पाहिजे. यासाठी भारतीय बाजारपेठ विस्तारतानाच या व्यवसाया-वरील करांचे ओझे कमी केले जाणे आवश्यक आहे.

दुसरी महत्त्वाची गोष्ट आहे ' व्हॅट ' ची. मूल्यवधिर्त कराची अंमलबजावणी होण्याची आम्ही वाट पाहत आहोत. ' व्हॅट ' च्या अमलबजावणीत आता अडथळे येणार नाहीत, अशी अपेक्षा आहे.

ही अंमलबजावणी राज्य पातळीवरच नव्हे, तर राष्ट्रीय पातळीवरही व्हावी आणि अंतिमत: युरोपप्रमाणे ' व्हॅट ' मध्ये अबकारी व विक्रीकरही असावा.

मागील बजेटमध्ये ट्रॅक्टरना अबकारी करातून सूट देण्यात आल्याचा बराच गाजवाजा झाला. उद्योगाला सूट मिळाली, पण प्रत्यक्षात ट्रॅक्टरांच्या किमतीत लोकांना अपेक्षित भरीव घट झालीच नाही. या सुटीचे लाभ ग्राहकांपर्यंत पोहोचायला हवे होते.

उद्योगाला लागणाऱ्या इनपुट्सवर करांमधून सूट दिली गेली नाही, तर उत्पादक कंपन्या ग्राहकांना अंतिम उत्पादनाच्या किमतीत फारशी सूट देऊ शकत नाहीत. आगामी बजेटमध्ये सरकार ट्रॅक्टरांच्या उत्पादनासाठी लागणाऱ्या सर्व ' इनपुट्स ' ना करांतून संपूर्ण सूट देण्याचा विचार करील, अशी आशा आहे.

आणखी एक. मला वाटते बजेटला असलेले गूढतेचे वलय संपुष्टात आणण्याची वेळ आली आहे. ही प्रक्रिया आता सुरू व्हावी. बजेट हेच सरकारचे एकमेव धोरणविषयक साधन असल्याची समजूत झाल्यामुळे सर्व लक्ष त्यावरच कें दित करीत असतो.

सरकारने वर्षभरात धोरणात्मक बदल करणे चालू ठेवावे. मला वाटते आता हे सुरूही झाले आहे. सरकारने सवंग लोकप्रियतेची धोरणे अवलंबणे सोडावे, हेच योग्य.

आनंद महिंद उपाध्यक्ष व व्यवस्थापकीय संचालक, महिंद अॅण्ड महिंद लि.

( शब्दांकन: विश्वास डिग्गीकर)

 
</text>
</doc>
