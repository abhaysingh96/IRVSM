<doc>
<docno>1023202.cms.txt</docno>
<text>
 
देश-विदेश
काश्मीरचा संपर्क दुसऱ्या दिवशीही तुटलेलाच
[ Thursday, February 17, 2005  12:29:53 am]


वृत्तसंस्था

श्रीनगर : सलग दुसऱ्या दिवशीही जवाहर बोगद्याच्या आसपास झालेल्या बर्फवृष्टीमुळे मुख्य रस्ते बंद होऊन काश्मीरचा मंगळवारीही देशाशी संपर्क तुटलेलाच राहिला. बनिहाल येथेही सुमारे तीन फूट उंचीचा बर्फ जमा झाला आहे.

सतत पडणारा बर्फ आणि पावसामुळे राष्ट्रीय महामार्गावरील रामसू येथे बर्फाचे कडे कोसळले. अजूनही तो रस्ता स्वच्छ झालेला नाही. रस्त्यात ठिकठिकाणी साठलेल्या बर्फामुळे 554 प्रवासी आणि 270 वाहने अडकून पडली आहेत. या प्रवाशांना अन्यत्र सुरक्षित ठिकाणी हलवण्यात आले, पण मंगळवारी संध्याकाळी काश्मीरमध्ये पुन्हा जोरदार हिमवृष्टी सुरू झाल्याने तापमान उणे तीन अंश सेल्सियस झाले. बर्फाच्या जोडीलाच पाऊसही नोंदवला गेला. पहलगाम आणि शोपिनमध्ये बर्फवृष्टी झाली.

उत्तरांचलमध्येही हिमवृष्टी

गोपेश्वर : भारत तिबेटच्या हद्दीवर मोठ्याप्रमाणात बर्फवृष्टी झाल्याने तेथील जनजीवन पूर्णत: विस्कळीत झाले आहे. हिमालयाच्या कुशीत वसलेल्या केदारनाथ, बदीनाथ, गंगोत्री, यमुनोत्री भागांत बर्फाबरोबच मुसळधार पावसानेही ठाण मांडला आहे. उत्तर काशी, पिठोरगढ व चामोली जिल्ह्यात सोमवारपासून पडणाऱ्या पावसामुळे नदीच्या पाण्याची पातळी वाढून, वाहतुकीला अडथळे निर्माण झाले. पाऊस आणि बर्फामुळे मोठ्या प्रमाणावर बोचरे वारेही लोकांना त्रास देत आहे.

राजधानीत पुन्हा थंडी

नवी दिल्ली : उत्तरेकडे सतत होणाऱ्या हिमवृष्टीमुळे दिल्लीतही थंडीची लाट पुन्हा पसरली आहे. दाट धुक्यामुळे 100 मीटर अंतरावरचेही दिसणे मुश्कील झाल्याने बसगाड्या, रेल्वे, विमान वाहतुकीला मोठाच अडथळा निर्माण झाला. सकाळी साडेआठ ते साडेनऊच्या दरम्यान शहरात मोठ्याप्रमाणावर धुके पसरते, त्यामुळे यावेळेतील विमानांची वाहतूक खोळंबत असल्याचे हवामान खात्याने सांगितले. पण ऐन गडबडीच्यावेळी पसरणाऱ्या या धुक्यामुळे लोकांची मोठीच गैरसोय होऊन, रोजचे कामकाज मध्येच ठप्प होते.

 
</text>
</doc>
