<doc>
<docno>1023998.cms.txt</docno>
<text>
 
महाराष्ट्र
कोकण बालकुमार साहित्य संमेलनासाठी चिपळूण सज्ज
[ Thursday, February 17, 2005  07:37:13 pm]


म. टा. वृत्तसेवा

चिपळूण : शिवजयंतीला- 19 रोजी सुरू होणाऱ्या पहिल्याच कोकण विभागीय बालकुमार साहित्य संमेलनासाठी रायगड, रत्नागिरी व सिंधुदुर्ग जिल्ह्यांतून 2100 प्रतिनिधींची नोंदणी झाली असून संमेलनाची तयारी आता पूर्ण झाली आहे.

विनोदी लेखक द. मा. मिरासदार यांच्या अध्यक्षतेखाली होणाऱ्या या संमेलनाचे उद्घाटक आहेत ' पानिपत ' कार विश्वास पाटील. शंकर सारडा, ज्ञानदा नाईक अशी ज्येष्ठ मंडळी या संमेलनातील कथाकथनात सहभागी होणार आहेत. धड्यांच्या लेखकांशी संवाद, विद्यार्थ्यांचे कविसंमेलन, कथाकथन, विवेक मेहेत्रे यांचे व्यंगचित्र प्रात्यक्षिक, विज्ञानकथांवर आधारित कार्यक्रम, निनाद बेडेकर यांचे छत्रपती शिवाजी महाराजांच्या जीवनातील प्रसंगांवर आधारित कथाकथन, आनंद भावे यांचा रंजक कार्यक्रम, दादा मडकईकर यांचे काव्यगायन, अशा कार्यक्रमांची रेलचेल संमेलनात असल्याची माहिती कोकण सांस्कृतिक अकादमीचे अध्यक्ष निशिकांत जोशी यांनी दिली.

संमेलनासाठी दीड हजारहून अधिक बालकुमार प्रतिनिधी शुक्रवारपासूनच चिपळूणमध्ये दाखल होतील. नोसिल कॉलनीमध्ये त्यांची राहण्या-जेवण्याची सोय करण्यात आली आहे. शिवजयंतीला, शनिवारी सकाळी नोसिल कॉलनी ते वीजमंडळ अशी दिंडी निघेल, त्यातही हे परगावचे प्रतिनिधी सहभागी होतील. त्याचवेळी चिपळूण तालुका परिसर व शहर भागातील एक हजारांहून अधिक मुले युनायटेड इंग्लिश स्कूल येथून निघून वीज मंडळापाशी या दिंडीत सहभागी होती. पुढे संयुक्त दिंडी शिवाजी चौक, वडनाका, नगरपालिका, मंडई येथून शिवाजी चौकातून परत संमेलनस्थळी , ' साने गुरुजी नगरा ' त पोहोचेल. दांडपट्टा, मल्लखांब आदी खेळांचे प्रदर्शन या दिंडीच्या अखेरीस होईल.

सभा मंडपाचे काम तसेच निवास व भोजनव्यवस्थेची तयारी जवळपास पूर्ण झाली असल्याचे सांगण्यात आले. कोकण मराठी साहित्य परिषद व लोकमान्य टिळक स्मारक वाचनमंदिराचे कार्यकतेर् संमेलन यशस्वी करण्यासाठी तत्पर आहेत. अरुण इंगवले, विवेक शेंडगे, प्रकाश देशपांडे आदींच्या मार्गदर्शनाखाली पूर्वतयारी सुरू आहे.

 
</text>
</doc>
