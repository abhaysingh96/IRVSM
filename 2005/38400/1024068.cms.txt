<doc>
<docno>1024068.cms.txt</docno>
<text>
 
अग्रलेख
अमेरिकेची प्रदूषणखोरी
[ Thursday, February 17, 2005  08:46:10 pm]


वाढत्या समृद्धीबरोबर भोवतालच्या जगाविषयीची बेपर्वाई वाढते असा अनुभव केवळ व्यक्तींच्या बाबतीतच येत नाही, तर देशांच्या बाबतीतही येतो. जगातील अनेक देशांची नैसगिर्क अरिष्टांमुळे भविष्यात वाताहत होणे टळावे, यासाठी आपापल्या देशांतून होणारे विशिष्ट वायूंचे प्रदूषण रोखण्याची कायदेशीर जबाबदारी टाकणाऱ्या कराराला जगातील 141 राष्ट्रांनी मान्यता दिल्यामुळे तो बुधवारी लागू झाला. पण या वायूंचे सर्वाधिक प्रदूषण करून जगाला आणि त्यातही या प्रदूषणात नगण्य वाटा असलेल्या गरीब देशांना संकटात टाकणाऱ्या अमेरिकेचा मात्र या राष्ट्रांत समावेश नाही.

लोकशाहीचे नाव घेत जगभर स्वत:च्या वर्चस्वासाठी आणि आथिर्क हितसंबंधांसाठी युद्धखोरीला प्रोत्साहन देणाऱ्या अमेरिकेचा मतलबी चेहरा यामुळे पुन्हा एकदा जगासमोर आला आहे. प्रामुख्याने कार्बन डाय-ऑक्साइड, मिथेन, नायट्रस ऑक्साइड यासारख्या नैसगिर्क जळणापासून तयार होणाऱ्या आणि हायड्रोफ्लूरो-ेकार्बनसारख्या औद्योगिक प्रक्रियेत तयार होणाऱ्या काही वायूंमध्ये उष्णता शोषून घेण्याचा गुणधर्म असतो.

' ग्रीनहाऊस गॅसेस ' म्हणून ओळखल्या जाणाऱ्या या वायूंचे पृथ्वीभोवतीच्या वातावरणातील प्रमाण वाढणे याचा अर्थ पृथ्वीच्या पृष्ठभागाचे तापमान वाढण्याच्या प्रक्रियेस मदत करणे. या तापमानवाढीचा पृथ्वीवरील नैसगिर्क समतोलावर किती दूरगामी आणि जीवघेणा परिणाम होऊ शकतो, याची गणिते हवामान-शास्त्रज्ञांनी बांधली आहेत.

या ' ग्रीनहाऊस परिणामां ' बाबत प्रारंभीच्या काळात नवे पर्यावरणीय फॅड याच दृष्टीने पाहणारे कमी नव्हते. परंतु पृथ्वीच्या वातावरणातील बदलांची प्रचीती यायला फार काळ वाट पाहावी लागली नाही.

' विकसित ' औद्योगिक जीवनशैलीचा अपरिहार्य भाग म्हणून क्षणाक्षणाला हे हजारो टन धोकादायक वायू हवेत सोडले जात असून त्यावर नियंत्रण आणले नाही तर पृथ्वीवरील जीवनाचा तोल ढळू शकतो, हे शास्त्रीय वास्तव म्हणून मान्य करून, जागतिक पातळीवर त्यासाठी उपाययोजना ठरवण्याच्या प्रक्रियेला एक तपापूर्वी सुरुवात झाली.

सन 1997 मध्ये जपानमधील क्योटो येथे एका कराराच्या प्रस्तावाच्या रूपाने त्याला मूर्त रूप आले. अमेरिका, रशिया तसेच अन्य पाश्चात्त्य राष्ट्रांतील औद्योगिकीकरणाची फळे समृद्धीच्या रूपाने तेथील जनता आता चाखीत असली, तरी त्या राष्ट्रांनी या काळात हवेत सोडलेल्या ' ग्रीनहाऊस वायूं ' चा फटका आता जगाला बसत आहे, याची जाणीव या प्रस्तावात होती.

त्यामुळेच चीन, भारत यासारख्या विकसनशील देशांवर बंधने लादून, त्यांच्या देशातील औद्योगिकी- करणाची गती या टप्प्याला कुुंठित करणे अन्यायकारक ठरेल, याची दखल त्यात घेतली गेली आणि बंधनातून सध्याच्या टप्प्याला त्यांना वगळण्यात आले. प्रगत 34 राष्ट्रांनी आपापल्या देशात उपाययोजना करून, हवेत सोडल्या जाणाऱ्या या वायूंचे प्रमाण किती टक्क्यांनी घटवायचे, हे ठरवण्यात आले.

आंतरराष्ट्रीय कायद्याचा भाग म्हणून लागू होणाऱ्या कराराचे स्वरूप या प्रस्तावाला येण्यासाठी एक पूर्वअट होती. या कराराला मान्यता देणाऱ्या देशांचा एकूण ग्रीनहाऊस प्रदूषणात किमान 55 टक्के वाटा असला पाहिजे. सुमारे 140 देशांचा करारात सहभाग असूनही ही अट पूर्ण होत नव्हती, पण रशियाने गेल्या वषीर् नोव्हेंबरमध्ये करारावर सही केल्यामुळे ही अट पूर्ण झाली आणि प्रदूषणात 25 टक्के वाटा असलेल्या अमेरिकेविना तो लागू होऊ शकला

प्रगत 34 राष्ट्रांकडून ग्रीनहाऊस गॅसेसच्या प्रदूषणाचे प्रमाण सन 1990 च्या स्तरापेक्षा 2012 साली पाच टक्क्यांनी कमी व्हावे, अशी आता अपेक्षा आहे. मुळात हे प्रमाण 60 टक्क्यांनी कमी झाले, तरच विपरीत परिणाम टळू शकतात, असा दावा अनेक शास्त्रज्ञ करीत आहेत. शिवाय ग्रीनहाऊस गॅसेसचे दुष्परिणाम हा पृथ्वीवरील पर्यावरणीय बदलांना कारणीभूत असलेल्या अनेक घटकांपैकी केवळ एक घटक आहे. त्यामुळे ' क्योटो करार ' ही पृथ्वीवरील सुरक्षित जीवनाची हमी नव्हे. पण त्या दिशेने चाललेल्या संघटित प्रयत्नांची स्वागतार्ह सुरुवात निश्चितच आहे.

 
</text>
</doc>
