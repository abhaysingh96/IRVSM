<doc>
<docno>1023268.cms.txt</docno>
<text>
 
लेख
शिक्षणाच्या बाजाराला आळा
[ Thursday, February 17, 2005  01:06:38 am]


खाजगी विद्यापीठांचा घातक प्रकार आपल्या देशात सुरू करण्याच्या प्रयत्नाला जाणकार, जागृत विचारवंत विरोध करीत असतानाच, सवोर्च्च न्यायालयाने छत्तीसगडमधील विद्यापीठे रद्द करून मोठाच दणका दिला आहे. त्यासाठी सवोर्च्च न्यायालयाचे अभिनंदन केले पाहिजे. सरकार अर्थव्यवस्थेतून माघार घेत असताना कल्याणकारी राज्याचे घटनादत्त तत्त्व बाजूला टाकून प्राथमिक शिक्षणाच्या जबाबदारीतूनही सरकार अंग काढू पाहत आहे. आथिर्क सुधारणा अत्यावश्यक असल्या, तरीही सरकार सगळेच ' इंडिया प्रायव्हेट लिमिटेड ' करू पाहत असेल, तर एकूण सुधारणेच्या धोरणाविषयीच लोकांत विरोधाची भावना निर्माण होईल.

कोणतेही परिवर्तन-स्थित्यंतर हे वेदनारहित नसले, तरीही त्यात अतिरेक झाला तर त्याला विरोध होणारच. शिक्षणाचे खाजगीकरण करणे, विशेषत: खाजगी विद्यापीठांना ' व्यवसाय ' करू देणे हे अतीच झाले. अमेरिकेप्रमाणे ही खाजगी विद्यापीठे ' धंदा ' करू लागतील, शिक्षण महागडे करतील आणि यामुळे समाजात आथिर्क विषमतेहून अधिक मारक अशी ज्ञानाची विषमता निर्माण होण्याचा मोठाच धोका आहे. यासाठी खाजगी विद्यापीठांना विरोध करायला हवा.

अमेरिकेप्रमाणे पुढे ही विद्यापीठे शेअर बाजारात कंपन्याप्रमाणे नोंदली जातील. जागतिक व्यापार संघटनेच्या योजनेनुसार शिक्षण सेवाक्षेत्रातला उद्योग आहे. तरुण पन्नास टक्क्यांहून अधिक संख्येने असलेल्या आपल्या देशात बक्कळ धंदा करण्यासाठी विदेशी विद्यापीठे येत आहेत. त्याच्याशी ' पार्टनर ' म्हणून हातमिळवणी करायला आपल्याकडील धनवंत गुंतवणूकदार मंडळी असतीलच. आजवर या ' एज्युकेशन इज नॉलेज बिझिनेस ' म्हणणाऱ्या भांडवलदारांना गरिबांच्या शिक्षणासाठी काही करावे असे का वाटले नव्हते ? ( टाटा उद्योगसमूहासारखे काही सन्माननीय अपवाद आहेतच. त्यांनी खाजगी विद्यापीठाचा विचार केला नाही, हे महत्त्वाचे आहे.) बाजारपेठ दिसली की गुंतवणूक होते हे मान्य केले तरीही शिक्षण हा प्रकारच वेगळ्या स्वरूपाचा आहे. विद्यार्थ्यांना ' एस्टीम्ड कस्टमर ' करणे फारच जाचक ठरेल. पालकांनी या जाळ्यात अडकू नये.

अलीकडे डीम्ड (अभिमत) विद्यापीठे म्हणून नोंदणी केलेल्या विद्यापीठांनी ' डिस्टन्स एज्युकेशन ' हा एक नवा गोंडस व्यवसाय सुरू केलेला दिसतो. कोणाही संस्थेला ' वितरक ' होता येते. पत्राच्या शेडमध्येही फिजिओथेरेपीपासून सगळे अभ्यासक्रम जोरात चाललेले दिसतात. ( हीन दर्जाच्या या वैदू मंडळींसाठी गरिबांची बाजारपेठ आहेच की!) ' वितरक व्हा ' अशा अर्थाच्या धंदेवाईक जाहिराती नजरेला पडतात. मुंबई विद्यापीठासारख्या विद्यापीठांनी असे प्रकार टाळले आहेत. या विद्यापीठांवर या सगळ्या प्रकाराविरुद्ध आवाज उठविण्याची जबाबदारी आहे. त्यांनी आत्मपरीक्षण करून आपला कारभार व शिक्षण अधिक उन्नत करण्याकडेही तातडीने लक्ष देत या आव्हानांचा एकत्रित मुकाबला करायला हवा. मुंबई विद्यापीठाने काही ठोस पाऊलेही उचलली आहेत. सुदैवाने विद्यापीठ अनुदान आयोगाने या खाजगी विद्यापीठांविरुद्ध ठाम भूमिका घेतली आहे. काही विद्याथीर् संघटनांनीही विरोध केला आहे. कायदा शिक्षणाचा बाजार मांडण्याच्या प्रकाराला बार कौन्सिलने कठोर विरोध केलाच आहे.

दुसरा खेदजनक प्रकार म्हणजे गुणवत्तेच्या तुताऱ्या फुंकीत ही खाजगी विद्यापीठवाली मंडळी सरकारने स्थापन केलेल्या विद्यापीठांवर टीका करीत असतात. मुंबई विद्यापीठाने जणू काहीच योगदान दिलेले नाही, असा एक निर्लज्ज सूर यात असतो. आजवर देशाने केलेला विकास कोणत्या विद्यापीठांच्या जोरावर केला ? आपले शिक्षण खालच्या दर्जाचे व टाकाऊ, कालबाह्य, उत्तम ते विदेशातीलच (व आता खाजगीतले), असा सूर आळवला जातो आहे. मराठी माध्यमातून शिक्षण न घेण्याची पालकांमध्ये जी घातक वृत्ती बळावली आहे, ते याच भुलभुलय्याचे फलित आहे. इंग्रजी माध्यमाचे शिक्षण म्हणजे पालक व विद्यार्थ्यांच्या पद्धतशीरपणे केल्या जाणाऱ्या विविध प्रकारच्या शोषणाची एक संस्थात्मक व्यवस्थाच आहे. आता त्यापुढचे पाऊल म्हणजे आपल्या विद्यापीठांनाच ' नालायक, टाकाऊ व कालबाह्य ठरविणे '. झारखंड, छत्तीसगड अशा राज्यांत नोंदणी करून विद्यापीठे चालू करायची आणि धंदा करायला जाहिरातींचा भडिमार करीत शहरी भागात यायचे, असा सगळा मामला आहे.

महाराष्ट्रातही राजकारणी व धनदांडगी मंडळी या नव्या व्यवसायात येऊ पाहत आहेत. सरकारकडे आलेल्या अर्जाची पाहणी केली तर ही बाब लक्षात यावी. महाराष्ट्रात तरी हे घडू नये. सवोर्च्च न्यायालयात विद्यापीठ अनुदान आयोगाचे माजी अध्यक्ष प्रा. यशपाल यांनी खाजगी विद्यापीठांविरुद्ध जनहित याचिका दाखल केली होती. त्यावर निर्णय देताना न्या. लाहोटी, न्या. माथुर आणि न्या. बालसुब्रमण्यम यांनी छत्तीसगडमधील ' खाजगी क्षेत्र विद्यापीठ कायदा 2000' अनुसार नोंदणी झालेल्या 100 पेक्षा अधिक विद्यापीठांची नोंदणी रद्द करण्याचा आदेश सरकारला दिला आहे. अलीकडे स्थापन झालेल्या मागास स्थितीत असलेल्या एकट्या छत्तीसगड राज्यात एवढी विद्यापीठे म्हणजे काय म्हणावे ? यातून काय सूचित होते ? महाराष्ट्रासारख्या राज्याने दुसऱ्या राज्यात नोंदणी झालेल्या विद्यापीठांना आपल्याकडे येऊ देताना सर्वच बाबींची विचारणा करावी. राज्यांतर्गत विद्यापीठांचे मत घ्यावे. तशी समिती असावी. सवोर्च्च न्यायालयाने रद्द केलेल्या विद्यापीठांत ' राय विद्यापीठ ', ' आयसीएफएआय ' यांचाही समावेश आहे. हे विद्यापीठ पानभर जाहिराती करीत असते. आठ-दहा हजारांत पोस्टल एमबीए करायची संधी देते. लाखो लोकांना तसे ई-मेल सातत्याने पाठविले गेले. गळाला किती लागले ? हे सगळे दु:खद आहे.

चार-सहा हजार पोलिसांच्या पदांसाठी राज्यभरातून दहा लाखांच्या आसपास पदवीधर व उच्चशिक्षित ( ?) तरुण येतो आणि येथे पोलिसाच्या लाठ्या खाऊन जातो हे भयावह आहे. या बेकारांकडे पाहून भविष्याच्या विचाराने वरिष्ठ पोलिस अधिकाऱ्यांच्या छातीत धडकीच भरली असेल. शिक्षणाच्या क्षेत्रात खूप काही चुकते आहे हे यातून स्पष्ट होते. हा देश शाळा-कॉलेज व आता विद्यापीठे यात मारला जात आहे, असे म्हणावे काय ? हा येत्या पिढ्यांविरुद्धचा कट नव्हे काय ? राज्यघटनेची भव्यदिव्य उद्दिष्टे साध्य करण्याचे सर्वात कळीचे साधन म्हणजे शिक्षण. ते पार बिघडविणे तर जाऊ द्या, त्यात शिक्षण महागडे करून मक्तेदारी निर्माण करणारी भांडवलदारी आणली जात आहे, हे विषण्ण करणारे आहे. सरकारच्या या बेजबाबदार धोरणांना वेळीच पायबंद घालायला हवा.

प्रकाश अल्मेडा

 
</text>
</doc>
