<doc>
<docno>1023211.cms.txt</docno>
<text>
 
देश-विदेश
विना पासपोर्ट बसप्रवासास भाजपचा विरोध
[ Thursday, February 17, 2005  12:32:38 am]


म. टा. विशेष प्रतिनिधी

नवी दिल्ली : श्रीनगर-मुजफ्फराबाद दरम्यान सात एप्रिलपासून सुरू होणाऱ्या विना पासपोर्ट बसप्रवासाला भारतीय जनता पक्षाने विरोध केला आहे. भारत आणि पाकिस्तानच्या नागरिकांमध्ये परस्पर संपर्क वाढवण्याच्या प्रयत्नांना भाजपचा विरोध नाही, राष्ट्रहित लक्षात घेता विना पासपोर्ट प्रवासाला मात्र आमचा विरोध आहे, अशी प्रतिक्रिया भाजपचे उपाध्यक्ष मुख्तार अब्बास नक्वी यांनी येथे नोंदवली. काश्मीर खोऱ्यातला दहशतवाद अजूनही थांबलेला नाही. स्थानिक स्वराज्य संस्थेतल्या लोकप्रतिनिधींची हत्या, हे त्याचे ताजे उदाहरण आहे. विना पासपोर्ट प्रवासाला अनुमती दिल्यास, यात मोठ्या प्रमाणात वाढीची शक्यता आहे.

पीपल्स डेमॉक्रॅटिक फ्रंटकडून स्वागत

जम्मू-काश्मीरमधील सत्ताधारी पीपल्स डेमॉक्रॅटिक फ्रंटने या प्रस्तावित बससेवेचे स्वागत केले आहे. हा एक ऐतिहासिक निर्णय आहे. दोन देशांतील नागरिकांमध्ये मैत्रीचा सेतू बांधण्याचा हा एक उत्तम मार्ग आहे, अशा शब्दांत सत्ताधारी आघाडीतील पीडीएफ या घटक पक्षाचे नेते हकीम यासीन यांनी, बससेवेचा निर्णय स्वागतार्ह असल्याचे नमूद केले. श्रीनगर येथे वृत्तसंस्थेच्या पत्रकारांशी ते बोलत होते.

 
</text>
</doc>
