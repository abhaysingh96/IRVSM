<doc>
<docno>1024206.cms.txt</docno>
<text>
 
देश-विदेश
आता येणार 'जोड लो दिल'ची लाट!
[ Thursday, February 17, 2005  11:16:49 pm]


वृत्तसंस्था

जम्मू/इस्लामाबाद : श्रीनगर व पाकव्याप्त काश्मीरमधील मुझफ्फराबाद दरम्यान सात एप्रिलपासून बससेवा सुरू करण्याच्या निर्णयाचे काश्मीर खोऱ्याबरोबरच शेजारी देशांतही स्वागत होत आहे. या बसमुळे ' जित लो दिल ' नंतर ' जोड लो दिल ' ची लाट येईल, अशी उत्स्फूर्त प्रतिक्रिया व्यक्त झाली. त्याचवेळी पाकिस्तानसाठी बससेवेचा अध्याय सुरू करणाऱ्या भारतीय जनता पक्षाने मात्र नव्या बससेवेतील अटींबाबत नाराजी व्यक्त केली.

बससेवेची घोषणा होताच पाकिस्तानी लष्कराच्या अत्याचारामुळे गेल्या 50 वर्षांपासून मरणकळा पसरलेल्या पाकव्याप्त काश्मीरची राजधानी मुझफ्फराबादमध्ये जल्लोषाला उधाण आले. ' माती ' शी पुन्हा नाते जोडले जाण्याच्या भावनेने अनेकांच्या डोळ्यांच्या कडा ओल्या झाल्या. ' आपल्यां ' ना भेटण्यासाठी भारतीय व्हिसा मिळवणे त्यांच्यासाठी आजवर अशक्य ठरले आहे.

अब्दुल सत्तर या वृद्ध दुकानदाराच्या मनात मुलखाच्या आठवणी दाटल्या. ' सरकारने परवानगी दिली, तर मी जम्मू-काश्मीरमध्ये चालतसुद्धा जाईन ', असे सांगतानाच त्यांनी या ऐतिहासिक क्षणासाठी धन्यवाद दिले ते मात्र परवेज मुशर्रफ आणि अटलबिहारी वाजपेयी यांना!

ही बस सुरू झाल्यावर हफिजा बानो यांना 21 वर्षांनंतर आपल्या आई-वडिलांना भेटता येणार आहे. पहिली बस पकडून श्रीनगरला जाण्याची तयारीही त्यांनी सुरू केली आहे.

तेथील सरकारचे प्रमुख सरदार हयात खान यांना हे काश्मीर प्रश्नावर तोडगा काढण्याचे पाऊल वाटले, तर ' हिजबुल मुजाहिदीन ' चा म्होरक्या सय्यद सलाहुद्दिन याने या बससेवेला महत्त्व देण्यास नकार दिला.

चीननेही या बससेवेचे स्वागत केले आहे. भारत-पाकिस्तान संबंध सुधारण्यासाठी मैत्रीचा हा हात उपयुक्त ठरेल, असे चिीनच्या परराष्ट्र खात्याचे प्रवक्ते काँग कुआन म्हणाले.काँग्रेसची जम्मू-काश्मीर शाखा आणि तेथील राज्य परिवहन मंडळाने हा नवा अध्याय असल्याचे मत व्यक्त केले. या बसमुळे दोन्ही देशांत विश्वासाचे वातावरण तयार होईल, अशी आशा मंडळाचे अध्यक्ष मंगतराम शर्मा यांनी व्यक्त केली. जम्मू-सियालकोट तसेच कारगील-स्कार्डू हे मार्गही खुले करण्याची मागणी त्यांनी केली.

केंद सरकारचा आधारस्तंभ असलेल्या मार्क्सवादी कम्युनिस्ट पक्षाने हे सकारात्मक पाऊल असल्याचे म्हटले, तर भाजपने पासपोर्टशिवाय प्रवास करू देण्याच्या तरतुदीला हरकत घेतली. परराष्ट्रमंत्री नटवर सिंग यांनी उतावीळपणा केला आहे, अशी टीका भाजपचे नेते जसवंत सिंग यांनी केली.

मुशर्रफकडून भारताचे कौतुक

गेल्या काही दिवसांपासून भारताच्या प्रत्येक कृतीकडे संशयाने पाहणारे पाकिस्तानी अध्यक्ष परवेज मुशर्रफ यांनी या बससेवेबाबत भारताने दाखवलेल्या लवचिकतेचे कौतुक केले. मात्र, अशीच लवचिकता दाखवून काश्मीर प्रश्नही सोडवा, असा लाडिक हट्टही त्यांनी नटवर सिंग यांच्याकडे धरला.

 
</text>
</doc>
