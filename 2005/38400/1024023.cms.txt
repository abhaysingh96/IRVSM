<doc>
<docno>1024023.cms.txt</docno>
<text>
 
महाराष्ट्र
रायगडातील 'राजकीय घरोबा'
[ Thursday, February 17, 2005  07:56:49 pm]


राजकीय ' अपरिहार्यता ' म्हणजे काय, ते रायगडमधील जिल्हा परिषद अध्यक्षांच्या आजच्या निवडणुकीमध्ये दिसून येईल. शिवसेनेला ' जातीयवादी ' म्हणून हिणविणाऱ्या शेतकरी कामगार पक्षाच्या नेत्यांना आपल्या ' प्रतिष्ठेच्या पुर्नस्थापने ' साठी शिवसेनेचीच कास धरावी लागली आहे. शेकापचे बाळाराम पाटील आज जि. प.च्या अध्यक्षपदी विराजमान होतील, याची तयारी झाली आहे.

पक्षीय बलाबल पाहता ' राजकीय त्रांगडं ' झालेली ही जिल्हा परिषद आहे. अडीच वर्षांपूवीर् ज्यावेळी या जिल्हा परिषदेच्या निवडणुका झाल्या, त्या वेळेपासूनच तेथील ' कुरघोडी ' च्या राजकारणाला प्रारंभ झाला. त्यात राष्ट्रवादीच्या नेत्यांना, शिवसेनेच्या साथीने, शेतकरी कामगार पक्षाकडून जिल्हा परिषदेची सत्ता खेचून घेण्यात यश आले ; पण त्यासाठी त्यांना किंमतही मोजावी लागली. या प्रश्नावरून महाराष्ट्राचे सरकारही काहीकाळ अडचणीत आले. राष्ट्रवादीचे नेते सुनील तटकरे यांना अल्पावधीसाठी मंत्रिमंडळाबाहेरही व्हावे लागले. तरीही राष्ट्रवादी काँग्रेस आणि त्यांच्या नव्या-जुन्या साथीदारांनी शेतकरी कामगार पक्षाचे ' नाक कापण्या ' ची एकही संधी आजवर सोडलेली नाही. यावेळीही त्यांना ती सोडायची नाही. मात्र गेल्या लोकसभा- विधानसभा निवडणुकीनंतर राजकीय समीकरणे बदलल्यामुळे राष्ट्रवादीच्या स्थानिक नेत्यांना शिवसेनेबरोबरची ' साथसंगत ' खूपच अडचणीची ठरलीे. तर पराभवाचे फटके बसलेल्या शेकापक्षाच्यादृष्टीने अध्यक्षपद पुन्हा मिळविणे ही प्रतिष्ठेची बाब ठरली.

जिल्हा परिषदेच्या मावळत्या अध्यक्षा, शिवसेनेच्या श्रीमती अपेक्षा कारेकर या काँग्रेस-राष्ट्रवादी काँग्रेसच्या पाठिंब्यानेच आजपर्यंत त्या जागी राहिल्या. ही युती राज्यात काँग्रेस आघाडीचे सरकार आल्यानंतर मोडीत काढावी, यासाठी आघाडीतील पक्षांकडूनच बराच दबाव आणला गेला. परंतु जिल्हा पातळीवरील दोन्ही काँग्रेसच्या संघटनांनी तो शेवटपर्यंत जुमानला नाही. शेतकरी कामगार पक्षाची जिल्ह्याच्या राजकारणावरील पकड मोडून काढायची, या निर्धाराने काँग्रेसजनांनी विशेषत: राष्ट्रवादीचे नेते आणि राज्याचे मंत्री सुनील तटकरे यांनी सातत्याने व्यूह- रचना केली. त्यात त्यांना अपेक्षित यशही आले. त्यामुळे एकवेळ शिवसेना चालेल पण शेकापक्ष नको, ही रायगड जिल्ह्यातील काँग्रेसजनांची मनोवृत्ती राहिली.

गेल्या विधानसभा निवडणुकीपर्यंत जिल्हा परिषदेमध्ये शेकापचे 19, राष्ट्रवादी काँग्रेस 16, शिवसेना 15, काँग्रेस पाच व इतर पक्ष चार असे बलाबल होते. परंतु विधानसभा निवडणुकीनंतर शेकापचे नेते माजी खासदार रामशेठ ठाकूर यांनी शेकाप सोडून काँग्रेसमध्ये प्रवेश केला. त्यामुळे त्यांचे समर्थक असलेले शेकापचे चार सदस्य आता काँग्रेससोबत राहतील, असे सांगितले जाते. पण यंदाच्या ' उघड मतदाना ' च्या पद्धतीमुळे ते कठीण होईल असे दिसते. मात्र ठाकूर समर्थकांनी काहीही झाले तरी ' बंडखोरी ' करायचीच असे ठरविले, तर शेकापची संख्या 15 वर येईल. दरम्यान, राष्ट्रवादीचे माणिकराव जगताप यांनी आमदारपदी निवड झाल्यावर जि. प. सदस्यत्वाचा राजीनामा दिला आहे. तसेच गोविंद बैलमारे यांचे सदस्यत्व जातीच्या प्रमाणपत्राच्या अवैधतेमुळे रद्द झाले आहे ; तळा व नाते मतदारसंघातील पोटनिवडणुकीत विजय मिळविल्यामुळे शिवसेनेची संख्या दोनने वाढून 17 झाली आहे. परिणामी शिवसेना हा जिल्हा परिषदेतील सर्वात मोठा पक्ष झाला आहे.

दरम्यान शेकाप आणि दोन्ही काँग्रेस यांचे संबंध फारच विकोपाला गेले. त्यांचे पुन्हा ' मनोमीलन ' होणे कठीणच होतेे. दोघांसमोर संख्याबळ असलेल्या शिवसेनेचा एकमेव पर्याय होता. तो शेकापने स्वीकारला.

जिल्हा परिषदेच्या अध्यक्षपदाची माळ कोणत्याही परिस्थितीत शेकापच्या गळ्यात पडणार नाही, यासाठी शेवटच्या क्षणापर्यंत प्रयत्न करण्याचा राष्ट्रवादी काँग्रेसचा इरादा असला, तरी शिवेसेनेबरोबर युती कायम ठेवण्याच्या प्रकाराला राष्ट्रवादीच्या पक्षश्रेष्ठींकडून हिरवा झेंडा दाखविला गेलेला नाही. त्यामुळे त्यांचे स्थानिक नेते हतबल झालेले दिसतात. आपल्या हातातील जिल्हा परिषदेची सूत्रं खेचून घेतली गेली, याची खंत शेकापक्षाचे नेते भाई जयंत पाटील यांना अजूनही आहे. काँग्रेसकडून झालेल्या या अपमानाचा ' बदला ' म्हणून अध्यक्षपद येनकेन प्रकारे पुन्हा ताब्यात घ्यायचेच, असा चंग बांधूनच त्यांनी स्वत:च्या ' डावेपणा ' ला मुरड घालून शिवसेनेशी समझोता केला आहे. शेकापक्षाला जि.प.चे अध्यक्षपद देऊन शिवसेनेने स्वत:कडे सर्व समित्यांची अध्यक्षपदे ठेवावीत, असा एक ' व्यवहार्य ' तोडगा सर्वमान्य झाला आहे. प्रत्यक्षात काय घडतं, ते आज सायंकाळपर्यंत स्पष्ट होईल. रत्नागिरी आणि सिंधुदूर्ग जिल्ह्यात शिवसेनेचे पूर्णपणे मताधिक्य आहे. तिथे कोणतीही गडबड होण्याची शक्यता नाही. यंदाच्या निवडणुका खुल्या, म्हणजे हात वर करून मत नोंदविण्याच्या पद्धतीने होणार असल्याने ठाणे जिल्ह्यातही घोडेबाजार होण्याची शक्यता मावळली आहे.

कुमार कदम

 
</text>
</doc>
