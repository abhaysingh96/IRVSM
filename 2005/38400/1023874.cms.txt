<doc>
<docno>1023874.cms.txt</docno>
<text>
 
महामुंबई: मुंबई टाइम्स
हातभट्ट्या बंद झाल्याने दरोड्यात वाढ
[ Thursday, February 17, 2005  05:28:59 pm]


रवींद मांजरेकर

ठाणे : विक्रोळीतील विषारी दारूकांडानंतर ठाणे जिल्ह्यातील हातभट्ट्यांचं जाळं उद्ध्वस्त केल्यानंतर त्यात गुंतलेले अनेक जण घरफोड्या-दरोड्यांकडे वळले आहेत. गेल्या दीड महिन्यात त्यामुळेच दरोड्यांमध्ये वाढ झाल्याचं वरिष्ठ पोलिस अधिकाऱ्यांचं म्हणणं आहे. वाढत्या दरोड्यांमुळे पोलिस दल पुरतं हादरलं आहे. बँकांवरचे दरोडे आणि घरफोड्या नियमित होत असून गुन्हेगारांना अटक करण्यात पोलिसांना म्हणावं तसं यश आलेलं नाही.

नवे पोलिस आयुक्त डी. शिवानंदन हे सध्या ठाणे पोलिस आयुक्तालयाअंतर्गत परिस्थितीचा अभ्यास करत आहेत. मुंब्रा इथे पाऊण तासात फोडलेली सहा घरं आणि जिल्हा मध्यवतीर् बँकेच्या कल्याण शाखेवरील दरोडा याद्वारे गुन्हेगारांनी त्यांना तातडीने ' स्टडी मटेरिअल ' पुरवलं आहे.

बँक दरोड्यांचा माग काढण्यासाठी अतिरिक्त पोलिस आयुक्त सुरेश कक्कड यांच्या नेतृत्वाखाली समन्वय पथकाची स्थापना करण्यात आली असून, नवी मुंबई, ठाणे शहर आणि ठाणे ग्रामीण या परिसरात गेल्या काही काळात झालेल्या बँक दरोड्यांच्या तपासाचं समन्वयन करण्याचं काम त्यांच्यावर सोपवलं आहे. या दरोडेखोरांची काम करण्याची पद्धत सर्वत्र सारखीच आहे. त्यांच्या ठावठिकाणाबाबत आणखी काही माहिती पोलिसांच्या हाती आली आहे. त्याआधारे या दरोडेखोरांचा बिमोड करण्यात यश मिळेल, असा विश्वास कक्कड यांनी व्यक्त केला आहे. विविध पोलिस पथकांमधील माहितीचं आदानप्रदान व्हावं या दृष्टीने समन्वय पथकाची स्थापना करण्यात आली आहे.

या दरोड्यांचा थेट संबंध हातभट्टी बंद होण्याशी असण्याची शक्यता पोलिस दलातील ज्येष्ठ अधिकारी व्यक्त करतात. हातभट्टी व्यवसायात काम करणाऱ्यांमध्ये तरुण आणि मध्यमवयीन व्यक्तींची संख्या मोठी आहे. मुंबईतील हातभट्टी प्रकरणानंतर ठाणे जिल्ह्यात, विशेषत: खाडी किनारी असलेल्या भागातून हातभट्टीचा धंदा बंद करण्यासाठी प्रभावी उपाययोजना राबवण्यात आल्या. हा व्यवसाय पूर्ण बंद झाला नसला तरी, पोलिसांच्या आणि राज्य उत्पादन शुल्क अधिकाऱ्यांच्या वक्रदृष्टीमुळे सध्या या व्यवसायातील मंडळींना उसंत मिळाली आहे. त्यामुळे फावल्या वेळात त्यांनी हे दरोड्याचे उद्योग आरंभले असण्याची शक्यता पोलिसांना वाटते.

 
</text>
</doc>
