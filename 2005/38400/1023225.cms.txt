<doc>
<docno>1023225.cms.txt</docno>
<text>
 
महाराष्ट्र
नाशिक विभागात 64 टक्के महसूल वसुली
[ Thursday, February 17, 2005  12:38:39 am]


म. टा. प्रतिनिधी

नाशिक : नाशिक विभागातील पाच जिल्ह्यांतून 2004-2005 या वर्षात 106 कोटी रुपयांच्या महसूल वसुलीचे उद्दिष्ट शासनाने दिले असून, जानेवारीअखेर त्याची 64 टक्के पूर्तता झाली आहे, अशी माहिती महसूल आयुक्त किशोर गजभिये यांनी दिली.

विभागात पाच जिल्ह्यांच्या 54 तालुक्यांचा समावेश आहे. या पाच जिल्ह्यांतून जानेवारीअखेर 67 कोटी 37 लाख रुपयांचा महसूल गोळा झाला आहे. त्यात नाशिक जिल्ह्याला 36 कोटी रुपयांचे उद्दिष्ट दिले असून आतापर्यंत 67 टक्के म्हणजेच 24 कोटी रुपयांची वसुली झाली आहे.

धुळे जिल्ह्याने 10 कोटी रुपयांची 66 टक्के वसुली करत सहा कोटी 60 लाख रुपये मिळविले आहेत. नंदुरबार जिल्ह्याने सहा कोटी रुपयांच्या उद्दिष्टापैकी 62 टक्के उद्दिष्टपूतीर् गाठून तीन कोटी 70 लाख रुपये महसूल प्राप्त केला तर जळगाव जिल्ह्यापुढे असलेल्या 28 कोटी रुपये महसुलापैकी 63 टक्के वसुली करत 17 कोटी 50 लाख रुपयांची भर शासकीय तिजोरीत घातली आहे.

अहमदनगरने 26 कोटी रुपये उद्दिष्टाच्या 60 टक्के म्हणजे 15 कोटी 54 लाख रुपये गोळा केले.

नाशिक विभागात गौण खनिज स्वामित्व घनाच्या वसुलीचे उद्दिष्ट 12 कोटी रुपये आहे. त्यापैकी 20 कोटी रुपये जमा झाले आहेत. ( 167 टक्के) त्यात नाशिक जिल्ह्याने 204, धुळे जिल्ह्याने 118 टक्के, नंदुरबार जिल्ह्याने 96 टक्के, जळगाव जिल्ह्याने 152 टक्के आणि नगर जिल्ह्याने 171 टक्के महसूल प्राप्ती केली आहे.

 
</text>
</doc>
