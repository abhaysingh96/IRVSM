<doc>
<docno>1023306.cms.txt</docno>
<text>
 
महामुंबई
गिरण्यांच्या जमिनी बिल्डरांपासून वाचवण्याची मागणी
[ Thursday, February 17, 2005  01:25:50 am]


म. टा. प्रतिनिधी

मुंबई : म्हाडा व महापालिका यांना मिळू शकणारी गिरण्यांची जमीन मालक व बिल्डर यांच्या घशात घालणारी विकास नियमावलीतील सुधारणा रद्द करण्याची एकमुखी मागणी बुधवारी करण्यात आली.

मुंबईतील गिरण्यांच्या जमिनीच्या अनुषंगाने गिरणी कामगार संघर्ष समिती व ' मुंबई स्टडी ग्रूप ' यांनी बुधवारी एका चर्चासत्राचे आयोजन केले होते. या चचेर्च्या अखेरीस एक ठराव मंजूर करण्यात आला. विकास नियंत्रण नियमावलीत 2001 साली करण्यात आलेली सुधारणा रद्द करून गिरण्यांच्या जमिनीतील एक तृतियांश जमीन प्रत्येकी म्हाडा व महापालिकेला मिळावी तसेच म्हाडाला मिळणाऱ्या जागेवर गिरणी कामगारांसाठी घरे बांधण्यात यावीत, असे या ठरावात म्हटले आहे. गिरण्यांच्या जमिनीवर आतापर्यंत देण्यात आलेल्या बांधकामाच्या परवानग्या स्थगित करण्यात याव्यात, असेही या ठरावात म्हटले आहे.

विकास नियंत्रण नियमावलीतील मूळ तरतुदीनुसार गिरण्यांच्या 600 एकर जमिनीपैकी सुमारे 400 एकर म्हाडा व महापालिका यांना मिळणार होती. मात्र, विकास नियमावलीत सुधारणा करण्याच्या नावाखाली राज्य सरकारने ही जमीन गिरणी मालक आणि बिल्डरांच्या घशात घातली असल्याचा आरोप यावेळी करण्यात आला. ही सुधारणा रद्द करायला लावण्यासाठी व्यापक संघर्ष उभारण्याचे आवाहनही यावेळी करण्यात आले. मुख्यमंत्री विलासराव देशमुख यांच्या सरकारने गिरणी मालक व बिल्डर यांची धन करणारा निर्णय घेऊन केवळ गिरणी कामगारांच्याच नव्हे तर मुंबईच्याच भवितव्याशी तडजोड केल्याचा आरोप यावेळी अनेक वक्तांनी केला.

गिरण्या सुरू करण्याच्या हेतूने ब्रिटिश सरकारने मूळ मालकांकडून या जमिनी ताब्यात घेऊन अत्यल्प भाड्याने मालकांना उपलब्ध करून दिल्या होत्या. त्यामुळे उद्योगधंद्यासाठीच या जागांचा वापर झाला पाहिजे अन्यथा सरकारने या जमिनी परत घ्याव्यात, अशी मागणी गिरणी कामगार संघर्ष समितीचे दत्ता इस्वलकर यांनी केला. या जमिनी भाडेपट्ट्याने दिलेल्या असतील व गिरणी मालक आता अन्य गोष्टींसाठी त्यांचा वापर करणार असतील तर होणाऱ्या नफ्यातील निम्मी रक्कम कायद्यानेच राज्य सरकारला मिळायला हवी, असे नगरनियोजनातील एक तज्ज्ञ चंदशेखर प्रभू म्हणाले.

तर गिरण्यांच्या जमिनीवर बांधकाम करण्यासाठी आतापर्यंत देण्यात आलेल्या सर्वच परवानग्यांच्या छाननीसाठी एक समिती नेमण्यात यावी, तसेच या जमिनींच्या भाडेपट्ट्यांबाबत माहिती जाहीर करण्यात यावी, अशी मागणी वास्तुविशारद अरविंद आडारकर यांनी यावेळी केली.

या प्रश्नवर व्यापक जनजागृती करण्याच्या दृष्टीने कार्यक्रम आखण्यासाठी लवकरच पुन्हा एक बैठक बोलावण्याचा निर्णयही यावेळी घेण्यात आला.

 
</text>
</doc>
