<doc>
<docno>1023204.cms.txt</docno>
<text>
 
देश-विदेश
बँकिंग क्षेत्राचे स्वरूप बदलण्याचे स्पष्ट संकेत
[ Thursday, February 17, 2005  12:30:43 am]


म. टा. विशेष प्रतिनिधी

नवी दिल्ली : बजेटनंतर बँकिंग क्षेत्राचे स्वरूप झपाट्याने बदलण्याचे संकेत आहेत. परदेशी बँकांच्या गुंतवणुकीला मोठे प्राधान्य मिळणार आहे, त्याचबरोबर सरकारी बँकांच्या विलीनीकरणाची प्रक्रिया सुलभ होण्यासाठी, नियमांमध्ये व्यापक सुधारणा होण्याची शक्यता आहे. बँकिंग व्यवहारांच्या नियंत्रणासाठी, सर्व बँकांसाठी समान कायदा करण्याच्या प्रक्रियेचा प्रारंभही होण्याचे संकेत आहेत.

बँकिंग कायद्यात पूर्वी झालेल्या सुधारणांचा खातेदारांना लाभच झाला. पाच-सात वर्षांपूवीर् पैसे काढायला टोकन घेऊन तासंतास तिष्ठावे लागे. 16 टक्के व्याजाचे गृहबांधणी कर्ज मिळवण्यासाठीही धक्के खावे लागत. आज हे चित्र पालटले आहे. बँकेच्या ग्राहकाला राजा बनवणारे हे बदल, पूवीर्च्या सुधारणांचेच परिणाम आहेत. बजेटमध्ये बँकिंग क्षेत्राशी संबंधित ज्या अपेक्षित घोषणा आहेत, त्यांचे स्वरूप क्लिष्ट असले तरी बँक आणि खातेदारांना ते अधिक निकट आणणारे ठरतील.

डाव्यांंचा विरोध डावलून सरकारने बँकांमध्ये परदेशी गुंतवणुकीला मंजुरी देण्याचे ठरवले आहे. हा निर्णय योग्य की अयोग्य, याचे मूल्यमापन आजच करणे अवघड आहे. एक गोष्ट मात्र निश्चित की, या निर्णयामुळे आंतरराष्ट्रीय स्तरावरील बँकिंग क्षेत्राची देशात व्याप्ती वाढेल, आणि सरकारी बँकांना स्पधेर्साठी तत्पर रहावे लागेल.

राष्ट्रीयीकृत बँकांच्या अनावश्यक शाखा बंद करण्याबरोबर यापैकी अनेक बँकांचे विलीनीकरण होण्याचे संकेतही आहेत. ग्लोबल ट्रस्ट बँकेचे ओरिएन्टल बँक ऑफ कॉमर्समध्ये जसे विलिनीकरण झाले, तशा घटना बजेटनंतर व्यापक प्रमाणात पहायला मिळतील. अनेक सरकारी बँकांचे समभागही लवकरच शेअरबाजारात येऊ घातले आहेत.

सरकारी बँकांचे कामकाज नॅशनल बँकिंग कायद्यानुसार, स्टेट बँक ऑफ इंडियाचे एसबीआय कायद्यानुसार तर खासगी बँकांचे कंपनी कायद्यानुसार चालते. ग्राहकांमध्ये यामुळे अनेक अडचणी व गैरसमज वेळोवेळी निर्माण झाले. सर्व बँकांसाठी एकच कायदा अस्तित्वात असल्यास कर्जवितरणापासून प्रत्येक विषयांपर्यंत अनेक कटकटी कमी होतील. सरकारी बँकांमध्ये खासगी भागधारकांच्या मताधिकारांवर असलेले दहा टक्क्यांच्या मर्यादेचे निर्बंधदेखील दूर होण्याची शक्यता आहे. व्यवस्थापक मंडळाचे स्वरूप त्यामुळे बदललेले दिसेल. बँक कर्मचाऱ्यांचे कामगार कायदे अधिक व्यवहार्य बनवण्याबरोबरच थकबाकीची वसुली अधिक सुलभतेने होण्यासाठी, प्रचलित नियमांमध्ये परिवर्तनही या निमित्ताने अपेक्षित आहे.

धोरणात्मकदृष्ट्या या सुधारणांबाबत मतभेद होऊ शकतात, मात्र बँकेच्या सामान्य ग्राहकाचा त्यामुळे फायदाच होण्याची चिन्हे आहेत. पूवीर्च्या सुधारणांचा अनुभव यापेक्षा वेगळा नाही.

 
</text>
</doc>
