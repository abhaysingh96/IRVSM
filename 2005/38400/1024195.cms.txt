<doc>
<docno>1024195.cms.txt</docno>
<text>
 
अर्थव्यवहार
सामान्यांसाठी 'सही बजेट' हवं!
[ Thursday, February 17, 2005  11:09:09 pm]


सर्वसामान्य माणसाच्या प्रश्ानंवर तोडगा काढण्यासाठी खऱ्या अर्थाने प्रयत्न करण्याची तरतूद करणारं बजेट हे माझ्या दृष्टीने उत्तम, मग सरकार कोणाचंही असो! या निकषावर अर्थसंकल्पाचं यशापयश अवलंबून असतं, असं मला प्रामाणिकपणे वाटतं. मग ते रेल बजेट असो वा जनरल बजेट! टीचभर खळगी भरणाऱ्या प्रत्येकाच्या चेहऱ्यावर समाधानाचं हसू असावं, अशी माफक अपेक्षा यंदाच्या बजेटकडून आहे. देशाचं अर्थकारण पाहणं, ही बाब निश्चितच आव्हानात्मक आहे, पण त्याचा केंदबिंदू नवश्रीमंत आणि खिशात पैसा खेळणाऱ्यांच्या भोवताली सरकू नये, असं मनापासून वाटतं.

देशाच्या अर्थकारणाचं चित्र धूसर असतं. बजेटमुळे ते स्पष्ट होतं, पण आकडेवारीच्या तपशिलात मी कधीच शिरत नाही. मुळात बजेट टीव्हीवर पाहण्याचा कंटाळा येतो, त्यापेक्षा दुसऱ्या दिवशीचं वर्तमानपत्र चाळल्यावर खऱ्या अर्थाने त्याची व्याप्ती ध्यानात येते. कारण त्यातील तरतुदी खऱ्या अर्थाने जनतेच्या हिताच्या आहेत की नाही, ते स्पष्ट होते. कारण एका खिशातून काढून दुसऱ्या खिशात टाकण्याचा प्रयत्न करणं म्हणजे ' बॅलेन्सशीट टॅली ' करण्यासाठी केलेला आकड्यांचा खेळ आहे. आपण बसल्याजागी बजेटबद्दल गप्पा मारतोय, दररोज सकाळी 8.35 च्या लोकलने ऑफिसला जाणाऱ्या आणि कामावरून ट्रेनमध्ये धक्के खात घरी परतताना भाजी विकत घेणाऱ्या ' आज की नारी ' च्या पर्सला जर हा अर्थसंकल्प तापदायक ठरला तर मात्र निश्चितच तो सगळ्यांसाठी त्रासदायक असेल, इतकं साधंसोप्पं लॉजिक त्यामागे आहे. महागाई थोपवणं शक्य नसेल तर त्याची तीव्रता कमी करण्याची ताकद अर्थतज्ज्ञांकडे आहे.

रोजमर्रा जिंदगीतील अडथळ्यांची शर्यत थांबविण्यासाठी या बजेटचा मोठा वाटा असेल, असे वाटत आहे, पण राज्यर्कत्यांना टीचभर खळगी भरणाऱ्यांचे प्रश्ान् मोठे वाटतातच, असे नाही आणि वाटले तरी त्याला प्राधान्य मिळण्याची शक्यता कमीच!

आजपर्यंत खास वेळ काढून बजेटचं सादरीकरण पाहिल्याचं आठवत नाही, पण मित्रांसोबत दुसऱ्या दिवशी नाक्यावर गप्पा ठोकताना वर्तमानपत्र आणि न्यूज चॅनलवरील ' फ्लॅश न्यूज ' चा आधार घ्यायचो, हे मात्र चांगलंच आठवतंय. ही चर्चा दोन-तीन दिवसांत हवेत विरून जाते, पण त्याचे पडसाद उमटत राहतात ते वर्षभर! बजेट ज्या दिवशी सादर होतं, त्या दिवशी प्रयोगात नसेन तेव्हा मात्र त्याच्याकडे नक्कीच कान असतात. पेट्रोल, डिझेलपासून अगदी गॅसपर्यंत आणि गाड्यांपासून कम्प्युटरपर्यंतच्या साऱ्या गोष्टींच्या किंमतीच्या आलेखावर नजर असते. हा आकड्यांचा खेळ असल्यामुळे मात्र मनापासून त्यामध्ये गुंतत नाही, हे प्रामाणिकपणे सांगतो.

शॉपिंगसाठी गेल्यावर मात्र क्रेडिट कार्डने शॉपिंग करताना त्या महागाईचा अंदाज येत नाही, पण महिन्याकाठी हाती पडणाऱ्या बिलाच्या आकड्याने मात्र डोळे पांढरे होतात आणि त्यावेळी बजेट आणि त्याचे पडसाद आपल्यापर्यंत पोहोचतात. ' फिस्कल डेफिसिट ' किंवा ग्लोबलायझेशन याबद्दल घडाघडा बोलू शकणार नाही...पण कर भरत असल्यामुळे अर्थकारणामध्ये गुंतलेला पैसा आपलाच त्यामुळे त्याबद्दल हक्काने बोलायला काय हरकत आह ? े

... पण यंदाच्या बजेटमध्ये सामान्यांच्या खिशाचा विचार झाला तरच खऱ्या अर्थाने प्रश्न सुटतील आणि तरच या बजेटला ' सही बजेट ' म्हणता येईल!

भरत जाधव

( शब्दांकन : अमित भंडारी)

 
</text>
</doc>
