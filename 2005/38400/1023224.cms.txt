<doc>
<docno>1023224.cms.txt</docno>
<text>
 
महाराष्ट्र
कामगाराला मारहाण केल्याचा 'सीएट' व्यवस्थापनावर आरोप
[ Thursday, February 17, 2005  12:37:50 am]


म. टा. प्रतिनिधी

नाशिक : कामावरून कमी केल्याचे पत्र घेण्यास नकार दिल्याने व्यवस्थापनाकडून कामगाराला मारहाण झाल्याचा आरोप करत ' सिटू ' या संघटनेने निदर्शने केल्याने सातपूर औद्योगिक वसाहतीतल्या सिएट टायर्स या कंपनीत बुधवारी दिवसभर तणावाचे वातावरण होते.

या कंपनीत काम करणाऱ्या प्रकाश निकुंभ या कामगाराला कामावरून कमी केल्याची नोटीस व्यवस्थापनाने बजावली. मात्र, त्याने तिचा स्वीकार करण्यास नकार दिला. त्यामुळे व्यवस्थापनाच्या काही लोकांनी त्याला माराहाण करत त्याचे कपडे फाडले, असा आरोप करत ' सिटू ' चे सदस्य असलेल्या 400 ते 500 कामगारांनी दुपारी कंपनीच्या गेटवर घोषणा देत निदर्शने केली.

या प्रकाराने कंपनीचे कामकाज काही काळ बंद पडले. त्यानंतर कंपनी व्यवस्थापनाविरोधात गुन्हा दाखल करावा, अशी मागणी करत मोठ्या संख्येने कामगार सातपूर पोलिस ठाण्यात जमले होते.

 
</text>
</doc>
