<doc>
<docno>1023179.cms.txt</docno>
<text>
 
क्रीडा
गोवेकर, खरात यांना न्याय मिळायला हवा
[ Thursday, February 17, 2005  12:18:42 am]


चंदशेखर संत

तुमच्यावर अन्याय होऊ देणार नाही असे आश्वासन शिवछत्रपती पुरस्कारांच्या यादीचा आणि अजब, मनमानी कारभाराचा फटका बसलेल्या पॉवरलिफ्टर भास्कर गोवेकर आणि रामदास खरात यांना क्रीडामंत्री वसंत पुरके यांनी दिले आहे. तर याबाबत पॉवरलिफ्टिंग संघटनेने केलेल्या विनंतीच्या अनुषंगाने लक्ष घालून आवश्यक कार्यवाही करावी अशी शिफारस उपमुख्यमंत्री आर. आर. पाटील यांनी केली आहे. मुख्यमंत्री विलासराव देशमुख यांना पत्र देण्यात आले तेव्हा त्यांनी योग्य ती दखल घ्या असा शेरा मारून ते पत्र ताबडतोब क्रीडा सचिव फाटक यांच्याकडे पाठवा अशी सूचनाही केली आहे.

गेल्या तेविस वर्षांची प्रथा मोडून यंदा पॉवरलिफ्टिंगचा पुरस्कार देताना बेंचप्रेसचे गुण लक्षात घ्यायचे नाहीत असा निर्णय घेण्यात आला आणि पॉवरलिफ्टिंगशी संबंधित असणाऱ्या सर्वांनाच जबर धक्का बसला. भास्कर गोवेकर आणि रामदास खरात या दोघांचेही 140 गुण झाले आहेत आणि हे दोघेही शिवछत्रपती पुरस्कारासाठी प्रबळ दावेदार. पण बेंचप्रेसचे गुण लक्षात न घेतल्याने त्यांची नावे काही शिवछत्रपती पुरस्कार विजेत्यांच्या यादीत दिसत नाहीत. त्यांच्यावरील अन्यायाला वाचा फोडण्यासाठी आणि दाद मागण्यासाठी पॉवरलिफ्टिंग संघटनेचे अध्यक्ष मधुकर दरेकर यांनी थेट मुख्यमंत्री आणि उपमुख्यमंत्र्यांचेच दरवाजे ठोठावले आणि आता आशेचा धुगधुगता किरण दिसूही लागला आहे. पॉवरलिफ्टिंग आणि बेंचप्रेस हे खेळ वेगळे काढता येणार नाहीत आणि तेविस वषेर् जो निकष शिवछत्रपती पुरस्कारविजेत्या 37 खेळाडूंना लावण्यात आला आहे तोच आताही लावावा अशी आग्रहाची मागणी संघटनेतफेर् करण्यात आली आहे. त्यासाठी त्यांनी मुख्यमंत्री, उपमुख्यमंत्री, क्रीडामंत्री यांची भेट घेऊन आपले रास्त गाऱ्हाणे त्यांच्या कानावर घातलेही आहे. याबाबत लवकरात लवकर योग्य तो निर्णय होईल आणि खेळाडूंना न्याय मिळेल ही अपेक्षा.

या पुरस्कारांसाठी अर्ज करताना काहींनी धादांत खोटी माहिती आणि खोटी प्रशस्तीपत्रे दिलेली आहेत. क्रीडा खात्यातील कर्मचाऱ्यांनी काही चलाखी केली नाही तर ती सारी कागदपत्रे पडताळून पाहता येतील आणि ही खोटीनाटी माहिती पुरवणाऱ्यांवर कडक कारवाईही करण्याची धमक दाखवली गेली पाहिजे. एरवी फसवाफसवीचा हा खेळ गेल्या अनेक वर्षांप्रमाणे यापुढेही चालू राहिल. खोटारडेपणा करणाऱ्यांना कडक शासन झाले तर मग खोटारडेपणा करायला सहजासहजी कोणी धजावणार नाही.

 
</text>
</doc>
