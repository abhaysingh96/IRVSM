<doc>
<docno>1023275.cms.txt</docno>
<text>
 
अग्रलेख
गुटख्याचा ठसका!
[ Thursday, February 17, 2005  01:10:21 am]


दाऊदशी आपली भेट माणिकचंद उद्योगाचे रसिकलाल धारीवाल यांनीच घडवून आणली होती, असे ' गोवा गुटखा ' चे मालक जगदीश जोशी यांनी एका वृत्तवाहिनीला सांगितल्यामुळे मुंबई पोलिसांच्या अटकेत असलेला दाऊदचा साथीदार अन्सारी याची खळबळजनक जबानी, ही केवळ सुरस आणि चमत्कारिक अशी कहाणी निश्चितच नाही, हे स्पष्ट झाले आहे.

अन्सारीला मुंबई पोलिसांनी ऑक्टोबरमध्ये अटक केली होती. पाकिस्तानात दाऊदचा भाऊ अनीस याच्यासाठी मुंबईहून गुटखा निमिर्तीची यंत्रणा निर्यात करण्यास आधी नकार देणाऱ्या दोघा व्यावसायिकांना अन्सारी याने पिस्तुल दाखवून ठार मारण्याची धमकी दिली होती. या धमकीला घाबरून त्यांनी त्याची मागणी मान्यही केली होती.

त्यासंदर्भात अन्सारीला पोलिसांनी नंतर ताब्यात घेतली होते. चकमकवीर विजय साळस्कर यांनी अन्सारीला अटक केल्यानंतर त्याचे मनपरिवर्तन नेमके कसे झाले, हे कळायला मार्ग नाही आणि त्याची गरजही नाही. मात्र दाऊद आणि त्याचा भाऊ अनीस याच्याशी जवळचे संबंध असलेल्या अन्सारीने 18 पानी जबानी पोलिसांना दिली.

अभिनेत्री नगमा हिचे अनीसशी संबंध असल्याचा आणि त्याच्या सांगण्यावरून तिला आपण दहा लाख रुपये पोचवल्याचा या जबानीतील उल्लेख बिहार-झारखंडमधील निवडणूक प्रचार शिगेला पोचला असताना उघड झाल्यामुळे काँगेसची थोडी फार पंचाईत करून गेला ; कारण नगमा काँग्रेसच्या वतीने प्रचारात उतरणार होती.

अनीसशी संबंध असलेली ' नगमा ती मी नव्हे! ' असा खुलासा नगमाने केला असला, तरी बॉलीवूड आणि गुन्हेगारी माफिया यांच्यातील संबंधांवर याआधी इतक्या वेळा प्रकाश पडला आहे की, दोघांच्याही दाव्यांकडे लोक संशयानेच पाहतील. जोशी आणि धारीवाल या ' प्रतिष्ठित उद्योगपती ' म्हणून समाजात मिरवणाऱ्यांच्या संदर्भातील अन्सारी याच्या आरोपांची मात्र अशाप्रकारे वासलात लावणे समाजाला परवडणारे नाही.

' जोशी आणि धारीवाल यांच्यातील वाद सोडवण्यासाठी अनीसची व नंतर दाऊदची मदत घेण्यात आली. कराचीत दाऊद, अनीस, जोशी आणि धारीवाल यांच्या बैठकीचा आपण साक्षीदार होतो. धारीवाल यांनी जोशी यांना 11 कोटी रुपये द्यावेत असा ' निवाडा ' दाऊदने केला. यातील चार कोटी रुपये दाऊदने स्वत:कडे ठेवले. शिवाय अनीसला पाकिस्तानात गुटखा उद्योग उभारण्यासाठी जोशी आणि धारीवाल यांना तंत्रसाह्य द्यावे लागले.

जोशी यांच्या कंपनीतील एक कर्मचारी कराचीत हे काम करण्यासाठी देण्यात आला होता ', असा तपशील अन्सारी याने दिल्यानंतर हे दोघे ' अनिवासी भारतीय ', देशातून गायब झाले हा योगायोग! दाऊदचा पाकिस्तानातील गुटखा उद्योग फोफावत असताना, येथील गुटखा उत्पादकांना अडचणीत आणण्यामागे अन्सारीचे हेतू काय असावेत, यावर वाद होऊ शकतील ; पण त्याची कहाणी पूर्णपणे काल्पनिक आहे, असा दावा करायला जोशी यांनी दिलेल्या मुलाखतीमुळे वाव राहिलेला नाही.

कोणी कोणाला दाऊदच्या पायाशी नेले, यावर भले जोशी आणि धारीवाल यांनी वाद घालावेत, हे दोघे कराचीत दाऊदला भेटले, या अन्सारी याच्या जबानीतील दाव्याला त्यामुळे पुष्टी मिळाली आहे. त्यामुळेच त्यापुढे जाऊन दाऊदला त्यांनी गुटखा उत्पादनाचे तंत्रज्ञानही पुरवले, हा अन्सारीचा दावा खोटा आहे, हे लोकांना पटवून देण्याची जबाबदारी आता धारीवाल आणि जोशी यांच्यावर आली आहे. जिवाच्या भीतीने खंडणी देणे वेगळे आणि मध्यस्थीच्या बदल्यात उद्योगात सहकार्य करणे वेगळे.

जोशी आणि धारीवाल यांनी ही मजल गाठली असेल, तर ते दाऊदचे साथीदारच म्हणावे लागतील. परदेशातील त्यांचे वास्तव्य संपवून ते देशात परततील आणि पोलिसांपुढे त्यांची बाजू मांडतील, तेव्हाच या आरोपाची शहानिशा होऊ शकेल. मात्र कायद्याच्या दृष्टीने एखादे वर्तन ' गुन्हा ' ठरेल न ठरेल, सामाजिक हिताच्या कसोटीवर हे दोघेही केवळ ' गुटखा उत्पादक ' म्हणूनही समाजाचे गुन्हेगार ठरतात. समाजाला व्यसनाधीन बनवून आपली तिजोरी भरणारा कोणताही उद्योग सामाजिक गुन्हाच मानला पाहिजे.

दारू, सिगरेट, अमली पदार्थ आणि गुटखा ही सर्वच उत्पादने व्यक्तीच्या आणि समाजाच्या आरोग्याला घातक आहेत. त्यांचा अधिकाधिक खप व्हावा म्हणून केले जाणारे प्रयत्न हे गुन्हेगारी स्वरूपाचे वर्तन आहे. दुदैर्वाने अमली पदार्थांचा अपवाद वगळता, अन्य पदार्थांचे उत्पादक प्रतिष्ठितपणे समाजात मिरवत असतात. तोंडाच्या, अन्ननलिकेच्या कॅन्सरची हमी मानले जाणारे गुटख्याचे व्यसन लावायला सोपे, पण तोडायला कठीण. त्यामुळेच दाऊदला त्यात सुरक्षित नफ्याची संधी दिसली असणार.

गुटख्यामुळे पैसा आणि प्रतिष्ठा दोन्ही मिळते हे जगाला दाखवून देण्यात धारीवाल आणि जोशी यांना यश मिळाले होते, पण दाऊदलाही ते पटल्यामुळे आता प्रतिष्ठा गमावण्याची पाळी त्यांच्यावर आली आहे!

 
</text>
</doc>
