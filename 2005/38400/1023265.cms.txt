<doc>
<docno>1023265.cms.txt</docno>
<text>
 
लेख
काळ्या पैशाचा 'माग' काढण्यासाठी...
[ Thursday, February 17, 2005  01:05:31 am]


पुढील काही दिवसांत अर्थसंकल्प सादर होणार आहे. नेहमीप्रमाणे सर्व लोकांचे लक्ष प्राप्तिकरावर असेल. आपल्या देशात हजारो कोटी रुपये काळ्या पैशाच्या रूपात आहेत व हा काळा पैसा मुख्यत्वेकरून नोकरदार नसलेल्या लोकांकडे आहे, हेही सर्वज्ञात आहे.

परंतु वर्षानुवर्षे बजेटमध्ये मात्र या लोकांकडून जास्तीत जास्त कर कसा वसूल केला जाईल हे न पाहता अर्थखात्यातील हुशार लोक पगारदार नोकरांकडून जास्तीत जास्त कर गोळा करण्याकरिता नवीन नवीन कल्पना सुचवितात. नोकरदार वर्गाकडून कर वसूल करण्यास काहीही कष्ट घ्यावे लागत नाहीत. म्हणूनच त्यांच्यावर कराचा सर्व बोजा टाकला जातो. जे लोक काळा पैसा उभा करून कर बुडवू शकतात, त्यांच्याकडून करवसुली करण्यास जास्त घाम गाळावा लागेल. ते करावयाची तयारी नसल्यामुळेच अर्थखात्यातील अधिकारी त्यांच्याकडून करवसुली करण्याचे उपाय शोधून काढत नाहीत किंवा त्यांना कराच्या जाळ्यात न अडकवण्यामागे काही ' अर्थकारण ' असावे.

अजूनपर्यंत अर्थखात्याला काळा पैसा बाहेर काढण्याचे उपाय न मिळाल्यामुळे त्यांनी काही वेळा स्वखुशीने काळा पैसा उघड करण्याच्या योजना काढल्या. परंतु या योजनांना पूर्ण प्रतिसाद मिळाला नाही व काळा पैसा तसाच आहे. किंबहुना वाढतच गेलेला आहे. यावर अर्थखात्याला उपाय मिळत नसेल, तर कमीतकमी ज्यांच्याकडील काळा पैसा उघडकीला येईल, अशांना फक्त दंड न आकारता कमीतकमी तीन-सहा महिने सश्ाम कारावासाची शिक्षा करण्याचा कायदा केला, तर काही प्रमाणात तरी काळा पैसा बाहेर येईल. याचे कारण पैसेवाले लोक दंड भरावयास तयार होतील, परंतु तुरुंगात जायला ते नेहमीच घाबरतील. अर्थात तुरुंगात जायच्या वेळेसच त्यांना गंभीर आजार उद्भवणार नाही, याची काळजी घ्यावी लागेल. तसेच तुरुंगात त्यांना बाहेरच्याप्रमाणे सुखसोयी मिळणार नाहीत, हेही पाहावे लागेल.

याच्यावर दीर्घकालीन उपाय पुढीलप्रमाणे करता येईल- प्रत्येक गावात, शहरात जमीन-घर कोणाच्या नावावर आहे, ती माहिती गोळा करावी. ज्यांच्याकडे पाच एकर किंवा जास्त जमीन व घराची किंमत रु. एक लाखापेक्षा जास्त असेल, अशा लोकांना पॅनकार्ड घेणे सक्तीचे करून त्यांचा पॅनकार्ड नंबर वरील माहितीत असावा. तसेच प्रत्येक चारचाकी वाहनांच्या मालकांची नोंद त्याच्या पॅनकार्ड नंबरवर करावी. रु. 50,000 वरील रकमेची खरेदी (सोने, हिरे, शेअर्स) असल्यास तसेच एवढी रक्कम हस्तांतरित करण्यासाठी पॅनकार्ड नंबर देणे जरूर असते, तेही चालूच ठेवावे. सर्व माहिती गोळा झाल्यावर कॉम्प्युटरद्वारे प्रत्येक पॅनकार्डधारकाची मालमत्ता कळू शकेल व इन्कमटॅक्स रिटर्न भरल्यावर त्याचे उत्पन्न व त्याची सर्व मालमत्ता याचा मेळ घालता येईल. मालमत्ता उत्पन्नापेक्षा जास्त प्रमाणात असल्यास त्याची चौकशी करून काळ्या पैशाचा भाग काढता येईल.

अविनाश पुरात

 
</text>
</doc>
