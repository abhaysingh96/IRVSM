<doc>
<docno>1023258.cms.txt</docno>
<text>
 
धावते जग
भीषण वास्तव
[ Thursday, February 17, 2005  01:01:34 am]


तामिळनाडूतील नगरकॉईल जिल्ह्यात दोन महिलांनी केलेल्या आत्महत्येच्या प्रयत्नाने त्सुनामीनंतरचे भीषण वास्तव पुन्हा एकदा पुढे आले आहे. गेल्या वषीर्च्या अखेरीस तामिळनाडू आणि किनारपट्टीलगतच्या अन्य राज्यांना त्सुनामी लाटेचा तडाखा बसला. निसर्गाचे हे तांडव काही तासांत शमले असले तरी त्यातून सावरायला मात्र बराच कालावधी लागणार, हे समजण्यासारखे आहे.

प्रत्यक्ष त्सुनामी लाटा 26 डिसेंबरला आदळल्या, त्यानंतर देशभरातूनच नव्हे तर जगभरातून मदतीचा ओघ सुरू झाला आणि माणुसकीच्या त्सुनामी लाटांचे वेगळे सुखद प्रत्यंतर आले. मदतीचे अनेक हात पुढे आले, त्यातून अनेकांना उभारी मिळाली. आता दीड महिन्यांनी त्याचे खरे परिणाम जाणवू लागले आहेत. या दुर्घटनेत सर्वात जास्त फटका बसला तो मच्छिमार समाजाला.

लहानशी होडी आणि मच्छिमारीची अन्य साधने ही त्यांची संपत्ती असते. तीच त्सुनामीने हिरावून घेतली. उपजीविकेचे मूळ साधनच हिरावून घेतल्याने या समाजासमोर मोठाच प्रश्ान् उभा राहिला होता. त्यातच या जिल्ह्यातील शाळांनी माणुसकीऐवजी व्यावहारिकतेचा विचार अधिक केल्याने त्यांची अधिकच कोंडी झाली आहे. त्सुनामीग्रस्तांकडून शाळेची फी घेण्यात येऊ नये, असे सरकारचे स्पष्ट आदेश असतानाच शाळेने एका महिलेकडून तिच्या दोन्ही मुलांची फी मागितली.

एवढेच नव्हे तर सरकारकडून मिळालेली दप्तरे, गणवेश आणि शालेय पुस्तके न देण्याचाही इशारा दिला. शाळेचा मुजोरपणा एवढ्यावर संपला नाही. ही महिला एका नगरसेविकेची मुलगी आहे. ही नगरसेविका मदतीसाठी धावाधाव करते आहे. परंतु ती नगरसेविका आहे, याच विचित्र कारणावरून तिला मदत नाकारण्यात आली आहे. कोणतीच मदत मिळत नाही आणि खासगी सावकारांकडून घेतलेले पैसे परत फेडण्याची क्षमता नाही, यामुळे तिच्या मुलीने शेवटी विष घेतले.

नगरसेविकेच्या पतीसह कुटुंबातले अन्य लोक त्सुनामीत वाहून गेले होते. हे दु:ख कमी म्हणून की काय, मुलीनेही आत्महत्येचा मार्ग अवलंबला. दुसऱ्या एका गावातील एका महिलेची कथाही फारशी वेगळी नाही. मच्छिमारीची सर्व साधने वाहून गेली, आंधळा पती, तीन लहानग्या मुली आणि (वाहून गेलेल्या) होड्यांचे पैसे मागणारे सावकार यामुळे या महिलेनेही आत्महत्येचा प्रयत्न केला. त्सुनामीग्रस्तांना अथिर्क मदत जेवढी गरजेची आहे, तेवढीच मानसिक मदतही आहे, हेही या निमित्ताने पुन्हा एकदा सिद्ध झाले आहे.

 
</text>
</doc>
