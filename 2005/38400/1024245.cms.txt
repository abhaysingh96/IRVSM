<doc>
<docno>1024245.cms.txt</docno>
<text>
 
महामुंबई
सर्वाधिक भ्रष्टाचार पोलिस, पालिका, बांधकाम आणि विक्रीकर विभागात
[ Thursday, February 17, 2005  11:56:19 pm]


म. टा. प्रतिनिधी

मुंबई : फिर्यादी आणि पंच ऐनवेळी फितूर होत असल्याने लाचलुचपत प्रतिबंधक विभागातील (एसीबी) आरोपींना शिक्षा होण्याचे प्रमाण कमी असल्याचे सांगतानाच पोलिस, महापालिका, सार्वजनिक बांधकाम विभाग अणि विक्रीकर विभाग यामध्ये सर्वाधिक भ्रष्टाचार आढळून आला आहे, असे एसीबीचे पोलिस महासंचालक पी. एस. पसरिचा यांनी गुरूवारी निदर्शनास आणून दिले.

एसीबीच्या कारवायांच्या वाषिर्क आढाव्यासाठी आयोजित पत्रकार परिषदेत ते बोलत होते. एसबीने अटक केलेल्या आरोपींना शिक्षा होण्याचे गेल्या चार वर्षांतील प्रमाण 35 टक्क्यांवर आले आहे. मात्र आता फितूर होणाऱ्या फिर्यादी व पंचांवर कारवाई करण्याचे पाऊल उचलण्यात येणार आहे, असे त्यांनी सांगितले.

तळेकर प्रकरणी ते म्हणाले की, त्यांच्या पत्नीवर गुन्हा दाखल झाला असून योग्यवेळी अटकही होईल.

सरकारी अधिकाऱ्यांविरोधात कारवाई करताना आम्हाला संबंधित विभागातून अहवाल मिळण्यात खूपच उशीर होतो. याचा परिणाम कारवाईवर होत असल्याने आम्ही ही बाब उप मुख्यमंत्री आर. आर. पाटील आणि संबंधित विभाग सचिवांच्या निदर्शनास आणून दिली आहे, असे त्यांनी सांगितले.

एमपीएससी गैरव्यवहारप्रकरणी आठजणांवर मोक्का कायद्याखाली कारवाई झाली असताना डॉ. शशिकांत कणिर्क यांच्यावर का कारवाई झाली नाही असे विचारता ते म्हणाले की, यातील अल्ताफ शेख या आरोपीकडे सापडलेल्या ' हार्डडिस्क ' वरून या आठ आरोपींनी एकत्रित येऊन हा गैरव्यवहार केल्याने हा संघटित गुन्हेगारीचा प्रकार आहे हे स्पष्ट होते. त्यामुळे त्यांच्यावर ही कारवाई करण्यात आली.

 
</text>
</doc>
