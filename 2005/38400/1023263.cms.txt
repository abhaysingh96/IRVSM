<doc>
<docno>1023263.cms.txt</docno>
<text>
 
लेख
आंध्र प्रदेशात मोफत वीज धोरणाला ग्रहण!
[ Thursday, February 17, 2005  01:04:46 am]


अर्थतज्ज्ञ आणि वीज व्यवस्थापन तज्ज्ञांचा टीका विषय बनलेली वादग्रस्त मोफत वीज योजना नऊ महिने राज्यात राबविल्यानंतर मुख्यमंत्री राजशेखर रेड्डींनी या धोरणाची व्याप्ती मर्यादित करणारे निर्णय अलीकडेच जाहीर केले. त्यानुसार, राज्यातील सर्व प्रकारांच्या शेतकऱ्यांच्या फुकट वीज वापराच्या चंगळीला येत्या एक एप्रिलपासून मोठ्या प्रमाणात आळा बसणार आहे...

कागदावरील गणिताचा व्यवहाराशी कधीही ताळमेळ नसतो, या अटळ सत्याची जाणीव आंध्र प्रदेशातील राजशेखर रेड्डी सरकारला सध्या नव्याने होते आहे! शेतकऱ्यांसाठी मोफत वीज पुरवठ्याचे आंध्र सरकारने ' सोपे गणित ' व्यवहारात पूर्णपणे फसल्याचे स्पष्ट दिसते. मोफत वीजपुरवठा धोरणात राज्य सरकारनेे नुकतेच केलेले मूलभूत बदल त्याचे प्रत्यक्ष प्रमाण होय.

अर्थतज्ज्ञ आणि वीज व्यवस्थापन तज्ज्ञांचा टीका विषय बनलेली वादग्रस्त मोफत वीज योजना नऊ महिने राज्यात राबविल्यानंतर मुख्यमंत्री राजशेखर रेड्डींनी या धोरणाची व्याप्ती मर्यादित करणारे निर्णय अलीकडेच जाहीर केले. त्यानुसार, राज्यातील सर्व प्रकारांच्या शेतकऱ्यांच्या फुकट वीज वापराच्या चंगळीला येत्या एक एप्रिलपासून मोठ्या प्रमाणात आळा बसणार आहे.

किसानांसाठी फुकट वीजपुरवठा हा काँग्रेस पक्षाने राज्य विधानसभा निवडणुकीतील प्रचाराचा मुख्य मुद्दा बनवलेला होता. पक्षाला राज्यात सत्ता मिळवून देण्यात त्या आश्वासनाचा महत्त्वाचा वाटा होता. तज्ज्ञांनी त्या योजनेच्या व्यवहार्यतेबद्दल सुरुवातीपासूनच गंभीर शंका व्यक्त केल्या होत्या. तरीही मोफत वीज योजनेच्या अंमलबजावणीसाठी कराव्या लागणाऱ्या ' किरकोळ आथिर्क तरतुदीं ' ची आकडेवारी रेड्डी अहमहमिकेने सादर करीत. परिणामी, मोफत विजेचे गणित सोपे वाटे!

पण गेल्या मे मध्ये राज्यात सत्तेवर येताक्षणी मुख्यमंत्री रेड्डींनी राज्यातील तमाम किसानांसाठी मोफत विजेचा रतीब अग्रक्रमाने सुरू केला आणि अल्पावधीतच त्याचे झटके राज्य सरकारला बसू लागले. पहिला झटका होता तो वीज मागणीतील विक्रमी वाढीचा. कारण फुकट विजेवर दिवाळी करण्यास प्रामुख्याने पुढे सरसावले ते राज्यातील बडे शेतकरी व बागाईतदार! राज्य वीज वितरण महामंडळाच्या ताज्या अहवालात हैदराबाद व विशाखापट्टणम शहरांच्या सीमेवरील कित्येक खाजगी रोपवाटिका ; फळबागा व श्ाीमंत फार्म हाऊसेस् यांच्या मालकांनी फुकट विजेचा कसा फायदा उठवला याचा उल्लेख आहेे. त्यांचे मालक गब्बर व्यापारी, सनदी अधिकारी, राजकीय नेते आणि वीज मंडळातील अधिकारी! जोडीला अनधिकृत वीज कनेक्शन्सची संख्याही बेसुमार वाढली. त्याचा मोठा ताण पडल्याने वीज वितरण व्यवस्थाच कोलमडण्याची स्थिती येऊन ठेपली.

या अनपेक्षित वळणाने रेड्डी सरकार गडबडून गेले. गेल्या दोन महिन्यांपासून राज्य सरकारने तज्ज्ञांशी सल्लामसलती केल्या. मध्यंतरी मोफत वीज योजनेवर काही राज्य वीज महामंडळांचे अध्यक्ष व इतर उच्चाधिकाऱ्यांचा सहभाग असलेल्या एका कार्यशाळेचे आयोजन हैदराबादेत केले गेले. त्यात एक व्यापक वीज धोरण तयार करण्याच्या दिशेने काही सूचना पुढे आल्या. राज्य सरकारने केलेले मोफत वीज योजनेतील ताजे बदल कार्यशाळेतील शिफारशींवर आधारित दिसतात. नवीन धोरणानुसार, मोफत विजेचा लाभ यापुढे कोरडवाहू शेतीअंतर्गत कमाल तीन पंप सेट्स वापरणाऱ्या किंवा लहान व मध्यम पाटबंधारे योजनेखाली कमाल 2.5 एकर शेती बाळगणाऱ्या भूधारकांनाच घेता येईल. कोरडवाहू शेतीत तांदळाचे दुसरे पीक घेण्यावरही नव्या आदेशात बंदी घातलेली आहे. बंदी मोडल्यास संबंधित शेतकऱ्यांना 20 पैसे प्रती युनिट दराने वीज मिळेल. मोठे, प्राप्तिकरदाते शेतकरी किंवा कॉपोर्रेट फार्म्स यांना मोफत विजेच्या सवलतीपासून दूर ठेवण्यात आलेले आहे. पण वीज वापर नियंत्रित करणाऱ्या आधुनिक उपकरणांचा त्यांनी वापर केल्यास त्यांना वीज-दरात सवलत मिळेल. ही उपकरणे येत्या दोन वर्षांत बसविण्याचे बंधन लहान व मध्यम शेतकऱ्यांवरही आहेच. नसता त्यांच्याकडून 20 पैसे युनिट दराने वीज आकारणी होईल. ओल्या शेतजमिनींसाठी मात्र 50 पैसे युनिटचा दर राज्य सरकारने निर्धारित केलाय. शिवाय महिनाकाठी रु. 20 सेवा शुल्क सर्व वर्गातील शेतकऱ्यांसाठी अनिवार्य आहे. नव्या सुधारणांमुळे किमान 50 कोटी रु.ची बचत होईल, असा राज्य सरकारचा आडाखा आहे.

आंध्रमधील संभाव्य फेरबदल कितपत व्यवहार्य ठरणार, याबद्दलच तज्ज्ञांत साशंकता आहे. उदा. मोफत विजेचा लाभ घेण्यास लायक लहान व मध्यम वर्गवारीतील भूधारकांचा गावागावांतून शोघ घेणे, ही महसूल खात्यापुढील मोठीच डोकेदुखी ठरू शकते. तसेच कोरडवाहू शेतजमिनीत तीन पंप सेट्स बाळगणाऱ्या भूधारकांनाच यापुढे मोफत वीज मिळणार आहे. त्याचा लाभ घेण्यासाठी बडे शेतकरी आपसात जमिनीचे विभाजन करतील आणि स्वत:ला तीन पंपसेटधारक बनविण्याचा प्रयत्न करतील. त्याचप्रमाणे एखादा भूधारक दुसऱ्यांदा तांदळाचे पीक घेणार नाही. याचा माग ठेवणे सोपी गोष्ट नव्हेच. शिवाय सुधारित नियमानुसार वीज पुरविली जाते आहे किंवा काय, यावर लक्ष ठेवण्याची जबाबदारी गावपातळीवरील लाईनमनवर राहणार. आता प्रश्ान् असा आहे की, कृषी, महसूल व वीज विभागाची तळागाळापर्यंतची व्यवस्थापन यंत्रणा वीज धोरणातील संभाव्य फेरबदल राबविण्याएवढी सक्षम आहे का ?

मोफत वीज योजनेच्या पुनविर्चाराशी राजकीय मुद्दाही निगडित आहे. याच लोकानुनयी घोषणेवर राज्यात काँग्रेसने सत्ता मिळविली. फुकट वीज वापरास चटावलेल्या शेतकऱ्यांवर आता निर्बंध घालणे मुख्यमंत्री रेड्डींना राजकीयदृष्ट्या महागात पडेल. राज्य सरकारच्या निर्णयाने शेतकरीवर्गात तीव्र नाराजी निर्माण केल्याच्या बातम्या आहेतच.

या प्रकरणात जागतिक बँकेच्या दडपणाचाही मोठाच भाग आहे. गेल्या काही वर्षांपासून जागतिक बँकेकडून आंध्रला अग्रक्रमाने कर्जपुरवठा होतो आहे. राज्य सरकारने हाती घेतलेल्या आथिर्क सुधारणांसाठी हे अर्थसहाय्य मिळते. राज्याच्या एकूण पतपुरवठ्यात जागतिक बँकेकडून मिळणाऱ्या कर्जाचा वाटा 19 टक्के आहे, यावरून आंध्रच्या अर्थव्यवस्थेवरील जागतिक बँकेच्या पगड्याची कल्पना यावी. राज्याच्या मोफत वीजपुरवठा योजनेबद्दल जागतिक बँकेच्या पदाधिकाऱ्यांकडून वेळोवेळी प्रत्यक्षाप्रत्यक्ष नाराजीही व्यक्त होई. फुकट विजेच्या जादा वापराने पाण्याचा अधिक उपसा होईल व परिणामी भूजलस्तर अधिक घटेल, असा इशाराही बँकेने दिला होता ; पण त्याला न जुमानता रेड्डी सरकारने मोफत वीज योजना जारी ठेवली. शेवटी भविष्यातील अर्थपुरवठा व वीज क्षेत्रातील सुधारणा, यांची सांगड घालण्याचे स्पष्ट संकेत जागतिक बँकेने आंध्र सरकारला दिले. एवढेच नव्हे तर, नजीकच्या भविष्यात होणाऱ्या 1,600 कोटी रु.च्या कर्जाच्या दुसऱ्या हप्त्याच्याच पुनविर्चाराची भाषा जागतिक बँकेने सुरू केली आणि रेड्डींनी वीज धोरणात फेरबदल केले!

एकीकडे जागतिक बँकेचा दबाव आणि दुसरीकडे वीज धोरणातील संभाव्य फेरबदलांमुळे निर्माण होणारा राजकीय असंतोष, अशा दुहेरी कात्रीत मुख्यमंत्री रेड्डी अडकलेले दिसतात. त्यातून ते कशी सुटका करतात ते बघायचे.

धनंजय कुलकर्णी

 
</text>
</doc>
