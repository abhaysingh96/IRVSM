<doc>
<docno>1024002.cms.txt</docno>
<text>
 
हेल्थ
एक सिग्नल धोक्याचा
[ Thursday, February 17, 2005  07:39:11 pm]


ड्रायव्हिंग करायला सगळ्यांनाच आवडते. ट्रॅफिक जाम नसेल व थोड्या अंतरासाठी गाडी चालवायची असेल तर त्याचा काहीच त्रास वाटत नाही ; परंतु दिवसभर किंवा लांबच्या अंतरासाठी ड्रायव्हिंग केले तर त्याचा नक्कीच ताण पडतो. बस, रिक्षा, टॅक्सी आणि बाइक चालविणाऱ्यांना ड्रायव्हिंगचा सर्वात जास्त त्रास होतो. त्यांचा धुळीशी, ऊन्हाशी आणि प्रदूषणाशी थेट संबंध येत असल्याने त्यांची प्रकृती हळूहळू कमकुवत होत जाते.

काही पथ्ये पाळल्यास मात्र या ड्रायव्हर्सना होणारा त्रास कमी होऊ शकतो. त्यांच्यावरचा ताण कमी करण्यासाठीचे उपाय पाहू.

कोणतेही वाहन चालवताना दिवसभर बसून राहिल्याने पाठीच्या कण्यावर फार ताण पडतो व त्यातूनच मानेचा स्पाँडिलायटिस किंवा कंबरदुखीचा त्रास सुरू होऊ शकतो. याकरिता गाडी चालवताना नीट टेकून बसावे. कमरेमागे एक छोटी उशी घेतल्यास जास्त आराम वाटतो. सिग्नलला गाडी उभी असेल तेव्हा मान दोन्ही बाजूंना व वरखाली हलवून सैल करावी. लांबच्या प्रवासात दर तीन-चार तासांनी थोडा ब्रेक घ्यावा. या वेळी संपूर्ण अंगाला आळोखेपिळोखे देऊन शरीराचे स्नायू शिथील करावेत.

वाहन चालवताना डोळ्यावर खूप ताण पडतो. नियमित ड्रायव्हिंग करणाऱ्यांनी आपले डोळे नेत्रतज्ज्ञांकडून तपासून घ्यावेत व नंबर असल्यास चष्मा वापरावा. यामुळे ड्रायव्हिंगमध्ये खूप फरक पडतो. सतत गाडी चालवल्यामुळे डोळे तारवटले असतील तर गाडी उभी असताना तळहातांनी डोळे बंद करून त्यांच्यावर हलकासा दाब द्यावा किंवा डोळ्यांवर थोडे पाणी शिंपडावे.

सार्वजनिक वाहन व्यवस्थेत काम करणाऱ्यांना अनेकदा रात्रीच्यावेळी गाडी चालवावी लागते. एस.टी. ड्रायव्हर किंवा रेल्वेच्या मोटरमनला तर लांबचा पल्ला गाठायचा असतो. त्यांनी प्रवासापूवीर् नीट झोप घेणे अत्यंत गरजेचे आहे. अपुऱ्या झोपेमुळे अपघात झाल्याचे अनेक प्रसंग आपण नेहमी वाचतो. चालकांनी त्यांच्या प्रकृतीची काळजी घेणे म्हणजे साऱ्या प्रवाशांच्या आयुष्याची खबरदारी घेण्याजोगे आहे.

डॉ. राजशेखर सिंहासन

 
</text>
</doc>
