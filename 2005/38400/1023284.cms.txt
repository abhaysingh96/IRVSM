<doc>
<docno>1023284.cms.txt</docno>
<text>
 
महामुंबई
माजी मंत्र्यांना सरकारी बंगले सोडण्याची नोटिस!
[ Thursday, February 17, 2005  01:16:23 am]


म. टा. प्रतिनिधी

मुंबई : सत्ता व मंत्रीपद उपभोगलेल्या राज्यातील अनेक माजी ज्येष्ठ मंत्र्यांना आलिशान सरकारी बंगल्यांचा मोह सुटत नसल्याने सामान्य प्रशासन विभागाने 11 माजी मंत्र्यांवर बंगला सात दिवसांत खाली करण्याची नोटिस बजावली आहे. यात राष्ट्रवादीचे बडे नेते पद्मसिंह पाटील, जयदत्त क्षीरसागर, काँग्रेसचे आनंदराव देवकाते यांचा समावेश आहे.

गेल्याच आठवड्यात त्यांच्यावर या नोटिसा बजावण्यात आल्या असून अद्याप त्यांनी निवासस्थाने खाली न केल्याने सक्षम प्राधिकाऱ्यांकडे हे प्रकरण सोपवून त्यांच्या विरोधात कारवाई करावी लागेल, असे सार्वजनिक बांधकाम खात्याने स्पष्ट केले आहे. सरकारी निवासस्थाने न सोडणाऱ्या मंत्र्यांमध्ये हेमंत देशमुख, दशरथ भांडे, दिगंबर बागल, बाळासाहेब शिवरकर, सुभाष ठाकरे, बसवराज पाटील, विनायक पाटील आणि खुद्द मुख्यमंत्र्यांचा भाऊ दिलीप देशमुख ही महत्त्वाची नावे असून मदन पिसाळ यांना 28 फेब्रुवारीपर्यंत राहण्याची मुभा देण्यात आली आहे. राजेंद दर्डा व प्रकाश आवाडे या माजी मंत्र्यांनी कोणतीही खळखळ न करता नवीन मंत्र्यांसाठी बंगल्याचे दरवाजे मोकळे केले.

मुंबईत घरे नसलेल्या मंत्र्यांनी सरकारी निवासस्थाने सोडण्यात दिरंगाई केली तर समजण्यासारखे आहे. पण मुंबईत भले मोठे फ्लॅट्स असलेले नेतेही सरकारी बंगल्यांचा गैरवापर करीत असल्याचे दिसून येते. सार्वजनिक बांधकाममंत्री व माजी उपमुख्यमंत्री छगन भुजबळ यांना राजीनामा द्यावा लागल्यानंतर त्यांनी रामटेकवरचे बस्तान न सोडता हजारो रुपयांचे भाडे भरणे पसंत केले होते.

 
</text>
</doc>
