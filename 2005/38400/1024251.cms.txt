<doc>
<docno>1024251.cms.txt</docno>
<text>
 
महामुंबई
गरीबांच्या नावावर मुख्यमंत्र्यांना पेचात पकडण्याचा प्रयत्न
[ Thursday, February 17, 2005  11:59:48 pm]


सुकृत खांडेकर

मुंबई : मुंबईतील बेकायदा झोपड्या पाडण्याच्या कारवाईला काँग्रेस पक्षातून झालेल्या विरोधामागे गरीबांच्या नावावर मुख्यमंत्री विलासराव देशमुख यांना पेचात पकडण्याचा प्रयत्न होता, अशी प्रतिक्रिया राजकीय वर्तुळात व्यक्त होत आहे.

देशमुख यांना संधी मिळेल तेव्हा अडचणीत आणण्यासाठी राष्ट्रवादी काँग्रेस टपलेली आहे आणि दुसरीकडे स्वपक्षीय आमदार-खासदार राजकीय दबावाचा प्रयत्न करीत आहेत, असे चित्र झोपडपट्टी हटाव मोहीमेच्या काळात बघायला मिळाले.

मुंबईचे शांघाय करण्याचा मनोदय सर्वप्रथम पंतप्रधान डॉ. मनमोहन सिंग यांनी बोलून दाखविला. सरकारने मुंबईचे रंगरूप बदलणारा विकास आराखडा तयार केला. स्वच्छ, सुंदर व सुरक्षित मुंबईचा ध्यास मुख्यमंत्र्यांनी घेतला. सरकारी आणि महापालिकेच्या जमिनीवरील बेकायदा झोपड्या हटविण्याच्या महापालिकेच्या कारवाईला सरकारने पाठिंबा दिला. मुंबईतील सरकारी जमिनींवर बेकायदा झोपड्यांवर जेव्हा महापालिकेचे बुलडोझर फिरू लागले, तेव्हा आमदार- खासदारांना व्होट बँकेची काळजी वाटू लागली. मुख्यमंत्र्यांच्या समर्थनाशिवाय झोपड्या जमिनदोस्त होणे शक्य नाही, याची कल्पना असल्यानेच अनेकांनी त्यांच्याविरोधात बाह्या सरसारवल्या.

काँग्रेसच्या सरचिटणीस व राज्याच्या प्रभारी यांनी तर या मोहीमेवरून सरकारवर तोफ डागल्याने देशमुख यांच्यापुढे आव्हान उभे राहीले. अल्वा व देशमुख यांचे फारसे सख्य नाही. मार्गारेट अल्वा यांचा मुलगा मुंबईत राहतो. त्यांचे मुंबईला सतत येणे असते. देशाच्या आथिर्क राजधानीला पडलेला झोपडपट्टीचा विळखा दूर करण्याचा प्रयत्न चालू असताना त्यांनी सरकारवर कशासाठी तोफ डागली, हे गूढ कायम आहे. काँग्रेस-राष्ट्रवादी काँग्रेसच्या संयुक्त निवडणूक जाहीरनाम्यात एक जानेवारी 1995 पर्यंतच्या झोपड्यांना संरक्षण देण्याचे आश्वासन आहे आणि 2000 सालापर्यंतच्या झोपडपट्ट्यांचा सहानुभूतीने विचार करावा, असे म्हटले आहे. असे असताना काँग्रेसमधील आमदार, खासदारांनी 1995 नंतरच्या झोपड्या पाडू नयेत अशी मागणी का रेटावी ? बकाल आणि बेकायदा झोपडपट्ट्या हटविण्याच्या मार्गात अडथळा निर्माण करणे म्हणजेच मुंबईचे शांघाय करण्याच्या स्वप्नावर पाणी ओतण्याचाच प्रकार होता.

या मोहीमेत देशमुख हे पक्षात एकाकी पडले. राष्ट्रवादीने अगोदर मौन पाळले. नंतर शरद पवार यांनी झोपडपट्टीवासिंयांचे अगोदर पुनर्वसन करा, असे सांगून मोहीमेला ब्रेक लावण्याचा प्रयत्न केला. शिवसेनेने मुख्यमंत्र्यांच्या भूमिकेचे समर्थन केले. भाजप हा युतीतील घटक पक्ष असल्याने शिवसेनाप्रमुखांच्या भूमिकेपेक्षा वेगळे काही सांगण्याची त्यांची हिंमत झाली नाही. पाऊण लाख झोपड्या पाडल्यानंतर आठवले-कवाडे रस्त्यावर उतरले. समाजवादी पक्षाने ' जेल भरो ' करून निवडणुकीत झालेल्या पराभवाच्या मानसिकतेतून बाहेर पडण्याचा प्रयत्त्न केला.

 
</text>
</doc>
