<doc>
<docno>1023245.cms.txt</docno>
<text>
 
महाराष्ट्र
महापौर निवडणुकीच्या नियमांबाबत अद्याप संदिग्धताच
[ Thursday, February 17, 2005  12:54:08 am]


म. टा. प्रतिनिधी

पुणे : महापौरपदाची निवडणूक अवघ्या दोन दिवसांवर आली असतानाच त्याबाबतची संदिग्धता अजूनही कायम आहे. निवडणूक जुन्या नियमानुसार घ्यायची की नव्या याविषयीचा संभ्रम दूर झालेला नाही.

महापौरपदाच्या निवडणुकीची प्रक्रिया दोन फेब्रुवारी पासून सुरू झाली असतानाच, राज्य सरकारने निवडणूक नियमांबाबतचा नवा अध्यादेश महापालिकेला पाठवला आहे. नव्या विहित नियमाचे अर्ज भरावेत आणि गुप्तपद्धतीने हे मतदान घेण्यात यावे, असे त्यात म्हटले आहे.

निवडणूक प्रक्रिया आधीच्या नियमानुसारच सुरू झाल्यानंतर हा अध्यादेश मिळाल्याने प्रक्रिया बदलणे शक्य आहे किंवा नाही, तसेच नव्या नियमांविषयी खुलासा व्हावा, असे पत्र नगरविकास खात्याला पाठवण्याचे आदेश महापौर दीप्ती चौधरी यांनी नगरसचिवांना दिल्या आहेत.

पालिका आयुक्त नितीन करीर यांनी नियमाप्रमाणे नवे अर्ज भरून जुन्या पद्धतीने मतदान घेता येईल, असे सांगितले. मात्र याला कोणताही लेखी पुरावा नसल्याने, नगरसचिव खात्याने लेखी पत्र द्यावे अशी विनंती करणारे पत्र नगरविकास खात्याला पाठवणार असल्याचे महापौरांनी सांगितले.

महापौर आणि उपमहापौरपदाच्या निवडणुका एकाच दिवशी होणार होत्या. मात्र नव्या महापौरांच्या अध्यक्षतेखाली 21 फेब्रुवारी रोजी उपमहापौर पदाच्या निवडणुका घेण्यात याव्यात असा अध्यादेश राज्य सरकारने पाठवला असल्याने त्या तीन दिवसांनी घेण्यात येणार आहेत.

 
</text>
</doc>
