<doc>
<docno>1133032.cms.txt</docno>
<text>
 
महामुंबई: मुंबई टाइम्स
शाळाच नाही, तर शिकणार काय?
[ Sunday, June 05, 2005  07:54:10 pm]


प्रवीण मुळ्ये

अवघं पाच वर्षांचं कोवळं वय असणाऱ्या अनेक मुलांनी त्यांच्या गावांमधल्या कुटुंबाचं ओझं आपल्या नाजूकखांद्यावर पेललंय. महिन्याच्या सुरुवातीलाच मुंबईहून येणाऱ्या मनिऑर्डरकडे या गावांतल्या अनेक कुटुंबाचे डोळे लागलेले असतात. लहान वयात आपला मुलगा कमावता झाल्याचा अभिमान गावातील अनेक कुटुंबाच्या चेहऱ्यावर झळकत आहे. पण अंगणात खेळण्या-बागडण्याच्या वयात गावापासून हजारो मैल दूर मुंबईत आपली मुलं बालमजुरीच्या खाईत लोटली जात आहेत, याची अंधुकशी कल्पनाही त्यांच्या पालकांना नाही. काहींना याची कल्पना आहे, पण पोटाची खळगी भरण्यासाठी ते याकडे दुर्लक्ष करतात.

हे एखाद्या फिल्मचं कथानक नाही, तर बालपण हरवलेल्या बिहारमधील सीतामढी, मधुबनी, बेगुसराई, मुगलसराई, नेपाळ सीमा भागांत वसलेल्या अनेक गावांची ही शोकांतिका आहे.काही दिवसापूवीर् नागपाडा परिसरात पोलिसांनी केलेल्या देशातील आतापर्यंतच्या सर्वात मोठ्या कारवाईत 436 बालमजुरांची सुटका केली. चिमुकल्या हातांना मजुरीला जुंपणाऱ्या 42 कामगारांनाही अटक झाली. पण या घटनेचे पडसाद मुंबईइतकेच नेपाळ सीमेला लागून असलेल्या बिहारमधील अनेक जिल्ह्यांमध्येही उमटले. दुष्काळाने हातून निसटलेली शेती, नोकरीचा समोर नसलेला पर्याय, या संकटांशी झगडणाऱ्या या भागातली

अनेक मुलं बालमजुरीच्या जाळ्यात ओढली जात आहेत. प्रत्येकाच्या पोटापाण्याचा प्रश्न मुंबईत सुटतो, एवढंच ठाऊक असलेल्या या मुलांच्या बेफिकीर पालकांनी त्यांना बालमजुरीच्या कामात लोटून त्यातून तगडं कमिशन मिळवणं, हा बिहारमधील अनेक गुन्हेगारी टोळ्यांचा धंदा आहे. या टोळ्यांना मिळणाऱ्या बाहुबली नेत्यांच्या आशीर्वादामुळे बालमजुरीचं मुख्य केंद असलेल्या मधुबनी, सीतामढी या बिहारमधील जिल्ह्यांमध्ये तर, बालमजुरीविरोधी समाजसेवी संस्थांचं काम अवघड होत चाललंय.

मुंबईत मारे बालमजुरांना मूळगावी पुन्हा शिक्षणाची कवाडं खुली करण्याच्या गप्पा केल्या जातात. पण यातील अनेक मुलं ज्या भागातून येतात, तिथे प्राथमिक शिक्षणाचीही सोय नाही. मुलगा मुंबईत नोकरी करतोय, त्याच्या मनिऑर्डरमुळे घराचा गाडा चालतोय, या आनंदापुढे तो तिथे कशा स्थितीत काम करतो, त्याला काय हाल सहन करावे लागतात, हे सगळे मुद्दे मागे पडतात. त्यामुळे यापूवीर् सुटका झालेली मुलं गावाकडे जाण्याऐवजी पुन्हा मुंबईतल्या बालमजुरीच्या विळख्यात सापडत असल्याचं चित्र आहे. या प्रकाराने बिहारमधील बालमजुरीची मुळं खणून काढण्याचा निर्धार करणाऱ्या समाजसेवी संस्थाही हादरल्या आहेत.

ज्या राज्यातून ही मुलं मुंबईत येतात, तिथे त्यांच्या शिक्षण आणि उपजीविकेची पूर्ण व्यवस्था केल्याशिवाय मुंबईतल्या बालमजुरीचा प्रश्न सुटणं अवघड असल्याचं मत लेबर कमिशनर बीडी सानप यांनी व्यक्त केलं. धाडसत्रातून सुटका करण्यात आलेल्या बालमजुरांना त्यांच्या गावी पाठवून तिथे त्यांची संपूर्ण काळजी घेण्यासाठी बालसखा, स्त्री सम्यक संस्था अशा बिहारमधील संघटनांबरोबर समन्वय साधत कामाला सुरुवात केल्याचं बाल प्रफुल्लता आणि 'से नो टू चाइल्ड लेबर' या टास्क फोर्सचे मुंबईतील प्रतिनिधी असलेल्या संतोष शिंदे यांनी 'मुंबई टाइम्स'ला सांगितलं.बालमजुरीच्या विळख्यातून सुटका झालेल्या 125 मुलांनी कुर्ला-पाटणा एक्स्प्रेसने शनिवारी रात्री नव्या भविष्याच्या शोधात घरी प्रस्थान केलं. पण या त्यांच्यासारख्याच इतर हजारो मुलांच्या नशिबी पुन्हा बालमजुरी येऊ नये, यावर लक्ष ठेवणं, हे सरकारी आणि समाजसेवी संस्थांसमोरील मोठं आव्हान असणार आहे.

बालमजुरीचं संकटमुंबईतल्या बालमजुरांची संख्या : समाजसेवी संस्थांच्या आकडेवारीनुसार1

लाख 10 हजार, सरकारी

आकडेवारीनुसार 35 हजार

जरीकाम :35 ते 45 हजार
लेदर, ज्वेलरी :36 हजार
हॉटेल इण्डस्ट्री :10 ते 15 हजार
बफिंग आणि स्टील :7 ते 10 हजार
गॅरेज आणि इतर लहानमोठे उद्योग :5 हजार

 
</text>
</doc>
