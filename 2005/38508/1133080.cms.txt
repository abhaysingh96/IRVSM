<doc>
<docno>1133080.cms.txt</docno>
<text>
 
अर्थव्यवहार
उकाडा, शीतपेयं, 'एसी'
[ Sunday, June 05, 2005  08:49:53 pm]


यंदा उकाडा किती कडक आहे नै? जीव हैराण झाला आहे, घामाच्या धारा लागल्यात. पण यंदाचा उन्हाळा (संपत आलेला की संपलेला) खरंच कडक आहे का हो? म्हणजे गतसालच्या किंवा त्याच्याही आधीच्या आणि आधीआधीच्या तुलनेत? ते सेल्सियसचे आकडे नका सांगू. आकड्यांचं काही खरं नसतं.

एखाद्याने किती धावा काढल्या वा बळी घेतले, यापेक्षा त्याच्या खेळीने सामना जिंकून दिला का, हे महत्त्वाचं, वातानुकुलित यंत्रं, शीतपेयं, आईस्क्रीम बनवणाऱ्या कंपन्या विक्रमी खप जिंकून देणाऱ्या अतितीव्र उन्हाळ्याच्या प्रतीक्षेत असतात. पण यंदाचा उकाडा पुरेसा फॉर्मातच नाही- अर्थातच त्यांच्या दृष्टीने!यंदा साखर महागली, शीतपेयांचा उत्पादनखर्च वाढला. पण त्यांनी किंमती वाढविल्या नाहीत आणि तरीदेखील खप गतसालच्या तुलनेत दहा टक्के कमीच झाला आहे.

कोलकात्याच्या 'एनामी'चं सोनाचांदी अमृतप्राश हे खास उन्हाळा पेय. पण एनामीचीही यंदा चांदी झालेली नाही. वातानुकुलित यंत्रांच्या खपाचं यंदा पंचवीस टक्के वाढीचं लक्ष्य होतं. प्रत्यक्षात त्यांना दहा टक्क्यांवर समाधान मानावं लागलं आहे. महाराष्ट्रापुरतं बोलायचं तर जिथे तिथे भारनियमन. मग नुसते 'एसी' बसवून त्यांची काय पूजा करायची आहे?

शिवाय भारनियमनामुळे सहकुटुंब भटकंतीदेखील रोडावली असणार. त्याचाही परिणाम शीतपेयं, आईस्क्रीमसारख्या 'बीट द हीट' उत्पादनांवर झालाच असणार आणि वीजटंचाई नसलेल्या प्रदेशात गतसालीच ज्यांनी 'एसी' बसवून घेतले ते 'एसी'तच गपगार पडून राहिलेले असणार. त्यांना कशाला शीतपेयांची गरज भासेल?तथापि, या उन्हाळावलंबी वस्तूंच्या, पदार्थांच्या उत्पादकांनी अद्यापि धीर सोडलेला नाही. त्यांना एक शेवटची आशा आहे. पाऊस उशिरा येण्याची! सध्या ते रेन रेन गो अवे! अशी करुणा भाकत आहेत. ती पावसाने ऐकली नाही म्हणजे मिळवलं!

- सुधीर सुखठणकर

 
</text>
</doc>
