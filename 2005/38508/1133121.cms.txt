<doc>
<docno>1133121.cms.txt</docno>
<text>
 
धावते जग
बुरे काम का बुरा नतीजा
[ Sunday, June 05, 2005  09:25:50 pm]


कुख्यात डॉन दाऊद इब्राहिम आता पाकिस्तानसाठी अडचणीचा ठरू लागला आह,े हे लालकृष्ण अडवाणी यांच्या सध्या चालू असलेल्या पाकिस्तान दौऱ्यामुळे स्पष्ट झाले आहे. आग्रा परिषदेच्यावेळी मुशर्रफ यांची प्रथम भेट झाली, तेव्हाच अडवाणी यांनी 'दाऊदला केव्हा भारताच्या हवाली करणार?' असा प्रश्न टाकून मुशर्रफ यांना अडचणीत आणले होते, पण तेव्हा त्यांनी 'अशा नावाचा कुणी माणूसच पाकिस्तानात नाही', असे सांगून वेळ मारून नेली होती.

पण आता अमेरिकेने दाऊदला 'जागतिक दहशतवादी' ठरविल्याने मुशर्रफ यांची पंचाईत झाली आहे. मुशर्रफ यांना दाऊदशी देणे-घेणे आहे की नाही हे कळावयास मार्ग नसला, तरी पाकिस्तानी गुप्तचर संस्था आयएसआयला मात्र दाऊद उपयुक्त वाटतो. दिल्लीतील चित्रपटगृहांमध्ये 'बोले सो निहाल' चित्रपटाच्या निमित्ताने जे बॉम्बस्फोट झाले, त्यात आयएसआयचा हात असल्याचे स्पष्ट झाले आहे. यावरून मुशर्रफ काहीही म्हणत असले तरी पाकिस्तानातील भारतविरोधी यंत्रणा अद्याप नष्ट झालेली नाही, हे स्पष्ट आहे. त्याचमुळे अमेरिकेच्या इशाऱ्याला भीक न घालता आयएसआयने दाऊदला पोसणे चालू ठेवले आहे.

अमेरिकेला तो नकोसा असल्यामुळे भारतविरोधी शक्ती व अल् कायदा यांना तो 'आपला माणूस' वाटत असणार यात शंका नाही. उद्या मुशर्रफ यांनी दाऊदचे अभय काढून घेण्याचा आदेश दिला तरी कट्टरपंथीय त्याला भूमिगत ठेवून अभय देतील. अडवाणी यांच्या दौऱ्याच्या काळात भारतीय पत्रकारांनी दाऊदविषयी प्रश्ान् विचारू नयेत किंवा त्याचा माग काढून त्याला भेटण्याचा किंवा त्याच्या विषयी बातम्या देण्याचा प्रयत्न करू नये, यासाठी आयएसआयने दाऊदला कराचीतून पेशावरला हलविण्याचा निर्णय त्याचमुळे घेतला आहे.

मलेशियात छोटा राजनचा साथीदार बाळू डोकरेची हत्या केल्यानंतरही त्याची जबाबदारी दाऊदने किंवा छोटा शकिलने स्वीकारलेली नाही, याचे कारणही अमेरिकेचा दबाव व अडवाणींचा पाक दौरा हेच असल्याचे मानले जात आहे. अशा खूनबाजीनंतर त्याची जबाबदारी स्वीकारणे ही दाऊद गँगची खासियत आहे. पण आता असले साहस परवडणारे नसल्यामुळे दाऊद गँगने मौन स्वीकारणे पसंत केले आहे. असे असले तरी यापुढच्या काळात दाऊदच्या संगतीत राहणे पाकला परवडणारे नाही. पण याचा अर्थ त्याला भारताच्या स्वाधीन केले जाईल, असाही नाही.

कारण एक तर दाऊदला आयएसआयमधील अनेक 'अंदर की बाते' माहीत आहेत. त्यामुळे त्याला भारताच्या ताब्यात देण्यास आयएसआयचाच विरोध असणार आहे. त्यामुळे एकतर त्याला अन्य देशात जाण्यास सांगितले जाईल किंवा कोण जाणे आयएसआयच त्याची 'जीवनयात्रा' संपवून टाकील. 'बुरे काम का बुरा नतीजा' हा असा असतो.

 
</text>
</doc>
