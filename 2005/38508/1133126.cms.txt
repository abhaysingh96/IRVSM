<doc>
<docno>1133126.cms.txt</docno>
<text>
 
अग्रलेख
विलायतराव!
[ Sunday, June 05, 2005  09:30:56 pm]


उन्हाळ्याची सुटी सुरू झाली की, शाळकरी मुले 'मामाच्या गावाला जाऊ या' म्हणत आजोळी पळतात. हल्ली राजकारणातले नेते मात्र न चुकता उन्हाळ्याच्या सुटीत परदेशवाऱ्या करतात. काही केवळ आराम करण्यासाठी, कुणी अमेरिकेत वास्तव्य करणाऱ्या मुलांना भेटण्यासाठी, तर कुणी शेतीचा अभ्यास करण्यासाठी परदेशगमन करतात. वर्षातून एकदा सुटी घेऊन प्रवास-पर्यटन करण्यास काहीच हरकत नाही. हे दौरे स्वखर्चाने असतील, तर त्याबद्दल कुणी आक्षेपही घेण्याचे कारण नाही. पण विदेशी भांडवल भारतात आणण्याचे निमित्त करून सरकारी पैशावर जर कुणी विदेश वाऱ्या करू लागले, तर तो सार्वजनिक चचेर्चा विषय बनतो. महाराष्ट्राचे मुख्यमंत्री विलासराव देशमुख आणखी काही दिवसांत अमेरिकेच्या दौऱ्यावर सपत्निक आणि अधिकाऱ्यांच्या लव्याजम्यासह निघत आहेत.

राज्याचे उद्योगमंत्री अशोक चव्हाणही त्यांच्या समवेत आहेत. अमेरिकन कंपन्यांकडून महाराष्ट्रात गुंतवणूक मिळवण्यासाठी ही मंडळी जात असल्याने ते 'सरकारी' काम ठरते. अमेरिकेतल्या बृहन्महाराष्ट्र मंडळातफेर् होणाऱ्या द्वैवाषिर्क संमेलनालाही मुख्यमंत्री प्रथेनुसार उपस्थित राहणार आहेत. यापूवीर् स्वत: विलासराव, मनोहर जोशी, सुशीलकुमार शिंदे, शरद पवारसुद्धा त्यांच्या मुख्यमंत्रीपदाच्या कारकीदीर्त गुंतवणूक आणण्यासाठी अमेरिकेचे सरकारी दौरे करून आले. प्रत्येक वेळी दौऱ्याच्या आधी व नंतर लाखो डॉलर्सच्या नव्या प्रकल्पांच्या 'एमओयू'वर स्वाक्षऱ्या झाल्याचे सांगण्यात येते. मग भाबडे मराठी मन सुखावते आणि आता काही दिवसांतच डॉलर्सचा ओघ मुंबईकडे आणि मुंबईकडून कोकणात, वऱ्हाडात, पश्चिम महाराष्ट्राच्या आणि मराठवाड्याच्या दुष्काळी भागांत वाहू लागणार, अशी गोड स्वप्ने मराठी जनता पाहू लागते. प्रत्यक्षात नवे उद्योग सुरू होण्याऐवजी असलेले उद्योग बंद पडतात किंवा अन्य राज्यांचा रस्ता धरतात, असे अनुभवाला येते. मग मराठी माणूस पुन्हा मुख्यमंत्र्यांच्या पुढच्या अमेरिका दौऱ्याकडे डोळे लावून बसतो.

विलासरावांचा अमेरिका दौरा जाहीर झाल्याच्या बातम्या प्रसिद्ध होताच, काहींनी जुने रेकॉर्ड चाळले आणि मागील आश्वासनांचा मागोवा घेतला. गेल्या दहा वर्षांत वेगवेगळ्या मुख्यमंत्र्यांनी अमेरिकेत जे एमओयू केले, ते खरेच अमलात आले असते, तर एव्हाना महाराष्ट्रातील विजेचे दुभिर्क्ष्य संपलेले असते आणि खेड्यांपासून महानगरांपर्यंत नाक्यानाक्यावर हताश नजरेने भविष्यातला अंधार टिपणाऱ्या तरुणांच्या हाताला काम मिळालेे असते. पण डॉलर्स आले नाहीत; कारण ते यावेत, म्हणून जे प्रयत्न सरकारी पातळीवर व्हायला हवेत, ते कधी झालेच नाहीत. परदेशस्थ भारतीयांनी महाराष्ट्रात गुंतवणूक करायची, तर तसे वातावरण हवे. खेड्यांमध्ये उद्योग उभारा, हे म्हणणे सोपे, पण शहरांतच वीज नाही, तर ग्रामीण भागात कारखाने काढून ते पूर्ण क्षमतेने चालवण्याची हमी कोण देणार?

विजेचा तुटवडा, पाण्याची टंचाई, खराब रस्ते, कालबाह्य कामगार कायदे आणि भ्रष्टाचाराने पोखरलेली नोकरशाही ही पंचमहाभूते ज्या प्रांताच्या मानगुटीवर बसलेली, तिथे कोण व का गुंतवणूक करणार? उद्योगांना पोषक अशा पायाभूत सोयी तयार असतील, तरच परदेशांतून गुंतवणूक आणण्याचे प्रयत्न करण्यात अर्थ आहे. इथे राज्यभरात थाटामाटात सुरू करण्यात आलेल्या एमआयडीसीच्या वसाहती रिकाम्या पडल्या आहेत, त्या पुन्हा सुरू करण्याऐवजी मुख्यमंत्री आणि उद्योगमंत्री अमेरिकेतले उद्योग इथे आणायला निघाले आहेत, अशी टीका होऊ लागल्यावर सरकारतफेर् गेल्या वर्षभरात 1215 कोटी रुपयांच्या विदेशी गुंतवणुकीच्या प्रस्तावांना मंजुरी देण्यात आली, असा खुलासा आला. दोन वर्षांपूवीर् आलेल्या प्रस्तावांना आता मंजुरी मिळत असेल, तर नवे प्रस्ताव आणण्यासाठी इथले काम सोडून मुख्यमंत्र्यांनी दोन-तीन आठवडे अमेरिकेत जाण्याचे काय कारण? कॉन्फरन्स कॉल, इंटरनेट आदी संपर्काची अद्ययावत साधने आता उपलब्ध आहेत.

त्यांचा वापर करून अमेरिकेत बसून डॉक्टर मुंबईतली जटील शस्त्रक्रिया पार पाडतात, ही प्रगती सरकारतफेर्च अभिमानाने सांगितली जाते. त्याच वेळी विलासराव मात्र लव्याजम्यासह अमेरिकेत जायला निघाल्याच्या बातम्या येतात. या विरोधाभासाचा मेळ कसा घालावा? अमेरिकेतील मराठी माणसांच्या संमेलनाच्या वेळीच गुंतवणूकदारांना भेटण्याचे ठरले, हा निव्वळ योगायोग की केवळ निमित्त? महाराष्ट्र सध्या दुष्काळाच्या खाईत आहे. वारंवार गायब होणाऱ्या विजेमुळे जनता संत्रस्त आहे. पाऊस वेळेवर आला नाही, तर प्यायला घोटभर तरी पाणी मिळेल काय, या चिंतेने सारे व्याकूळ आहेत. अशा वेळी जनतेच्या व्यथा दूर करण्यासाठी काम करण्याची देशमुखी जबाबदारी पार पाडण्याऐवजी अमेरिकेच्या विलासात रमण्यात काय अर्थ?

 
</text>
</doc>
