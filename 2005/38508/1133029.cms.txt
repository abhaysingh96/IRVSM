<doc>
<docno>1133029.cms.txt</docno>
<text>
 
महामुंबई: मुंबई टाइम्स
टॅक्सीवाल्यांनी नाडलं, बॉलिवूडने तारलं!
[ Sunday, June 05, 2005  07:48:45 pm]


मुंबई टाइम्स टीम

खिशामध्ये फक्त 20 डॉलर्स (840 रुपये) घेऊन तो चार आठवड्यांसाठी मुंबईत आला. पण चार आठवड्यांनी घरी परतताना या मायानगरीत राहून त्याच्याजवळ 860 रुपयांची शिल्लक उरली आहे. मुंबईतल्या टॅक्सीवाल्यांनी त्याची 'वाट' लावायचीच ठेवली होती, पण नशीब बलवत्तर म्हणून त्याला बॉलिवूडचा कॉण्टॅक्ट मिळाला आणि त्यातून त्याचे चार आठवडे कसेबसे तरून गेले! एरवी रुपेरी पडद्याच्या चंदेरी झगमगाटात नाव कमावण्यासाठी हजारो जण इथे येतात आणि भलत्याच उद्योगात जाऊन मुंबईला आपलं घर करतात! पण या पठ्ठ्याला मात्र तारलं त्याच्या गोऱ्या कातडीने आणि अस्सल अमेरिकी अॅक्सेण्टने! त्याचं नाव आहे फिल मिकल!

जगातल्या सर्वाधिक धावत्या शहरांतलं एक, असा लौकीक असलेल्या मुंबापुरीत एखाद्या अमेरिकनचा निभाव कसा लागेल, यावर एक डॉक्युमेण्ट्री फिल्म बनवण्याची कल्पना भारतीय वंशाच्या एका अमेरिकन तरुणाच्या डोक्यात आली. अमेरिकेत अभिनयाचं शिक्षण घेणाऱ्या फिल मिकल या तरुणाच्या हातात 20 डॉलर्स देऊन त्यांनी त्याला मुंबईला पाठवले. त्याची अट अशी होती, की मुंबईत त्याने चार आठवडे घालवायचे. फक्त 840 रुपयांत. मग त्याने काहीही करावं, कोणताही व्यवसाय करावा, कशीही मेहनत करावी. पण स्वत:च्या हिमतीवर एखाद्या अस्सल मुंबईकरासारखं राहून!एअरपोर्टमधून बाहेर पडल्यावर पहिल्याच दिवशी टॅक्सीवाल्यांनी फिलकडून 10 डॉलर उकळले आणि या शहराचा गंध नसलेल्या फिलला मुंबैचा पहिला झटका बसला.

नंतर अमेरीकन इंग्रजीत कशीबशी चौकशी करत त्यानं सॅलव्हेशन क्लब गाठला. तिथे कमीत कमी पैशात त्याला आसरा मिळाला, पण या धामधुमीत पहिल्याच दिवशी त्याच्या खिशाला 350 रुपयांची चाट पडली. उरलेल्या दिवसांत गुजराण कशी करावी, याचा विचार करत असताना त्याच क्लबमध्ये एकाने त्याला सल्ला दिला बॉलिवुड गाठण्याचा!

तिथे दिवसाला 500 रुपये मिळतात. मग पत्ता काढत एक्स्ट्रा नटांसाठीच्या कामाची चौकशी करून नाना पाटेकरसोबत फायटिंगची दृश्यं, सलमान खानसोबत काही फॉरेनर्सचे सीन्स, एका म्युझिक आल्बममध्ये मुख्य कलाकारांच्या मागे नृत्य आणि एलओसी नावाच्या मालिकेत एक्स्ट्राचं काम केलं. शुक्रवारी मुंबईत त्याचा शेवटचा दिवस होता आणि त्याच्या मेहनतीने जाताना त्याच्याजवळ जेवढे पैसे होते त्याहून चक्क 20 रुपये जास्त कमावले होते. या फिल्मची कल्पना राबवणारा तरुण विशाल आणि कॅमेरामन सॅम्युएल सतत त्याच्या सोबत होते. त्यांनी त्याची प्रत्येक हालचाल कॅमेऱ्यात टिपली असून या वर्षाच्या अखेरपर्यंत हा चित्रपट प्रदशिर्त होणार आहे. फिलने त्याच्या मुदतीतील पहिल्या तीन आठवड्यात प्रचंड मेहनत केली. शहराची ओळख करून घेतली. पण शेवटच्या आठवड्यात गाठीशी चार पैसे जमल्यावर चौकशी करत मुंबईतली काही प्रेक्षणीय स्थळंही पाहून घेतली. कोणालाही उपाशी न ठेवणाऱ्या या शहराला पुन्हा भेट द्यायला तो बराच उत्सुक आहे, पण त्याची पुढची भेट मात्र पर्यटक म्हणूनच असेल.

 
</text>
</doc>
