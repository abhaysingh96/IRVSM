<doc>
<docno>1133196.cms.txt</docno>
<text>
 
महाराष्ट्र
गीतरामायणातील निवडक गीते होणार नृत्यलयीत बद्ध
[ Sunday, June 05, 2005  11:25:50 pm]


म. टा. प्रतिनिधी

पुणे : 'गीतरामायणा'च्या सुवर्ण-महोत्सवी सोहळ्याच्या निमित्ताने ज्येष्ठ नृत्यांगना मनीषा साठे 'मनीषा नृत्यालय आणि कलाघर' या कथक व भरतनाट्यम् नृत्यसंस्थेतफेर् 10 जूनला 'नृत्यलीलामृत' हा कार्यक्रम सादर करत आहेत. गदिमा आणि बाबूजी कृत गीतरामायणाचा सुवर्णमहोत्सवी सोहळा एप्रिल-मेमध्ये विविध सांगीतिक कार्यक्रमांच्या माध्यमातून पुण्या-मुंबईत मोठ्या उत्साहाने पार पडला.

अनेक रसिक श्रोत्यांनी या कार्यक्रमांना हजेरी लावून जुन्या स्मृतींना पुनश्च एकवार उजाळा दिला.तसाच अनुभव आता पुणेकरांना पुन्हा एकदा घेता येणार आहे. गीतरामायणाच्या मूळ ध्वनिफितींवर सादर केलेल्या नृत्यरचना या 'नृत्यलीलामृत' या कार्यक्रमात सादर करण्यात येणार असून मनीषा साठे, संध्या धर्म, प्रज्ञा अगस्ती आणि कल्याणी काणे यांनी यामधील नृत्यांचे दिग्दर्शन केले आहे.

येत्या शुक्रवारी सायंकाळी सहा वाजता कोथरूड येथील यशवंतराव चव्हाण नाट्यगृहात होणाऱ्या या 'नृत्यलीलामृता'साठी हर्षवर्धन पाठक यांची प्रकाशयोजना लाभली आहे. सुधीर मोघे आणि आनंद माडगूळकर या दोघांची कार्यक्रमासाठी विशेष उपस्थिती असेल, तर प्रसिद्ध प्रवचनकार राजस साठे संपूर्ण कार्यक्रमाचे निवेदन करणार आहेत. 'राम जन्मला गं सखी', 'स्वयंवर झाले सीतेचे', 'पेटवी लंका हनुमंता', 'सूड घे याचा लंकापती' अशा विविध गाजलेल्या गाण्यांवरचा नृत्याविष्कार सादर केला जाणार आहे. या कार्यक्रमासाठी 40 हून अधिक कलाकार तयारी करत आहेत.

 
</text>
</doc>
