<doc>
<docno>1133114.cms.txt</docno>
<text>
 
बहुतांची अंतरे
प्लॅस्टिकसाठी गाड्यांत कचराकुंड्यांची गरज
[ Sunday, June 05, 2005  09:18:17 pm]


रेल्वेमंत्री लालू प्रसाद यादव यांनी रेल्वे गाड्यांतून विक्री होणाऱ्या शीतपेयांच्या जागी दूध, ताक, लस्सी वगैरे विक्रीस ठेवण्याचा इरादा व्यक्त केला, ही एक आनंदाची बातमी आहे. त्यामुळे लोकांना आरोग्यवर्धक पेये मिळतीलच, पण त्याशिवाय ज्या सहकारी संस्थांमार्फत विक्री होईल, त्यांचे उत्पन्न व रोजगार वाढेल. शीतपेये स्वास्थ्याला हानिकारक आहेत. लालूंचे मन:पूर्वक अभिनंदन. त्यांनी मागे प्लास्टिकच्या कपांऐवजी कुल्हडमधून चहा मिळेल अशी घोषणा केली होती.

तिची लवकर अंमलबजावणी व्हावी.अजून एक सूचना करावीशी वाटते. गाड्यांमधून खाद्यपदार्थ विक्रीस येतात. ते कागदी प्लेट्समधून देण्यात येतात. तसेच घरून खाद्यपदार्थ आणणारे प्रवासी प्लास्टिकच्या पिशव्यांतून आणतात. खाल्ल्यानंतर या खरकट्या वस्तू खिडकीतून बाहेर टाकतात. मुंबई-पुणे रेल्वेलाईनच्या दोन्ही बाजूला कचऱ्याचा खच आढळतो.

त्यामुळे पर्यावरणाची हानी होते. खासकरून कर्जत-लोणावळा पट्टा पर्यावरणदृष्ट्या अत्यंत संवेदनशील आहे. ही हानी भरून निघण्यासारखी नाही. अशा वस्तू नैसगिर्करीत्या नष्ट होत नाहीत आणि साफसफाईचे काम हा एक मोठा उपद्व्याप ठरेल.तेव्हा हा कचरा टाकण्याकरता बसण्याच्या बाकांच्या बाजूला वा खाली किंवा स्वच्छतागृहाच्या बाजूला पक्क्या टोपल्या ठेवाव्यात. तरीही जे सांस्कृतिकदृष्ट्या अशिक्षित लोक कचरा बाहेर फेकतील, त्यांना जबर दंड ठोठवावा

.श्ाीकांत पुंडलीक, मालाड, मुंबई.

 
</text>
</doc>
