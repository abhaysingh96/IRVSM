<doc>
<docno>1133194.cms.txt</docno>
<text>
 
महाराष्ट्र
गडाखांच्या 'अर्धविराम'मुळे राजकारण्यांच्या वेदनेला वाच
[ Sunday, June 05, 2005  11:22:56 pm]


म. टा. प्रतिनिधी

पुणे : यशवंतराव गडाखांनी 'अर्धविराम'सारखे आत्मचरित्र लिहून राजकारण्यांच्या मनातील वेदना, खंत समाजासमोर मांडली. त्यामुळे राजकारण्यांनाही हृदय असते याची जाणीव राज्यातील जनतेला झाली असावी, असे गौरवोद्गार मुख्यमंत्री विलासराव देशमुख यांनी काढले.महाराष्ट्र सहकारी मुदणालयाचा नरुभाऊ लिमये स्मृती पुरस्कार देशमुख यांच्याहस्ते गडाख यांना रविवारी प्रदान करण्यात आला.

मुदणालयाच्या आवारात झालेल्या या समारंभास जलमंत्री अजित पवार, सिंबायोसिसचे संस्थापक डॉ. शां. ब. मुजुमदार, मुदणालयाचे अध्यक्ष अंकुश काकडे उपस्थित होते. रोख दहा हजार रुपये, मानचिन्ह आणि मानपत्र असे पुरस्काराचे स्वरूप आहे.यशवंतराव चव्हाण यांनी सहकाराच्या माध्यमातून महाराष्ट्राला दिलेला विकासाचा विचार पुढे नेण्याचे काम गडाखांनी केले. मनाच्या मोठेपणामुळे राजकीय मतभेदांपलीकडे जाऊन त्यांनी व्यक्तिगत संबंध निर्माण केले. त्यांचा संयमीपणा हा गुण चटकन भावतो. गडाखांनी सहकार समजून घेतला आणि यशस्वीपणे राबवला. सोनई कारखान्याचा परिसर हे त्याचेच द्योतक आहे, असे देशमुख म्हणाले.

साहित्यिकांनी राजकारण आणि राजकारणी यांना विशिष्ट अंतरावर ठेवले असले तरी गडाखांनी 'अर्धविराम'सारखे आत्मचरित्र लिहून राजकारण्यांच्या मनातील वेदना, खंत समाजासमोर मांडली आहे, त्यामुळे राजकारण्यांनाही हृदय असते याची जाणीव साहित्यिक वर्तुळात निर्माण होण्यास मदत झाली आहे. गडाख हे नगर जिल्ह्यातील समन्वयवादी नेते असून कामातील वेगळेपणा हे त्यांचे वैशिष्ट्य असल्याचेही देशमुख यांनी नमूद केले.

नगर जिल्ह्यातील राजकारण सर्वात अवघड असूनही गडाखांनी सोनई कारखान्याच्या माध्यमातून तेथील परिसराचा कायापालट केला आहे. सहकार क्षेत्रात केलेल्या या कामापासून राजकारणात येणाऱ्या तरुण पिढीला निश्चितच दिशा मिळेल, अशी आशा अजित पवार यांनी व्यक्त केली.

डॉ. मुजुमदार यांचेही यावेळी भाषण झाले.मुदणालयाचे अध्यक्ष अंकुश काकडे यांनी प्रास्ताविक भाषणात मुदणालयाच्या कार्याचा आढावा घेऊन नरुभाऊ लिमये यांच्या आठवणी सांगितल्या. यावेळी 'अर्धविराम' या आत्मचरित्राच्या चौथ्या आवृत्तीचे प्रकाशनही करण्यात आले. ज्येष्ठ पत्रकार जयराम देसाई यांनी कार्यक्रमाचे सूत्रसंचालन केले.

 
</text>
</doc>
