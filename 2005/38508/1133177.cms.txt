<doc>
<docno>1133177.cms.txt</docno>
<text>
 
देश-विदेश
कॅमेरे वळवा काश्मीरकडे!
[ Sunday, June 05, 2005  11:02:05 pm]


वृत्तसंस्था

श्रीनगर : स्वित्झर्लंडमधील उत्तुंग पर्वतराजी...मॉरिशसमधील फेसाळता निळाशार सागर...युरोपातील झगमगती हॉटेले अशा लोकेशन्सकडे भारतातील चित्रपट दिग्दर्शक नेहमीच वळताना दिसतात. मात्र त्यापेक्षाही नितांत सुंदर असे लोकेशन भारतातच आहे...काश्मीर! चित्रपट दिग्दर्शकांनी तिकडे कॅमेरा वळवावा, असे मत मांडले आहे अभिनेत्री आणि माजी विश्वसुंदरी सुश्मिता सेन हिने.'तॅग ह्युअर' या घड्याळ कंपनीने येथील रॉयल स्प्रिंग्ज गोल्फ कोर्सवर गोल्फ स्पर्धा आयोजित केली होती.

या कंपनीची ब्रँड अँबेसिडर असलेल्या सुश्मिताने स्पधेर्चे उद्घाटन केले. नंतर पत्रकारांशी बोलताना तिने जम्मू-काश्मीरच्या निसर्गसौंदर्याचे मुक्त कंठाने गुणगान केले. काश्मीर हा भूतलावरील स्वर्ग आहे. परदेशातील लोकेशन्सपेक्षा काश्मीर कितीतरी पटीने सुंदर आहे. हिंदी चित्रपटसृष्टीतील अधिकाधिक लोकांनी येथे शुटींग करावे, असे आवाहन तिने केले. त्याचबरोबर, माझ्या पुढच्या चित्रपटाचे चित्रीकरण काश्मीरमध्येच करण्याचा माझा प्रयत्न राहील, अशी पुस्तीही तिने जोडली. काश्मिरी युवतींच्या सौंदर्याचीही सुश्मिताने यावेळी स्तुती केली. चेहऱ्यावर मेकअपची पुटेच्या पुटे चढवल्यानंतरच आम्ही सुंदर दिसतो, काश्मिरी युवतींचे सौंदर्य मात्र अगदी नैसगिर्क आहे, अशी टिप्पणी तिने केली.

 
</text>
</doc>
