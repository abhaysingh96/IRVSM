<doc>
<docno>1133204.cms.txt</docno>
<text>
 
लेख
फायदा कोणाचा, खापर कोणावर?
[ Sunday, June 05, 2005  11:37:33 pm]


कॉल सेंटरमध्ये काम करणाऱ्या आशियायींना शिव्याशापांचे धनी व्हावे लागत आहे. त्यामागे इंग्लंड- अमेरिकेतील दिशाभूल करणारा प्रचाराचा मोठा वाटा आहे. इंग्लंड-अमेरिकेत राहणाऱ्या माझ्यासारख्या भारतीयांनी ही परिस्थिती सुधारावी यासाठी खटपट करायला हवी.

इंग्लंड-अमेरिकेतील बड्या कंपन्या त्यांची कामे भारताकडे का पाठवीत आहेत, हे सत्य जर आम्ही त्या त्या देशांतील प्रसार माध्यमांच्या मदतीने जनतेसमोर आणि विशेषत: बेकार तरुणांसमोर मांडू शकलो तर परिस्थिती निवळण्यास, निदान अधिक चिघळू न देण्यास आम्ही मदत करू शकू.'कॉल सेंटरची नोकरी नको रे बाप्पा' ही बातमी वाचली आणि मी अस्वस्थ झालो. अशीच एक बातमी 'टाइम्स ऑफ इंडियात'ही याआधी छापून आली होती. स्टार आणि बक वाईल्ड हे दोघे चालवीत असलेल्या अमेरिकन रेडियोच्या एका सकाळच्या कार्यक्रमात त्यांनी स्टार आणि भारतातल्या कॉल सेंटरची एक प्रतिनिधी स्टीना यांच्यातील एक संवाद त्या दिवशी ऐकवला.

स्टारने या संवादात कॉल सेंटरमध्ये काम करणाऱ्या लोकांबद्दल तिरस्काराची भावना व्यक्त केली होती आणि अश्लील भाषा वापरली होती. हा संवाद वेबसाईटवरही उपलब्ध आहे. स्टारने रेडियोवर वापरलेल्या भाषेबद्दल कोणीही त्याचा निषेध करील आणि नंतर लोक ते विसरूनही जातील. पण 'टाइम्स' आणि 'महाराष्ट्र टाइम्स'मधील बातम्या वाचून माझ्या मनात विचार आला की भारतीय लोकांना या नोकऱ्या मिळाल्यामुळे इंग्लंड आणि अमेरिकेतील ज्या लोकांच्या अशा नोकऱ्या मिळविण्याच्या संधी गेल्या, त्यांना काय वाटत असेल?

'मी एका भारतीय मुलीला आज रडविले, तुम्हीही ते करू शकता', अशा आशयाची एक विकृती या देशांमध्ये फैलावू लागली आहे. अमेरिकेतील एकजण म्हणाला,' मी रोज 60-60 सेकंदाचे टेलिफोन कॉल करून या भारतीयांना शिव्या घालतो, रडवितो. किंबहुना यासाठी मी माझा काही वेळ राखूनच ठेवला आहे. या लोकांच्या मताप्रमाणे आणि प्रचाराप्रमाणे जर 100 अमेरिकन / इंग्लिश लोक रोज प्रत्येकी 10-10 मिनिटे खर्च करून भारतातल्या कॉल सेंटरवरील लोकांना हैराण करतील तर ते लोक कंटाळून जाऊन आपापल्या नोकऱ्या सोडतील आणि त्या नोकऱ्या आपल्याला परत मिळतील. या आणि अशाच भावना अमेरिका-इंग्लंडमधील बेकार तरुण-तरुणींच्या आहेत.

गेल्या काही वर्षांतील अमेरिका आणि कॅनेडियन प्रसार माध्यमात येणाऱ्या राजकीय, सामाजिक, अगदी राष्ट्राध्यक्ष आणि सिनेटच्या निवडणुकीत झालेल्या चर्चांचा गोषवारा पाहता असे आढळून येते की, भारत आणि चीनमध्ये ज्या नोकऱ्या अमेरिका-इंग्लंडमधून जात आहेत, याला येथे प्रचंड विरोध आहे. त्याबद्दल एक मत्सराची भावना पसरत आहे. या त्यांच्या भावना मी समजू शकतो. जॉन केरी या धोरणाबद्दल निवडणूक प्रचार सभांत बुश यांच्यावर नेहमी टीका करीत असले, तरी टीकेचा रोख भारत आणि चीन या देशांवर असे आणि ही बाब मला अधिक चिंतेची वाटते. बुश यांच्या धोरणासाठी भारत आणि चीन का बरे वेठीला धरले जातात?खरे म्हणजे अमेरिका-इंग्लंडमधील मोठमोठ्या कंपन्यांनी आथिर्क नफा कमविण्यासाठी हे निर्णय घेतले आहेत; कारण अशा सेवा चीन आणि भारतात, अमेरिका आणि इंग्लंडच्या तुलनेत खूप स्वस्तात उपलब्ध होतात. पण म्हणून प्रसारमाध्यमे या कंपन्यांना दोष देत नाहीत ही खेदाची बाब आहे.

या कंपन्या गबर होत चालल्या आहेत, पण इंग्लंड-अमेरिकेत बेकारी वाढत चालली आहे.प्रसारमाध्यमांच्या टीकेचा काही परिणाम या बड्या कंपन्यांवर होत असेल, असे आपण धरून चालू. प्रसारमाध्यमांच्या संशोधन कार्यात असणाऱ्या माझ्यासारख्याला असे निश्चित जाणवते की, प्रसारमाध्यमांचा हा प्रचार बेकार तरुणांना चेतवीत असतो आणि त्यामुळे भारत आणि चीन या दोन देशांच्याविरोधी मत समाजात पसरत चालले आहे. हे मला धोक्याचे वाटते. भारतातल्या कॉल सेंटरवरची माणसे इंग्लंड-अमेरिकेतल्या अशा लोकांना टेलिफोनवर आयतेच सापडतात म्हणून ते त्यांच्यावर शाब्दिक हल्ला करतात. मी ऐकलेला रेडियो कार्यक्रम हा अशा हल्ल्यांपैकीच एक प्रयत्न होता. इंग्लंड - अमेरिकेच्या समाजातील हे भारत-चीन यांच्या-विरोधी मत वाढू लागले तर एक दिवस त्या त्या देशांच्या सरकारांना त्यांच्या देशातील बड्या कंपन्यांवर भारत-चीनला काम देणे बंद करा, असे सांगण्याची पाळी येईल.

फोनवर सतत शिव्या आणि अश्लील भाषा ऐकून कॉल सेंटरवरील मुले-मुली कंटाळून नोकऱ्या सोडतील, तर ते इंग्लंड-अमेरिकेतल्या बेकार तरुण-तरुणींना हवेच आहे.इंग्लंड-अमेरिकेत राहणाऱ्या माझ्यासारख्या भारतीयांनी ही परिस्थिती सुधारावी यासाठी खटपट करायला हवी. इंग्लंड-अमेरिकेतील बड्या कंपन्या त्यांची कामे भारताकडे का पाठवीत आहेत, हे सत्य जर आम्ही त्या त्या देशांतील प्रसार माध्यमांच्या मदतीने जनतेसमोर आणि विशेषत: बेकार तरुणांसमोर मांडू शकलो तर परिस्थिती निवळण्यास, निदान अधिक चिघळू न देण्यास आम्ही मदत करू शकू.यासाठी वर्तमानपत्रे, मासिकात लेख आणि पत्रे लिहिणे, रेडियो-टेलिव्हिजनच्या टॉकशोमध्ये भाग घेणे आणि जाहिराती लावणे, हँडबिले वाटणे या गोष्टी भारतीयांनी पडेल ती किंमत देऊन केल्या पाहिजेत.

हा भारत राष्ट्राचा प्रश्ान् समजून त्याकडे गांभिर्याने पाहिले पाहिजे. ज्या बड्या कंपन्या आपली कामे चीन-भारतात पाठवतात, त्यांच्या अधिकाऱ्यांना भेटल्यास त्या त्या कंपन्यांची जाहिरात खातीसुद्धा इंग्लंड-अमेरिकेतील भारतीयांना- जे या चळवळीत भाग घेऊ इच्छितात, त्यांना मदत करतील; कारण मुळात त्या बड्या कंपन्यांवर होणारी टीका त्यांना कमी करायची आहे आणि ती कमी करताना आपोआप भारत-चीनवरील टीकाही कमी होईल.अशा प्रयत्नांना हळूहळू यश आल्यास भारतातल्या कॉल सेंटरवर काम करणाऱ्यांची या वैतागातून सुटका होऊ शकेल.-

डॉ. समीर देशपांडेयुनिव्हसिर्टी ऑफ लेथब्रिज, कॅनडा.

 
</text>
</doc>
