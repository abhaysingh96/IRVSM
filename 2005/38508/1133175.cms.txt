<doc>
<docno>1133175.cms.txt</docno>
<text>
 
देश-विदेश
रेल्वेअपघात टाळण्यासाठी यंत्रणेचा वापर
[ Sunday, June 05, 2005  10:58:31 pm]


वृत्तसंस्था

नवी दिल्ली : देशातील रेल्वे अपघातांचे प्रमाण घटल्याचा दावा करतानाच, संभाव्य अपघात टाळण्यासाठी अत्याधुनिक यंत्रणेचा वापर करण्यात येत असल्याची माहिती रेल्वे मंडळाचे अध्यक्ष आर. के. सिंग यांनी दिली आहे. गेल्या काही वर्षांच्या तुलनेत देशातील रेल्वे अपघातांचे प्रमाण घटले आहे, असे सांगत सिंग यांनी त्याबाबतची आकडेवारी सादर केली. काही वर्षांपूवीर् 10 लाख किमी अंतरामागे 0.44 असे अपघाताचे प्रमाण होते, यंदा ते 0.35वर आले आहे.

येत्या सात वर्षांत ते 0.17 पर्यंत तरी कमी व्हावे, अशा योजना आम्ही आखल्या आहेत, असे ते म्हणाले. रेल्वे रूळ तसेच वेल्डिंग केलेले सांधे यांच्या तपासणीसाठी 'स्पर्ट' नामक अत्याधुनिक उपकरण वापरले जात आहे. रूळ तसेच सांध्यांतील बिघाड हुडकण्यात या उपकरणाचा फार चांगला उपयोग होत आहे, असे सिंग यांनी सांगितले. सुरक्षेच्या दृष्टीने 13 मिटर ऐवजी 65 मिटर लांबीचे रूळ वापरण्याचा निर्णय घेण्यात आल्याची माहिती सिंग यांनी दिली.

रेल्वे क्रॉसिंगवर होणारे अपघात टाळण्यासाठी 'ट्रेन अॅक्टिव्हेटेड वॉनिर्ंग डिव्हाईस' तसेच 'ट्रेन प्रोटेक्शन वॉनिर्ंग सिस्टिम' प्रणाली उपयोगात आणली गेली आहे. त्याचबरोबर गाड्यांची टक्कर झाल्यास डब्यांचे नुकसान कमीतकमी व्हावे, यासाठीही अत्याधुनिक यंत्रणा बसवण्याची योजना असल्याचे सिंग यांनी नमूद केले. ऑक्टोबर 2001 मध्ये देण्यात आलेल्या विशेष रेल्वे सुरक्षा निधी अंतर्गत जुन्या पुलांचे नूतनीकरण रेल्वेने मोठ्या प्रमाणात हाती घेतले आणि त्यात चांगले यशही मिळाल्याचे सिंग म्हणाले.

 
</text>
</doc>
