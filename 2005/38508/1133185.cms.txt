<doc>
<docno>1133185.cms.txt</docno>
<text>
 
देश-विदेश
विसाव्या वषीर्च 'पहिले चिअर्स'!
[ Sunday, June 05, 2005  11:11:16 pm]


वृत्तसंस्था

नवी दिल्ली : भरू द्या काठोकाठ मद्याचे प्याले...म्हणत भरलेले प्याले मनसोक्त रिचवताना 'तळीराम' होणाऱ्यांचे प्रमाण भारतात सर्वाधिक असल्याची तसेच हातात 'पहिला प्याला' घेणाऱ्यांचे सरासरी वय देशात 20वर येऊन ठेपल्याची झिंग उतरवणारी माहिती येथील एका संस्थेने प्रसिद्ध केली आहे. 'नॅशनल इन्स्टिट्यूट ऑफ मेन्टल हेल्थ अँड न्यूरोसायन्स' या संस्थेने केलेल्या पाहणी व अभ्यासात वरील बाबी उघड झाल्या आहेत. मद्य मुळात शरीरासाठी वाईट.

ते घेतलेच तर किती घ्यायचे, यासाठीची काही ठराविक मर्यादा वैद्यकीय दृष्टीने ठरवण्यात आली आहे. ही मर्यादा भारतातील मद्यप्रेमी सर्रास उल्लंघतात. हातात प्याला आला की त्या मर्यादेकडे कानाडोळा करून 'हवेत' जाणाऱ्यांचे प्रमाण तब्बल 80 टक्के आहे, अशी माहिती या संस्थेचे प्राध्यापक डॉ. विवेक बेनेगल यांनी दिली.

सामाजिक स्थित्यंतर तसेच आथिर्क उदारीकरण या बाबींचा हा परिणाम असावा, असे सांगतानाच, मद्यप्राशन हे हल्ली अगदी सर्रास झाल्याकडेही त्यांनी लक्ष वेधले. याआधी मद्य रिचवण्याची मक्तेदारी होती ती मध्यमवयीन मंडळींची. पण त्यांची ही मक्तेदारी संपवण्याचा विडाच जणू तरुणांनी उचलला असावा, असे दिसते आहे! काही वर्षांपूवीर्पर्यंत हातात मद्याचा पहिला प्याला घेणाऱ्याचे सरासरी वय होते 28. मात्र आता ते 20 वर आले आहे, अशी माहितीही बेनेगल यांनी दिली.

स्त्री-पुरुष समानेचे मूल्य प्रत्यक्षात अनुभवास येत नसले तरी मद्यप्राशनाबाबत मात्र त्यांच्यात आश्चर्यकारक साम्य आढळून आले आहे. दारु पिणाऱ्यांमध्ये पुरुषांची संख्या स्त्रियांपेक्षा कितीतरी अधिक असली तरी एकदा 'ग्लास' हाती आला की तो रिचवण्यात स्त्रिया तसूभरही मागे नसतात, असेही दिसून आल्याचे बेनेगल यांनी नमूद केले.

 
</text>
</doc>
