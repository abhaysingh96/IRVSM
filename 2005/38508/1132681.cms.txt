<doc>
<docno>1132681.cms.txt</docno>
<text>
 
महामुंबई
चोरांच्या गावातून आलेल्यांनी मुंबईतून उचलल्या बॅगा
[ Sunday, June 05, 2005  12:08:04 am]


संजय व्हनमाने
मुंबई : तामिळनाडूच्या तिरुचिरापल्ली-मधील(त्रिची) रामजीनगर नावाचं छोटं खेडं! स्वातंत्र्य मिळून अर्धशतक लोटलं तरी अजून या गावावर त्याचा प्रकाश पडलेला नाही. चोरी करणं हाच येथील बहुसंख्य गावकऱ्यांचा म्हणे 'व्यवसाय'! मुंबईत चोरीच्याच उद्देशानं आलेली एक टोळी नुकतीच पोलिसांच्या हाती लागली आणि त्यातून या अद्भुत गावाची आणि तेथील गावकऱ्यांची कहाणी उघड झाली.

या टोळीकडून पोलिसांना मिळालेल्या माहितीनुसार 'बॅग लिफ्टिंग' हाच त्यांचा धंदा. बऱ्यापैकी हिंदी भाषा बोलता येणारा मुखिया टोळी तयार करतो. टोळीत लहान मुलांपासून वृद्धापर्यंत सर्व वयोगटातील व्यक्तींचा समावेश असतो. अंधश्रद्धेनं ग्रासलेली ही मंडळी गावातून निघण्यापूर्वी कोणत्या दिशेला जायचं हे मांत्रिकांना विचारतात.

दिशा ठरल्यानंतर बोजाबिस्ताऱ्यासह त्या दिशेच्या मोठ्या शहरात जातात. तिथं सगळी टोळी एकाच घरात मुक्काम न करता तीनपेक्षा जास्त घरे त्यासाठी निवडते. सावधगिरी म्हणून एका घरात राहणाऱ्यांना दुसऱ्या घरात राहणाऱ्यांची माहिती दिलेली नसते. मुखिया प्रत्येकाला दिवसातून शंभर रुपये खर्चासाठी देतो. सकाळी तोंड धुतल्यानंतर सर्व मंडळी ठरलेल्या ठिकाणी जमतात.त्यानंतर मुख्य रस्ता निवडून धंद्याला सुरुवात होते. संपूर्ण रस्ता 'कव्हर' होईल अशा पद्धतीनं टोळी सावज धुंडाळीत निघते.

सावज हेरलं की मग एकजण त्याच्याजवळ काही नोटा टाकून निघून जातो. मग टोळीतील लहान मुलगा संबंधित व्यक्तीला तुमचे पैसे पडले आहेत, असे सांगून निघून जातो. ही व्यक्ती पैसे घेण्यासाठी गाडीतून वा उभ्या असलेल्या जागेवरून जरा जरी हलली की त्याच्यावर लक्ष ठेवून असलेला सदस्य त्याच्याकडील सामान लांबवतोे. अशावेळी तेथील पानवाला, दुकानवाला वा इतर धंदेवाल्याने बॅग उचलणाऱ्याला पाहू नये यासाठी इतर मंडळी प्रत्येकासमोर उभे राहून साथीदाराला 'कव्हर' करतात.

बॅग चोरणारा बॅग घेऊन लगेच टॅक्सीत बसून त्याच रस्त्यावर एक किलोमीटरवर जाऊन थांबतो. बाकीची मंडळी नवे सावज शोधत त्याच रस्त्याने चालू लागतात. जाताना पुन्हा नवे सावज आणि पुन्हा तोच खेळ! अशाप्रकारे दिवसभरात 30 ते 35 किलोमीटर चालत टोळी शिकार करीत असते. सकाळी रिकामे पातेलं वा इतर काही गोष्टी आडव्या आल्या तर मात्र दिवस अशुभ मानून 'पॅकअप' केलं जातं.यात बॅग उचलणारा सापडलाच तर तो 'इल्ला' या एका शब्दापेक्षा जास्त काही बोलतच नाही.

त्यामुळे टोळीपर्यंत पोहचणे पोलिसांना कठीण होते. मात्र मालमत्ता विभागाचे वरिष्ठ पोलिस निरीक्षक अरुण चव्हाण यांच्या पथकानं या टोळीचा छडा लावून 16 जणांना अटक केली आहे. यात रवी सिल्वराज शेरवाई, लोगू पांडूरंगन वन्नियार, सुरेश मुदुराई उतंडी आणि गुरू वासू उडियार या टोळीतील मुख्य व्यक्तींचा समावेश आहे. गावात इतरांच्याही अशा टोळ्या असल्याची माहिती त्यांनी दिली आहे. चोरीची ही अनोखी पद्धत पाहून पोलिसही चक्रावून गेले आहेत. चेंबूरमध्ये तामिळींचे वास्तव्य असलेल्या परिसरात या टोळीनं मुक्काम ठोकला होता. आतापर्यंत त्यांनी केलेले 16 गुन्हे उघडकीस आले असले तरी त्यांच्या गुन्ह्यांची संख्या 300हून अधिक असावी, असं पोलिस उपायुक्त (गुन्हे) धनंजय कमलाकर यांनी सांगितले.

 
</text>
</doc>
