<doc>
<docno>1133125.cms.txt</docno>
<text>
 
अग्रलेख
बेचव आणि अळणी
[ Sunday, June 05, 2005  09:29:36 pm]


राजा गावात आला. तो येणार म्हणून अवघे गाव नटले होते. गुढ्या-तोरणे, सडा संमार्जन, रांगोळ्या फुले यांनी गावाची शोभा बहरली होती. राजा आला. त्याने सारे बघितले आणि तो निघून गेला. गावकऱ्यांना राजाकडून बरेच काही हवे होते. पण राजाने निराशा केली, अशा आशयाची कुसुमाग्रजांची एक कविता आहे. राजीव गांधी पंतप्रधान असतानाच्या काळात लिहिलेली ही कविता त्यांच्याच एका दौऱ्याचे यथार्थ वर्णन करणारी होती. ती कविता आजच्या काळातही लागू पडणारी आहे; कारण पंतप्रधान डॉ. मनमोहन सिंग यांच्या शनिवारच्या भेटीनंतरही मुंबईकरांची तशीच अवस्था झाली आहे.

चनीर्रोड येथील सैफी हॉस्पिटलचे नूतनीकरण आणि स्टेट बँकेचा द्विशताब्दी सोहळा यानिमित्ताने पंतप्रधान मुंबईत आले होते. अर्थमंत्री पी. चिदंबरमही त्यांच्या समवेत होते. मुंबई ही देशाची आथिर्क राजधानी आहे आणि याच मुंबईत रिर्झव्ह बँकेचे गव्हर्नर म्हणून डॉ. सिंग यांनी काही काळ वास्तव्यही केलेले आहे. या पार्श्वभूमीवर या समारंभात बोलताना ते मुंबईच्या समस्यांना हात घालतील, काही ठोस वक्तव्ये करतील, अशी बहुतेकांची अपेक्षा होती. चिदंबरम त्यांच्या समवेत असल्याने तर यामध्ये अधिकच भर पडली होती. कारण गेल्या महिन्यात पी. चिदंबरम यांनी मुंंबईतच येऊन केलेल्या काही वक्तव्यांमुळे सध्या बराच धुरळा उडत आहे.

मुंबईचा विकास हे त्या भेटीतील चिदंबरम यांचे सूत्र होते आणि त्यावेळच्या त्यांच्या भाषणातून मुंबईला काही विशिष्ट दर्जा देतानाच, हे एक स्वतंत्र राज्य करण्याचा इरादा सूचित झाला होता. शिवसेना आणि राष्ट्रवादी काँग्रेसने त्या इराद्यास कडाडून विरोध करून आपले राजकीय बस्तान अधिकच बळकट करून घेतले आहे. त्यामुळे तर या दोन नेत्यांच्या मुंबई भेटीकडे उत्सुकतेने पाहिले जात होते. पण शनिवारच्या या भेटीत पंतप्रधान आणि अर्थमंत्री या दोघांनीही त्याबाबत मौन पाळले आहे.

मुंबईला सध्या अनेक समस्यांनी ग्रासले आहे. या समस्या जशा आथिर्क आहेत, तशाच सामाजिकही. एकीकडे बेरोजगारीचा प्रश्ान् आ वासून उभा असतानाच या महानगरातील झोपड्या फार मोठ्या प्रमाणावर उद्ध्वस्त करण्यात आल्यामुळे बेघर झालेले गोरगरीब मेधा पाटकर यांच्या नेतृत्वाखाली आझाद मैदानावर ठाण मांडून बसले आहेत. पण यासंदर्भात देशाची सूत्रे आणि आथिर्क नाड्या हाती असलेल्या या दोघांनीही मिठाची गुळणीच धरली आणि आपल्या आथिर्क सुधारणांबाबतच बोलणे पसंत केले.

स्टेट बँकेच्या कार्यक्रमात बोलताना पंतप्रधानांनी देशाच्या सीमा ओलांडून स्टेट बँकेने जागतिक स्तरावर स्थान संपादन करण्याची अपेक्षा व्यक्त केली आणि त्याचवेळी देशातील ग्रामीण जनता तसेच लघुउद्योजक यांच्याकडे अधिक जिव्हाळ्याने बघण्याचा सल्लाही त्यांनी दिला. तर सैफी हॉस्पिटलच्या सोहळ्यात डॉ. सिंग यांनी सरकारी तसेच खाजगी हॉस्पिटले आपले काम बजावण्यात अपुरी ठरल्याची कबुली दिली आणि देशातील धर्मादाय हॉस्पिटलांनी बजावलेल्या कामगिरीचा गौरव केला.

समारंभास साजेशी अशीच ही भाषणे असली, तरी अशा गोड आणि गुळगुळीत भाषणांतून हाताला मात्र काही लागले नाही. राजा आला आणि गेलाही. अर्थात याचा अर्थ दरवेळी पंतप्रधानांनी आपल्या भेटीत काही मदतच जाहीर केली पाहिजे, असा नाही. पण मुंबईत येऊन जर मुंबईबाबत काही ठोस भूमिका घ्यायची नसेल, तर त्या भेटीला मग निव्वळ उपचाराचेच स्वरूप प्राप्त होते. तो उपचार पंतप्रधान आणि अर्थमंत्री या दोघांनीही पाळला आणि हारतुरे घेऊन ते दिल्लीला परतले. डॉ. सिंग आणि चिदंबरम हे दोघेही पठडीबाज राजकारणी नव्हेत आणि दरवेळी ते खटकेबाज आणि खळबळजनक वक्तव्ये करीतही नाहीत. तरीही सामान्य मुंबईकरांच्या दृष्टीने मात्र हा दौरा बेचव आणि अळणीच ठरला यात शंका नाही.

 
</text>
</doc>
