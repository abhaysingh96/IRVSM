<doc>
<docno>999905.cms.txt</docno>
<text>
 
महाराष्ट्र
नवी मुंबई महापालिका मुख्यालयाचा मार्ग मोकळा
[ Monday, January 24, 2005  05:31:24 pm]


मुंबई टाइम्स टीम

नवी मुंबई : सीबीडी, सेक्टर- 15 अ इथल्या भूखंडावर महापालिका मुख्यालयाची इमारत बांधण्याचं कंत्राट मे. आयव्हीआरसीएल इन्फ्रास्ट्रक्चर्स अॅण्ड प्रोजेक्ट्स लि. या कंपनीस 18 टक्के जास्त दराने देण्याचा प्रस्ताव स्थायी समिती बैठकीत मंजूर झाला आहे.

इमारतीच्या बांधकामासाठी प्रशासनाने अंदाजपत्रकीय रक्कम 37.60 कोटी रुपये इतकी निर्धारीत केली होती. या अंदाजपत्रकीय रकमेस 20 ऑक्टोबर 2004 रोजी सर्वसाधारण सभेने, ठराव क्रमांक - 729 द्वारे मंजुरी दिली होती. त्यानंतर सहा मजली इमारत बांधण्यासाठी निविदा मागवल्या होत्या. त्यानुसार सर्वात कमी दराची निविदा स्वीकारण्यास आयुक्तांनी मान्यता दिल्यानंतर प्रस्ताव स्थायी समितीने मंजूर केला.

विशेष म्हणजे मुख्यालयाचं तीन वेळा वेगवेगळ्या ठिकाणी भूमीपूजन करण्यात आलं. मात्र एकाही ठिकाणी बांधकाम सुरू झालं नाही. सीबीडी, सेक्टर - 15 अ इथल्या भूखंडावर बांधण्यात येणाऱ्या मुख्यालयाचे ही माजी मुख्यमंत्री शिंदे यांच्या हस्ते डिसेंबर 2003 मध्ये भूमीपूजन करण्यात आलं होतं. मात्र हा भूखंड सिडकोकडून महापालिकेस हस्तांतरित न झाल्याने मुख्यालयाचं बांधकाम सुरू झालं नव्हतं. त्यामुळे निविदा प्रक्रियाही रखडली होती.

मुख्यालयाचा आराखडा मंजूर करताना प्रशासनाने अग्निशमन दलाकडून ना हरकत प्रमाणपत्र घेतलं नसल्याचं उघडकीस आलं आहे. आराखडा वास्तुविशारद हितेन सेठी यांनी तयार केला आहे. अग्निशमन विभाग इमारतीचा आराखडा, योग्य आहे की नाही याचा निर्णय घेते. मात्र प्रशासनाने मुख्यालय इमारतीचा आराखडा मंजूर करताना अग्निशमन विभागाकडून ना हरकत प्रमाणपत्र घेतलं नाही. तसंच या विभागाकडे आराखडा मंजूर करण्यासाठीही पाठवला नाही, अशी माहिती उजेडात आली आहे. याआधी सार्वजनिक रुग्णालयाच्या इमारतीचा आराखडाही अग्निशमन विभागाचे ना हरकत प्रमाणपत्र नसतानाही मंजूर करून बांधकामास परवानगी देण्यात आली होती. त्यानंतर अग्निशमन विभागाने तो सदोष असल्याचं दाखवून दिल्यानंतर इमारतीच्या बांधकामात फेरफार करण्यात आला होता. त्यापोटी महापालिकेला 26 लाख रुपयांचा भुर्दंड पडला होता.

 
</text>
</doc>
