<doc>
<docno>999911.cms.txt</docno>
<text>
 
महामुंबई
महाराष्ट्राच्या एनसीसी कॅडेट्सना पीएम बॅनर!
[ Monday, January 24, 2005  05:34:49 pm]


प्रवीण मुळ्ये

वाट्टेल ते करून आम्ही यंदा राज्याला ' प्राइम मिनिस्टर बॅनर ' जिंकून देऊ...आपल्या अधिकाऱ्यांना दिलेला हा शब्द खरा करत सर्व राज्यांना पिछाडीवर टाकत महाराष्ट्राच्या कॅडेट्सनी ' पीएम बॅनर ' वर नाव कोरलं आहे. महाराष्ट्राचा चित्ररथ यंदा राजपथवर दिसणार नसला तरी, प्रजासत्ताकदिनाच्या निमित्तानं एनसीसी कॅडेट्सनी राज्याला अनोखी भेट दिली असून , 27 तारखेला होणाऱ्या पीएम रॅलीमध्ये याची औपचारिक घोषणा करण्यात येईल.

प्रजासत्ताकदिनी राजधानीत होणाऱ्या परेडमध्ये एनसीसी कॅडेट्स जेव्हा राजपथवर अवतरतील, तेव्हा त्यातील महाराष्ट्राच्या कॅडेट्च्या चेहऱ्यावर विजयाचा आनंद स्पष्ट झळकताना दिसेल. गेली दोन वर्षं सतत हुलकावणी देणारा पीएम बॅनर कर्नाटककडून मिळवण्यात राज्याचे कॅडेट्स पुन्हा यशस्वी ठरलेत. वर्षभर सुरू असलेल्या भूसेना कॅम्प, अॅडव्हान्स शूटिंग, नेव्हल ट्रेनिंग या स्पर्धांसह बेस्ट कॅडेटचा मानही महाराष्ट्रालाच मिळालाय. हजारो कॅडेट्समधून केतकी बोरकर, चेतन शर्मा यांना बेस्ट कॅडेट्स म्हणून निवडण्यात आलं आहे. पुण्याच्या नेव्हल युनिटनंही पीएम ट्रॉफीवर आपलं नाव कोरलंय.

वर्षभर चालणारे खडतर कॅम्प्स, विविध चुरशीच्या स्पर्धा आणि आमीर्च्या कठोर शिस्तीत तावून- सुलाखून निघालेल्या राज्यातल्या 115 कॅडेट्सची निवड ' रिपब्लिक डे कॅम्प ' साठी (आरडीसी) करण्यात आली आहे. त्यात 32 गर्ल कॅडेट्सचा समावेश आहे.

दरवर्षी महाराष्ट्राच्या यशात सिंहाचा वाटा उचलणारी मुंबई मात्र लौकिक टिकवण्यात अपयशी ठरली आहे. यंदा मुंबईतून प्रवीण कणसे, संदीप पाटील, समीर मोरे, राजेश पाटील, ओंकार चोडणकर, सचिन कांबळे, दीप्ती सिंग, जयश्ाी पाटील, सबिना वेणुगोपाल असे 20 कॅडेट्स आरडीसी कॅम्पमध्ये स्थान मिळवण्यात यशस्वी ठरले आहेत. यात गर्ल कॅडेट्सची संख्या आहे फक्त चार.

गेल्या वर्षी मुंबईतून 24 कॅडेट्स आरडीसीसाठी निवडले गेले होते. राजपथवर संचलन करण्याचं स्वप्न प्रत्यक्षात उतरवण्यात यशस्वी ठरलेल्यांमध्ये ठाणे जिल्ह्यातल्या कॅडेट्सची संख्याही वर्षागणिक वाढतेय. यंदा ठाण्यातून आठ कॅडेट्स आरडीसीसाठी निवडले गेलेत. अमरावतीच्या कॅडेट्सनी राज्याच्या विजयात मोठा वाटा उचलला आहे. पुणे, अकोला इथल्या कॅडेट्सनी आपल्या कौशल्यानं एनसीसी डायरेक्टरेटचं लक्ष वेधून घेतलंय.

संरक्षण दलात मुंबईतील विद्यार्थ्यांच्या निरुत्साहाबद्दल चिंता व्यक्त करण्यात येत आहे. एनसीसी रुपानं मैदानावर दिसणारा मुंबईच्या कॅडेट्समधील जोश थोडा कमी झाल्याचे

एनसीसी डायरेक्टरेट ( महाराष्ट्र)चे प्रमुख कॅप्टन बीके पटनायकही मान्य करतात. पण मुंबई इतर जिल्ह्यांना टक्कर देण्यास पुन्हा सज्ज होईल, असा विश्वासही त्यांनी व्यक्त केला. तसंच देशातील वाढत्या नैसगिर्क आपत्तींशी मुकाबला करायला सज्ज करण्यासाठी एनसीसी कॅडेट्सनाही डिझास्टर मॅनेजमेण्टचं ट्रेनिंग देण्यात येणार असल्याचंही सांगण्यात येतंय.

एनसीसीचा युनिफॉर्म अंगावर चढवणाऱ्या प्रत्येक कॅडेटचं स्वप्न राजपथावर संचलन करणं असतं. पण ते लक्ष्य गाठण्यात मोजकेच विद्याथीर् यशस्वी ठरतात. त्यामुळेच प्रजासत्ताकदिनी ' राजपथाचे राजे ' म्हणून मिरवण्याची मिळालेली संधी ही एनसीसी कॅडेट्स आणि त्यांच्या पालकांबरोबरच महाराष्ट्रासाठीही एक सुवर्णक्षण असेल.

 
</text>
</doc>
