<doc>
<docno>1000208.cms.txt</docno>
<text>
 
महाराष्ट्र
थंडीचा कडाका आणखी वाढणार
[ Monday, January 24, 2005  11:43:46 pm]


म. टा. प्रतिनिधी

पुणे : उत्तरेकडून वाहणाऱ्या वाऱ्याचा वाढलेला जोर आणि हिमाचल प्रदेशातील काही भागात होत असलेल्या हिमवृष्टीमुळे येत्या 48 तासांमध्ये मध्य महाराष्ट्रात थंडीचा जोर वाढण्याची शक्यता असल्याचा अंदाज पुणे वेधशाळेच्या अधिकाऱ्यांनी व्यक्त केला आहे.

हिमाचल प्रदेशमध्ये पडलेल्या बर्फानंतर उत्तरेकडून येणारे वारे अधिक तीव्र झाले होते. त्यामुळे गेल्या आठवड्यात मध्य महाराष्ट्रातील अनेक ठिकाणचे तापमान घटले होते.

मागील दोन दिवसांमध्ये उत्तरेकडील काही ठिकाणी पाऊस झाला. येत्या 24 तासामध्ये उत्तरेकडून वाहणारे वारे अधिक तीव्र झाल्यास थंडीमध्ये वाढ होण्याची शक्यता असल्याचा अंदाज पुणे वेधशाळेकडून वर्तवण्यात आला आहे.

गेल्या आठवड्यात बुधवारी राज्यात नोंद झालेल्या तापमानात 5.9 इतक्या तापमानाची नोंद पुण्यात करण्यात आली. या मोसमातले हे सर्वात नीचांकी तापमान होते. आगामी काळात हिमाचल प्रदेश, सिमला, भागात बर्फ पडण्याच्या प्रमाणात वाढ झाल्यास थंडीत वाढ होऊ शकते, असे वेधशाळेच्या अधिकाऱ्यांनी सांगितले. मध्य महाराष्ट्रात गेल्या दोन दिवसांपासून थंडीची तीव्रता कमी झाली आहे. राज्यातील इतर शहरांमध्ये महाराष्ट्राबरोबर दिल्ली, उत्तरप्रदेश, झारखंड, या भागातही थंडीचा कडाका वाढला आहे.

मागील काही दिवसांपासून देशभरात थंडीचा कडाका वाढत असला तरी पूर्व भारताच्या काही भागात सोमवारी पाऊस झाला. पूर्व भारतात झालेला पाऊस पुढीलप्रमाणे : दिबुगड - 12 मि. मी, गंगटोक- 16 मि. मी, गुवाहाटी - 8 मि. मी, पासिघाट- 11 मि. मी, पाटणा- 14 मि. मी, रांची- 1 मि. मी, शिलाँग- 11 तर उत्तरेकडे बरेली भागात एक मिलीमीटर पाऊसाची नोंद झाली.

 
</text>
</doc>
