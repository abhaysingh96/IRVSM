<doc>
<docno>1000028.cms.txt</docno>
<text>
 
लेख
आरोप-प्रत्यारोपांच्या फडांची चाहुल!
[ Monday, January 24, 2005  07:48:53 pm]


मायमराठीच्या लेकरांची मांदियाळी जमविण्याचं भाग्य फारा वर्षांनी नाशिकला , 78 व्या अखिल भारतीय मराठी साहित्य संमेलनाच्या रूपाने लाभलंय. मराठी सारस्वतांचा हा कुंभमेळा आणखी दोन दिवसांनी येथील कुसुमाग्रज नगरीत भरेल. हा कुंभमेळा निविर्घ्नपणे पार पडावा यासाठी रविवारी रात्री तेथे खंडोबाचा साग्रसंगीत गोंधळही घातला गेला.

साहित्य संमेलनातले अध्यक्षीय भाषण, विविध परिसंवाद आणि चर्चा याव्यतिरिक्त ऐनवेळी उद्भवणारे वाद यातून हे विचारमंथन घडते. मात्र, त्यातून निघणाऱ्या अमृतापेक्षा आरोप- प्रत्यारोपांच्या हलाहलाचीच अधिक चर्चा घडण्याचा प्रघात गेल्या काही वर्षांपासून पडल्याचे दिसते. या साहित्य संमेलनाच्या अध्यक्षपदाच्या निवडीपासूनच खरं तर आरोप- प्रत्यारोपांचा खेळ सुरू व्हायचा होता. मात्र, संयोजकांचे प्रयत्न फळाला आले. संमेलनाध्यक्षपदासाठी उत्सुक असलेल्या रतनलाल सोनग्रा आणि विठ्ठल वाघ यांनी समजदारीची भूमिका घेत माघार घेतली आणि प्रा. केशव मेश्रामांची बिनविरोध निवड होऊ शकली. प्रा. मेश्रामांच्या साहित्य-कर्तृत्वाबाबत वाद नसला तरी ' फुले-आंबेडकरी परंपरेतला लेखक शिरवाडकर-कानेटकरांच्या भूमीत होणाऱ्या साहित्य संमेलनाचा अध्यक्ष व्हावा ', ही बाब काहींच्या पचनी पडली नाही. हे पडद्याआडचं असलं तरी सत्य आहे.

' हे मराठी नव्हे, तर मराठा साहित्य संमेलन ', असा आक्षेप नाशिकच्या संमेलनावर घेतला जातो आहे. मुळातच या संमेलनाच्या यजमानपदाची जबाबदारी आहे ती, नाशिक जिल्हा मराठा विद्या प्रसारक समाज या संस्थेकडे. साहजिकच या संस्थेचे सर्व पदाधिकारी मराठा समाजाचे आहेत. त्यामुळे संमेलनाच्या आयोजनातही त्यांचा वावर दिसणार आहेच. मात्र, तेवढ्यावरून संमेलनावर असा शिक्का मारणे कितपत उचित होईल, हाही प्रश्नच आहे. संमेलनाचे स्वागताध्यक्ष डॉ. वसंत पवार हे राष्ट्रवादी काँग्रेसचे आमदार आहेत. संमेलनाचे उद्घाटनही त्यांच्याच पक्षाचे सर्वेसर्वा शरद पवार यांच्याच हस्ते होणार आहे. त्यामुळे पक्षीय राजकारणाचा आक्षेपही संमेलनावर घेतला जातो आहे. ' तळे राखी तो पाणी चाखी ' या उक्तीप्रमाणे काही कोटी रुपये खर्च करताना आणि शेकडो माणसे राबविताना त्याच्या मोबदल्यात प्रसिद्धी तरी पदरात पाडून घेण्याची संधी कोण सोडेल हाही एक प्रश्नच आहे. त्याचे उत्तर हवे असेल तर मुळात संमेलने व्हावीत का ? आणि झालीच तर ती राजकारण्यांच्या सहभागाशिवाय कशी पार पाडावीत ? या मूलभूत प्रश्नावरच विचार करण्याची गरज आहे.

राजकारण हा पुढाऱ्यांचा धर्म असल्याने लोकांना त्याची सवय असते. पण, स्वत:ला सरस्वतीची लेकरं म्हणवून घेणारी मंडळी जेव्हा राजकारण करू लागतात आणि वैचारिक लाथाळ्या झाडू लागतात, तेव्हा सामान्य साहित्य रसिकांच्या पदरात त्यातून उद्विग्नताच पडते. नाशिकच्या संमेलनातल्या साहित्य व्यवहारांची सूत्रं स्वागताध्यक्ष डॉ. पवार यांनी कार्यवाह किशोर पाठक यांच्या हाती सोपवली आहेत. मात्र, पाठकांनी एककल्ली कारभार चालवून आपाल्याच मजीर्तल्या लोकांची वणीर् लावून घेतल्याच्या आरोपांच्या फैरी झडू लागल्या आहेत. त्यात पाठक हे स्वत: कवी. त्यांच्यावर पहिला प्रहार केला तो कवींनीच. तरुणांचा लाडका आणि गेल्या वर्षाचे अनेक मानाचे पुरस्कार पटकावणाऱ्या सौमित्र उर्फ किशोर कदम याने, त्याला जाणीवपूर्वक डावलल्याचा जाहीर आरोप केला. त्याच्याच सुरात सूर मिळवत अनेकांनी पाठकांवर तोफा डागल्या. त्यांनी हे आरोप करताना निमंत्रितांच्या काव्यसंमेलनातील काही ठराविक नावांवर बोट ठेवले. ते पाहून आरोपर्कत्यांच्या म्हणण्यातही काहीसे तथ्य वाटते.

काहींनी तर परिसंवादांच्या विषयांवरच आक्षेप घेतले आहेत. त्याचप्रमाणे त्यावर चर्चा करण्यासाठी समावेश केलेल्या काही वक्त्यांच्या नावालाही हरकत घेतली गेली आहे. डावलले जाण्याचा अनुभव आल्याची तक्रार आयोजकांपैकीच एक असलेल्या महाराष्ट्र साहित्य परिषदेच्या नाशिक शाखेतील पदाधिकाऱ्यांनीच केली आहे. कुठलाही निर्णय घेताना विश्वासात घेतलं गेलं नसल्याची खंत त्यांनी व्यक्त केली आहे. तर नाशिक जिल्हा परिसरातील साहित्य संस्थांनाही अनुल्लेखाचं शल्य आहे. अशा अनेक कटू गोष्टी मन मोठं करून किशोर पाठकांना टाळता आल्या असत्या. मात्र, ते त्यात अपयशी ठरल्याचं एकंदरित सगळ्या दिशांतून व्यक्त होणारी धुसफूस पाहून वाटू लागलंय. या अपयशाचं खापर फुटल्यावर त्याचा ठसका डॉ. पवारांनाही लागणार आहे.

संमेलनाची मुहुर्तमेढ विदोही पंरपरेतले ज्येष्ठ क्रांतीकवी बाबुराव बागूल यांच्या हस्ते रोवण्याची हुशारी दाखवून संयोजक सरस ठरले आहेत. मात्र, त्यामुळे विदोही चळवळीत पोटशूळ उठला आहे. आता बागुलांनी संमेलनाला तरी जाऊ नये, अशी मागणी त्यांनी केली आहे. त्यातच कैलास पगारे, गंगाधर अहिरे, अरुण काळे आणि भुजंग मेश्राम स्वत:ला विदोही म्हणवून घेणारे कवी निमंत्रितांच्या पंगतीत जाऊन बसले आहेत. मुळ प्रवाहात सामील होण्याची त्यांची ही ' व्यापक ' भूमिका संमेलनात मिरवून घेण्यापुरती ठरणार की काय, हे येणारा काळच ठरवेल.

हे संमेलन ज्या मराठा विद्या प्रसारक समाज संस्थेच्या आवारात होत आहे, तेथे खंडोबाचे प्राचीन देवस्थान आहे. अस्सल मऱ्हाठमोळ्या संस्कृतीत शुभकार्य निविर्घ्नपणे पार पडावे, यासाठी खंडोबाचा गोंधळ घातला जातो. त्याप्रमाणेच संमेलनाच्या निविर्घ्नतेसाठी रविवारी खंडोबाची तळी भरून पूजा करण्यात आली आणि ' खंडोबाचं लगीन ' या नाटकातील काही अंशही सादर केला गेला. रात्री वाघ्या मुरळीही नाचविण्यात आले. आणि बोकडबळी देऊन तिखट महाप्रसादचं जेवणही दिलं गेलं. आता ही घटना संस्कृतीचा एक भाग म्हणून घेतली जाते की तिला पुरोगामी विरोध केला जातो हे पाहायचं!

सचिन अहिरराव

 
</text>
</doc>
