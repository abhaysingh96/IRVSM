<doc>
<docno>1000211.cms.txt</docno>
<text>
 
महाराष्ट्र
बहिरोबा नाला परिसरात 800 अनधिकृत झोपड्या पाडल्या
[ Monday, January 24, 2005  11:44:29 pm]


म. टा. प्रतिनिधी

पुणे : कोरेगांव पार्क परिसरांतील बहिरोबा मल:निस्सारण प्रकल्पाच्या मागील बाजूस असलेल्या सुमारे आठशे झोपड्यांवर सोमवारी महापालिकेचा अतिक्रमण आणि गवनी विभाग तसेच ढोले-पाटील क्षेत्रीय कार्यालय यांनी एकत्रित कारवाई केली.

कारवाई संदर्भात येथील झोपडपट्टीवासियांना वेळोवेळी कळवण्यात आले होते. एक जानेवारी 1995 नंतरच्या झोपड्यांवर कारवाई करून त्या पाडण्यात आल्या होत्या. सुमारे आठ एकर जागेवर या झोपड्या बांधण्यात आल्या होत्या. तसेच त्या ठिकाणी झोपड्या बांधून विक्री करण्याचेही अनेक प्रकार सुरू होते, असे क्षेत्रीय आयुक्त भानुदास माने आणि क्षेत्रीय अधिकारी मुकुंद भोसले यांनी सांगितले. या जागेवर नाला गार्डन, वृक्षारोपण आणि आरोग्य कोठी करण्यात येणार असल्याचेही या अधिकाऱ्यांनी सांगितले.

71 पोलिस कर्मचारी, महापालिकेचे 80 बिगारी , 2 सहाय्यक अभियंते, नऊ जेसीबी, पाच डंपर, चार ट्रक आणि एक पोलिस व्हॅन यांच्या सहाय्याने ही कारवाई करण्यात आली.

दरम्यान, रिपब्लिकन पाटीर् ऑफ इंडिया मातंग आघाडी यांच्या वतीने शहरातील झोपडपट्टीवासियांवरील कारवाईचा निषेध करण्यात आला आहे. ही कारवाई त्वरित थांबवावी अशी मागणीही आघाडीने प्रसिद्धीपत्रकाद्वारे केली आहे. मुख्यमंत्री आणि उपमुख्यमंत्र्यांनी ही कारवाई त्वरित थांबवण्याचे आदेश द्यावेत. 2000 सालापर्यंत झालेल्या झोपड्या कायम करण्याचे आश्वासन त्यांनी निवडणुकांदरम्यान दिले होते. त्यांची त्यांनी अंमलबाजवणी करावी असेही आघाडीचे शहराध्यक्ष प्रदीप कांबळे आणि उपाध्यक्ष शंकर ढावे यांनी म्हटले आहे.

 
</text>
</doc>
