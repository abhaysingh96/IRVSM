<doc>
<docno>1000182.cms.txt</docno>
<text>
 
अग्रलेख
खरे कोण, खोटे कोण?
[ Monday, January 24, 2005  11:18:38 pm]


शिवसेनाप्रमुख बाळासाहेब ठाकरे यांनी राष्ट्रवादी काँग्रेसचे अध्यक्ष शरद पवार यांच्याशी मैत्री करण्याचे सूतोवाच केले, त्याबद्दल या स्तंभात सोमवारीच मतप्रदर्शन झाले आहे. त्याची शाई वाळण्याच्या आतच ठाकरेंनी पवारांवर पुन्हा शरसंधान केल्याने केवळ त्यांचे समर्थक व कार्यकतेर्च नव्हे, तर राजकारणातील सर्वच मंडळी चक्रावून गेली आहेत.

ठाकरेंनी चार दिवसांपूर्वी म्हटले की , ' मी व पवार एकत्र आलो, तर महाराष्ट्राकडे वाकड्या नजरेने बघण्याची कुणाची टाप नाही. ' पण त्यांचा 78 वा वाढदिवस आणि ' सामना ' चा 16 वा वर्धापन दिन यांच्या निमित्ताने आयोजलेल्या कार्यक्रमात ठाकरेंनी आपला प्रवाह पुन्हा बदलला व पवारांचे राजकारण ' विश्वासघातकी ' असल्याचे सांगितले.

आता प्रश्न असा पडतो की, ठाकरे नक्की खरे कधी बोलले ? पवार विश्वासघातकी असतील, तर ' सामना ' ला विशेष मुलाखत देताना त्यांना ते ठाऊक होतेच. अशा ' विश्वासघातकी ' नेत्याला बरोबर घेऊन राजकारण करणे ठाकरेंना मान्य होते असे मानावे, तर तीन दिवसांत असे काय घडले की, ज्यामुळे पवारांच्या ' विश्वासघातकी ' कारवायांचा जाहीर पंचनामा ठाकरेंनी करावा ? असो.

पवारांना ' विश्वासघातकी ' ठरवताना ठाकरेंनी जो किस्सा जाहीरपणे सांगितला, तो महत्त्वाचा असला तरी नवा नाही. 1999 च्या निवडणूक निकालानंतर उद्धव व राज ठाकरे आणि मनोहर जोशी यांची प्रफुल्ल पटेल यांच्या निमंत्रणावरून पवारांबरोबर भेट झाली होती.

त्यावेळी ' पवारांनी आपण आता काँग्रेसमध्ये जातो. त्यांची वाट लावतो आणि मग तुमच्याकडे येतो ,' असे सांगितल्याचा खुसखुशीत किस्सा ठाकरेंनी भर सभेत सांगितला.

राजकारणात गुप्त खलबते चालतच असतात. त्यांची वारंवार वाच्यता करून काय मिळणार ? पण याचा आणखी एक अर्थ म्हणजे पवारांनाही ठाकरेंबरोबर जाण्याची इच्छा होतीच. पण त्यानंतरच्या काळात मात्र राष्ट्रवादी काँग्रेसचे काम काँग्रेसच्या साथीनेच चालू आहे.

गेल्या लोकसभा आणि विधानसभा निवडणुकांत या दोन पक्षांनी निवडणूकपूर्व आघाडी केली व जागावाटपाचा समझोता करून मतविभागणीचा फायदा शिवसेना-भाजप युतीला मिळणार नाही, याची व्यवस्था केली. ही व्यूहरचना यशस्वीही झाली.

मुळात ठाकरे आणि पवार यांच्यापेक्षाही मनोहर जोशी आणि पवार यांचे संबंध अधिक घनिष्ठ आहेत, हे साऱ्यांनाच ठाऊक आहे.

पवार आणि ठाकरे यांचेही एकेकाळी असेच ' मैत्री ' चे संबंध होते. त्याला जागूनच बहुधा ठाकरेंनी चेंडू पवारांच्या कोर्टात टाकला असावा.

आता तो परतवण्याची पाळी पवारांवर होती. पण स्वत: ठाकरेंनीच घुमजाव केल्याने संशयाचे जाळे त्यांच्याच अवतीभवती तयार होत आहे.

सार्वजनिक जीवनात राहायचे, तर राजकारणातील कामगिरी आणि यश याबरोबरच वैयक्तिक विश्वासार्हताही महत्त्वाची ठरते. ती पवार राखतील, अशी अपेक्षा आहे.

इतके मात्र खरे की, ठाकरेंची मुलाखत आणि नंतर झालेले भाषण यामुळे बराच धुरळा उडाला आहे. अशी धूळ आकाशात उडते, तेव्हा वातावरण गढूळ होते, समोरचे दिसेनासे होते आणि अनेकांचे डोळे चुरचुरू लागतात.

आताही असेच काहीसे झाले आहे. विधानसभा अणि लोकसभा निवडणुकांत पराभव झाल्यानंतर खरे तर आपले काय चुकले याचे आत्मचिंतन, भाषण व मुलाखत यांच्या माध्यमातून शिवसेनाप्रमुख करतील आणि त्या दृष्टीने शिवसैनिक व कार्यर्कत्यांना दिशादर्शन करतील, अशी अपेक्षा होती.

प्रत्यक्षात वेगळेच घडले. महाराष्ट्रासमोर अनेक समस्या आहेत. पाऊस चांगला झाला, तरी पाण्याचा प्रश्न सुटलेला नाही. विजेचे संकट दिवसागणिक अधिकाधिक उग्र होत आहे. कारखाने बंद पडण्याचे प्रमाण घटलेले नाही आणि साखरेच्या कारखान्यांची अवस्था दयनीय झाल्याने पश्चिम महाराष्ट्रातील ऊस उत्पादक शेतकऱ्याचे कंबरडेच मोडले.

या सर्व आघाड्यांवर काँग्रेस-राष्ट्रवादीचे सरकार अपयशी ठरत आहे. अशा वेळी जनतेला समर्थ विरोधी पक्ष म्हणून शिवसेनेने या विषयांवर मोठी आंदोलने उभी करावीत व सरकारला धारेवर धरावे, असे वाटते. अशा आंदोलनाचे नेतृत्व स्वत: ठाकरे आणि सेनेचे अन्य नेते करणार असतील, तर ते अधिक परिणामकारक होईल.

एकमेकांवर आरोपच करायचे, तर उद्या पवारही सेना नेत्यांची कुणाकुणाबरोबर ऊठबस आहे, याची चर्चा सुरू करू शकतील. ही चिखलफेक आवरणे मग अशक्य होईल. त्यातून कपडे खराब होण्यापलीकडे कुणाचेच भले होणार नाही.

 
</text>
</doc>
