<doc>
<docno>1000231.cms.txt</docno>
<text>
 
महामुंबई
आनंद दिघेंच्या पुतळ्याविरोधात याचिका
[ Monday, January 24, 2005  11:53:22 pm]


म. टा. प्रतिनिधी

मुंबई : दिवंगत शिवसेना नेते आनंद दिघे यांचा पुतळा येत्या 26 जानेवारी रोजी ठाणे शहरात उभारण्याची तयारी पूर्ण होत आलेली असतानाच ठाण्यातील एका नागरिकाने या कृत्यास मुंबई हायकोर्टात आक्षेप घेतला आहे. दिघे यांच्या नावाची आतापर्यंत दहा तरी वेगवेगळी स्मारके ठाणे शहरात झालेली असून सदर पुतळा शहर विकास आराखडा धाब्यावर बसवून उभारण्यात येत असल्याचे म्हटले आहे.

ठाणे शहरातील टेंभी नाका परिसरात अग्यारी लेन आणि वीर सावरकर मार्गाच्या तिठ्यावर आनंद दिघे यांचा पुतळा उभारण्याची योजना अमलात येत आहे. हा पुतळा बसविण्यासाठी या तिठ्यावर असलेला हॅलोजनचा हाय मास्ट दिव्याचा खांब काढून टाकण्यात आला आहे. वास्तविक या भागात चारी बाजूंनी येणाऱ्या वाहनांची वर्दळ मोठ्या प्रमाणावर असते. त्या दृष्टीनेच 35 लाख रुपये खर्चून हा दिव्याचा खांब बसविण्यात आला आहे. मात्र आता तेथे पुतळा बसविण्यात येणार आहे. सततच्या वर्दळीस हा पुतळा अडथळा ठरू शकतो, तेथे काही अपघात घडल्यास वा पुतळ्यास धक्का लागल्यास ते दिघे यांच्या निधनानंतर ज्याप्रमाणे सिंघानिया रुग्णालय मोडतोड घटना घडली त्याप्रमाणे लोकक्षोभास निमंत्रण ठरू शकते असा दावा अर्जदार दिनेश पाचकुडे यांनी केला आहे.

दिघे यांचा पुतळा जेथे बसविण्यात येणार आहे ती जागा ठाणे महानगरपालिकेच्या अंतिम विकास आराखड्यात रस्त्यासाठीच दाखवली गेली आहे. योग्य प्रक्रियेचा अवलंब न करताच आराखडयात अशा प्रकारचा बदल कसा काय करता येईल ? राज्य सरकारने पुतळा उभारण्यासाठी काही विशिष्ट निकष ठरवून दिले आहेत, त्यांचे पालन करण्यात आले आहे काय ? असे प्रश्ान्ही पाचकुडे यांनी उपस्थित केले असून सदर पुतळा बुधवारी 26 जानेवारी रोजी उभारण्यात येत असल्याने तातडी लक्षात घेऊन हंगामी आदेश देण्याची विनंती याचिकेद्वारा केली आहे. हायकोर्टाने याबाबतची सुनावणी मंगळवारी ठेवली आहे.

 
</text>
</doc>
