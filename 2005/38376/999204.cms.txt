<doc>
<docno>999204.cms.txt</docno>
<text>
 
देश-विदेश
दिल्लीच्या शाळांचा टाटा!
[ Monday, January 24, 2005  12:01:20 am]


वृत्तसंस्था

नवी दिल्ली : जिभेचे चोचले पुरवणाऱ्या पण त्याचबरोबर अनारोग्याची पायाभरणी करून ठेवणाऱ्या अरबट चरबट खाद्यपदार्थांवर म्हणजे ' जंक-फूड ' वर राजधानीतील 133 शाळांनी बंदी घालून अनोखा पायंडा पाडला आहे. या शाळांमध्ये दक्षिण दिल्लीतील काही उच्चभ्रू शाळांचाही समावेश आहे हे विशेष! पण , ' जंक-फूड ' म्हणजे नेमके काय याची व्याख्या स्पष्ट न झाल्याने काहीशी गोंधळाची स्थिती आहे.

अरबट-चरबट पदार्थांबरोबरच सोडामिश्रित शीतपेयांच्या वाटप- विक्रीवरही या शाळांनी स्वत:हून बंदी घातल्याचे दिल्ली शिक्षण संचालनालयाच्या अधिकाऱ्यांनी सांगितले. काही दिवसांपूवीर्च शाळांच्या आवारात जंक-फूडच्या वाढत्या विक्रीबद्दल ग्राहक तक्रार निवारण आयोगाने दिल्ली सरकारला फैलावर घेतले होते. या पदार्थांपैकी कित्येकांवर बंदी आहे, याचेही भान सरकारला नसल्याचे आयोगाने दाखवून दिले होते. असे पदार्थ विकले जाऊ नयेत, असा आदेश दिल्ली सरकारने अद्याप काढलेला नाही. पण ग्राहक आयोगाच्या टिप्पणीची दखल घेऊन दक्षिण आणि नैऋर्त्य दिल्लीतील 133 शाळांहून उत्स्फूर्तपण बंदी आणली. पण समोसा, कचोरी, पुरी हे पदार्थही तितकेच अपायकारक ठरू शकतात, त्यांच्या विक्रीवर बंदी आलेली नाही.

' तपस ' या स्वयंसेवी संघटनेने सर्वप्रथम या समस्येला ग्राहक आयोगाकडे वाचा फोडली. दोन वर्षांपूवीर्च शाळांमधील जंक-फूड विक्रीवर दिल्लीतल्याच एका कोर्टाने बंदी आणली होती. त्या आदेशाची अमलबजावणी किती शाळा करत आहेत, अशी विचारणा ' तपस ' ने आरोग्य आयोगाकडे केली. आयोगाने शिक्षण खात्याला अहवाल सादर करण्यास सांगितले, पण त्या खात्याने ' अमलबजावणी सुरू आहे ' असे मोघम उत्तर दिल्यावर या आदेशाने दिल्ली सरकारचेच जाहीर वाभाडे काढले होते.

 
</text>
</doc>
