<doc>
<docno>1000215.cms.txt</docno>
<text>
 
महाराष्ट्र
हेल्मेटसक्तीचा दंड भरू नका; खटल्यांना सामोरे जा
[ Monday, January 24, 2005  11:46:00 pm]


म. टा. प्रतिनिधी

पुणे : हेल्मेटसक्ती झाल्यानंतर दुसऱ्या दिवशीच या विरोधात जोरदार आंदोलन उभारण्याचा निर्णय ' हेल्मेट कृती समिती ' ने सोमवारी घेतला. ' हेल्मेट सक्ती हवी की नको ' या विषयावर 27 जानेवारी रोजी मतदान घेण्याबरोबरच हेल्मेट न वापरता खटले दाखल करून घ्या, पुढील जबाबदारी प्रत्येक पक्ष स्वीकारेल, असे आवाहनही समितीने केले आहे.

हेल्मेट सक्ती विरोधात नगरसेवकांनी जोरदार आंदोलन उभारण्याचा निर्णय घेतला असून त्यासाठी ' हेल्मेट कृती समिती ' स्थापन केली आहे. पालिकेतील हिरवळीवर सोमवारी नगरसेवक, स्वयंसेवी संस्थांचे प्रतिनिधी आणि नागरिकांची बैठक झाली. या बैठकीला राष्ट्रवादी काँगेसचे नगरसेवक शांतीलाल सुरतवाला, अंकुश काकडे भाजपचे शहराध्यक्ष विजय काळे, मेधा कुलकणीर् ज्योत्स्ना सरदेशपांडे, सीमा सरदेशपांडे, शिवसेना शहराध्यक्ष रामभाऊ पारिख, गटनेते रमेश बोडके, कल्पना जाधव, काँग्रेसचे शिवा मंत्री, ग्राहक पंचायतीचे सूर्यकांत पाठक आणि अन्य नागरिक उपस्थित होते.

हेल्मेट सक्ती लागू झाल्याच्या दुसऱ्या दिवशी सकाळी दहा वाजता टिळक पुतळ्याजवळ आंदोलन सुरू करण्याचा निर्णय घेण्यात आला. वृत्तपत्रांमध्ये जाहिरात देऊन हेल्मेट वापरू नका, पोलिसांनी अडवले तर खटले दाखल करून घ्या, असे आवाहन करण्यात येणार आहे.

' हेल्मेट हवे की नको ' याविषयावर गुरुवारी मतदान घेणार असून 100 ठिकाणी मतदान पेट्या ठेवण्यात येणार आहेत. शुक्रवारी श्रमिक पत्रकार संघामध्ये मतमोजणी होणार असून मतमोजणी अधिकारी म्हणून संघाचे अध्यक्ष मारुती जोशी यांची निवड करण्यात आली आहे.

पगडी वापरणाऱ्यांना हेल्मेट सक्तीचे नसल्याने वाहनचालकांनी हेल्मेट न वापरता पगडी आणि फेटे वापरावेत , ' ना नफा ना तोटा ' तत्त्वावर ते उपलब्ध करून दिले जातील, असे सुरतवाला यांनी सांगितले. या आंदोलनात गणपती मंडळांनाही सामील करून घ्यावे, तसेच हेल्मेट न घालणाऱ्या पोलिस अधिकाऱ्यांना घेराव घालावा, असे निर्णयही या बैठकीत झाले.

दरम्यान, कलमाडी यांची हेल्मेट सक्तीची भूमिका स्पष्ट असतानाही हेल्मेटसक्ती रद्द करण्याचा वरिष्ठ पातळीवरून प्रयत्न करण्यात येईल, असे काँग्रेसचे शहराध्यक्ष मोहन जोशी यांनी सांगितले.

हेल्मेट सक्तीच्या विरोधात रिपब्लिकन पक्षाच्या वतीने चार फेब्रुवारी रोजी इशारा मोर्चाचे आयोजन केले आहे.

 
</text>
</doc>
