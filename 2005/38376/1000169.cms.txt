<doc>
<docno>1000169.cms.txt</docno>
<text>
 
बहुतांची अंतरे
शेअर बाजार नव्हे, सट्टाबाजार!
[ Monday, January 24, 2005  11:06:07 pm]


' बुडालेला बुधवार ' हा अग्रलेख (म. टा. 7 जानेवारी) वाचला. शेअर बाजार हा अखेर सट्टाबाजारच आहे, हे पुन्हा एकदा दिसून आले. 1 डिसेंबरपासून सतत महिनाभर सेन्सेक्स सतत वाढतच होता व एकाच महिन्यात 300 पॉईंटस्नी वर गेला, हे अग्रलेखात दिलेले आहेच. अर्थात पुन्हा सेन्सेक्स खाली जाणे हे अपेक्षितच होते. भरपूर पैसेवाले वरच्या भावात शेअर्स विकून तुफान कमाई करतात आणि भाव पाडल्यावर पुन्हा तेच शेअर्स नव्याने खरेदी करतात. वास्तविक ज्या चांगल्या कंपन्यांच्या शेअर्सचे भाव भराभर वर गेले, त्यांच्यात काही आठवड्यांत अफाट प्रगती झाली (उत्पादन, विक्री, नफा) असा मुळीच अर्थ नसतो.

बाजार कोसळला म्हणून मोठ्या कंपन्या अडचणीत आल्या आहेत असाही अर्थ नाही. परकीय वित्तीय संस्थांनी स्वत:चा नफा कायम राहण्यासाठी शेअर्सची विक्री केली आणि अफाट कमाई केली तर तेही स्वाभाविकच म्हणायला हवे. त्या वित्तीय संस्था पैसे कमावण्याकरिताच येथे आलेल्या आहेत. भारतातील वायदे बाजार नाजूक अवस्थेत जगतो व कमजोर आहे याची प्रचीती बुधवारी आली, हे प्रतिपादन पटत नाही. सर्व प्रमुख कंपन्यांची वेगाने प्रगतीच चालू आहे, ही वस्तुस्थिती आहे. शेअर बाजाराचा सट्टाबाजार म्हणून उपयोग करून अफाट पैसे/ नफा कमावणे हा काहींचा महत्त्वाचा उद्योग आहे. एकूण सेन्सेक्स प्रचंड खाली आल्यामुळे भारतीय अर्थव्यवस्थेवर विपरीत परिणाम होतील, अशी वाईट अवस्था कंपन्यांची नाही.

ज. शि. पटवर्धन, गोवंडी, मुंबई.

 
</text>
</doc>
