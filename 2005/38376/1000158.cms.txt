<doc>
<docno>1000158.cms.txt</docno>
<text>
 
देश-विदेश
काश्मीरमध्ये थंडीने तिघांचा मृत्यू
[ Monday, January 24, 2005  10:54:43 pm]


वृत्तसंस्था

जम्मू : जम्मू व उधमपूर जिल्ह्यात रविवारी आलेल्या थंडीच्या लाटेने वैष्णादेवीच्या दोन यात्रेकरूंसह जम्मू जिल्ह्यातील तिघांचा बळी घेतला. तर गडद धुके व गोठवणाऱ्या थंडीच्या लाटांनी संपूर्ण राजस्थानातील जनजीवन विस्कळित झाले व ठिकठिकाणी वाहतूक कोंडी झाली.

दिल्लीचे शोभाचंद गुप्ता यांचा वैष्णोदेवीच्या वाटेवरील बाणगंगा येथे आणि आग्य्राचे किरथराम यांचा अर्धकुवारी येथे थंडीच्या लाटेने मृत्यू झाला. जम्मूतील जगनगीर बाबा हेही थंडीमुळे मृत्युमुखी पडले.

काश्मीर खोऱ्यातील श्रीनगर व आसपासच्या भागात सोमवारी सकाळी सुरू झालेल्या हिमवृष्टीने जनजीवन विस्कळित झाले. श्रीनगरमध्ये सकाळी साडेसात ते साडेआठ या एका तासात 0.4 मिमी हिमवृष्टी झाली व तापमान उणे एक अंश इतके खाली घसरले. गुलमर्ग, पहलगाम या भागातही हिमवृष्टी झाली. त्यामुुळे खोऱ्यात ठिकठिकाणी वाहतुकीची कोंडी झाली.

राजस्थानात थंडीची लाट

राजस्थानात सोमवारचा दिवस गारठवणारा ठरला. माऊंट अबु या थंडहवेच्या ठिकाणी तर पारा शून्यअंश सेल्सिअसवर स्थिर झाला होता. पिलानी येथे चार अंश तर राजधानी जयपूरमध्ये पाच अंश सेल्सिअसपर्यंत तापमान खाली घसरले होते. थंडीच्या लाटांच्या तडाख्यात सापडलेल्या राजस्थानात धुक्यामुळे ठिकठिकाणी वाहतुकीची कोंडी झाली. येत्या चोवीस तासांत राजस्थानात हिमवृष्टी होण्याचा अंदाज हवामानखात्याने वर्तवला आहे.

 
</text>
</doc>
