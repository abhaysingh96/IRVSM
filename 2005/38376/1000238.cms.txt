<doc>
<docno>1000238.cms.txt</docno>
<text>
 
महामुंबई
विद्यापीठाने फडकावला 'युनियन जॅक'!
[ Monday, January 24, 2005  11:55:39 pm]


जयंत होवाळ

मंुबई : स्वातंत्र्य लढ्यात प्राणांची आहुती देणारे भगतसिंह, राजगुरु, सुखदेव आदी क्रांतीकारकांच्या स्वातंत्र्य लढ्यातील सहभागाला सगळा देश क्रांतीकारक चळवळी मानतोे. मुंबई विद्यापीठाचा दूरशिक्षण संस्थेचा इतिहास विभाग मात्र ' युनियन जॅक ' उतरून 50 वषेर् उलटली आहेत, या वास्तवातून बाहेर येण्यास तयार नाही, असे दिसते. त्यामुळे इतिहासाच्या पुस्तकात क्रांतीकारी चळवळींचा ' दहशतवादी कारवाया ' असा उल्लेख करण्यात आला आहे. शिवाय स्वातंत्र्यलढ्यात तळागाळातील वर्गाचा सहभाग नसल्याचा जावईशोधही लावला आहे.

दूरशिक्षण विभागाच्या प्रथम वर्ष कला शाखेच्या ' लॅन्डमार्क इन र्वल्ड हिस्टरी ' या इतिहासाच्या पुस्तकात आजही ब्रिटिशकालीन पारतंत्र्याची सावली पडलेली आहे. ' स्वराजिस्ट रिव्होल्यूशनरी अॅण्ड अदर्स ' या 15 व्या प्रकरणात हे ' प्रकरण ' घडले आहे. ' चंंदशेखर आझाद, भगतसिंग, राजगुरू, सुखदेव आदी क्रांतीकारकांनी इंग्रज सरकारला सळो की पळो करून सोडले होते. भगतसिंग, राजगुरु आणि सुखदेव यांना ब्रिटिशांनी फासावर लटकावले. त्यानंतरही ' टेररिस्ट अॅक्टिव्हीटी ' महाराष्ट्र आणि बंगालमध्ये सुरू राहिल्या... ' असा उल्लेख पान क्रमांक 203 वर करण्यात आला आहे.

त्यानंतर ' क्विट इंडिया मुव्हमेंट 1942' या प्रकरणाच्या पान क्रमांक 204 आणि 205 वरही वादग्रस्त उल्लेख आहेत. स्वातंत्र्यचळवळीत कोणाकोणाचा सहभाग होता, कोण अलिप्त राहिले, याचा उहापोह यात आहे. ' डिप्रेस्ड क्लास ' चा स्वातंत्र्यलढ्यात सहभाग नव्हता, असे धाडसी विधान या प्रकरणात करण्यात आले आहे.

या पुस्तकाबद्दल तीव्र प्रतिक्रिया उमटल्या असून अमरजितसिंग मनहान्स, डॉ. तुषार जगताप, प्रशांत पाटील, राजाभाऊ मिराशी, समीर देसाई या व्यवस्थापन तसेच सिनेट सदस्यांनी यासंदर्भात कुलगुरू डॉ. विजय खोले यांना पत्र लिहून , ' पुस्तकात चुकीचा उल्लेख करणाऱ्यांनी जाहीर माफी मागावी तसेच हे उल्लेख तात्काळ काढावेत ', अशी मागणी केली आहे. यासंदर्भात डॉ. जगताप म्हणाले की, स्वातंत्र्यलढ्यातील क्रांतीकारकांचा सहभाग हा ब्रिटिशांसाठी ' टेररिस्ट अॅक्टिव्हिटी ' चा भाग असला तरी आपल्यासाठी मात्र, त्या क्रांतीकारकांच्याच चळवळी होत्या. असे असताना पुस्तक लिहिणाऱ्यांनी भान बाळगणे आवश्यक होते. तळाच्या वर्गाचा स्वातंत्र्यलढ्यात सहभाग नव्हता, हे धादांत असत्य विधान असून या वर्गाच्या सहभागाचे अनेक दाखले उपलब्ध आहेत. ' इकॉनॉमिक्स अॅण्ड पोलिटिकल विकली ' मध्ये तर या वर्गाच्या सहभागाचा सविस्तर वृत्तान्त प्रसिद्ध झाला होता. '

यासंदर्भात कुलगुरूंशी संपर्क साधला असता ,' सायंकाळी विद्यापीठात नसल्याने सदस्यांचे पत्र आपण अद्याप पाहिलेले नाही. पत्र वाचून, आवश्यक ती माहिती मागवून निर्णय घेऊ ', असे ते म्हणाले.

 
</text>
</doc>
