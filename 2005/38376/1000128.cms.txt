<doc>
<docno>1000128.cms.txt</docno>
<text>
 
महामुंबई
एकाकी परवीनच्या मालमत्तेचे दावेदार मात्र अनेक...
[ Monday, January 24, 2005  10:38:22 pm]


म. टा. सांस्कृतिक प्रतिनिधी

मुंबई : जिने आपल्या हयातीतल्या शेवटच्या वर्षात कधी फ्लॅटचं दार उघडून बाहेर पाऊल टाकलं नाही की बाहेरच्या माणसाला आत घेतलं नाही, जिने कधी चुकून माकून आलेला नातेवाईकाचा फोनही घेतला नाही किंवा आपलं कोणी आहे, यावर विश्वासही ठेवला नाही त्या परवीन बाबीच्या मृत्यूनंतर मात्र तिच्या नातेवाईक आणि मित्रमंडळींचा गोतावळा जमा झालाय.

परवीनला काय आवडायचं, तिचा आपल्या वाढदिवसाला कसा फोन यायचा, ती लहानपणी कशी अल्लड होती, आपल्याशी तिची किती घसट होती इत्यादी इत्यादी गोष्टी मिडियाला पुरवत जो तो आपली तिच्याशी सलगी प्रस्थापित करू लागलाय आणि त्याचवेळी बातमी फुटलीय तिच्या करोडो रुपये किंमतीच्या मालमत्तेची...

जुहूच्या रिव्हिएरा अपार्टमेंट मधला तेवीसशे स्क्वेअर फुटांच्या फ्लॅटची अंदाजे किंमत एक कोटी साठ लाख रुपये, जुनागढची स्थावर मालमत्ता तीन कोटींहून अधिक किंमतीची शिवाय खारच्या बॅंकेत असलेले लाखो रुपये...सौदी अरेबियात उद्योग असणारा आणि मुंबईत लोखंडवाला कॉम्प्लेक्समध्ये फ्लॅट असणारा परवीन बाबीचा चुलतभाऊ अशफाक् बाबी याने मांडलेला हा हिशोब आहे. ही मालमत्तेसाठी दावा करण्याची वेळ नाही, असंही तो डोळ्यांवरचा काळा चष्मा न उतरवता सांगतो आहे. त्याच्या अरिना आणि व्हेरोना या दोन मुली पहिल्याच दिवशी परवीन आपली अगदी जवळची रिश्तेदार होती, हे सांगून आल्या. रविवारी जुनागढहून परवीनची भाची बेगम फरहाद सुलताना बाबी आली. तिच्यासोबत परवीनचे लहानपणचे घरगुती फोटो होते. दुपारी मुश्ताक बाबी आपल्या बायकोमुलांसह आला. त्याची आई आणि परवीन या चुलत बहिणी, असं तो सांगतो. यांच्यासोबतीने परवीनचे मित्र आणि मैत्रिणीही आलेल्या आहेत. दोन वर्षांपूवीर् परवीन बाबीची आई वारली तेव्हा तिचं दफन करायला स्मशानभूमीवर अवघे सातजण होते. परवीनसाठी मात्र गोतावळा गोळा झालाय. तिने ख्रिश्चन धर्म स्वीकारला होता आणि आपले अंत्यसंस्कार ख्रिश्चन पध्दतीनुसारच व्हावेत, असे तिने सांगितल्याचा कोणताही पुरावा सापडलेला नाही. तिचं मृत्यूपत्रही सापडलेलं नाही, त्यामुळे या दाव्यात अर्थ नाही, असं सांगत सांताक्रूझ पोलीस स्टेशनचे वरिष्ठ निरीक्षक श्याम चव्हाण यांनी वादावर पडदा टाकला आहे. रविवारी रात्री सांताक्रूझच्या मशिदीत परवीनच्या आईच्या कबरीशेजारीच तिचे दफन करण्यात आले.

बेगम फरहाद सुलताना हिलाच तिच्या शवाचा ताबा देण्यात आला. मात्र शव देण्यापुरतेच फरहादला वारसदार मानण्यात आले आहे. तिच्या मालमत्तेसंबंधीच्या वादाबद्दल कोर्टच काय तो निर्णय घेईल, असे पोलिसांनी सांगितले.

या दफनविधीस कबीर बेदी, रणजीत, डॅनी, महेश भट्ट आदी परवीनचे एकेकाळचे मित्र उपस्थित होते.

अर्थात मंगळवारी सांताक्रूझच्या मशिदीत परवीन बाबीचे क्रियाकर्म पार पडेल तेव्हा नातेवाईकांच्या गोतावळ्यात आणखी भर पडण्याची शक्यता व्यक्त होत आहे.

 
</text>
</doc>
