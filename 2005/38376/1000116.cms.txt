<doc>
<docno>1000116.cms.txt</docno>
<text>
 
महामुंबई
'दीदींमुळे उत्कृष्ट आणि हिणकस यातील भेद रसिकांना उमजला'
[ Monday, January 24, 2005  10:27:08 pm]


म. टा. विशेष प्रतिनिधी

मुंबई : ' लतादीदींच्या दिव्य सुरांमुळेच उत्कृष्ट व हिणकस यांतील भेद रसिकांना उमजला ' असे प्रतिपादन गायिका पद्मजा फेणाणी-जोगळेकर यांनी शुक्रवारी येथे केले. दीदींच्या अमृतमहोत्सवानिमित्त त्यांना स्वरांजली वाहण्यासाठी ' तेरे सूर और मेरे गीत ' हा दीदींनीच गायलेल्या निवडक हिंदी चित्रपटगीतांचा नवा कार्यक्रम संवेदना प्रतिष्ठानसाठी पार्ल्याच्या दीनानाथ नाट्यगृहात सादर करताना त्या बोलत होत्या.

या कार्यक्रमात पं. रविशंकर, जयदेव, मदन मोहन, जयदेव, एस. डी बर्मन, आर. डी. बर्मन यांनी स्वरबद्ध केलेली दीदींची 23 सदाबहार गाणी या कार्यक्रमात त्यांनी सादर केली.

सूत्रसंचालिका उत्तरा मोने यांनी गाण्यांच्या दरम्यान प्रश्ान् विचारून पद्मजाच्या दीदींशी असलेल्या ऋजू भावबंधांचा वेधही घेतला. कधी गंमतीने दीदींच्या बोलण्याची नक्क ल करीत, त्यांच्या चांगुलपणाच्या विविध आठवणी सांगत ; कधी पं. ह्रदयनाथ मंगेशकर यांनी ज्या मूळ बंदिशींच्या आधारे चाल बांधली, ती बंदिशही गाऊन दाखवत, संबंधित गाण्यांच्या / संगीतकारांच्या आठवणी सांगत हा तीन तासांचा कार्यक्रम पद्मजाने रंगवला. आनंद सहस्त्रबुद्धे यांनी संगीत संयोजन केलेल्या या कार्यक्रमात मनोज देसाई, विजय तांबे, अभिजित सावंत, त्रिगुण पटवर्धन, प्रसाद गोंदकर, मंदार पारखी आणि अविनाश चंदचूड यांनी साथसंगत केली.

यावेळी पद्मजाच्या ' जिंदगी की जबान ' या नव्या गझल आल्बमचे प्रकाशन अर्थमंत्री जयंत पाटील यांच्या हस्ते झाले. गेटवे ते धरमतर अंतर पोहलेल्या पाच वर्षांच्या पूजा भांगिरे या बालिकेचाही सत्कार यावेळी अर्थमंत्र्यांच्या हस्ते झाला. जयंत पाटील यांची पत्नी शैलजा, उद्धव ठाकरे यांची पत्नी रश्मी व कृषी राज्यमंत्री सूर्यकांता पाटील याही यावेळी व्यासपीठावर उपस्थित होत्या. प्रतिष्ठानचे अध्यक्ष संतोष पाटील यांनी प्रारंभी स्वागत केले.

 
</text>
</doc>
