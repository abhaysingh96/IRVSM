<doc>
<docno>1000133.cms.txt</docno>
<text>
 
महाराष्ट्र
माडगूळने जागवली गदिमांची स्मृती
[ Monday, January 24, 2005  10:39:54 pm]


म. टा. वृत्तसेवा

सांगली : महाराष्ट्राचे आधुनिक वाल्मिकी म्हणून ओळखले जाणारे गीतरामायणकार ग. दि. माडगूळकर यांच्या कलाकर्तृत्वाचा व जीवनाचा आढावा घेणारा विशेष कार्यक्रम ' माडगूळचे गदिमा ' ई टी.व्ही.ने खुद्द त्यांच्या गावी माडगूळ येथे रविवारी आयोजित केला होता.

गदिमा हायस्कूलच्या प्रांगणातील या आगळ्यावेगळ्या कार्यक्रमाचे उद्घाटन ' गदिमां ' च्या प्रतिमेला पुष्पहार घालून झाले. ' गदिमां ' चे बंधू श्यामकाका, तसेच चिरंजीव श्रीधर माडगूळकर व कुटुंबीय यांच्यासह त्यांचे अनेक चाहते उपस्थित होते. खासदार श्रीनिवास पाटील, आमदार गणपतराव देशमुख, ग. रा. कामत, अभिनेत्री रेखा, चित्रा, ज्येष्ठ छायाचित्रकार बाळ बापट, बाबा फाटक, वाद्यवृंद संयोजक श्यामराव कांबळे, संगीत दिग्दर्शक प्रभाकर जोग, गदिमा प्रतिष्ठानचे अध्यक्ष विसूभाऊ आरेकर यांचा त्यात समावेश होता.

रंगमंचाचे तीन भाग करण्यात आले होते. जेथे बसून ' गदिमां ' नी लेखन केले होते त्या ' बामणाच्या पत्र्याची ' प्रतिकृती एका भागात करण्यात आली होती, एका भागात कलाकार तर दुसऱ्या भागात वादक कलाकार होते. कार्यक्रमाची संकल्पना, सहिंता, दिग्दर्शन ज्येष्ठ कवी सुधीर मोघे यांची आहे. अजित सोमण, देबू देवधर यांचा निमिर्तीत विशेष सहभाग आहे. आनंद माडगूळकर, श्रीकांत मोघे, श्रीधर फडके, श्रीकांत पारगांवकर यांच्यासह 147 कलाकारांनी हा कार्यक्रम सादर केला. संजय दाबके सूत्रधार आहेत.

माडगूळे येथे प्रथमच असा भव्य-दिव्य कार्यक्रम झाल्याने तो पाहण्यास मोठ्या प्रमाणात ग्रामस्थ जमले होते.

 
</text>
</doc>
