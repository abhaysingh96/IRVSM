<doc>
<docno>999220.cms.txt</docno>
<text>
 
महामुंबई
झोपड्या उद्ध्वस्त करा!
[ Monday, January 24, 2005  12:12:08 am]


म. टा. प्रतिनिधी

मुंबई : मुंबई तील घुसखोर बांगलादेशी मुस्लिमांच्या झोपड्या उद्ध्वस्त करा, त्यांना हाकलताना कायद्याची पर्वा करू नका, असा जहाल आदेश शिवसेनाप्रमुख बाळासाहेब ठाकरे यांनी त्यांच्या 78 व्या वाढदिवसानिमित्त रविवारी षण्मुखानंद सभागृहातील सभेत शिवसैनिकांना दिला. देशात नुकतीच निसर्गाची त्सुनामी लाट येऊन गेली. पण आता कडवट हिंदुत्वाची लाट येऊ द्या आणि नेभळट सत्ताधाऱ्यांना ती दिसली पाहिजे, असेही त्यांनी सैनिकांना बजावले.

बांगलादेशी मुस्लिम आणि शरद पवार हे ठाकरे यांच्या भाषणाचे मुख्य लक्ष होते. सभेपूर्वी आयोजित करण्यात आलेला मनोरंजनाचा कार्यक्रम पूर्ण बघितल्यानंतर सुमारे साडेदहाच्या सुमारास त्यांचे भाषण सुरू झाले. बांगलादेशी घुसखोरांची संख्या वाढतच चालली असून ही घुसखोरी आणखी किती काळ सुरू ठेवणार, असा सवाल करून ते म्हणाले की, या लोकांना राज्यातून नव्हे, तर देशातूनच हाकलण्याची वेळ आली आहे. मतांच्या राजकारणासाठी सत्ताधारी त्यांना जवळ करीत असल्याने हिंदु समाजाचे नुकसान होत आहे, याकडे सत्ताधारी दुर्लक्ष करतात. हे सरकार वाट्टेल तशा घोषणा करीत आहे. मोफत विजेची घोषणा केली, पण आता घूमजाव करीत आहेत. ' आधी घोषणा, मग माघार ' असे करणारे सरकार आपण कसे काय निवडून देता, असा सवाल त्यांनी केला.

मी आणि शरद पवार एकत्र आलो असतो तर महाराष्ट्राकडे वाकड्या नजरेने बघण्याची कुणाची टाप नसती, असे मी बोललो असलो, तरी पवारांचे राजकारण किती विश्वासघातकी आहे, याची जाणीव मी जनतेला करून दिली आहे. लोेकसभा निवडणुकीपूवीर् प्रफुल्ल पटेल यांच्या फ्लॅटवर पवार, मनोहर जोशी, राज आणि उद्धव ठाकरे यांची भेट झाली होती. ' आता काँग्रेसबरोबर जातो, नंतर तुमच्यासोबत येतो ', असे पवार तेव्हा बोलले होते, असा दावा करून ठाकरे म्हणाले, अशा माणसावर किती आणि किती काळ विश्वास ठेवायचा ? काँग्रेसबरोबर जाणाऱ्या आणि काँग्रेसलाच आघाडी सरकारचा धर्म पाळण्याचा सल्ला देणाऱ्या पवारांना धर्माची आठवण कशी काय येते. त्यांनी स्वत:च तर अनेकदा राजकीय धर्मांतर केले आहे, असा टोला ठाकरे यांनी लगावला.

राज ठाकरेंचे जंगी स्वागत

युवानेते राज ठाकरे सभागृहात येताच स्वागताच्या घोषणांनी सभागृह दुमदुमून गेले आणि शिवसेनेत बाळासाहेब ठाकरे यांच्यानंतर राज ठाकरे किती प्रिय आहेत, याचा प्रत्यय आला.

राष्ट्रवादी ही शिवी!

' ठाकरे हे खऱ्या अर्थाने राष्ट्रवादी आहेतच ' या मनोहर जोशी यांनी केलेल्या विधानाचा समाचार घेताना शिवसेनाप्रमुखांनी, यापुढे ' राष्ट्रवादी ' ही शिवी सहन करणार नाही ', असा दम त्यांनी दिला.

 
</text>
</doc>
