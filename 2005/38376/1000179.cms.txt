<doc>
<docno>1000179.cms.txt</docno>
<text>
 
अग्रलेख
मरते है...
[ Monday, January 24, 2005  11:15:25 pm]


मल्लिका शेरावत, बिपाशा बसू, अमिशा पटेल, करीना कपूर या अभिनेत्री बॉलीवूडवर अधिराज्य करीत असतानाच्या काळात परवीन बाबीचा मृत्यू एकाकी अवस्थेत होणे, याचे फारसे दु:ख आजच्या पिढीला नसू शकते. पण आधीच्या पिढीला मात्र निश्चितच झाले असेल.

गेली काही वर्षे ती ज्या स्थितीत जगत होती, ते पाहता, तिचा मृत्यू एकाकी अवस्थेत होणे, याचेही कोणालाच आश्चर्य वाटले नसावे.

परवीन बाबी गेली कित्येक वर्षे एकाकीच होती. ती काही काळ परदेशात राहत होती. ती पुढे भारतात परतली खरी, पण तोपर्यंत तिचे मानसिक संतुलन बिघडून गेले होते.

तिने अमिताभ बच्चन आणि संजय दत्त यांच्यावर भरमसाठ आरोप केले, बॉम्बस्फोटांविषयी पुरावे आपल्याकडे असल्याचे सांगून खळबळ माजविण्याचा प्रयत्न केला, तेव्हाच तिच्या मानसिक स्थितीची कल्पना चित्रपटरसिकांना आली होती.

अलीकडच्या काळातील चित्रपटरसिकांना तिची क्रेझ असण्याचे काही कारणही नव्हते. त्यांना परवीन बाबीची ओळख फार तर अमिताभ बच्चनची एक नायिका एवढीच असणार. पण या आधीच्या पिढीला मात्र तिच्या अशा मृत्यूमुळे निश्चितच हळहळ वाटली असेल.

' जीते है शान से, मरते है शान से ' असे गाणे ' शान ' मध्ये गातानाचा तिचा रुबाब काही औरच होता. पण ती स्क्रीनवर कधीच तिच्या अभिनय कौशल्यामुळे गाजली नाही.

झीनत अमानप्रमाणे फटाकडी अभिनेत्री म्हणूनच ती ओळखली जायची. आजच्या तरुणांच्या भाषेत बोलायचे, तर ती ' गुड बेब ' होती. तिचा चेहरा आणि बांधा भारतीय सौंदर्याच्या संकल्पनांमध्ये मोडणारा नसला, तरी ग्लॅमरस मात्र नक्कीच होता.

त्यामुळेच अमिताभ तिच्यावर फिदा होऊन ' देख के तुझ को दिल डोला है, गॉड प्रॉमिस हम सच बोला है ' असे ' अमर, अकबर, अँथनी ' मध्ये गातो, तेव्हा तिच्यातील ग्लॅमर पुन्हापुन्हा जाणवायचे.

हल्ली फारच बेढब आणि बेडौल दिसणारी परवीन बाबी जुनागढच्या राजघराण्यातील. शिवाय शिक्षण मुंबईत झालेले. त्यामुळे तिच्या त्या काळी चित्रपटांमध्येच नव्हे, तर बाहेरील वागण्यातही एक प्रकारचा रुबाब असे.

' सुहाग ' मधील ' तेरी रबने बनाई जोडी ' या गाण्याच्या वेळीही तिचा तो रुबाब आणि तोरा जाणवायचा. दिग्दर्शक महेश भट, अभिनेते कबीर बेदी आणि डॅनी डेंझोपा हे तिचे त्या काळचे खास मित्र.

त्यावेळच्या गॉसिपवाल्या फिल्मी मॅगझिन्सना त्यामुळे नेहमीच चांगले, खुसखुशीत खाद्य मिळत असे. पण आपल्याविषयी अशा मॅगझिन्समध्ये काहीही छापून आले, तरी परवीन बाबी त्याकडे दुर्लक्ष करीत असे. तिला अशा गॉसिप्स छापून याव्यात, असे वाटत होते, असे नव्हे. पण हा प्रकार बॉलीवूडमध्ये अपरिहार्य आहे, हे तिने गृहीतच धरले होते.

महेश भटने त्यांच्यातील मैत्रीच्या निमित्ताने चित्रपट काढण्याचे धारिष्ट्यही दाखविले. पण त्याबद्दल तिने कधी नाराजीही व्यक्त केली नाही. तिच्या मृतदेहावर अंत्यसंस्कार करण्यासाठी तिचे नातेवाईक येतील की नाहीत, अशी चर्चा सुरू होताच,

महेश भटच पुढे आले आणि त्यांनी अंत्यसंस्काराची तयारी दाखविली. तिच्या अंत्ययात्रेत खांदा देण्यासाठी कबीर बेदीही पुढे आले. तोपर्यंत नातेवाईकही आले खरे, पण त्यांचा डोळा तिच्या प्रॉपटीर्वरच असावा, अशी चर्चा सुरू झाली.

मधल्या काळात तिने या सर्वांशीच संबंध तोडून टाकले होते आणि एकाकी जीवन जगण्याचा निर्णय घेतला होता. आईचे निधन झाल्यापासून तर ती पूर्ण एकटी पडली होती.

कुठेही जायचे नाही, कोणाशी बोलायचे नाही, कुणी आले तरी त्यांना बाहेरूनच घालवून द्यायचे, शेजाऱ्यांशी संबंध ठेवायचे नाहीत, या साऱ्यामुळे तिच्या जवळच्या मंडळींनीही तिला भेटणे सोडले होते. ' जीते है शान से, मरते है शान से ' असे म्हणणाऱ्या या अभिनेत्रीचे अखेरच्या काळातील जगणेही शानदार राहिले नव्हते आणि मृत्यूही तसाच व्हावा, ही अधिक दुदैर्वाची बाब.

 
</text>
</doc>
