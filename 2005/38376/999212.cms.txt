<doc>
<docno>999212.cms.txt</docno>
<text>
 
देश-विदेश
प्रजासत्ताक दिन सोहळा यंदा आटोपशीर
[ Monday, January 24, 2005  12:07:05 am]


म. टा. विशेष प्रतिनिधी

नवी दिल्ली : भारतीय लष्कराच्या वाढत्या सार्मथ्याचे दर्शन घडविणारी ' हायड्रिमा डिमायनिंग ' आणि ' मॅट ग्रँड सरफेस सी- 70' ही आधुनिक उपकरणांनी युक्त दोन नवी वाहने हे राजपथावर बुधवारी होणाऱ्या प्रजासत्ताक दिनाच्या संचलनात खास आकर्षण ठरणार आहेत. सोहळ्याचा कालावधी 35 मिनिटांनी कमी करण्यात आल्याने तसेच शौर्य पुरस्कारही यंदाच्या मुख्य समारंभात दिले जाणार नसल्याने साडेअकरा वाजता संचलन संपेल.

' हायड्रिमा डिमायनिंग ' वाहनाचा उपयोग जमिनीत दडवण्यात आलेली स्फोटके नष्ट करण्यासाठी होतो. साडेतीन मीटर अंतरावरील दहा किलो वजनाच्या सुरुंगांना नष्ट करण्याची शक्ती या वाहनात असून त्याची रचना अशा पद्धतीने करण्यात आली आहे की, स्फोटके नष्ट करताना होणाऱ्या स्फोटांमध्ये या वाहनाला कोणतीही इजा होत नाही. दहशतवाद्यांनी पेरलेले सुरुंग शोधण्यासाठी तसेच शांततेच्या काळात प्रतिबंधक उपायांसाठी या वाहनाचा उपयोग केला जाणार आहे.

' मॅट ग्रँड सरफेस सी- 70' या वाहनाचा उपयोग अत्यंत खडकाळ आणि ओबडधोबड रस्त्याचे त्वरित सपाट रस्त्यात रूपांतर करण्यासाठी केला जातो. चटई अंथरल्याप्रमाणे रस्त्यातील खड्डे आणि ओबडधोबडपणा काही मिनिटात घालवून नवा रस्ता अंथरण्याची क्षमता या वाहनात आहे. या दोन आधुनिक वाहनांचे प्रदर्शन यंदाच्या संचलनात होणार असून नेहमीच्या रणगाड्यांची संख्या अवघ्या तीनवर आणण्यात आली आहे.

यंदाच्या संचलनात विद्यमान आणि निवृत्त सात परमवीरचक्र आणि अशोकचक्र विजेते सहभागी होत आहेत. संचलनाचे नेतृत्व दिल्लीचे कमांडिंग ऑफिसर मेजर जनरल थॉमस मॅथ्यु करणार असून सेंकड इन कमांड एस.पी.राय असतील. सैन्यदलातील मोटरसायकलवीरांच्या चित्तथरारक प्रात्यक्षिकांनी संचलनाचा समारोप होईल.

यंदाच्या प्रजासत्ताक दिनाचे प्रमुख अतिथी भूतान नरेश जिग्मे वांगचुक आहेत तर राष्ट्रपती अब्दुल कलाम सलामी घेणार आहेत.

महाराष्ट्राचा चित्ररथ नाही

प्रजासत्ताक दिनाचा सोहळा रूक्ष आणि रेंगाळवाणा होऊ नये, यासाठी अनेक उपक्रमांना यंदा कात्री लागल्याने गेली अनेक वषेर् संचलनात आकर्षणाचे कंेद ठरलेला आणि प्रथम क्रमांक पटकावणारा महाराष्ट्राचा चित्ररथ यंदाच्या संचलनात नसेल. गेल्या वषीर् संचलनात विविध राज्यांचे 28 चित्ररथ सहभागी झाले होते. यंदा ही संख्या 22 वर आणण्यात आली असून छोट्या राज्यांच्या चित्ररथांना प्राधान्य देण्यात आले आहे. शालेय विद्यार्थ्यांच्या सांस्कृतिक कार्यक्रमांची संख्या देखील 12 वरून आठवर आणण्यात आली आहे.

 
</text>
</doc>
