<doc>
<docno>999876.cms.txt</docno>
<text>
 
सदर
पदवी
[ Monday, January 24, 2005  05:10:26 pm]


नेकटाय बांधलेला, बी.ए.च्या सटिर्फिकेटची गुंडाळी घेतलेला आणि गाऊन घातलेला माझा एक स्मार्ट फोटो आहे. वयवर्षं एकवीस, डोळ्यावर चष्मा नाही, चेहऱ्यावर सुरकुत्या नाहीत, टक्कल नाही आणि एकही पांढरा केस नाही! अनेकदा त्याच फोटोकडे कौतुकाने पाहत मी जुन्या आठवणींत रमतो. त्या काळात पदवी मिळाली की स्वर्ग फक्त दोन बोटंच उरत असे. आयुष्यातला तो एक अतिशय महत्त्वाचा टप्पा मानला जाई. बी.ए. झाल्यानंतर आपल्याला मनासारखी नोकरी मिळणार आणि मनासारखी छोकरीदेखील मिळणार हा आनंद असे. पदवी मिळाल्यानंतरच ' उच्चशिक्षित ' वर्गात गणना होत असे. मी बी. ए. झाल्यावर माझ्यावर अभिनंदनाचा वर्षाव झाला. दुसऱ्या दिवशी व्हॅन्गार्ड स्टुडिओत जाऊन मी प्रथम फोटो काढून घेतला. आता सिक्रेट सांगायला हरकत नाही, तो गाऊनदेखील व्हॅन्गार्डचा होता आणि हातातली गुंडाळीदेखील व्हॅन्गार्डने दिली होती. त्यानंतर मला आठवतं की कोणी विद्याथीर् उच्च शिक्षणासाठी इंग्लंडला गेला तर त्याचा वर्तमानपत्रात फोटासहित गौरव व्हायचा आणि परत आल्यावर तो ' फॉरेन रिर्टण्ड ' म्हणून ओळखला जायचा. जणू ती एक पदवीच बनली होती.

त्या काळात आत्तासारखा पदव्यांचा सुकाळ नव्हता. शिक्षणाचं एवढं महत्त्व होतं की ' मॅट्रिक फेल ' देखील सुशिक्षित मानला जाई. त्या काळातल्या जाहिराती मला आठवतात. ' वधू किंवा वर पाहिजे - किमान अपेक्षा शिक्षण मॅट्रिकपर्यंत ' ( म्हणजेच मॅट्रिक फेल). त्या काळात ऑफिसमधला प्यून मॅट्रिक फेल झाला की त्याला ' दप्तरी ' ही बढती मिळायची. आता मॅट्रिक फेल काय, बी.ए. फेल काय आणि आय.सी.एस. फेल काय, त्याला कोणी नोकरी देत नाही आणि छोकरी पण देत नाही ; कारण आता पदव्यांचं माकेर्टिंग झालं आहे. कांदे-बटाटे आणि पदव्या बाजारात ठरलेल्या भावाने विकत मिळतात. तरुणपणीचं ते गाणं मला आठवतं , ' जागा मिळेल का हो शेजारी, प्रीती मिळेल का हो बाजारी ?' आता ' पदवी मिळे का हो बाजारी ?' असं कोणी मला विचारलं तर मी ताबडतोब बाजारात जाऊन त्याला हवी ती पदवी आणून देईन. यात एका शब्दाचीही अतिशयोक्ती नाही. दहा वर्षांपूवीर् विधिमंडळात घडलेली एक घटना. पतंगराव शिक्षणमंत्री होते. त्यांची आणि माझी वादावादी झाली. माझे आरोप सिद्ध करण्यासाठी मी माझ्या पोतडीतून नुकत्याच झालेल्या परीक्षेची दोन र्फस्ट क्लास, बी.ए.ची सटिर्फिकेट्स सभागृहाला सादर केली. एक होतं नुकत्याच जन्मलेल्या एका मुलाचं आणि दुसरं होतं अठ्ठवीस वर्षांपूवीर् निधन पावलेल्या दत्ताराम गणपतराव राव या सद्गृहस्थांचं. सटिर्फिकेट्सबरोबर मी त्यांचा मृत्यूचा दाखलादेखील जोडला होता. मरणोत्तर पदवी देण्याच्या या प्रकाराने सभागृह हादरलं ; पण त्या नवीन काहीच नव्हतं. मी त्याच वेळी एम.ए., बी.ए., बी.कॉम. आणि बी.एस्सी. या सर्व सटिर्फिकेट्सचे बाजारभाव जाहीर करून कोणाला हवी असतील तर माझ्याकडे उद्यापर्यंत नावं द्या, असं सांगितलं.

आता तर परीक्षेपूवीर्च पेपर फुटतात आणि परीक्षेनंतर परीक्षक मॅनेज होतात. आश्चर्य म्हणजे भ्रष्टाचाराच्या आरोपावरून कुलगुरूदेखील तुरुंगात गेल्यानंतर अद्याप पालकांचा आणि विद्यार्थ्यांचा पदवीवर विश्वास आहे. पूवीर्सारखी पदवीला किंमत राहिली नसली तरी एक स्टेटस सिम्बॉल म्हणून ती मिरवली जाते. मुंबई आणि पुण्यासारख्या विद्यापीठांच्या बोगस प्रमाणपत्रांचा एवढा सुकाळ झाला आहे की, त्या प्रमाणपत्रावर केवळ नोकऱ्याच मिळत नाहीत, तर परदेशात उच्च शिक्षणासाठीदेखील जाणारे विद्याथीर् आहेत.

का कोणास ठाऊक, या वयातदेखील बी.ए.नंतर आपण अधिक शिकलो असतो तर बरं झालं असतं, असं वाटतं. पण या वयात आता शिकणं नाही तर फक्त शिंकणं शक्य असतं. तरीही अपुऱ्या शिक्षणाची रूखरूख माझ्या मनाला कायमची लागून राहिली आहे. डॉ. श्रीकांत जिचकार गेले. त्यांना डझनभर पदव्या होत्या. माझ्याप्रामणे अनेकांच्या आयुष्यात पदव्यांची उणीव राहिलेली आहे. ती भरून काढण्यासाठी मी अलिकडेच एक प्रयोग केला. डॉक्टरी सल्ल्याप्रमाणे सहा महिन्यांपूवीर् मी भाटिया हॉस्पिटलमध्ये एम.आर.आय. करून घेतलं. त्यानंतर व्हिजिटिंग कार्डवर नावापुढे बी.ए., एम.आर.आय. छापायला सुरुवात केली. आश्चर्य म्हणजे अद्याप कोणीही मला ती पदवी कुठे मिळते हे विचारलेलं नाही. पण माझी खात्री आहे की, माझं हे पदवीचं सिक्रेट उघड झालं की अनेकांच्या आयुष्यातली उणीव भरून निघेल. काही बिल्डर्स नावापुढे सी.आर.झेड. लावतील तर काही आरोपीदेखील नावापुढे एफ.आय.आय. लावतील. वाढणाऱ्या सोसायटीतले मेंबर आपल्या नावासमोर टी.डी.आर. लावू शकतील. मंत्रालयातले काही शिपाईदेखील आपल्या नावासमोर जी.ए.डी. लावतील. पब्लिक हेल्थ डिपार्टंमेंटमधला कारकून तर पी.एच.डी.देखील लावू शकेल. मग माझ्या एम.आर.आय.चा इम्पॉर्टन्स कदाचित कमी होईल. मग मी ताबडतोब इ.सी.जी. करून घ्यायचं ठरवलं आहे. म्हणजे पुढल्या लेखावर माझं नाव झळकेल-प्रमोद नवलकर, बी. ए., एम. आर. आय., इ. सी. जी.!

प्रमोद नवलकर

 
</text>
</doc>
