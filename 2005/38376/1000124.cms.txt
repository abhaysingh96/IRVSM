<doc>
<docno>1000124.cms.txt</docno>
<text>
 
महामुंबई
कामगार खात्याला सचिवच नाही
[ Monday, January 24, 2005  10:35:26 pm]


म. टा. विशेष प्रतिनिधी

मुंबई : राज्यात नवे सरकार स्थापन झाल्यापासून गेल्या अडीच तीन महिन्यांत कामगार विभागात तीन सचिव झाले असून तिसरे सचिव भगवान सहाय हे निवडणूकीच्या कामासाठी हरयाणात गेल्याने या खात्याला कोणी वालीच राहिलेला नाही, अशी चर्चा आहे.

नवे मंत्रिमंडळ स्थापन झाल्यानंतर साधारणत: 22 नोव्हेंबरला खातेवाटप झाले. तेव्हा या खात्याचे सचिव म्हणून अशोक सिन्हा हे काम पाहात होते. तथापि, विधिमंडळाच्या नागपूर येथील अधिवेशनानंतर सिन्हा यांची बदली सिडकोला झाली. तेव्हा कामगार खात्याचा भार प्रोटोकॉल विभागात काम करणारे संजय नारायण यांच्याकडे देण्यात आला. पण प्रवासी भारत संमेलन त्याचे विविध कार्यक्रम आणि पंतप्रधानांचे मुंबईतील कार्यक्रम याच्या नियोजनाचे काम त्यांच्याकडे असल्याने त्यांना कामगार खात्यातील महत्वाच्या प्रश्ानंकडे लक्ष देण्यासाठी अजिबात वेळ मिळाला नाही.

प्रवासी भारत संमेलन संपताच संजय नारायण यांची बदली केंद सरकारच्या नागरी उड्डाण विभागात झाल्याने ते दिल्लीला निघून गेले. त्यांच्या जागी भगवान सहाय यांची नेमणूक झाली खरी व त्यांनी आठदहा दिवस काम केले पण लगेचच निवडणूक आयोगाने त्यांना निरीक्षक म्हणून हरयाणात पाठविले.

आता सहाय यांच्या जागेवर कोणाचीच नेमणूक झालेली नसल्याने उपसचिवांकडे खात्याची जबाबदारी सोपविण्यात आली आहे. साधारणत: अडीच तीन महिन्यांत तीन सचिव झाल्याने व तिसरे सचिवही निडणूक कामासाठी गेल्याने या खात्यात कोणतेही महत्वाचे व नवे निर्णय होत नाहीत. काही महत्वाच्या प्रश्ानवर भूमिकाही ठरत नाही. त्यामुळे या खात्याचे कामकाज गेले तीन महिने रडत खडतच चालू असून सचिव नसल्याने खात्यावर नियंत्रण राहिले नसल्याची चर्चा आहे.

 
</text>
</doc>
