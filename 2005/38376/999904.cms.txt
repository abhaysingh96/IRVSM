<doc>
<docno>999904.cms.txt</docno>
<text>
 
महाराष्ट्र
कचऱ्याच्या विल्हेवाटीसाठी साडेतीन कोटींची तरतूद
[ Monday, January 24, 2005  05:30:24 pm]


मुंबई टाइम्स टीम

ठाणे : महापालिकेच्या घनकचरा व्यवस्थापन विभागाच्या ताफ्यात काही दिवसांत 44 घंटागाड्या 46 तीन चाकी रिक्षा आणि बंद स्वरूपाच्या सुमारे 300 ते 400 हातगाड्या यांची भर पडणार आहे. घरोघरी जाऊन ओला आणि सुका कचरा गोळा करण्यासाठी त्यांचा वापर केला जाणार आहे. 2005-06 च्या अर्थसंकल्पात त्यासाठी साडेतीन कोटी रुपयांची तरतूद करण्यात आली आहे.

या विभागाच्या ताफ्यात सध्या 44 घंटागाड्या आहेत. जानेवारी 2004 पासून त्यातून कचरा गोळा केला जातो. शहरातील सुमारे 160 ते 200 मेट्रिक टन घनकचरा उचलला जाऊन थेट डम्पिंग ग्राऊंडपर्यंत नेण्यात येतो. घनकचरा रस्त्यावर टाकण्यात येऊ नये, यासाठी रेल्वे स्टेशन, बस स्टँड, तलावपाळी आदी प्रामुख्याने गदीर्च्या ठिकाणी शंभर ते दीडशे मीटर अंतरावर लवकरच सुमारे 300 ते 400 लिटर कचरापेट्या लावण्यात येणार आहेत.

मोठ्या व लहान घंटागाड्यांमध्ये ओला व सुका घनकचरा गोळा करण्यासाठी दोन कप्पे करण्यात आले आहेत. लोकांमध्ये त्याबद्दल जनजागृती करणं आणि लोकशिक्षण देणं याची कार्यवाही सध्या मोठ्या प्रमाणावर सुरू आहे. याशिवाय घनकचऱ्यावर शास्त्रोक्त पद्धतीने प्रक्रिया करणं, त्याची योग्य प्रकारे वाहतूक करणं आणि विल्हेवाट लावणं यासाठीही स्वतंत्रपणे कामं सुरू असल्याचं सांगण्यात आलं.

महापालिका क्षेत्रामध्ये भाभा अणुशक्ती संशोधन केंदाच्या बायोमिथेनायझेशन या तंत्रज्ञानावर आधारित 25 मेट्रिक टनाचे दोन प्रकल्प उभारण्याची कार्यवाही सुरू झाली आहे. त्यातील एक प्रकल्प कळवा रुग्णालयाच्या आवारात खाजगीकरणाच्या माध्यमातून पूर्णत्वास आलेला आहे. महापालिका हद्दीतील हिरानंदानी, सिद्धचल, आयस आदि मोठ्या गृहसंकुलांच्या आवारात प्रत्येकी 5 मेट्रिक टनाचे प्रकल्प खाजगीकरणाच्या माध्यमातून उभारण्यात येत आहेत. या प्रकल्पांच्या माध्यमातून प्रतिदिन अंदाजे 100 मेट्रिक टन घनकचरा विल्हेवाट होऊन 200 सिलेंडर मिथेन गॅसची निमिर्ती होईल, अशी अपेक्षा आहे. हा गॅस कॅन्टीन्स, रुग्णालयीन बॉयलर आणि गृहसंकुलांना आवश्यकतेनुसार पुरवठा करण्याचं ठरवण्यात आलं आहे.

 
</text>
</doc>
