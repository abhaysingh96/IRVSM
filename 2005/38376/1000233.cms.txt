<doc>
<docno>1000233.cms.txt</docno>
<text>
 
महामुंबई
'बेस्ट'चे किमान भाडे 4 तर कमाल भाडे 45 रुपये!
[ Monday, January 24, 2005  11:54:18 pm]


म. टा. प्रतिनिधी

मुंबई : बराच काळापासून रेंगाळलेल्या बेस्ट बसच्या भाडेवाढीचा प्रस्ताव सोमवारी मुंबई महापालिकेच्या सभागृहात काँगेस- राष्ट्रवादीच्या विरोधास न जुमानता शिवसेना-भाजप सत्ताधाऱ्यांनी बहुमताच्या जोरावर मंजूर केला. त्यामुळे आता मुंबईकरांना बेस्टच्या साध्या सेवेस तीनऐवजी चार रुपये व मर्यादित सेवेस साडेचार रुपये किमान भाडे मोजावे लागणार आहेत.

त्यापुढील प्रत्येक टप्प्यावरचा प्रवासही 50 पैसे ते दोन रुपयांपर्यंत महागणार आहे. बेस्टची भाडेवाढ सोमवार मध्यरात्रीनंतर लागू झाली.

नव्या रचनेनुसार 3.1 ते 5 कि.मी. अंतराकरिता सर्वसाधारण व मर्यादित सेवांसाठी 50 पैसे , 7.1 ते 10 व 15.1 ते 20 कि.मी.करिता एक रुपया आणि 20.1 कि.मी.पुढील भाड्याकरिता 2 रुपये भाडेवाढ झाली आहे. 5.1 ते 7 व 10.1 ते 15 कि.मी. टप्प्यात कोणतीही भाडेवाढ नाही. बेस्टच्या वातानुकूलित भाड्यात प्रत्येक टप्प्यावर ( 5.1 ते 7 कि.मी. वगळून) दोन रुपयांनी वाढ करण्यात आली आहे. त्यामुळे वातानुकूलित बसचे किमान भाडे 13 रुपये व 35 किलोमीटरपर्यंतचे कमाल भाडे 45 रुपये होणार आहे.

बेस्टला होणारा 91 कोटी रुपयांचा तोटा भरण्याच्या हेतूने डिसेंबरमध्ये बेस्ट समितीने या प्रस्तावास मंजुरी दिली. सोमवारी हा प्रस्ताव पालिका सभागृहात अंतिम मंजुरीसाठी आला, तेव्हा काँग्रेसचे समीर देसाई व विनोद शेखर यांनी जोरदार विरोध केला. पण शेखर यांचा मोबाइल वारंवार वाजत राहिल्याने तो जप्त करण्याचे आदेश महापौरांनी दिले व चचेर्ला बेशिस्तीच्या मुद्द्याची फोडणी मिळाली. गेल्या 2 वर्षात बेस्टने अवघे दोनच नवे रुट सुरू केले व कित्येक बंद केले, अशा स्थितीत दरवाढ का केली, असा सवाल देसाई यांनी केला. विरोधी पक्षनेते राजहंस सिंह यांनीही त्यास विरोध केला. किमान अंतरासाठी भाडेवाढ करू नये, अशी मागणी राजेंदप्रसाद चौबे यांनी केली. राज्य सरकारला 296 कोटी रुपये कररुपाने द्यावे लागत असून त्यापैकी 91 कोटी रुपये माफ झाले, तरी भाडेवाढ करावी लागली नसती, असे सभागृहनेते प्रभाकर शिंदे यांनी सांगितले.

 
</text>
</doc>
