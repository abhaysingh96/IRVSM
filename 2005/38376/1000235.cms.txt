<doc>
<docno>1000235.cms.txt</docno>
<text>
 
महामुंबई
नाट्यसंमेलनवाल्यांना पडला 25 लाखाचा सवाल!
[ Monday, January 24, 2005  11:54:59 pm]


म. टा. सांस्कृतिक प्रतिनिधी

मुंबई : मांडव घातला, पत्रिकाही वाटून झाल्या, बॅण्डवाले आले, आता नवरी बोहल्यावर उभी राहिली की सगळे तळव्यावर अक्षता चोळत ' वाजंत्री बहु गल्बला... ' ची वाट बघत सरसावून राहिलेच उभे. पण त्या वऱ्हाडात नवरीचा बाप मात्र गायब आहे. तो उभा आहे मांडवाच्या दाराशी. कारण कार्यासाठी राशि आणायला गेलेला इसम अजून आलेलाच नाही! नाट्य परिषदेचे अध्यक्ष मोहन जोशी आणि 85 व्या नाट्यसंमेलनाचे तमाम आयोजक आज वधूपित्याच्या भूमिकेत आहेत, कारण सरकारने घोषित केलेलं 25 लाख रुपयांचं अनुदान अजून पदरातच पडलेलं नाही.

सोमवारी दिवसभर मोहन जोशी आणि परिषदेचे कार्यवाह प्रदीप कबरे पळापळ करत होते. जोशी मुख्यमंत्र्यांना गाठायच्या खटपटीत तर कबरे अर्थमंत्र्यांना फोन लावत बसलेले. खरं तर एव्हाना शिरस्त्याप्रमाणे मुख्यमंत्र्यांच्या हस्ते परिषद अध्यक्ष अनुदानाचा चेक स्वीकारतायत, असा फोटो छापून यायला हवा, पण अजून चेक काय चेकची फोटोकॉपीही नाही. कबरेंनी सोमवारी सांस्कृतिक कार्य मंत्री अशोक चव्हाणांना गाठलंच. तेव्हा ते म्हणाले, नक्की देऊ दहा लाख रुपये. त्यावर कबरे म्हणाले जयंत पाटलांनी नाट्यसंमेलनासाठी अर्थसंकल्पात पंचवीस लाखांचे तरतूद केलीय. चव्हाण म्हणाले, असं काय! मग मिळून जातील पंचवीस लाख. पण ते देणारे अर्थमंत्री आणि मुख्यमंत्री मात्र परिषद आणि संमेलनवाल्यांच्या अजून हाती लागलेले नाहीत.

कदाचित मंगळवार- बुधवारी हा सोपस्कार पार पडेल आणि सगळ्यांचा जीव भांड्यात पडेल. पण तो नक्की भांड्यातच पडेल याची ग्यारेंटी नाय बुवा.

कारण वाढीव पंचवीस लाख मिळणार की पूवीर्च्या रेशनिंगप्रमाणे दहा लाखच मिळणार याची टांगती तलवार शेवटपर्यंत डोक्यावर राहणारच आहे. कारण दिवस सरकारी कटौतीचे आहेत ना!

त्यातही समजा दहा लाखच पदरात पडले तर उरलेली तूट भरून काढायला अमिताभचा करिश्मा फळणाराय का, या विचाराने वधूपित्याच्या डोक्याचं भुस्काट होणाराय.

 
</text>
</doc>
