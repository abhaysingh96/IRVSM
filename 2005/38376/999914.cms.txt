<doc>
<docno>999914.cms.txt</docno>
<text>
 
महामुंबई
'लगीन' करण्यासाठी 'लॉगइन'घाई!
[ Monday, January 24, 2005  05:37:09 pm]


कल्पना राणे

आयुष्यात लग्न हा महत्त्वाचा टप्पा असतो. अनेकदा तर तो टनिर्ंग पॉइण्टच ठरतो. आयुष्यभराचा जोडीदार शोधण्यासाठी ' मॅरेज ब्युरो ' हे असतं एक चलनी नाणंं. पण आता विवाहासाठी मनपसंत जोडीदाराचा ' ऑनलाइन ' शोधही बराच लोकप्रिय होत चालल्याचं सायबर संशोधनाअंती स्पष्ट झालं आहे. कम्प्युटर युगात अशा जोडीदाराच्या ऑनलाइन शोधाला लग्नाळू तरुण-तरुणींबरोबर त्यांच्या ' कम्प्युटर सॅव्ही ' पालकांचा वाढता प्रतिसादही उल्लेखनीय आहे.

इण्टरनेट अॅण्ड ऑनलाइन असोसिएशनने भारत मॅट्रीमोनी, शादी डॉट कॉम आणि रिडिफ मॅचमेकर या तीन मॅट्रीमोनिअल साइट्सवर केलेल्या संशोधनात जून 2003 पर्यंत मॅट्रीमोनिअल साइट्सचा लाभ घेणाऱ्यांची संख्या 22 लाख 50 हजार होती. ऑक्टोबर 2004 पर्यंत तीच संख्या दुप्पट होऊन 40 लाखांवर पोहोचली. यावरूनच मॅरेज ब्युरो किंवा नातेवाईक व मित्र-मैत्रिणींमार्फत स्थळं शोधण्याची ' ऑफलाइन ' प्रक्रिया आता मागे पडल्याचं दिसत आहे. एरवी येणारी स्थळं शहरापुरतीच मर्यादित असतात. पण तेच ऑनलाइनवर मॅच होणारे पर्याय भरपूर आहेत. इंडियाटाइम्स, रिडिफमेल, एमएसएन, मीडियाटर्फ आणि सिफी लिमिटेड या साइट्स इण्टरनेट अॅण्ड ऑनलाइन असोसिएशनचे कौन्सिल मेंबर्स आहेत.

अशा साइट्सवर जाणारा वयोगट 20-55 वर्षं असा असला, तरी 25-35 वर्षांतल्या युजर्सची संख्याही वाढत चालली आहे. या वयोगटातल्या तरुण-तरुणींची साधारणपणे 34 मिनिटं या साइट्सवर खर्च होतात. सुमारे 33 टक्के पुरुष आणि 25 टक्के स्त्रिया कुतूहलापोटीच या साइट्सवर जातात, तर 37 टक्के पुरुष व 55 टक्के स्त्रिया इतरांच्या सांगण्यावरून या साइट्सचा लाभ घेतात. फक्त 30 टक्के पुरुष आणि 20 टक्के स्त्रिया स्वत:हून या साइट्सवर जातात.

कम्प्युटर आण् इण्टरनेटवर लोकांचा वाढता विश्वासाबद्दल असोसिएशनच्या अध्यक्ष प्रीती देसाई म्हणाल्या, की बसल्या जागी हवी त्या व्यक्तीची माहिती मिळू शकते आणि मॅचमेकिंग घरबसल्या होऊ शकतं, हेच मॅट्रीमोनिअल साइट्सच्या वाढत्या लोकप्रियतेचं कारण असावं. तसंच एकदा मेंबर झालं, की चॉइस हा फक्त त्या ठिकाणापुरता मर्यादित नसतो, तर तो ग्लोबल होतो. साइटवरच्या व्यक्तीच्या शहरात फक्त 20-30 स्थळं असली, तरी त्या व्यक्तीला ' ऑन लाइन ' स्थळांचा मोठा चॉइस मिळतो. स्त्रियांसाठी हा मोठा प्लस पॉइण्ट आहे. हाच मुद्दा आजच्या पालकांना मान्य झाला असावा. तसंच चॅटच्या माध्यमातून समोरच्या व्यक्तीच्या भावी आयुष्याबद्दलच्या संकल्पना, अपेक्षा प्रत्यक्ष न भेटता कळतात. हे होत असताना अत्यंत गुप्तता पाळली जाते.

चॅटच्या माध्यमाद्वारे झालेल्या रिलेशनशिपमध्ये जर पुढे जायचं नसेल, तर ते ऑनलाइन असल्यामुळे तिथल्या तिथे संपवताही येतात. साइटवर जाणं, हे कोणालाही प्रत्यक्ष भेटण्यापेक्षा लोकांना जास्त सोयीचं वाटतं. ही प्रक्रिया वैयक्तिक असल्यामुळे, कोणत्याही वेळी चॅट करता येतं. मॅरेज ब्युरोजमध्ये स्थळाच्या माहितीसाठी रेफरन्सेसची व्यवस्था असते, तसाच रेफरन्स चेक इथेही शक्य आहे. या पद्धतीत आईवडिलांचा निर्धास्तपणा मिळणाऱ्या प्रतिसादामागचं प्रमुख कारणं असू शकतं.

 
</text>
</doc>
