<doc>
<docno>1000114.cms.txt</docno>
<text>
 
महाराष्ट्र
शिवराज्याभिषेकाची साकारतेय विश्वविक्रमी रांगोळी
[ Monday, January 24, 2005  10:26:27 pm]


म. टा. प्रतिनिधी

नाशिक प्रत्येक साहित्य संमेलन काही ना काही कारणाने गाजत असतेच. वाद म्हणून नव्हे तर नाशिकच्या संमेलनासाठी हे कारण ठरणार आहे एक रांगोळी. मखमलाबादचे कलाशिक्षक सोमेश्वर मुळाणे यांचे हात गेल्या तेरा दिवसांपासून 60 बाय 41 फूट या आकाराची अजस्त्र रांगोळी कुसुमाग्रजनगरीतील बॅटमिंटन हॉलमध्ये चितारत आहेत. आजवर इतक्या मोठ्या आकाराची रांगोळी एकहाती काढण्याचा विश्वविक्रमही यानिमित्ताने मुळाणे नोंदवत आहेत.

शिवाजी महाराजांचा राज्याभिषेक सोहळा व साहित्य संमेलनाचे बोधचिन्ह असलेल्या या भव्य रांगोळीत ' सुस्वागतम ' व ' जाणता राजा ' हे भव्य शब्दही बघायला मिळणार आहेत. रांगोळीच्या चारही बाजूंनी आकर्षक नक्षीकाम करण्यात येणार आहे. कुपवाड येथील नवकृष्णा व्हॅली शाळेतील कलाशिक्षक आदमअली मुजावर यांनी 2002 साली श्रीकृष्णाचा अर्जुनाला उपदेश या संकल्पनेवर रेखाटलेली रांगोळी 50 बाय 40 फूट आकाराची होती. मुजावर यांच्या या कामाची गिनीज बुकात नोंद झालेली आहे.

मुजावर यांच्या या विश्वविक्रमापासून प्रेरणा घेत तशीच भव्य रांगोळी नाशिकच्या साहित्य संमेलनात काढावी असा संकल्प मुळाणे यांनी केला. त्यानुसार त्यांनी तेरा दिवसांपूवीर् कामही सुरू केले. तब्बल 200 किलो रांगोळी व तीस किलो रंगांच्या मदतीने मुळाणे 50 विविध रंगछटा या रांगोळीत भरत आहेत. संमेलनाच्या उद्घाटन सोहोळ्यानंतर ही रांगोळी साहित्यरसिकांना बघण्यासाठी खुली केली जाईल.

मुळाणे हे नाशिकला लागून असलेल्या मखमलाबादच्या छत्रपती शिवाजी विद्यालयात कलाशिक्षक असून, त्यांनी आजपर्यंत विविध आकाराच्या चित्ररूपी रांगोळया रेखाटल्या आहेत.

दिल्ली येथे सीसीआरटी भवन येथे त्यांनी ' मकर संक्रात ' संकल्पनेवर काढलेल्या 16 बाय 20 फूट आकाराच्या रांगोळीलाही प्रेक्षकांची चांगलीच दाद लाभली होती. चारचौघांनी एकत्रीतरित्या काढलेल्या रांगोळीचे अनेक विक्रम आतापर्यंत नोंदविले गेलेले आहेत. मात्र, मुळाणेंनी एकहाती रेखाटलेली ही भव्य रांगोळी संमेलनातील सर्वांवरच मोहिनी घालणार आहे.

 
</text>
</doc>
