<doc>
<docno>999928.cms.txt</docno>
<text>
 
महामुंबई
पोलिसांच्या आरोग्याची 'स्मार्ट' काळजी
[ Monday, January 24, 2005  05:52:00 pm]


संजय व्हनमाने

कामाच्या प्रचंड ताणामुळे पोलिस कर्मचाऱ्यांमध्ये आजारांचं प्रमाण दिवसेंदिवस वाढत आहे. त्यात वैद्यकीय उपचारांसाठी खचीर् गेलेला पैसा परत मिळवताना खूपच विलंब होत आहे. मात्र सुरक्षाव्यवस्थेसाठी रात्रंदिवस झटणाऱ्या या कर्मचाऱ्यांच्या आरोग्याची काळजी घेण्यासाठी ' स्मार्टकार्ड ' योजना सुरू करण्यात आली आहे. यामुळे पोलिस कर्मचारी आणि त्यांच्या कुटुंबियांना अत्याधुनिक हॉस्पिटल्समध्ये उपचार घेता येतील.

शहराच्या सुरक्षाव्यवस्थेत सतत वाढ होत असल्यामुळे पोलिसांवरचा ताणही वाढत आहे. 24 तास बंदोबस्तामुळे वेळेवर जेवण वा पुरेशी झोप पोलिसांना मिळत नाही. त्यामुळे पोलिसांच्या शारीरिक व्याधींमध्येही वाढ होत आहे. ड्युटीवर असताना हार्टअॅटॅकने निधन झाल्याची अनेक प्रकरणं आतापर्यंत घडली आहेत. ब्लडप्रेशर, डायबिटिस यासारख्या आजारांमुळे ग्रस्त असणाऱ्या पोलिसांची संख्या हजाराच्या घरात आहे.

तब्येतीकडे लक्ष द्यायला वेळ मिळत नसल्याने आजार शेवटच्या टप्प्यात पोहोचल्यानंतरच या कर्मचाऱ्यांची धावपळ सुरू होते. आजारी झाल्यानंतर या कर्मचाऱ्यांना प्रथम पोलिस हॉस्पिटलमध्ये (बहुधा सरकारी हॉस्पिटलमध्येच) अॅडमिट व्हावं लागतं. प्रायव्हेट हॉस्पिटलमध्ये अॅडमिट झालं, तर उपचारासाठी खर्च झालेला पैसा परत मिळवताना अनेक अडचणी येतात. उपचारानंतर वेगवेगळी कागदपत्रं सादर केल्यानंतरही पैसे परत मिळण्यास किमान वर्ष लागतं. कधी कधी हा कालावधी तीन-तीन वर्षांपर्यंतही जात असल्याची उदाहरणं आहेत. शिवाय खर्च झालेल्या एकूण रकमेच्या 75 टक्के रक्कमच परत मिळते. आधीच आजार विकोपाला गेला असताना सरकारी हॉस्पिटलमधल्या यंंत्रणा हलेपर्यंत संबंधित पेशण्टची अवस्था केविलवाणी होते.

या सर्व पार्श्वभूमीवर या पोलिसांना दिलासा देण्यासाठी ' स्मार्टकार्ड ' योजना सुरू करण्यात आली आहे. या योजनेंतर्गत पोलिसांना एक स्मार्टकार्ड मिळणार असून त्यावर त्यांचं नाव, पत्ता आणि फोटो असणार आहे. हे कार्ड घेऊन जाणाऱ्यांना हॉस्पिटलमध्ये थेट प्रवेश मिळेल. बॉम्बे, जसलोक, ब्रीचकॅण्डी, लीलावती यासारख्या हॉस्पिटल्समध्ये या कार्डाद्वारे ट्रीटमेण्ट मिळणार आहे. या ट्रीटमेण्टसाठी कोणतीही रक्कम भरावी लागणार नाही.

रकमेची पूर्तता करण्याबाबत विशेष कक्ष स्थापन करण्यात आला आहे. हा कक्ष सर्व आथिर्क व्यवहार सांभाळणार आहे. या योजनेचा पोलिस कर्मचारी, त्याची पत्नी व दोन मुलं यांना लाभ घेता येईल. या योजनेचा लाभ घेणाऱ्या पोलिसांना दरदहा फक्त 40 रुपये भरावे लागतील. यातूनच या योजनेचा डोलारा सांभाळला जाणार आहे. विशेष म्हणजे या पोलिसांनी कोणत्या हॉस्पिटलमध्ये जावं, तिथे कोणाशी संपर्क साधायचा, याची माहिती देण्यासाठी ' हेल्पलाइन ' सुरू करण्यात येईल.

योजनेबद्दल खात्री!

या योजनेबद्दल पोलिस आयुक्त अनामी रॉय म्हणाले, की ही योजना चालवण्यासाठी आम्ही एक ट्रस्ट स्थापन केला आहे. त्यात आमच्याकडून 50 लाख रुपये निधीही दिला आहे. सरकारकडूनही आम्हाला मदत मिळणार असून अल्प स्वरूपात दर महिन्याला पोलिसांकडून गोळा करण्यात येणाऱ्या निधीच्या आधारे ही योजना आम्ही सुरू करत आहोत. कर्मचाऱ्यांना आरोग्याच्या उत्तम सुविधा देण्यासाठीची ही योजना सुरळीत सुरू राहील, याची खात्री असल्याचंही रॉय यांनी सांगितलं.

 
</text>
</doc>
