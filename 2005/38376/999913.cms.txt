<doc>
<docno>999913.cms.txt</docno>
<text>
 
महामुंबई
विविध चवींची दख्खनी खाद्ययात्रा
[ Monday, January 24, 2005  05:36:23 pm]


मुंबई टाइम्स टीम

झोंबणारी थंडी, लोककलांचा जलसा, नानाविध पदार्थांची रेलचेल, ग्रामीण वातावरणाचा माहोल आणि तिथल्या वस्तू, अशा ' दख्खन जत्रेने ' मुंबईकरांना खुश करून टाकलंय. वडाळ्याच्या डॉ. आंबेडकर कॉलेजच्या मैदानावर ती खवय्यांना एक मेजवानी ठरतेय. पश्चिम महाराष्ट्रातील तब्बल पाच जिल्ह्यांतील चविष्ट यात्रेची सफर इथे सुरू आहे. झणझणीत ' पांढरा आणि तांबडा रस्सा ', ' भडंग ', ' शेंगा चटणी ' अशी मोठीच जंत्री तिथं आहे.

' हुरडा ', ' हुग्गी ' या नावांची कुतूहल मुंबईकरांना असतं. त्याची झलक मिळते, सोलापूरच्या स्टॉलवर. विस्तवात शेकून मग पाखडून दिल्या जाणाऱ्या कणसांचा आस्वाद हा खासा अनुभव. भाजलेलं तांबूस, ताजं कणीस काय असतं, याचा अदमास तिथं घेता येतो. तिथले पुरणपोळी, शेंगाची पोळी, ज्वारीच्या पिठाचे धपाटे, उडदाचे पापड हे प्रकार मजा आणतात.

सातारी मटण आणि बाजरीची भाकरी फक्कडच. पुण्याची झुणका भाकर, सिंहगडची पिठलं-भाकरी हा प्रवासही मस्तच. मासवडी हा पदार्थ मांसाहारी वाटत असला तरी तो खोबरं, शेंगदाणे, तीळ, आलं यांचं डाळीच्या पिठातील सारण असा शाकाहारी आहे.

पक्क्या मुंबईकरांना पश्चिम महाराष्ट्रातल्या खाद्यपदार्थांची ओळख नसते. त्यामुळे तिथल्या खाद्यसंस्कृतीची ओळख करून देण्याचा हा प्रयत्न असल्याची माहिती आयोजक विश्वास कणेकर देतात. ही जत्रा पुण्यातील जिल्हा ग्रामीण विकास यंत्रणा व सुराज्य प्रतिष्ठान यांनी आयोजित केली आहे. सुमारे 125 स्टॉल्समधील काही स्टॉल्स खास खाद्यपदार्थांसाठी ठेवण्यात आले आहेत. त्या ठिकाणीही उत्सुकतेने आलेल्या मंडळींची निराशा अजिबात होत नसल्याचं चित्र दिसतंय.

कोल्हापूरच्या प्रांतात फिरत असताना तिथला झणझणीत असा ' पांढरा रस्सा ', ' तांबडा रस्सा ', ' मटण बिर्याणी ', ' मटणाचं लोणचं ' आदींच्या चवीचा मुंबईकरांना असा खास नजराणा मिळतोय. कोल्हापुरी बाकरवडीही तिथं आहे. प्रसिद्ध ' खर्डा ' आणि भाकरी यांचा आस्वाद घेताना तर घामाच्या धाराच अंगातून वाहू लागतात. सूप म्हणता येईल, असं ' आंबिल ', हुलग्याचं पीठ, गूळ असलेलं ' माडगं ', भाजणीचं थालीपीठ आणि दही, असा जामानिमा पुरवणाऱ्या सांगलीची चवही मजा आणते. उद्या- 26 जानेवारीपर्यंत विविध चवींची ही खाद्ययात्रा चालू राहणार आहे.

 
</text>
</doc>
