<doc>
<docno>999899.cms.txt</docno>
<text>
 
हेल्थ
आरोग्याची मॅरेथॉन
[ Monday, January 24, 2005  05:25:22 pm]


फास्ट फूडचं वाढतं प्रमाण, आरामदायी जीवनशैली आणि व्यायामाचा अभाव या गोष्टी अनारोग्याला आमंत्रण देतात. पित्ताचा त्रास, शांत झोपेचा अभाव, अॅसिडिटी या विकारांना आमंत्रण मिळतं. सकाळी लवकर घर सोडून रात्री उशिरा परतणाऱ्या आजच्या पिढीला स्वत:च्या स्वास्थ्याकडे लक्ष द्यायला वेळ मिळत नाही. मात्र याचे परिणाम गंभीर होतात. त्यामुळे वेळीच सावध होऊन योग्य आहार, आरोग्याची निगा आणि नियमित व्यायाम यांची सांगड घालून आरोग्याची मॅरेथॉन जिंकली पाहिजे.

मन ज्याचा वेध घेतं, त्याला कधी सीमा नसते. मनातील विचार ज्याकडे धाव घेतात, त्यांना कधी अंतिम रेषा नसते. पण हेच मन जर त्रासलेलं असेल, थकलेलं असेल तर विचार करण्याची त्याची क्षमता कमकुवत होते. तसंच शरीराचंही आहे. शरीर हे एक मशिन आहे. काम करण्याची, स्वत:चं कसब दाखवण्याची त्याच्यात क्षमता आहे. पण त्याची काळजी न घेतल्यास तेही थकतं, बंद पडू शकतं. नुकतीच मंुबई मॅरेथॉन पार पडली. अगदी वयस्कर मंडळी, युवा मंडळी आणि अपंगांनीही त्यात भाग घेतला. या मॅरेथॉनसाठी मंुबईवासीयांनी चांगलाच प्रतिसाद दिला. जीवनाच्या मॅरेथॉनमध्येही योग्य आहार, आरोग्याची निगा आणि नियमित व्यायाम या तिन्हीची सांगड घालणं अतिआवश्यक आहे.

पित्ताचा त्रास होणं, पोटात जळजळ होणं, ढेकर येणं, रात्री झोप नीट न लागणं आणि जवळजवळ रोजच अॅसिडिटीची गोळी घ्यावी लागणं, अशी कॉल सेण्टरमध्ये काम करणाऱ्या राजेशची गाथा होती. कॅथलीनचीही तशीच अवस्था. कॅथलीनचं कॉलेजचं शिक्षण संपलं होतं. ती आता प्रोफेशनल कोर्सकडे वळत होती. पण समोर दिसणारी स्पर्धा आणि अनिश्चितता, दैनंदिन जीवनाची धावपळ, आईवडिलांच्या अपेक्षा यांनी ती दबत चालली होती.

आज फास्टफूडचा जमाना आहे. पिझ्झा, बर्गर, पास्ता, कोक, पेप्सी यांनी दूध, फ्रूट ज्युस, साबुदाण्याची खिचडी, थालीपीठाची जागा घेतली आहे. फळांचा ताजा रस आता जुना झालाय आणि छान आकर्षक पॅकिंगमधले काही आठवड्यांपूवीर् पॅक केलेले ज्युस बोकाळले आहेत. आपल्या दैनंदिन जीवनातल्या आहारात भेसळ झाली आहे.

पॅक केलेले ज्युसेस किंवा खाद्यपदार्थ खराब होऊ नयेत आणि त्यांची चव बिघडू नये, यासाठी त्यात काही केमिकल्स मिसळावी लागतात. ही केमिकल्स पोटासाठी हानीकारक ठरू शकतात. तसंच काही शीतेपयांमध्ये इतकं अॅसिड आणि गॅस असतो, की त्यामुळे पोटातील, आतड्यातील आवरणाला इजा पोहोचू शकते. पिझ्झा, बर्गर, पास्तामध्ये घातले जाणारे कित्येक सॉसेस अॅसिडिटीची सुरुवात करून देतात.

हे फास्ट फूड पचवायला जी कसरत शरीराला जरुरी असते, ती कसरत करायला वेळ कुठे असतो ? सतत ऑफिसच्या खुचीर्वर कम्प्युटरसमोर बसल्याने शरीराची काहीच हालचाल होत नाही. एकाच ठिकाणी बराच वेळ बसून आतड्याची हालचालही शिथील होते. अशा वातावरणात तेलकट, तिखट खाऊन अॅसिडिटीचा त्रास होणं स्वाभाविक आहे.

जीवनात शिस्त आणणं आवश्यक आहे. ही शिस्त जेवणा- खाण्यात आणि कामात असावी. दिवसातील कमीतकमी एक तास शारीरिक कसरतीसाठी बाजूला ठेवणं खूप जरुरी आहे. या एका तासात जलद गतीने चालणं, धावणं, शरीराचं स्ट्रेचिंग एक्सरसाइज करणं तुमच्या आरोग्यात कमालीचा बदल आणेल. सकाळच्या घाईगडबडीत वेळ नसेल, तर संध्याकाळी तरी कसरत करणं जरुरीचं आहे.

आजचा तरुण आणि तरुणी कामात इतके बुडाले आहेत, की सकाळी घर लवकर सोडतात आणि रात्री उशिरा घरी येतात. घरी येतात, तेव्हा काहीही करायचं त्राण नसतं. हे सगळं मान्य आहे. पण प्रश्न आपल्याच आरोग्याचा आहे. त्याचं उत्तरही आपणच शोधायला हवं. आठवड्यातून दोन वेळा जरी स्वीमिंग करता आलं, तर नक्कीच पुढच्या आयुष्याला लाभदायक ठरेल. सकाळी उठून अंघोळीच्या आधी 10-15 मिनिटं हातापायाचं स्ट्रेचिंग किंवा जॉगिंग केल्याने शरीराचा रक्तप्रवाह चांगल्या रीतीने होतो. सकाळची न्याहारी घाईघाईत न करता दूध, ताज्या फळांचा रस किंवा अंडं असा सकाळचा नाश्ता असावा.

ऑफिसमध्ये काम करत असताना चहा-कॉफी वारंवार पिणं आजपासून थांबवा. तहान लागल्यास कोल्ड्रिंक न पिता नारळपाणी, लिंबाचा रस प्या. लोकल ट्रेनसाठी धावणं, बससाठी धावणं किंवा घरातील काम करणं म्हणजे शरीरासाठी योग्य व्यायाम होत नाही. ' हे मला शक्य नाही ', ' माझ्या वेळेत हे बसत नाही ', ' एवढा मला वेळच नाही ', ' हे सगळं करणं मला कसं जमेल ?' यासारखे विचार मनात येणं साहजिकच आहे. पण आपलं आरोग्य, आपलं भविष्य आणि आपल्या संसाराचं भविष्य जर या प्रश्नांच्या उत्तरांमध्ये लपलं असेल, तर ते उत्तर शोधण्यात क्षणाचाही विलंब करू नका.

डॉ. सलील बेंदे

तुम्ही तुमचे प्रश्न किंवा अडचणी डॉ. सलील बेंदे यांना विचारू शकता. आमचा पत्ता - ' सिटी-स्कॅन ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी. एन. रोड,

मुंबई - 400001.

 
</text>
</doc>
