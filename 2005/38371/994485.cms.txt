<doc>
<docno>994485.cms.txt</docno>
<text>
 
महामुंबई
आलिशान बंगल्यांसाठी मंत्र्यांमध्ये जुंपली
[ Wednesday, January 19, 2005  12:02:07 am]


म. टा. प्रतिनिधी

मुंबई : आलिशान बंगल्याच्या मागणीवरून आघाडी सरकारच्या दोघा मंत्र्यांमध्ये मंगळवारी चांगलीच जुंपली. त्याची परिणीती थेट कार्यर्कत्यांची हाणामारी व बंगल्यात घुसून काचा फोडण्यापर्यंत झाली. गृहनिर्माण राज्यमंत्री दयानंद मस्के व आरोग्यमंत्री डॉ. विमल मुंदडा यांच्या कार्यर्कत्यांत बंगल्याचा ताबा घेण्यावरून मंत्रालयासमोरच हे युद्ध दिवसभर सुरू होते.

सामान्य प्रशासन विभागाने मंत्रालयासमोरील बी 2 हा कॅबिनेट मंत्र्यसिंाठी राखीव असलेला आलिशान बंगला आरोग्यमंत्री डॉ. मुंदडा यांना दिला आहे. पण गृहनिर्माण राज्यमंत्री दयांनद मस्के यांनी आधीच या बंगल्याचा ताबा घेऊन तिथे रंगरंगोटीचे कामही सुरू केले. सिद्धेश्वर एक्सप्रेसने सकाळीच मुंबईत दाखल झालेल्या मंंुदडा यांना मस्के यांनी हा बंगला ताब्यात घेतल्याचे कळले. त्यांनी त्वरित मस्के यांच्याशी संपर्क साधून बंगला रिकामा करण्याची विनंती केली. पण मस्के यांनी आपणाशी उद्धट उत्तरे दिल्याचे मुुंदडा यांनी सांगितले.

मुंदडा यांनी बंगल्यावर हक्क सांगितल्याचे कळताच मस्के यांचे समर्थक मुंदडा यांच्या बंगल्यावर चालून गेले. तिथे अर्वाच्च्य भाषेत शिवीगाळ करण्यात आली. तसेच, या जमावाने बंगल्यात घुसून तेथील काचा फोडल्या.

मस्के- समर्थकांच्या म्हणण्यानुसार मुंदडा यांचे पती नंदकिशोर यांनी सकाळी ' बी 2' बंगल्याला आतून कुलुप लावून आपला हक्क प्रस्थापित केला. मात्र, श्ाीमती मुंदडा यांनी त्याचा इन्कार केला. आपण कोणत्याही विशिष्ट बंगल्यासाठी आग्रही नसल्याचे त्यांनी सांगितले. सामान्य प्रशासन विभागाने आपणास हा बंगला वितरीत केल्याने आपण तशी विनंती मस्के यांना केली. पण झालेला सगळा प्रकार आपण उपमुख्यमंत्री आर. आर. पाटील यांच्या कानावर घातला असल्याचे त्यांनी सांगितले.

मुख्यमंत्री विलासराव देशमुख यांच्याशी संपर्क साधला असता, उपमुख्यमंत्री पाटील यांनी आपल्या मंत्र्यांना कोणते बंगले द्यावयाचे याची शिफारस केली होती. त्यानुसारच बंगल्यांचे वाटप करण्यात आले आहे. मंत्र्याच्या वादाबाबतचे उत्तर तेच देऊ शकतील, असे ते म्हणाले.

 
</text>
</doc>
