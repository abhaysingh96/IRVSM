<doc>
<docno>994509.cms.txt</docno>
<text>
 
लेख
तुम्ही सकारात्मक बदल घडवू शकता!
[ Wednesday, January 19, 2005  12:20:39 am]


नैसगिर्क साधनसामग्रीने पाठ फिरवलेला, निसर्गाचा कोप पाचवीला पुजलेला जपान. पण तो विज्ञान- तंत्रज्ञानाची कास धरून सुबत्तेच्या शिखरावर आरूढ होऊन बसलाय. मग निसर्गाचा वरदहस्त असलेला, नैसगिर्क साधनसामग्रीने संपन्न असा बुद्धिमानांचा हा भारत तळागाळापर्यंत का सुखसमृद्धीत नाही ? किती हे सहन करावं आम्ही ?

एक डोक्यात येतं. विज्ञान-तंत्रज्ञानाच्या बहुतेक सर्व शाखांना अंतरिक्ष तंत्रज्ञान स्पर्श करते. अशा अतिशय गुंतागुंतीच्या तंत्रज्ञानामध्ये आपण जगातली सहावी ताकद आहोत. ती जपानहूनही कदाचित अधिक सातत्याचे सक्रीय आहे. ब्रिटनला दहादा प्रयत्न करूनही तशी ताकद होणं जमले नाही. अशा, स्वत:च्या अग्निबाणाने पाश्चिमात्यांचेही उपग्रह अंतराळात सोडण्याच्या भारत नावाच्या जागतिक शक्तीसमोर आज अब्जावधी डॉलर्सचा उद्योगधंदा उभा राहीला आहे. दूध आणि साखरेचे जगात सर्वात जास्त उत्पादन करणारा, या महसुली वर्षामध्ये 70 हजार कोटी रुपयांची सॉफ्टवेअर निर्यात करणारा, अमेरिकेच्या एका अंदाजानुसार अन्नधान्याच्या निर्यातीमध्ये पुढच्या काही वर्षात जगातील दुसऱ्या क्रमांकाचा होणारा हा देश आहे ; राष्ट्रीय उत्पन्नाच्या बाबतीत अमेरिका आणि चीननंतर जगातलं तिसरं मोठं होऊ घातलेलं भारत हे राष्ट्र आहे. अशा या जगातल्या सर्वात मोठ्या लोकशाहीमध्ये 10 पैकी तीन माणसं गरिबी रेषेच्या खाली का असावीत ?

एक निरीक्षण आहे. या देशाने जेव्हा एखाद्या गोष्टीचा निश्चय केला त्या प्रत्येक वेळी विजयश्रीने देशाला माळ घातली आहे. गेल्या 57 वर्षाचा हा इतिहास आहे. तेव्हा आताही आपण एक निश्चय करायला हवा. या देशातलं उरलंसुरलं दारिद्य नाहीसं झालं पाहिजे. एका ठराविक कालमर्यादेत. समाजाचा कोणताही थर शिक्षण आणि आरोग्यापासून वंचित नको. सुबत्तेकरता उद्योग, उद्योगाकरता आरोग्य, आरोग्याकरता सुदृढ पर्यावरण, त्यासाठी शिक्षण, शिक्षणातून जीवन निष्ठा... अशा साखळीतून संपन्नता मिळवायची आहे, राखायची आहे आणि वाढवायची ओह. आपल्याला महाराष्ट्रापासून सुरुवात करायची आहे. ही संतांची, विचारवंतांची आणि समाज सुधारकांची भूमी आहे. औद्योगिक क्षेत्रात हे राज्य देशामध्ये सर्वात पुढारलेले आहे. महाराष्ट्राला भारतातले सर्वांगाने पुढारलेले राज्य आपल्याला करायचे आहे. तसे होईल तेव्हा देशातील बाकीची राज्ये महाराष्ट्राचा कित्ता गिरवतील.

त्यासाठी महाराष्ट्र सरकारने ' राजीव गांधी विज्ञान आणि तंत्रज्ञान आयोग ' स्थापला आहे. गेल्या महिन्यात नागपूरच्या अधिवेशनामध्ये पहिल्या आणि दुसऱ्या दिवशी अध्यादेश दोन्ही सभागृहात एकमताने मंजूर झाला. महाराष्ट्रातील राजकीय प्रगल्भता अशी की विरोधी पक्षनेत्यांनी, विज्ञान आणि तंत्रज्ञान आयोग स्थापल्याबद्दल सरकारने अभिनंदन केले आणि आयोगाच्या कामकाजाला संपूर्ण सहकार्य देण्यास आपण बांधील असल्याचे सांगितले.

अध्यादेशाचे या महिन्यात कायद्यात रूपांतर झालं आहे. या आयोगामध्ये सरकारचा मुख्य सचिव, वित्तविभागाचा सचिव, नियोजन विभागाचा सचिव अशा पदसिद्ध सदस्यांखेरीज पाच अशासकीय सदस्य असतील. उद्योग, शेती, विज्ञान-तंत्रज्ञान संशोधन क्षेत्रातील, तसेच इंजिनीयरिंग व्यवसायातील मान्यवर, अशा पाच अशासकीय सदस्यांपैकी तीन सदस्यांची नेमणूक झाल्यावर आयोग यथोचितरित्या घटित झाल्याचे मानण्यात येईल. अशासकीय सदस्य नेमण्याची प्रक्रिया सध्या चालू आहे. ती पूर्ण झाली की आयोग कार्यरत होईल. त्यानंतर सध्याचे अध्यक्ष आणि सदस्य यांच्या पाच वर्षांच्या काळाला सुरुवात होईल.

विज्ञान आणि तंत्रज्ञान आयोग ही जादुची कांडी नाहीये. शिवाय बदल ही घटना नसते, प्रक्रिया असते. ती घडवायची किंवा नाही, ती लांबवायची की आखूड करायची हे तुमच्या-माझ्या हातात आहे. कारण विज्ञान तटस्थ आहे.

तोंड धूत असताना वापरात नसेल तेव्हा बेसिनचा नळ कटाक्षाने बंद करणे, प्रत्येक छोट्या कारणाला संडासच्या टाकीचं संबंध पाणी न सोडता एखादे टमरेलभर पाणी वापरणे, अशा छोट्या छोट्या गोष्टीतूनसुद्धा आपण राष्ट्रीय ' मानसिकता ' निर्माण करू शकतो. ' तंत्रज्ञाना ' च्या संकल्पनेशी ती मिळती जुळती आहे. सगळी वाहनं तांबडा सिग्नल तोडून जात असली तरी तुम्ही तो न तोडणे, आखलेल्या रेघेच्या मागे राहणे अशा तुमच्या कृतीतून तुम्ही समाजाला नकळतपणे मार्गदर्शन करत असता. वाहनाच्या मागे ' मी वाहतुकीचे नियम पाळतो ' अशी छोटीशी पाटी लावणारी, त्याप्रमाणे वर्तन करणारी, प्रत्येक निवडणुकीत आवर्जून मतदान करणारी सगळी माणसंही या देशाचे ' नायक ' आहेत. फारसा गाजावाजा न झालेले नायक. अशा अनेकांच्या आकड्यातून, सामुहिकतेतून राष्ट्रीय ' तंत्रज्ञाना ' ला एक भक्कम आणि विधायक बैठक मिळत असते.

या सगळ्या पार्श्वभूमीवर आता आयोगातफेर् माझी वाचकांना एक विनंती आहे. तुम्ही असा प्रकल्प सुचवा की, जो (अ) एक ते दोन वर्षात जवळ जवळ आपोआप अंगीकारला जाऊ शकेल , ( ब) अक्षरश: एक दोन वर्षामध्ये महाराष्ट्राच्या तळागाळापर्यंत चांगला आणि लक्षणीय फरक करेल , ( क) ' असं करावं, तसं करावं ' अशा केवळ उपदेशात्मक स्वरुपाचा नसेल. पुढील उदाहरणावरून तुमचा प्रकल्प कशा स्वरुपाचा असावा याची कल्पना देईल. महाराष्ट्रात नवीन होणाऱ्या प्रत्येक इमारतीत गच्चीवर पडणारं पावसाचं पाणी खाली साठवण्याची सोय (वॉटर हावेर्स्टिंग) असली पाहिजे असा कायदा झाला तर प्रचंड पाणी वाचेल. या मार्गाने, सध्याच्या पावसाच्या पाण्याच्या 15 टक्के वापरात एक दोन टक्क्यांची वाढ झाली तर हजारो कोटी रुपये खर्चाच्या टँकरच्या पाण्यापासून महाराष्ट्र मुक्त होऊ शकेल. या कल्पनेचा पाठपुरावा करायला फक्त सरकारने कायदा करणे एवढा एकच उपाय पुरेसा आहे. या अशा कायद्याचं उल्लंघन होण्याची फारशी शक्यता नसते हे घर बांधणाऱ्या बहुतेकांना माहित आहे. तुम्ही सुचवणार असणारा प्रकल्प अशा पद्धतीचा, सहज अंमलात येणारा आणि परिणामकारक असावा.

तुमची कल्पना तुम्ही कृपया संपादक , ' महाराष्ट्र टाइम्स, दुसरा मजला, टाइम्स हाऊस, र्फग्युसन कॉलेज रोड, पुणे- 4' या पत्त्यावर ' राजीव गांधी विज्ञान आणि तंत्रज्ञान आयोगासाठी ' असे पाकिटावर लिहून पाठवाव्यात अशी मी विनंती करतो. तुमच्या सूचनांची दखल ' महाराष्ट्र टाइम्स ' घेईल. एक छोटासा वैज्ञानिकांचा गट तुमच्या सूचनांची छाननी आणि विश्लेषण करेल.

वसंत गोवारीकर

प्रो. सतीश धवन डिस्टिंग्वीशड प्रोफेसर, इस्त्रो

अध्यक्ष, राजीव गांधी विज्ञान आणि तंत्रज्ञान आयोग, महाराष्ट्र राज्य

 
</text>
</doc>
