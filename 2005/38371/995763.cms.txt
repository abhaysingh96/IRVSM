<doc>
<docno>995763.cms.txt</docno>
<text>
 
देश-विदेश
निखळले 'स्काय बस'चे दार!
[ Wednesday, January 19, 2005  11:54:49 pm]


समीर मणियार

मडगाव (गोवा) : मोठ्या महानगरातील प्रवासी वाहतुकीच्या क्षेत्रात आमूलाग्र बदल घडवून आणण्याची क्षमता असलेल्या कोकण रेल्वेच्या ' स्काय बस ' ला लागलेले शुक्लकाष्ट काही थांबायला तयार नाही... मंगळवारी दुपारी पावणेबाराच्या सुमारास मडगाव स्थानकासमोरील पायलट प्रोजेक्टवर धावणाऱ्या ' स्काय बस ' च्या नॉनएसी कोचचा एक दरवाजा निखळून जमिनीवर पडला. सुदैवाने यात प्राणहानी झाली नाही. स्कायबसला झालेला हा दुसरा अपघात आहे.

प्रवाशांच्या सुरक्षिततेच्या दृष्टिकोनातून स्काय बस किती उत्तम आहे, हे कोकण रेल्वेचे कार्यकारी संचालक बी. राजाराम मंगळवारी मुंबईतील पत्रकारांना सांगत होते, त्याच वेळी प्रकल्पातील स्काय बस स्टेशनपासून अवघ्या अर्ध्या कि.मी. अंतरावर ही घटना घडली. वार्ताहर बैठक सुरू असताना 1.6 कि.मी.च्या मार्गावर ' स्काय बस ' चे प्रात्यक्षिक सुरू ठेवण्याच्या सूचनेची अमलबजावणी होत असतानाच हा अपघात घडला. दरवाजा निखळल्यानंतर स्काय बस शेवटच्या थांब्यावर नेण्यात आली. तत्परतेने काही कर्मचारी घटनास्थळी आले. तितक्याच वेगाने आलेल्या लाल रंगाच्या ट्रकमध्ये खाली पडलेला दरवाजा घटनास्थळाहून अन्यत्र हलवण्यात आला.

तत्पूर्वी अकराच्या सुमारास स्कायबसच्या एसी कोचमध्ये मुंबईतील पत्रकारांना नेण्यात आले होते. ' स्कायबसमध्ये प्रवेश करण्यापूवीर् स्वत:च्या जबाबदारीवर व कुठल्याही प्रकारची आपत्ती उद्भवल्यास कोकण रेल्वे जबाबदार नाही ,' असे स्वाक्षरीसह लेखी पत्र पत्रकारांना द्यावे लागले होते. या बसला ' सेफ्टी सटिर्फिकेट ' मिळाले नसल्याने हे हमीपत्र घ्यावे लागत असल्याचे राजाराम यांनी आधीच सांगून टाकले होते. प्रवासात राजाराम म्हणाले की, प्रत्यक्ष वाहतुकीत स्कायबस वातानुकूलित असेल, दरवाजे चालू-बंद होण्याची प्रक्रिया इलेक्ट्रॉनिक व स्वयंचलित असेल. सध्या मात्र स्कायबसला साधे दरवाजे व लॅच लावण्यात आले आहे.

दरवाजा निखळून पडल्यानंतर राजाराम म्हणाले की, नॉन एसी कोचच्या दाराचे लॅच आतील तंत्रज्ञ कामगारांनी योग्य प्रकारे लावले नव्हते. त्याकडे ड्रायव्हर आणि आतील कर्मचाऱ्यांनीही दुर्लक्ष केले. ही चूक टाळता आली असती.

राजाराम हे 31 जानेवारीला निवृत्त होत आहेत. महत्वाकांक्षी स्काय बस प्रकल्प लवकरात लवकर मागीर् लागावा, असे त्यांचे प्रयत्न आहेत. संपूर्णपणे देशी बनावटीच्या अत्याधुनिक तंत्रज्ञानाचा हा बहुआयामी, किफायतशीर प्रकल्प पूर्णत्वास जाऊ नये, यासाठी रेल्वेतील अनेक बडी मंडळी देव पाण्यात बुडवून बसलेली आहेत. सध्यातरी त्यांच्या मनासारख्याच घटना घडत असल्याचे काही अधिकारी या घटनेनंतर खाजगीत बोलत होते.

 
</text>
</doc>
