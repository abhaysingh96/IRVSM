<doc>
<docno>994487.cms.txt</docno>
<text>
 
महामुंबई
प्रजासत्ताक दिनी मुंबईकरांना बेस्ट संपाची भेट?
[ Wednesday, January 19, 2005  12:03:21 am]


म. टा. प्रतिनिधी

मुंबई : वेतनवाढीच्या नव्याने सादर केलेल्या प्रस्तावावर बुधवारी होणाऱ्या बेस्ट समितीच्या सभेत निर्णय न घेतल्यास आंदोलनाची तयारी कामगार संघटनेच्या कृती समितीने सुरू केली असून 24 जानेवारीला धरणे धरण्यात येणार आहे. तरीही मागण्या मान्य न झाल्यास प्रजासत्ताक दिनाच्या मध्यरात्रीपासून बेमुदत संप पुकारण्यात येणार आहे.

बेस्ट उपक्रमातील सुमारे 45 हजार कर्मचाऱ्यांच्या वेतनवाढीसाठी नेमण्यात आलेल्या त्रिसदस्यीय समितीने कर्मचाऱ्यांचा महागाईभत्ता 129 टक्क्यांवरून 100 टक्क्यांवर आणण्याची शिफारस केली होती. पण कामगार संघटनांनी हा अहवाल फेटाळून लावून बेस्ट प्रशासनाला नव्याने प्रस्ताव सादर केला. या नव्या प्रस्तावात महागाई भत्ता 121 टक्क्यांवर आणण्यास मान्यता देण्यात आली. मागील आठवड्यात झालेल्या बेस्ट समितीच्या सभेत सदस्यांच्या माहितीसाठी हा नवा प्रस्ताव सादर करण्यात आला होता. मात्र, त्यावर चर्चा झाली नाही. त्यामुळे कामगार संघटनेच्या कृती समितीने आंदोलन पुकारण्याची तयारी सुरू केली आहे.

या आंदोलनाची दिशा निश्चित करण्यासाठी बेस्ट कामगार कर्मचारी संयुक्त कृती समितीच्या वतीने मंगळवारी सायंकाळी ना. म. जोशी मार्गावरील महाराष्ट्र हायस्कूलच्या मैदानात जाहीर मेळावा आयोजित करण्यात आला होता. या सभेला कृती समितीचे निमंत्रक शरद राव, दादा सामंत, विठ्ठल गायकवाड, सुहास सामंत, उदय आंबोणकर उपस्थित होते. बुधवारच्या बेस्ट समितीच्या सभेत नवा प्रस्ताव चचेर्ला न घेतल्यास आंदोलन पुकारण्याचा इशारा यावेळी देण्यात आला.

बेस्ट समितीचे अध्यक्ष आशिष चेंबूरकर यांच्याशी संपर्क साधला असता, नवा प्रस्ताव उद्याच्या बेस्ट समितीच्या कार्यक्रम पत्रिकेवर नसल्याचे सांगितले. मात्र , ' मागील बैठकीत सदस्यांच्या माहितीसाठी नवा प्रस्ताव सादर केलेला आहे. हाच प्रस्ताव तातडीचे कामकाज म्हणून चचेर्ला घेता येतो ,' असे कामगार नेते शरद राव म्हणाले. त्यामुळे उद्या वेतनवाढीचा नवा प्रस्ताव चचेर्ला न घेतल्यास 24 जानेवारीला आझाद मैदानात बेस्टचे कामगार एक दिवसाचे धरणे आंदोलन पुकारतील. त्यानंतरही मागण्या मान्य न केल्यास 27 जानेवारीपासून संप पुकारण्याचा इशारा राव व दादा सामंत यांनी दिला.

 
</text>
</doc>
