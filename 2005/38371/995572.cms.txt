<doc>
<docno>995572.cms.txt</docno>
<text>
 
अग्रलेख
बोके आणि मलई!
[ Wednesday, January 19, 2005  09:02:03 pm]


जनतेला निभेर्ळ दूध उपलब्ध करून देण्याच्या इराद्याने सरकारी आणि त्याचबरोबर सहकारी तत्त्वावर स्थापन झालेल्या डेअऱ्यांमधील दुधात पाणी घालून त्यावरची मलई खाणारे बोके महाराष्ट्रात कमी नाहीत.

साखरसम्राटांनंतर आज राजकारणावर शिक्षणसम्राटांनी पकड बसविली असली, तरी दूधसम्राट नावाची एक जमात या महाराष्ट्रदेशी लोण्याचे बरेच गोळे मटकावून गेली आणि त्यात केवळ खादीधारी शुभ्रवस्त्रांकित पुढाऱ्यांचाच नव्हे, तर अंगावर भगवी उपरणी घेऊन मिरवणाऱ्यांचाही समावेश होता.

मुंबईकरांना दुधातून पंचगंगेचे पाणी पाजण्यापासून ते सरकार दरबारी न भरलेल्या दुधाचे पैसे वसूल करण्यापर्यंत या पुढाऱ्यांची मजल गेली होती. अर्थात त्यासाठी नोकरशहांचे सहकार्य आवश्यक होते. या दुधातून निघणारी साय इतकी जाड होती की ती खाऊन खाऊन या नोकरशहांची आणि पुढाऱ्यांची कातडीही निबर होऊन गेली.

आज राज्याचे गृहखाते सांभाळणारे उपमुख्यमंत्री आर. आर. पाटील यांच्या पुढाकाराने ' महानंद ' चे कार्यकारी संचालक शिवाजी तळेकर यांच्यावर पडलेल्या धाडींमुळे ही मलई चचेर्त आली असली, तरी हा रोग नवा नाही. दर आठ-दहा वर्षांनी दुग्धविकास खाते सांभाळणारे मंत्री आणि त्याचबरोबर त्यांना मलईचा रतीब घालणारे अधिकारी बदलत गेले.

तळेकरांचे वैशिष्ट्य हेच की दुग्धविकास खाते कोणाकडेही असो, त्यांचा रतीब चालू राही आणि त्यातूनच मग मंत्र्यांचे इमले आणि खुद्द तळेकरांची पाच-सहा निवासस्थाने उभी राहत गेली. दुधातील भ्रष्टाचाराबाबत बोलायला एखादा अधिकारी षठी-सामासी उभा राहिलाच, तर त्याच्या मुसक्या बांधायचे कामही हेच पुढारी याच खात्यातील आपल्या पित्त्यांच्या सहकार्याने विनासायास करीत.

मुळात दुधावरची साय मटकवण्याचे हे प्रकरण आजचे नाही. 1956 मध्ये आरे डेअरीची स्थापना झाली, तेव्हा मुंबईतील सारे तबेले गोरेगावच्या निसर्गरम्य परिसरात हलविण्यात आले. दिनकरराव देसाई या काँग्रेसच्या मंत्र्यांचा त्या कामी पुढाकार होता. पण पुढे या तबेलेवाल्यांना बाजारात खाजगी पद्धतीने रतीब घालण्याची परवानगी पश्चिम महाराष्ट्रातील एका बड्या ' दादा ' ने दिली आणि मुंबईकरांना पाणीदार दूध आणि राजकारण्यांना मलई मिळण्याची व्यवस्था झाली!

पुढे जिल्ह्याजिल्ह्यांतील सहकारी दूध उत्पादक संघांना एकत्र आणून ' महानंदा ' या महासंघाची रीतसर स्थापना झाली. त्या घटनेस आज किमान दोन दशके उलटली. पण अद्यापपावेतो या महासंघाच्या पदाधिकाऱ्यांची एकदाही निवडणूक झालेली नाही! कारण ती होती, तर या महासंघावरचे राजकीय आणि विशेषत: दुग्धविकास मंत्री यांचे वर्चस्व त्वरित संपुष्टात येते. हे वर्चस्व कायम राखण्यासाठी या पुढाऱ्यांना गरज असायची ती तळेकर यांच्यासारख्यांची. गेल्या काही वर्षांत या महासंघावर तळेकर यांनी अशी काही पकड बसविली होती की सरकारतफे व्यवस्थापकीय संचालक म्हणून आलेला एकही आय. ए. एस. अधिकारी तेथे वर्ष-दीड वर्षापेक्षा अधिक काळ टिकू शकला नाही.

एका आय. ए. एस. अधिकाऱ्याला तर नेमणुकीच्या दुसऱ्याच दिवशी परदेशी प्रशिक्षणासाठी पाठविण्यापर्यंत सरकार आणि सहकारातील या गोकुळच्या चोरांची मजल गेली होती. अनेक आय. ए. एस. अधिकाऱ्यांनी तळेकरांच्या विरुद्ध सादर केलेले अहवाल सरकार दप्तरी गेली काही वषेर् धूळ खात पडले आहेत. नंदलाल यांच्यासारख्या सचोटीच्या अधिकाऱ्याने तर सरकारच्या प्रभावापासून दूर असलेल्या एखाद्या स्वतंत्र यंत्रणेमार्फत तळेकर यांची चौकशी झाली पाहिजे, असे स्पष्ट मत व्यक्त केले होते. पण ते कधीही झाले नाही आणि होईल अशी आशाही बहुतेकांनी सोडून दिली होती. पण आर. आर. पाटील यांनी आता हा क्रूस खांद्यावर घेतला आहे. तरी त्यांनी अॅण्टी करप्शन खात्यामार्फत सुरू केलेल्या या चौकशीत कोणी अडसर घालणारच नाही, याची हमी आज ना कोणी ज्येष्ठ मंत्री देऊ शकतो, ना कोणी बडा नोकरशहा ते सांगू शकतो.

त्याचे कारण एकच आहे. तळेकर यांच्यासारख्या खात्याखात्यांत विराजमान झालेल्या अधिकाऱ्यांकडून मिळणाऱ्या मलिद्याचे लाभाथीर् आज महाराष्ट्रातील बहुतेक जिल्ह्यांत आणि सर्वच पक्षांत आहेत. सोलापूर, लातूर आणि सिंधुदुर्ग या जिल्ह्यांतील बड्या नेत्यांना तेथे पशुखाद्य उत्पादनाचे कारखाने काढून उपकृत करण्यात तळेकर पुढे होतेच. याच जिल्ह््यातील पुढाऱ्यांचे आज सत्ताधारी आणि विरोधी पक्षांवर वर्चस्व आहे. त्यामुळे आर. आर. पाटील यांनी तळेकर यांच्या विरोधात तलवार उपसली असली, तरी त्यांची या विषयावरून खरी लढाई ही सत्ताधारी आघाडीतील बड्या पुढाऱ्यांशीच होण्याची शक्यता आहे. त्यात ते कदाचित पराभूतही होऊ शकतात. पण तसे झाले तरी या निमित्ताने त्यांनी नासलेल्या दुधाची जी कहाणी उघड केली, तिचे महत्त्व तसूभरही कमी होणार नाही.

 
</text>
</doc>
