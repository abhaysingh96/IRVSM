<doc>
<docno>995706.cms.txt</docno>
<text>
 
क्रीडा
संतोष पंसारेला जेतेपद
[ Wednesday, January 19, 2005  11:22:14 pm]


मुंबई : मुंबईच्या संतोष पंसारे याने 14 व्या वाशी-खोपोली-वाशी रोड सायकल स्पर्धा जिंकण्याची करामत केली. संतोषने 110 किलोमीटरचे अंतर 3 तास , 1 मिनिट व 41 सेकंदामध्ये पार केले. मुंबई शहर व उपनगर तसेच पुण्यामधील 22 खेळाडूंनी या स्पधेर्त सहभाग घेतला होता आणि 22 पैकी 14 खेळाडंूनी शर्यत पूर्ण केली.

नवी मुंबई स्पोर्टस असोसिएशनने आयोजित केलेल्या या स्पधेर्ला सुरूवात झाली ती वाशीमध्ये. मंुबई-पुणे रोडवरून कोकण भवन करत सायकलपटू सरळ खोपोलीला पोहोचले आणि खोपोली प्राइमचे बक्षिस मिळवले ते मुंबईच्या अमोल बांधीवडेकरने. 1 तास व 26 मिनिटे अशी वेळ देत अमोलने हा टप्पा प्रथम क्रमांक मिळवत पार केला.

परतीच्या प्रवासात थंड वातावरण असल्यामुळे खेळाडूंचा वेग वाढवण्यास मोठी मदत झाली. संतोष पंसारे, विशाल पवार, सी.टी.सॅमी व अमोल बांधीवडेकर यांच्यामधील चुरशीच्या लढतीत शेवट संतोष पंसारे अव्वल ठरला.

अंतिम निकाल : 1 संतोष पंसारे ( मुंबई) , 2 विशाल पवार (पुणे) , 3 सी.टी.सॅमी (मुंबई) , 4 अमोल बांधीवडेकर (मुंबई) , 5 सोेहेल मुलानी ( मुंबई) , 6 अजय कांबळे (मुंबई).

 
</text>
</doc>
