<doc>
<docno>995593.cms.txt</docno>
<text>
 
देश-विदेश
अल्कोहोलयुक्त आयुवेर्दिक औषधांवर अंकुश
[ Wednesday, January 19, 2005  09:35:04 pm]


वृत्तसंस्था

नवी दिल्ली : अल्कोहोलयुक्त असलेली आयुवेर्दिक औषधे ही ' इन्टॉक्सिकन्ट ' च मानली पाहिजेत, असे स्पष्ट करीत अशा औषधांवर नियंत्रण राखण्याचा राज्य सरकारांना पूर्ण अधिकार आहे, असा निर्वाळा सुप्रीम कोर्टाने बुधवारी दिला आहे.

' मृतसंजीवनी सुरा ' यासारख्या आसवांमध्ये अल्कोहोलचे प्रमाण अधिक आहे. ही औषधे दारू म्हणूनही वापरली जाऊ शकतात मात्र करांच्या व नियंत्रणाच्या जाळ्यातून ती सहज निसटतात. त्यासंबंधात ही याचिका दाखल झाली होती.

न्या. एस. एन. वरियावा, न्या. ए. आर. लक्ष्मणन आणि न्या. एस. एच. कापडिया यांच्या खंडपीठाने बिहार सरकारच्या याचिकेवरील सुनावणीत हा निर्णय दिला. ज्या औषधांत आणि प्रसाधनगृहांच्या सफाईसाठीच्या दवात अल्कोहोल वापरले जाते त्यांचा राज्याच्या अबकारी कायद्यात ' इन्टॉक्सिकन्ट ' म्हणून समावेश करण्याचा निर्णय बिहार सरकारने घेतला आहे. मृतसंजीवनी सुरा आणि मृतसंजीवनी सुधा या औषध निर्मात्यांनी सरकारला असा निर्णय घेण्याचा अधिकार नसल्याचा दावा केला होता.

पाटणा हायकोर्टाने औषध निर्मात्यांची बाजू ग्राह्य धरून राज्य सरकारला मनाई केली होती. सुप्रीम कोर्टाने मात्र मेडिसिनल अॅक्ट 1955 नुसार अल्कोहोलयुक्त औषधांवर कर लावण्याचा वा नियंत्रण ठेवण्याचा सरकारला अधिकार असल्याचा निर्णय दिला.

 
</text>
</doc>
