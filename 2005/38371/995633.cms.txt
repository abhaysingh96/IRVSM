<doc>
<docno>995633.cms.txt</docno>
<text>
 
महाराष्ट्र
योग शिबिरामुळे पुणेकरांचे वजन 98 टनांनी घटणार
[ Wednesday, January 19, 2005  10:41:36 pm]


म. टा. प्रतिनिधी

पुणे : योगाचार्य रामदेवजी महाराज यांच्या सात दिवसांच्या शिबिरामुळे सुमारे 14 हजार शिबिराथीर् पुणेकरांचे मिळून एकूण वजन 98 टनांनी कमी होणार आहे. महापौर दीप्ती चौधरी या तर दोन दिवासांत दहा किलोनी कमी झाल्या आहेत. खुद्द रामदेवजी महाराज यांनी पत्रकारांना ही माहिती दिली.

कॉसमॉस बँकेच्या शतकमहोत्सवी वर्षानिमित्त 18 जानेवारीपासून रामदेवजी महाराजांचे योग शिबिर सुरू असून ते दि. 24 पर्यंत चालणार आहे. या शिबिरासाठी 14 हजार जणांनी नोंदणी केली असून रक्त गोठवणाऱ्या थंडीतही पहाटे पाच वाजता सर्वजण मोठ्या उत्साहाने उपस्थित असतात. रामदेवजी महाराजांनी बुधवारी पत्रकारांशी वार्तालाप केला. स्वस्थ, समृद्ध आणि निरोगी भारत हे आपले स्वप्न असल्याचे सांगून ते म्हणाले की, अनियमितता, असंतुलन आणि अनियंत्रण यामुळे रोग निर्माण होतात. जगातील 90 टक्के प्रश्न मनाच्या असंतुलनामुळे निर्माण होतात. केवळ योगामुळे हे सर्व दूर होऊन जीवन निरोगी बनते. योगाशिवाय व्यक्ती निरोगी राहू शकत नाही आणि योग करणारा कधीच रोगी होऊ शकत नाही.

वेदातील ज्ञानाला विज्ञानाचा आधार देण्याचा प्रयत्न आपण करतो असा दावा करून त्यांनी सांगितले की, आसन म्हणजे योग ही पद्धती तोडून आसन प्राणायामाला जोडला त्यामुळेच विविध रोग बरे होतात. योग शिबिरामुळे हृदयरोग, रक्तदाब, मधुमेह, अस्थमा, पाकिर्ंसन्स, आदी रोग दूर होतात हे सिद्ध झाले आहे. त्यामुळे इथूनपुढे विज्ञानाला योगाशी जोडावी लागेल. देशात पाच हजार जणांमागे एक डॉक्टर आहे. त्यामुळे मी डॉक्टरांना मदत करतो. मला गुरू माना, असे सांगत नाही. विश्वगुरूधर्म, राष्ट्रवाद, स्वदेशी यांचा प्रसार करतो. प्रदेशात संपत्ती आहे, बुद्धी आहे, शक्ती आहे, फक्त इमानदारीची आवश्यकता आहे. त्यासाठी आध्यात्माचा प्रसार आवश्यक आहे. आध्यात्मामुळे आत्मजागरण होते. चेतना विकसित होते. आत्मजागरण असेल तर राष्ट्रजागरण होतेच.

योगासारखे मोठे विज्ञान प्राचीन कालापासून अस्तित्त्वात असले तरी ते विकसीत झाले नाही याबद्दल खंत व्यक्त करून त्यासाठी हरीद्वारला पतंजली योग केंद स्थापन करण्यात येत असून त्यासाठी आजपर्यंत 25 कोटी रुपये खर्च झाल्याची माहिती त्यांनी दिली. या केंदामार्फत योग शिक्षण देण्याची सोय करण्यात येणार असून तशी पदवीही दिली जाणार आहे. त्यासाठी अभिमत विद्यापीठाचा दर्जाही मिळवण्यात येणार आहे. 20 जानेवारीला सायंकाळी चार ते सात या वेळेत एसएसपीएमच्या मैदानावर सर्वांसाठी मोफत शिबिर घेणार असून 21 जानेवारीला सायंकाळी साडेचार ते सात या वेळेत लहान मुलांसाठी शिबिर होणार आहे. या शिबिराचा लाभ सर्वसामान्य लोकांनी घ्यावा, असे आवाहन त्यांनी यावेळी केले.

 
</text>
</doc>
