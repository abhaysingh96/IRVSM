<doc>
<docno>994531.cms.txt</docno>
<text>
 
महामुंबई
घर, कार्यालयांवर छापे
[ Wednesday, January 19, 2005  12:35:41 am]


म. टा. प्रतिनिधी

मुंबई : जवळपास प्रत्येक राजकीय पक्षात प्रचंड दबदबा असलेले आणि मनमानी पद्धतीने समस्त राजकारण्यांना झुलवणारे महानंद डेअरीचे अनभिषिक्त सम्राट, कार्यकारी संचालक शिवाजीराव तळेकर यांच्याकडील कोट्यवधी रुपयांची अवैध माया शोधण्यासाठी लाचलुचपत प्रतिबंधक विभागाने छापे घातल्यामुळे राजकीय व सहकार क्षेत्रांत जबरदस्त खळबळ उडाली आहे. मढ येथील अडीच कोटी रुपयांच्या अलिशान बंगलेवजा महालाची किंमत अवघी तीन लाख रुपये दाखवल्याचे या छाप्यांत उघड झाले असून ठिकठिकाणच्या त्यांच्या स्थावर व जंगम मालमत्तेचे मोठे घबाड हाती लागण्याची शक्यता आहे.

ही तर केवळ सुरुवात आहे, असा इशारा उपमुख्यमंत्री आर. आर. पाटील यांनी दिल्याने अधिकारी वर्गाचे धाबे दणाणले आहे.

बेहिशोबी मालमत्ता जमवल्याच्या आरोपावरून तळेकर ( 52) यांचे गोरेगाव (पू.) येथील निवासस्थान तसेच ऑफिसावर लाचलुचपत प्रतिबंधक खात्याच्या अधिकाऱ्यांनी छापे घातले. मंगळवारी रात्रीपर्यंत छापे चालूच होते. आतापर्यंत लाखो रुपयांची रोकड आणि काही महत्त्वाची कागदपत्रे सापडल्याचे समजते. शिवाय मढ येथे अलिशान बंगला, लाखो रुपयांच्या बँकठेवी तसेच शेकडो एकर जमीनही असल्याचे समजते.

तळेकर यांच्याकडे बेहिशोबी मालमत्ता असल्याची माहिती लाचलुचपत प्रतिबंधक खात्याला मिळाली होती. त्यानुसार सोमवारी रात्री साडेनऊच्या सुमारास गोरेगाव (पू.) येथील सनराइज बिल्डिंगमधील त्यांच्या फ्लॅटवर छापा घालण्यात आला. मंगळवारी वरळी येथील कार्यालयावरही छापा घातला. बँकेतील त्यांच्या खात्यांचीही चौकशी करण्यात येत आहे. तळेकर यांची बीड या मूळ गावी शेकडो एकर जमीन असल्याची माहिती पडताळली जात आहे. आणखी तीन दिवस तरी छापासत्र सुरूच राहिल, अशी माहिती लाचलुचपत प्रतिबंधक खात्यामधील अधिकाऱ्याने दिली. सर्व मालमत्तेचा हिशोब न मिळाल्यास भ्रष्टाचारप्रतिबंधक कायद्याच्या कलम 13 अंतर्गत तळेकर यांच्या विरोधात गुन्हा दाखल केला जाईल.

लाचलुचपत प्रतिबंधक विभागाचे पोलिस महासंचालक पी. एस. पसरीचा यांनी तळेकर यांच्यावरील छाप्याच्या वृत्ताला दुजोरा दिला. तळेकर प्रकरण ही सुरुवात असून, लोकांनी भ्रष्ट अधिकाऱ्यांची पुराव्यासह माहिती दिल्यास कठोर कारवाई केली जाईल, असे आश्वासन उपमुख्यमंत्री आर. आर. पाटील यांनी दिले. तळेकरांकडे मोठ्या प्रमाणात अवैध संपत्ती असल्याची तक्रार एका महिन्यापूवीर् आली होती. त्या तक्रारीत तथ्य आढळल्याने तळेकर यांच्या संपत्तीची चौकशी करण्यासाठी आठवड्यापूवीर् परवानगी दिली होती. त्यांची ठिकठिकाणी मालमत्ता असून त्याबाबत चौकशी चालू आहे. त्यांची लॉकर्स सील करण्यात आली आहेत.

 
</text>
</doc>
