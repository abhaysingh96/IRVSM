<doc>
<docno>995564.cms.txt</docno>
<text>
 
धावते जग
पाकची आगळीक
[ Wednesday, January 19, 2005  08:54:04 pm]


पाकिस्तानी लष्कराने नियंत्रण रेषेवरील पूंछ भागात उखळी तोफांचा मारा करून गेली जवळपास 14 महिने अस्तित्वात असलेल्या शस्त्रसंधीचा भंग केला आहे, यात काही शंका नाही. नोव्हेंबर 2003 मध्ये हा शस्त्रसंधी झाला, त्यावेळी पाकिस्तानवर देशातील दहशतवाद्यांचा नि:पात करण्यासाठी तसेच भारताबरोबरचा वाद मिटविण्यासाठी अमेरिकेचे जबर दडपण होते.

मुशर्रफ यांना अंतर्गत विरोधक आणि जहाल इस्लामी यांना तोंड देणे त्यावेळी अवघड जात होते. भारतानेही सीमेवर मोठ्या प्रमाणात सैन्य आणून पाकिस्तानला कोंडीत पकडले होते. त्यातच त्या देशाची आथिर्क स्थिती डामाडौल होती. अशा अवस्थेत भारताशी संघर्ष करणे पाकला परवडणारे नव्हते. त्यामुळे अध्यक्ष मुशर्रफ यांना शस्त्रसंधी मान्य करणे सोईस्कर वाटले.

भारतालाही यानिमित्ताने सीमेवर कुंपण घालण्याचे काम झपाट्याने पार पाडता आले. आता बुश यांची राष्ट्राध्यक्षपदावर निवड झाल्यानंतर अमेरिकेचा पाकिस्तानवरील दबाव कमी झाला आहे.

लादेन पाकिस्तानातच लपून बसला आहे, असे सांगितले जात होते. पण आता या प्रकरणात पाकिस्तानचे कुणी नावही घेईनासे झाले आहे ; कारण मुशर्रफ यांनी बुश यांना पूर्ण शरणागती लिहून दिली आहे.

या बदल्यात पाकिस्तानला शस्त्रास्त्रे पुरविण्यात येणार आहेत. थोडक्यात, भारताबरोबरचे संबंध सुधारण्यासाठी जो दबाव अमेरिकेने पाकिस्तानवर टाकला होता, तो आता काढून घेतला आहे. उलट आता हा तणाव वाढविण्यास त्याला प्रोत्साहन दिले जात आहे.

आपले हित- अहित न बघता अमेरिकेच्या तालावर नाचण्याच्या आजवरच्या परंपरेला जागून आता पुन्हा भारतविरोधी कारवाया पाकिस्तानने सुरू केल्या, तर आश्चर्य वाटू नये. त्यातच शांतता प्रस्तावाअंतर्गत पाकिस्तानने केलेली एकही मागणी भारताने मान्य केलेली नाही.

अशा अवस्थेत आपण भारताबरोबर शांततेने राहू शकणार नाही हे जगाला सांगण्यासाठीच पाकने पूंछमध्ये ही आगळीक काढली आहे. भारतीय लष्कराने ही स्थिती संयमाने हाताळली हे योग्यच झाले. कारण लगेच या भडिमाराला प्रत्युत्तर दिले असते तर भारताने शस्त्रसंधीचा भंग केला अशी उलटी ओरड पाकिस्तानने केली असती.

अर्थात या एका घटनेमुळे शांततेचे प्रयत्न फसले असा निष्कर्ष काढता येणार नाही. शांततेची प्रक्रिया दीर्घकाळ साम, दाम व दंडाचा वापर करीत संयमाने चालवावी लागणार आहे.

 
</text>
</doc>
