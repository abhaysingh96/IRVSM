<doc>
<docno>994504.cms.txt</docno>
<text>
 
महाराष्ट्र
ठाण्यात वाढीव घंटागाड्यांचा प्रस्ताव बाद
[ Wednesday, January 19, 2005  12:17:12 am]


म. टा. प्रतिनिधी

ठाणे : सध्याच्या घंटागाड्या अपुऱ्या पडत असल्याने भाड्याने घंटागाड्या घेण्याचा प्रस्ताव पालिकेच्या मंगळवारी झालेल्या महासभेत मोठ्या बहुमताने फेटाळण्यात आला. घंटागाड्यांच्या करारात काळेबेरे असल्याचा आरोप विरोधी पक्षाच्या सदस्यांनी केल्याने सभा चांगलीच ' रंगली '.

घंटागाड्यांबाबतचा करार करताना पालिकेचे विधी खाते किंवा आयुक्तांची परवानगी घेतली नसून, त्यातील अटी पालिकेचे हित जपणाऱ्या नाहीत. त्यामुळे अधिकारी व कंत्राटदार संबंधांची चौकशी करावी, अशी मागणी विरोधी पक्षनेते सुभाष भोईर यांनी केली.

सुप्रीम कोर्टाच्या आदेशाप्रमाणे राबवण्यात येत असलेल्या ' शून्य कचरा मोहिमे ' साठी घंटागाड्या आणण्यात आल्या. वर्षभरापासून वापर सुरू असूनही संपूर्ण शहरासाठी अवघ्या 38 घंट्यागाड्या असल्याने त्यांचा समाधानकारक परिणाम जाणवत नव्हता. त्यामुळे भाड्याने घंटागाड्या व रिक्षा घेण्यासाठी प्रशासकीय व वित्तीय मंजुरीचा प्रस्ताव महासभेत आल्यानंतर सत्ताधारी शिवसेना-भाजपसह विरोधी सदस्यांनी त्याला आक्षेप घेतला. आरोग्याधिकारी डॉ. वाघचौरे व केंदे त्यावर योग्य स्पष्टीकरण देऊ शकले नाहीत.

काँग्रेसचे पालिकेतील नवनियुक्त गटनेते रवी राव यांनी कराराचा हवाला देत महापालिकेचे हित न जपता कंत्राटदाराचा फायदा होईल, अशा दृष्टीने करार झाल्याचे निदर्शनास आणून दिले. त्यावेळी हा करार स्वीकारण्यापूवीर् विधी खात्याकडे पाठवला नसल्याचे वाघचौरे यांनी मान्य केले.

पांडुरंग पाटील यांनी गोषवाऱ्याच्या पारदर्शकेतबाबत शंका घेतल्यानंतर या विषयावर दोन तास चर्चा झाली. त्यात विरोधी पक्षनेते सुभाष भोईर, सेनेचे प्रतोद अनिल सावे, राजेंद साप्ते, अशोक वैती, दीपक जाधव, महेंद पोंबुलेर्कर, वीणा भाटीया आदींनी भाग घेतला.

करारात त्रुटी असतील तर त्याची चौकशी करण्याचे आश्वासन आयुक्त संजय सेठी यांनी दिले. एकालाच कंत्राट न देता तीन वॉर्डांसाठी कंत्राटदार नेमावा. योजनेत स्वयंसेवी संस्थांना सहभागी करून घेण्याची सूचना त्यांनी केली. तरी विरोधी पक्षाचा फेरविचाराचा आग्रह कायम राहिल्यामुळे हा प्रस्ताव मताला टाकण्यात आला आणि 49 विरुद्ध 26 मतांनी तो मंजूर झाला.

बिगर घरगुती वापराच्या पाणीपट्टीच्या दरात वाढ करण्यास तसेच उथळसर प्रभाग समितीच्या सभागृहाचे धर्मवीर आनंद दिघे असे नामकरण करण्यास सभेने मान्यता दिली. माजिवड्यातील ट्रक टमिर्नसचे आरक्षण हटवण्याच्या सरकारच्या शिफारशीस विरोध करण्यात आला. आरक्षण हटवू नये, यासाठी हे प्रकरण सरकारकडे फेरविचारासाठी पाठवण्याचा निर्णय झाला.

 
</text>
</doc>
