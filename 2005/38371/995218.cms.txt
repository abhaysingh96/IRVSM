<doc>
<docno>995218.cms.txt</docno>
<text>
 
महाराष्ट्र
बसीन कॅथलिक बँकेतील कर्मचाऱ्यांचं आंदोलन
[ Wednesday, January 19, 2005  04:22:57 pm]


मुंबई टाइम्स टीम

वसई : बँकेच्या कामगार विरोधी धोरणाला विरोध करण्यासाठी बसीन कॅथॉलिक बँक कर्मचारी संघटनेने आंदोलनाला सुरुवात केली आहे. त्याचाच एक भाग म्हणून सोमवारी बँकेच्या मुख्य कार्यालयावर मोर्चा नेण्यात येणार आहे.

1999 मध्ये बँकेची एकूण कर्जे आणि ठेवींचा व्यवहार 576 कोटी रुपयांचा होता. त्या वेळी कर्मचाऱ्यांची संख्या 378 इतकी होती. आज बँकेचा व्यवहार 1,374 कोटी रुपयांवर पोहोचला आहे. व्यवहार दुप्पटीने वाढला असताना कर्मचाऱ्यांची संख्या मात्र 35 ने कमी झाली आहे. त्याचा परिणाम बँकींग सेवेवर होऊन कर्मचारी आणि ग्राहकांमध्ये संघर्ष होण्याचे प्रकार वाढत आहेत. दुसरीकडे कामाचा प्रचंड बोजा पडल्याने कर्मचाऱ्यांना तणावाखाली काम करावं लागत आहे. त्यामुळे कामाकाजात त्रुटी राहत आहेत. याचा फायदा

घेऊन व्यवस्थापन कामगारांना कारणे दाखवा नोटीस बजावून अधिकच तणावग्रस्त करत आहेत, असा संघटनेचा आरोप आहे.

एका बाजूला बँकेचा नफा प्रचंड वाढत आहे. त्याचवेळी व्यवस्थापनाकडून कर्मचाऱ्यांची पिळवणूक करण्याचं धोरण सुरू आहे. त्यामुळे कर्मचाऱ्यांना शरीरिक आणि मानसिक त्रास होत असल्याचा संघटनेचा आरोप आहे. म्हणूनच आतापर्यंत शांत आणि सहनशीलतेने वागणाऱ्या कर्मचाऱ्यांना आंदोलन करावं लागत आहे. कर्मचाऱ्यांच्या तक्रारी संघटनेने व्यवस्थापनाकडे वारंवार मांडल्या आहेत. पण व्यवस्थापन त्यावर चर्चा करायला तयार नाही. आता आंदोलनाचा इशारा दिल्यानंतर व्यवस्थापनाने चचेर्ची सशर्त तयारी दाखवली आहे. पण त्यासाठी आंदोलन मागे घेतलं पाहिजे, अशी भूमिका व्यवस्थापनाने घेतली आहे. संघटनेला हे मान्य नसल्यानेच सोमवारी मुख्य कार्यालयावर मोर्चा नेण्याचा निर्णय घेण्यात आला, अशी माहिती संघटनेचे अध्यक्ष रॉबर्ट डाबरे, सेक्रेटरी माल्कम कोलासो आणि उपाध्यक्ष विनय मिरांडा यांनी दिली.

दरम्यान युनियनच्या पदाधिकाऱ्यांची बदली केल्याने बुधवार सकाळपासून मुख्य कार्यालयात धरणं धरण्यात आलं. या बदल्या व्यवस्थापनाने आकसाने केल्याचा आरोप संघटनेने केला असून जोपर्यंत बदल्या रद्द होत नाहीत तोपर्यंत धरणं आंदोलन सुरू राहणार असल्याचं सांगण्यात आलं आहे.

 
</text>
</doc>
