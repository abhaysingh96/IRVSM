<doc>
<docno>995542.cms.txt</docno>
<text>
 
महाराष्ट्र
आबा x दादा
[ Wednesday, January 19, 2005  08:24:03 pm]


म. टा. वृत्तसेवा

सांगली : एकीकडे महाराष्ट्रातील जनतेला अनेक समस्यांनी ग्रासले असताना, महागाईमुळे ती त्रस्त झाली असताना उपमुख्यमंत्री आर. आर. पाटील व पाटबंधारेमंत्री अजित पवार यांच्यात इस्लामपूर येथे घडलेले ' तू तू...मै मै.. ' चे नाट्य येथे चेष्टेचा आणि काहीसा चिंतेचा विषय झाला आहे. मंत्र्यांचे दौरे...कार्यक्रम....गाड्यांचे ताफे...एकमेकांचे सत्कार...आणि एकमेकाचे उणेदुणे काढण्याच्या आणि कोपरखळ्या मारण्याच्या या अशा प्रकारांनाही लोक आता कंटाळले आहेत. इस्लामपुरात सोमवारी याचीच पुनरावृत्ती झाली. पाटील व पवार यांच्यातील जुगलबंदी चांगलीच रंगली आणि करमणुकीचा विषय बनली...

त्याचे असे झाले... कार्यक्रम होता लोकनेते राजारामबापू पाटील यांच्या 21 व्या स्मृतीदिनानिमित्त आयोजित शेतकरी मेळावा. त्यावेळी पाटील व पवार यांच्यात ही खडाखडी झाली. आबा नेहमीप्रमाणेच गमतीने म्हणाले की , ' माझ्यात व जयंत पाटील यांच्यात अजिबात मतभेद नाहीत. पण वृत्तपत्रे सनसनाटी बातमी मिळाली नाही की यासंदर्भात रकानेच्या रकाने भरतात. त्या बातम्या आम्ही एन्जॉय करतो. ' पुढे हसत हसत त्यांनी सांगितले : एक गोष्ट खरी, ती म्हणजे जयंतराव व अजित पवार हे दोघेही मला परदेशी नेण्याचा शद्ब देऊनही चुकवून जातात. यापुढे मात्र त्यांना असे करता येणार नाही. कारण मी गृहमंत्री असल्याने त्यांचा दौरा मला आधीच कळेल आणि त्यांना मला विदेशात घेऊन जावेच लागेल..! आपले भाषण झाल्यावर घाइघाईने आर. आर. पुढील कार्यक्रमासाठी निघून गेले.

नंतर अजितदादांंनी आबांच्या गैरहजेरीत त्यांच्या कोपरखळ्यांचा ' गमतीनेच ' खरपूस शद्बात समाचार घेतला. ते म्हणाले : या पाटलांनी उभ्या महाराष्ट्राला स्वच्छतेचे महत्व पटवून दिले, पण ते मात्र पाच-पाच मिनिटाला तंबाखू खाऊन पचापचा थुंकतात. जागोजागी घाण करण्याची ही सवय त्यांना नडते. परदेशात अशी घाण करून चालत नाही आणि केलीच तर अटक होते...

पवार असेही म्हणाले की, मला व जयंत पाटील यांना काही बोलता येत नाही असे आर.आर.नी समजू नये. त्यांना शरद पवारांनी दोनदा मंत्रीपदाची संधी दिली. पण ते आपल्या तासगांव मतदारसंघात एकही संस्था उभी करू शकले नाहीत. म्हणूनच त्यांना प्रत्येक निवडणूक जड जाते. आता तरी त्यांनी सावध होऊन सहकारी संस्था उभ्या करून दाखवाव्यात. बोलणे सोपे असते पण कृती अवघड असते. शपथविधीच्यावेळी त्यांचा हात का थरथरत होता ? टेन्शनमुळे हे घडले, असे आबा सांगतात. पण ते खोटे होते. अर्धातास तंबाखू मिळाली नाही म्हणून हे घडले होते...!

खा. प्रकाशबापू पाटील यांचे नाव न घेता अजित पवार म्हणाले : सहकारी संस्था काढणे सोपे असले तरी ती चालवणे कठीण असते, हे सांगली जिल्ह्यातील, एकेकाळी आशिया खंडात अग्रेसर असलेल्या, सहकारी संस्थेवरून दिसून आले आहे. जे कार्यकतेर् संधी देऊनही आपल्या संस्था चांगल्याप्रकारे चालवीत नसतील त्यांना बाजूला ठेऊन नवीन कार्यर्कत्यांना संधी देण्याची गरज आहे.

अर्थमंत्री जयंत पाटील, कृष्णा खोरे पाटबंधारे मंत्री रामराजे निंबाळकर यांचीही भाषणे झाली. नुकत्याच झालेल्या विधान परिषद निवडणुकीत सांगली-सातारा स्थानिक स्वराज्य मतदार संघातून निवडून आलेले विलासराव शिंदे यांचा सत्कार आर. आर. पाटील यांच्या हस्ते झाला.

 
</text>
</doc>
