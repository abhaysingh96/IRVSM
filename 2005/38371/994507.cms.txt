<doc>
<docno>994507.cms.txt</docno>
<text>
 
महाराष्ट्र
मोहने-गाळेगावमध्ये दरोड्यांचे सत्र सुरूच!
[ Wednesday, January 19, 2005  12:19:28 am]


म. टा. वृत्तसेवा

कल्याण : मोहने-गाळेगाव परिसरातील रमाबाई नगरात सोमवारी रात्री काही घरांवर पडलेल्या दरोड्यांमुळे येथे दहशतीचे वातावरण निर्माण झाले आहे.

किशोर बोराडे, कैलास वाघमारे, वसंत शेंडगे आणि काही जणांच्या घराचे दरवाजे तोडून हे दरोडेखोर घरात शिरले. बोराडे यांच्या घरातल्यांना तलवारीचा धाक दाखवून त्यांनी सात तोळे सोने आणि 30 हजार रुपये लुटले. बोराडे यांच्या दहा वर्षांच्या मुलाला दरोडेखोरांनी जबरदस्त मारहाण केली. लूट सुरू असताना एकाने दागिने देण्यास नकार दिल्याने दरोडेखोरांनी त्यांच्या मुलीला पळवून नेण्याचा प्रयत्न केला. पण तो यशस्वी झाला नाही. या वस्तीतील सात-आठजणांच्या घरावर अशातऱ्हेने दरोडा घालून सोेने आणि रोकड लुटण्यात आली. गेल्या महिन्यात उद्धव वाघमारे यांच्या दुकानावर दरोडा पडला होता. त्याबद्दल टिटवाळा पोलिस ठाण्यात लेखी तक्रारही नोंदविण्यात आली होती. मात्र त्याची पोलिसांनी गांभिर्याने दखल घेतली नाही. पोलिसांच्या चालढकलीमुळेच दरोडेखोरांचे फावले आहे, असा टीकेचा सूर स्थनिकांमधून निघत आहे.

 
</text>
</doc>
