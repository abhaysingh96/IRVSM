<doc>
<docno>995560.cms.txt</docno>
<text>
 
बहुतांची अंतरे
कर लावून भ्रष्टाचार कायदेशीर करा!
[ Wednesday, January 19, 2005  08:50:35 pm]


' पोलिस ठाण्यांमधल्या पुडीबहाद्दरांचे काय ?' ही बातमी (म. टा. 3 जानेवारी) वाचली. आजकाल असे पुडीबहाद्दरच नव्हेत तर खोका-पेटीबहाद्दर सर्वच क्षेत्रात पदोपदी उभे ठाकलेले असतात. आपल्या देशात जन्म घेतल्यापासून यमसदनास जाईपर्यंत (अर्थात मृत्यूचा दाखला वारसांना काढावा लागतो, एवढी एकच सुटका!) जन्मनोंद, शिक्षण, रेशन-गॅस, शेती-व्यवसाय- उद्योग, बांधकाम-दुरुस्ती, प्राप्तिकर-विक्रीकर अशा अनेक संदर्भातील, एक नव्हे शंभर दाखले आयुष्यभर व वरचेवर काढावे लागतात. थोडा फार भ्रष्टाचार सोसल्याशिवाय तेे वेळेवर कधीच मिळत नाहीत. त्यातही थोडे ' अर्जंट ' असेल, तर अंधाररात्री ओल्या पाटीर्चा भ्रष्टाचार उरावर घ्यावा लागतोच.

आपल्याकडे सिगारेट, दारू, गुटखा व लॉटरी या व्यसनांमुळे शरीराची व मनाची नासाडी होते, हे माहीत असूनही लोक ही व्यसने सोडत नाहीत, म्हणून सरकारने यावर जबर कराची नामी शक्कल लढवून, कल्याणकारी राज्यासाठी या सर्व व्यसनांना खुल्लमखुल्ला परवाना दिला. भ्रष्टाचार हेही आपल्या देशात एक व्यसनच आहे! मग दारू, सिगारेट, गुटखा व लॉटरीप्रमाणे जबर कर बसवून त्याला रीतसर परवानगी का देऊ नये ? एकदा ' सबसे बडा रुपय्या ' असेच कल्याणकारी राज्याचे ब्रीद असेल, तर अशा जबर करांतून सरकारला शेतकऱ्यांनाच नव्हे तर सर्व जनतेलाच वीज-पाणी, अन्नधान्य, आरोग्य- शिक्षण मोफत देऊन तिच्या ' उदरापासून ते थडग्यापर्यंतच्या ' सर्व चिंता आरामात मिटवता येतील. याशिवाय अण्णा हजारे व आर. आर. पाटील अशा कर्तृत्ववान माणसांचा अमूल्य वेळही जनतेच्या इतर कामांसाठी सत्कारणी लावता येईल.

वसंत कि. यादव, कोल्हापूर.

 
</text>
</doc>
