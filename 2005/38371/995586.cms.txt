<doc>
<docno>995586.cms.txt</docno>
<text>
 
महाराष्ट्र
पाणीप्रश्नावरून नगरसेवकाचा अभियंत्यांना चोप
[ Wednesday, January 19, 2005  09:30:00 pm]


म. टा. प्रतिनिधी

नाशिक : प्रभागातील पाणीसमस्यच्या प्रश्नावरून नागरिकांनी जाब विचारल्याने संतप्त झालेले नगरसेवक गजानन शेलार यांनी त्यांच्या कार्यर्कत्यांना बरोबर घेऊन नाशिक महानगरपालिके या पाणी पुरवठा विभागातील दोघा अभियंत्यांची धुलाई केली. याचा निषेध म्हणून बुधवारी अभियांत्रिकी व तांत्रिक संवर्ग संघटने या सदस्यांनी बुधवारी काळ्या फिती लावून काम केले. मात्र, महापौर दशरथ पाटील यांच्या मध्यस्थीमुळे सामुदायिक रजा आंदोलन मागेही घेण्यात आले.

राष्ट्रवादी काँग्रेसचे नगरसेवक गजानन शेलार यांचा प्रभाग असलेल्या जुन्या नाशिकमधिल काही भागांस सादिकशा जलकुंभातून पाणीपुरवठा होतो. मात्र, त्यात अनियमितता असल्याची तेथील नागरिकांची तक्रार आहे. वारंवार होणाऱ्या या तक्रारीची तड लागत नसल्याचे पाहून शेलार संतप्त झाले.

त्यांनी काही कार्यर्कत्यांना सोबत घेऊन तडक या जलकुंभास पाणीपुरवठा करणारे बारा बंगला जलशुद्घीकरण केंद गाठले. त्यावेळी तेथे उपस्थित असलेले सहाय्यक अभियंता बी. जी. माळी आणि सहायक कनिष्ठ अभियंता नाना वाडीले यांच्याशी शेलार आणि समर्थकांनी हुज्जत घालत त्यांना मारहाण केली. त्याचप्रमाणे कार्यालयातील खुर्च्या आणि फोन यांची मोडतोड केली, असे सांगण्यात येते. शेलार यांनी मात्र केवळ बाचाबाची झाल्याचा दावा करत ' हा लोकप्रतिनिधींना बदनाम करण्याचा डाव असल्याचे ' सांगितले.

या प्रकारानंतर कर्मचारी संघटनेच्या प्रतिनिधींनी आयुक्तांची भेट घेऊन त्यांना निवेदन दिले.

मात्र, कुठलीही तक्रार प्राप्त झालेली नसल्याचे आयुक्तांनी सांगितले. त्यानंतर संघटनेनी पत्रक काढून या प्रकाराचा निषेधही केला. त्यासाठी शहराचा पाणीपुरवठा बंद करण्याचा प्रस्तावही होता. पण, तसे करून जनतेला वेठीस धरण्याचा प्रकार करणार नसल्याचे संघटनेने स्पष्ट केले.

 
</text>
</doc>
