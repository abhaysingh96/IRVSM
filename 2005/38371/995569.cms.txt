<doc>
<docno>995569.cms.txt</docno>
<text>
 
लेख
सातबाराचे संगणकीकरण : सोय की समस्या?
[ Wednesday, January 19, 2005  08:59:38 pm]


आतापर्यंत तलाठी साध्या पेनाच्या नोंदीने जमिनीचे व खातेदाराचे भविष्य बदलून टाकू शकत असे. आता त्यांची जागा अधिक गुंतागुंतीच्या प्रक्रियेने घेतली आहे. जी सामान्यांच्या कुवतीबाहेर आहे. त्यामुळे पारदर्शक कारभाराची कल्पना अधिक स्वप्नवतच राहणार आहे.

महाराष्ट्र राज्यात 7/12 उताऱ्याच्या संगणकीकरणाचे काम गेली 3-4 वषेर् सुरू आहे. संगणकाद्वारे जमिनीचे महत्त्वाचे कागदपत्र व नोंदी ठेवण्यात आल्या तर भ्रष्टाचाराला आळा बसेल असेही सांगण्यात येते. तसेच खातेदारांची व सामान्यांची अडवणूक होणार नाही असेही मानले जाते.परंतु व्यवस्था तीच ठेवून निव्वळ कार्यक्रम बदलल्याने फारसे काही साधत नाही हा अनुभव या कार्यक्रमातूनदेखील येतो आहे.

महाराष्ट्र शासनाने 2002 मध्ये संकल्प केला, मुख्यमंत्र्यांनी त्याची घोषणा केली व मार्च 2003 पर्यंत सर्व राज्यभर अद्ययावत तसेच संगणकीकृत उतारे देण्यात येतील असे सांगितले. मात्र 2005 वर्ष सुरू झाले तरी त्या संकल्पाची पूर्तता झालेली नाही. प्रत्यक्षात चाललेल्या संगणकीय प्रक्रियेत तर अनेक घोळ आहेत ते वेगळेच.

एकतर राज्यभरात चाललेल्या प्रक्रियेत एकसारखेपणा व एकसंगती नाही. राज्यातले वेगवेगळ्या ठिकाणचे उतारे पाहिल्यास हे सहज लक्षात येते. तसेच संगणकावर नोंदलेल्या सातबाराची पडताळणी व विधिवत करण्याचे काम नेमके कसे चालणार याची स्पष्टता आढळत नाही. संगणकावरच्या 7/12 च्या नोंदी कायम करण्यापूवीर् त्याचा नमुना उतारा खातेदारांना देणे व त्यांच्या हरकती मागवणे आवश्यक आहे. हे काही अपवाद वगळता सर्व ठिकाणी घडलेले दिसत नाही.

अशा संगणकावरच्या उताऱ्यावर कोणाही अधिकाऱ्याची सही नाही, तसेच तो केव्हा दिला याचा दिनांकही आढळत नाही. असा उतारा कायदेशीर मानला जाणार का, बँका, कोर्ट या संस्था असा उतारा ग्राह्य मानणार आहेत का, हाही प्रश्ान् आहे.

आणखी एक प्रश्ान् आहे, सातबारा उताऱ्याच्या फीबाबत. सध्या काही ठिकाणी विनामूल्य तर काही ठिकाणी 15 रु. आकारून हा उतारा देण्यात येत आहे.

संगणकाद्वारे 7/12 उतारा देण्याची योजना ही 100 टक्के केंद सरकारची योजना आहे. त्यासाठी लागणारे संपूर्ण अनुदान केंद सरकारकडून येत आहे, असे असताना एकदम 15 रु. फी आकारून उतारा घेणे हे गरीब शेतकऱ्यांना परवडणारे नाही व तसे करण्याची शासनाला आवश्यकताच नाही. प्रचलित पद्धतीप्रमाणे 2 रु. आकारून 7/12 उतारा देणे शक्य आहे व तसाच निर्णय शासनाच्या उच्च पातळीवर घेण्यात यावा. सातबाराची आतापर्यंत आकारली जाणारी फी ही तलाठ्याला प्रत्येक उतारा कागदावर उतरवून काढण्यासाठी दिला जाणारा मेहनताना यासाठी होती. संगणकामुळे लिहिण्याचे काम वाचणार आहे. तलाठ्यांचा प्रचंड वेळही वाचणार आहे. त्यामुळे केंद सरकारचे अनुदान असतानाही हे 15 रु. कशासाठी घेतले जाणार हा प्रश्ान् आहे. याबाबत महाराष्ट्र शासनाने स्पष्ट धोरण घ्यायला हवे.

जसा तलाठ्यांचा वेळ वाचणार आहे, त्याचबरोबर त्यांचे रोजचे बाहेरचे उत्पन्नही या कार्यक्रमामुळे बुडणार आहे. 7/12 ची खरी व कायदेशीर किंमतच फक्त घेणारे तलाठी अत्यंत दुमिर्ळ. त्याची व्यवहारातील किंमत जमीन कुठली व कुणाची तसेच उतारा कशासाठी हवा यामागील कारणांवरून ठरत असे. ती काही ' शे ' पासून ' हजारां ' पर्यंत ठरत होती. हे उत्पन्न बुडल्यामुळे तलाठी व महसूल अधिकाऱ्यांचा सदर कार्यक्रम वेळेत सुरू होण्यास विरोध असणार हेही उघड आहे. त्यामुळे ठरलेल्या वेळेपेक्षा दोन वर्षांचा उशीर अगोदरच झालेला आहे. आणखी किती उशीर ही योजना कार्यान्वित होण्यास जाणार हे शासनाच्या उच्च पातळीवर धोरण किती स्पष्ट व कडक ठरते त्यावर अवलंबून आहे.

जमीन हक्कांत होणारे फेरबदल नोंदण्याची म्हणजेच फेरफार नोंदण्याची व सातबाराला त्याचा अंमल देण्याची कागदावरील प्रक्रिया कशी राहणार, त्याची संगणकीय नोंद कशी होणार, याबाबतही स्पष्टता दिसत नाही. माणगाव तालुक्यात मिळालेल्या संगणकीय उताऱ्यांमध्ये सर्व फेरफार नोंदलेले दिसत नाहीत. फक्त ( 1) क्रमांक टाकण्यात आला आहे. त्याचा अर्थ काय, हे सामान्य खातेेदारांना माहीत असण्याचे कारणच नाही.

आतापर्यंत तलाठी साध्या पेनाच्या नोंदीने जमिनीचे व खातेदाराचे भविष्य बदलून टाकू शकत असे. आता त्यांची जागा अधिक गुंतागुंतीच्या प्रक्रियेने घेतली आहे. ती सामान्यांच्या कुवतीबाहेर आहे. त्यामुळे पारदर्शक कारभाराची कल्पना अधिक स्वप्नवतच राहणार आहे. याबाबतची सर्व प्रक्रिया सोप्या पद्धतीने ग्रामसभांसमोर मांडणे आवश्यक आहे, तसेच त्यातील हरकती नोंदवण्याची प्रक्रियाही लोकांसमोर स्पष्टपणे मांडायला हवी. याबाबतचा कार्यक्रम सर्व तलाठी व मंडल अधिकाऱ्यांना आखून देण्याची आवश्यकता आहे.

आतापर्यंत ज्या भागांत आदिवासी खातेधारकांना 7/12 उतारे देण्यात आले, त्यांच्या संगणकीय उताऱ्यांवर आदिवासी असल्याची नोंद म्हणजे ' कलम 36 व 36 अ च्या अधीन ' अशी आढळत नाही. अशा अनेक त्रुटी सदर प्रक्रियेत आहेत. या त्रुटी काढून टाकण्यासाठी सदर क्षेत्रातील तज्ज्ञ मंडळींची मदत घेण्यात यावी व त्यांच्याशी चर्चा करून कार्यपद्धती अवलंबण्यात यावी.

संगणकावर सर्वसामान्य शेतकऱ्यांना आवश्यक ती कागदपत्रं उपलब्ध करून देणे हे त्यांचा वेळ वाचवणारे, तलाठ्याकडच्या फेऱ्या व भ्रष्टाचार यापासून मुक्त करणारे नक्कीच ठरेल, त्यामुळे हे संगणकीकरण आवश्यक आहेच. मात्र त्या प्रक्रियेतील त्रुटी दूर करत ही प्रक्रियाच लोकाभिमुख करणे अत्यंत आवश्यक आहे. तरच ते पारदर्शक कारभाराकडे खऱ्या अर्थाने जाणारे पाऊल ठरेल.

उल्का महाजन

 
</text>
</doc>
