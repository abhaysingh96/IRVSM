<doc>
<docno>995413.cms.txt</docno>
<text>
 
महामुंबई
तर एअरपोर्ट बंद
[ Wednesday, January 19, 2005  06:34:39 pm]


म. टा. प्रतिनिधी

मुंबई : सहार एअरपोर्टमध्ये कामावर प्रवेश करताना आणि निघताना पासेस जमा करण्यावरुन भारतीय कामगार सेनेच्या कर्मचाऱ्यांत आणि राष्ट्रवादीच्या युनियनमध्ये मंगळवारी रात्री तुफान मारामारी झाली. पोलिसांच्या सहकार्याने खोट्या केसेस करुन सेनेच्या कर्मचाऱ्यांसह नेत्यांचे मनोबल खच्चीकरण होत असून, सेनेच्या अस्तित्वाचा प्रश्न् निर्माण झाल्याने सेनेने आंदोलन पुकारण्याचा निर्णय घेतला आहे.

वेळ पडल्यास पोलिसांच्या अन्यायकारक भूमिकेविरोधात सर्व एअरपोर्ट यंत्रणाच बंद करून, एकही विमान उडू देणार नाही, असा इशारा भारतीय कामगार सेनेचे सरचिटणीस किरण पावसकर यांनी दिला आहे.

गेली काही वषेर् भाकासे आणि इतर युनियन्समध्ये वादावादी सुरू आहे. प्रसंगी कर्मचाऱ्यांत मारामाऱ्याही झाल्या आहेत. गेल्या 15 वर्षांहून अधिक काळ शिवसेनेने एअरपोर्ट आणि खंबाटावर आपला वरचष्मा ठेवला आहे. वेळोवेळी भाई जगताप, सचिन अहिर यांनी एअरपोर्ट, खंबाटामध्ये शिरण्याचा प्रयत्न केला मात्र त्याला फारसे यश आले नाही. वर्षभरापासून राष्ट्रवादीचे नेते शरद राव यांच्या नेतृत्वाखाली काही कर्मचारी एकजूट होण्याचा प्रयत्न करत आहेत. त्यामुळे दोन्ही युनियन्समध्ये खटके उडण्यास सुरूवात झाली.

एअरपोर्टची सुरक्षाव्यवस्था लक्षात घेता एअरपोर्ट प्राधिकरणाने कर्मचाऱ्यांना काम झाल्यानंतर ओळखपत्र जमा करावे असा आदेश दिला. या आदेशाला सहमती दर्शवित भाकासेच्या कर्मचाऱ्यांनी पासेस जमा करायला सुरुवात केली. मात्र राष्ट्रवादी युनियनच्या कर्मचाऱ्यांनी पासेस जमा करण्यास असहमती दर्शविली. त्यावरुन दोन्ही युनियनच्या कर्मचाऱ्यांत बाचाबाची होऊन मारामारी झाल्याचे समजते. त्यात सेना युनियनच्या कर्मचाऱ्यांविरोधात सहार पोलिस स्टेशनमध्ये गुन्हा दाखल झाल्याने रात्रीच पोलिसांनी सहा जणांना ताब्यात घेतले. एअरपोर्टच्या परीसरात मारामारी झाल्याने काही गाड्यांची नासधूसही झाल्याने काहीकाळ वातावरण तंग झाले होते.

याबाबत भाकासेचे सरचिटणीस किरण पावसकर यांनी वारंवार खोट्या केसेस करुन कर्मचाऱ्यांना पोलिस त्रास देतात, केसेस झाल्याने कर्मचाऱ्यांचे पासेस जमा केले जातात आणि नोकऱ्या गमावण्याची वेळ नऊ कर्मचाऱ्यांवर आल्याचेही सांगितले. एअरपोर्टमध्ये राष्ट्रवादीने शिरकाव करण्याचे हे षडयंत्र असल्याने ते हाणून पाडू. मोर्चा आंदोलनाशिवाय पर्याय नसल्याने परीस्थीती हाताबाहेर जात असल्याने कार्यकारीर्ं अध्यक्ष उद्धव ठाकरे आणि नेते मनोहर जोशी यांनाही याबाबत माहिती दिली आहे. केवळ युनियन पातळीवर नव्हे तर शिवसेना या अन्यायाविरोधात उतरणार असल्याने, राष्ट्रवादी आणि पोलिसांच्या भूमिकेविरोधात एअरपोर्टच बंद करण्यात येईल असा इशाराही पावसकर यांनी दिला.

याबाबत अतिरिक्त पोलिस आयुक्त परमवीर सिंग यांच्याशी संपर्क साधला असता, त्यांनी दोन युनियनमध्ये मारामारी झाल्याने एफआयआर दाखल केल्याचे सांगितले. तसेच कोणालाही पाठिशी घालण्याचा प्रकार नसून, एअरपोर्ट मॅनेजमेंटकडून कुठल्याही युनियच्या त्रासाबाबत तक्रार आली नसल्याचे म्हटले. पोलिसांनी वेळीच हस्तक्षेप केल्याने मोठा अनर्थ टळल्याचेही त्यांनी म्हटले.

नागरी उड्डाण सुरक्षा ब्युरोचे विभागीय उपआयुक्त पी. मोहनन यांनी प्रतिक्रिया देण्यास नकार दिला. तर राष्ट्रदवादीचे नेते शरद राव यांनी सेनेच्या युनियनने मॅनेजमेंटशी हातमिळवणी केल्याचे सांगून, कर्मचाऱ्यांवर अन्याय करीत असल्याचे म्हटले. त्यामुळे काही कर्मचारी आमच्या युनियनमध्ये येत असल्याने हा उलटा प्रचार सुरू असल्याचे सांगितले.

 
</text>
</doc>
