<doc>
<docno>994528.cms.txt</docno>
<text>
 
महामुंबई
कोट्यवधींचा भूखंड गिळंकृत
[ Wednesday, January 19, 2005  12:33:21 am]


म. टा. प्रतिनिधी

कृपाशंकर, सनदी अधिकारी लाभार्थी

मुंबई : काँग्रेसचे आमदार व माजी गृहराज्यमंत्री कृपाशंकर सिंह तसेच काँग्रेसनेते राजीव चव्हाण यांच्यासह महत्त्वाच्या पदांवरील आयपीएस व आयएएस अधिकाऱ्यांच्या गृहनिर्माण सोसायटीसाठी वांद्यातील सुमारे 50 कोटी रुपयांच्या भूखंडाचे आरक्षण बदलण्यात आले असून याप्रकरणी सर्व लाभाथीर्ंवर फौजदारी कारवाईची मागणी माजी उपमहापौर अरुण देव यांनी मुख्यमंत्री विलासराव देशमुख यांच्याकडे केली आहे. आरोपांच्या समर्थनार्थ त्यांनी कागदपत्रेही सादर केली आहेत. कृपाशंकर सिंह पालकमंत्री असताना वांदे महामार्गालगतचा हा भूखंड गिळंकृत करण्यात आला असून तेथे सुरू झालेले श्री साईप्रसाद सहकारी सोसायटीचे बांधकाम ताबडतोब थांबविण्यात यावे, असेही त्यांनी म्हटले आहे.

कृपाशंकर सिंह यांच्या निवडणूक प्रतिज्ञापत्रातील नोंदींबद्दल शंका आल्यावर माहितीच्या अधिकारान्वये मिळालेल्या कागदपत्रांचा तपशील देत देव म्हणाले की, मागासवगीर्य विद्यार्थ्यांच्या वसतिगृहासाठी मूळ आरक्षण असलेला हा 3479 चौरस मीटर क्षेत्रफळाचा हा भूखंड पंडित जवाहरलाल नेहरू यांनी स्थापन केलेल्या दि नॅशनल हेरॉल्ड दैनिकाच्या ' असोसिएटेड जर्नल्स लिमिटेड ' या प्रकाशन संस्थेस देण्यात आला होता. तेथे ' नेहरू लायब्ररी रिसर्च सेन्टर ' उभारण्याचीही योजना होती. मात्र, आरक्षण बदलून टोलेजंग गृहनिर्माण सोसायट्यांचीच नव्हे, तर व्यापारी संकुलाची सोयही करून टाकण्यात आली. या ठिकाणी काम सुरू असलेल्या सोसायटीच्या सदस्यांमध्ये बेस्टचे महाव्यवस्थापक स्वाधीन क्षत्रिय, शिक्षण सचिव जयराज फाटक, स्थानिक स्वराज्य संस्थेचे सल्लागार अजितकुमार जैन, नाशिकचे विभागीय आयुक्त किशोर गजभिये, महसूल विभागाचे उपसचिव एच. के. जावळे, पोलिस उपायुक्त बिपिनकुमार सिंग, पोलिस उपायुक्त हिमांशु रॉय, उपजिल्हाधिकारी मिलिंद शंभरकर, माजी उपनगर जिल्हाधिकारी सी. एस. संगीतराव, राजकुमार खरटमल, के. ई. एस. मणी, एम. एम. मॅथ्यू, अभिमन्यू भोसले, प्रभादेवी सिंग यांचाही समावेश आहे.

सुशीलकुमार शिंदे मुख्यमंत्री असतानाच्या या घोटाळ्यात खरेदीदारास 1983 च्या किमतीने भूखंड विकण्यात आला आणि विशेष बाब म्हणून व्याजमाफी, सरकारला 10 टक्के रक्कम अदा करणे, व्यापारीकरणास मंजुरी अशा सवलतींची खैरात झाली. या प्रकरणी कारवाई न झाल्यास आपण लोकायुक्तांकडे दाद मागू, असा इशारा अरुण देव व सुनील मोने यांनी दिला.

आपण या सोसायटीचे केवळ सदस्य असून कुटिल हेतूने हे सर्व आरोप करण्यात आले आहेत, अशी प्रतिक्रिया कृपाशंकर सिंह यांनी म.टा.कडे दिली.

 
</text>
</doc>
