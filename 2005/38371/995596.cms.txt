<doc>
<docno>995596.cms.txt</docno>
<text>
 
महाराष्ट्र
घरातल्या शेतकऱ्यांच्या कपाळी धोंडा!
[ Wednesday, January 19, 2005  09:36:08 pm]


या आठवड्यात स. भु. प्राथमिक शाळेच्या इमारतीच्या उद्घाटनासाठी कृषिमंत्री शरद पवार औरंगाबादेत आले असताना त्यांनी कापसाला दिलेल्या वाढीव भावाबद्दल राज्य सरकारला चांगलेच फटकारले. इतर राज्यांच्या कापसाच्या खरेदीची जबाबदारी महाराष्ट्र सरकार घेत असेल, तर आनंदच आहे, असे उपरोधिकपणे सांगून राज्यातील काँग्रेस, राष्ट्रवादीच्या नेत्यांना त्यांनी धक्का दिला.

याच वेळी शिवसेनेने मराठवाड्यातील कापूस प्रश्नाचे गांभीर्य लक्षात घेऊन विदर्भाच्या कापूसदिंडीचे प्रणेते, सेनानेते दिवाकर रावते यांची ' मराठवाडा आंदोलन प्रमुख ' म्हणून नियुक्ती केली. कापसाच्या निमित्ताने रावतेंना ' आंदोलन तज्ज्ञ ' म्हणून पक्षाने मान्यता दिली. रावते यांनी तात्काळ औरंगाबादेत येऊन पहिली तोफ पवारांवरच डागली. पवारांना उसाबद्दल गोडवा आहे ; पण कापसाच्या प्रश्नात रस नाही, अशी पुस्तीही जोडली. ख्यातनाम अर्थतज्ज्ञ प्रा. एच. एम. देसरडा यांनी कापूस एकाधिकारातील यावषीर्चा गोंधळ म्हणजे पुढारपणाची दिवाळखोरी असून कापसासाठी दीर्घकालीन उपाययोजना न केल्याचे परिणाम आता भोगावे लागत आहेत, अशी सणसणीत टीका केली आहे. आठ व नऊ फेबुवारीची औरंगाबाद येथे होणाऱ्या मंत्रिमंडळाची बैठक जसजशी जवळ येईल तसातसा हा कापूस पेट घेणार आहे. भाजपची विराट मोर्चाची तयारी चालली आहे ; तर सेनेची रावतेकृत व्यूहरचना सुरू आहे. आता कापसाचे राजकारण भन्नाट रंगणार आहे ; पण शेतकऱ्याच्या घरातील पडून असलेला कापूस कोण घेणार व त्याचे पैसे कधी चुकते होणार ?

सध्यातरी प्रत्येक जिनिंग प्रेसिंगच्या जवळ कापसाचे प्रचंड डोंगर, गाड्यांची रांग मागे टाकत टाकत पुढे चाललेल्या मेटॅडोर, ट्रक्स दिसत आहेत. कापसाला भाव मिळो न मिळो ; सध्या तरी जिनिंगच्या बाहेर असलेल्या भजी- चहाच्या दुकानाचे भाव वधारले आहेत. कापूस टाकून पुन्हा चेक केव्हा मिळतो व तो केव्हा वठतो, याची चिंता आहे. गेडर व बाजार समितीच्या मंडळीची ' एकाधिकारशाही ' रोखण्यास कोणीही लोकशाहीचा वाली पुढे येत नाही. 9 ऑक्टोबर 2002 च्या सरकारच्या आदेशाप्रमाणे बाजार समितीला ' अनुज्ञप्ती ' देण्याची पद्धत सुटसुटीत करण्याचे आदेश दिले आहेत. ही ' अनुज्ञप्ती ' म्हणजे कार्ड देण्याची पद्धत इतकी सुटसुटीत आहे की त्यामध्ये व्यापाऱ्यांना चांगलीच सूट मिळत आहे. वानगीदाखल सांगायचे तर या घडीला औरंगाबादमध्ये साडेअठरा क्विंटल कापसाची खरेदी झाली आहे. अजूनही तेवढाच कापूस शेतकऱ्याच्या घरात पडलेला आहे. गतवषीर्ची खरेदी 14 लाख क्विंटलचीच आहे. तीस टक्के कापूस उत्पादन जास्त धरले, तरी एवढा मोठा कापूस औरंगाबादमध्ये आला कोठून ? ही केवळ औरंगाबादची कथा नाही, तर साऱ्या मराठवाडा व विदर्भाच्या पांढऱ्या सोन्याची आहे. शेतकऱ्याचा कापूस खरेदी केला गेला नाही आणि मध्यप्रदेश, कर्नाटक, आंध्रप्रदेश व गुजराथच्या काही भागांतून कापूस महाराष्ट्रात आला. शरद पवारांनी औरंगाबादला केलेले विधान तसे उद्विग्नतेतूनच आले होते. नांदेडहून औरंगाबादला विमानातून येत असताना जागोजागी कापसाचे डोंगर, गाड्यांच्या रांगा पाहून ते अस्वस्थ झाले होते. ' परराज्यातला कापूस खरेदी करून त्यांनाही 2400 रु.चा चांगला भाव द्यायचा असेल, तर आनंद आहे ,' असे ते म्हणाले. राज्य सरकारचे कर्तृत्व काय ; तर सहकार आयुक्तांनी 13 डिसेंबर 2004 रोजी अवैध कापूस-खरेदी व आयात रोखण्यासाठी एक अध्यादेश काढला. हा आदेश वाचला, तर राज्याची सीमा कशी ' कडेकोट ' झाल्याचे चित्र दिसते. पण शेवटी या भरारी पथकानी अशी कोणती भरारी घेतली की स्थानिक शेतकऱ्याच्या बैलगाडीच्या अगोदरच परराज्यांतला कापूस खरेदीसुद्धा केला गेला. पोलिसांनी प्रत्येक ट्रकला दोन- पाच हजार याप्रमाणे शंभर-दोनशे कोटी रु.चे चांगभले करून परराज्यातल्या कापसाची ही भरारी घेतली.

मुळामध्ये कापूस एकाधिकाराची ही योजना सरकारने सातत्याने चालढकल करणारी तदर्थ योजना म्हणूनच चालविली. दरवषीर् ही योजना मोडीत काढण्याची भाषा केली जाते. गतवषीर् तर नव्वद टक्के लोकंाना व्ही. आर. एस. देऊ केले गेले. त्यामुळे हंगामी ग्रेडरपासून सर्वांना यावषीर्चा हंगाम ही ' साधलेली पर्वणी ' आहे.

मराठवाडा आणि विदर्भासारख्या भागाला पावसाचा ताण सहन करणारे नगदी पीक म्हणून कापसाशिवाय पर्याय नाही. शिवाय कापसामध्ये तुरीचे पीक घेता येते. परभणी, हिंगोली, नांदेडच्या जमिनीला तर ' ब्लॅक कॉटन सॉईल ' म्हटले जाते. वऱ्हाडात, सोन्याची कुऱ्हाड ही म्हणसुद्धा यातूनच आली आहे. असे असताना कापूस एकाधिकारासाठी कायमस्वरूपी भांडवल उभारण्याचा कधीही विचार केला गेला नाही. साखर कारखान्यासाठी बिनपरतीची ठेव आणि विकास निधी असतो. कापसालासुद्धा तीन टक्के निधी वेगळा ठेवण्याची तरतूद 1992 पर्यंत होती. पण सवंग लोकप्रियतेसाठी हे सर्व काही बंद करण्यात आले. पश्चिम महाराष्ट्राच्या उसाची जितकी काळजी घेतली जाते, त्याच्या काही प्रमाणात जरी दूरदशीर् धोरण अवलंबिले असते तर ही वेळ आली नसती. मुळामध्ये व्यापारी आणि मध्यस्थ यांच्या पिळवणुकीपासून सुटका करून घेण्यासाठी एकाधिकारशाही हा शेतकाऱ्यांना एकमेव पर्याय आहे.

या घडीला तरी मराठवाड्यामध्ये कापसापासून सूत, सुतापासून कापड आणि कापडापासून रेडिमेड कपडे असा मूल्यवृद्धी करणारा कोणताही प्रक्रिया- उद्योग नाही. सर्व सूत गिरण्या केव्हाच बंद पडल्या आहेत. सरकीवर प्रक्रिया करणारा परभणीचा मॉसिकॉल हा महाराष्ट्र ऑईल सीड्स कॉपोर्रेशनचा उपक्रम केव्हाच इतिहासजमा झाला आहे. कापसामध्ये असणाऱ्या रूईवर प्रक्रिया करणारा उद्योग जोपर्यंत होत नाही, तोपर्यंत कापसाला भाव मिळणे शक्य नाही. सध्यातरी जिनिंग प्रेसिंगचे दळण चालू आहे. म्हणजे कच्च्या कापसाचे कच्चे संकलन करून कायमस्वरूपी भाव राखून ठेवणारी कच्ची योजना एवढेच याचे स्वरूप आहे. अर्थतज्ज्ञ देसरडा यांनी, राज्य सरकारने दूरदृष्टी ठेवावी अशी अपेक्षा व्यक्त केली आहे. पण मुळात यावषीर् कापसाचा पेरा जास्त झाला हे उघड गुपित आहे. असे असताना पणन महासंघ आणि कृषीविभाग यांनी ना पीक-नियोजन केले, ना कोणते व्यवस्थापन. त्यातल्या त्यात राज्याचे मंत्रिमंडळ बनण्यास एक महिना उशीर लागल्याने पुन्हा शेतकऱ्यांचे हाल झाले. उसापेक्षा कापसाचा व्यवहार हा अधिक संवेदनक्षम असतो. त्यामध्ये कापसाची प्रत कशी राखली जाते, यालाही मोठे महत्त्व आहे. सोलापूरमधील सांगोल्याची, धुळ्यातील जवाहर आणि इचलकंरजीची सूतगिरणी चालते आणि मराठवाड्यातून सुताचा एक तोडाही बाहेर पडू शकत नाही, याचा विचार करण्याची गरज आहे. कापसाच्या खरेदीबद्दल सरकारने दूरगामी धोरण ठरविले पाहिजे ; तरच जागतिकीकरणाच्या स्पधेर्त मराठवाडा- विदर्भाचा कापूस टिकेल.

संजीव उन्हाळे

 
</text>
</doc>
