<doc>
<docno>994526.cms.txt</docno>
<text>
 
महाराष्ट्र
अश्लील चित्रिकरण आणि बलात्कार
[ Wednesday, January 19, 2005  12:31:34 am]


म. टा. प्रतिनिधी

पुणे : वसतिगृहातील कॉलेज तरुणींचे वसतिगृहचालकाने वेबकॅमेऱ्याद्वारे चित्रिकरण केल्याचे प्रकरण गाजत असतानाच एका बांधकाम व्यावसायिकाने घटस्फोटित महिलेला शीतपेयातून गुंगीचे औषध पाजून अश्लील चित्रिकरण करून त्याद्वारे धमकावून वेळोवेळी तिच्यावर बलात्कार केल्याचा प्रकार उघडकीस आल्याने पुणे शहरात खळबळ उडाली आहे.

वेबकॅमेऱ्याने चित्रिकरण करणाऱ्या नवी पेठेतील मोहन कुलकणीर् यास गेल्या मंगळवारी अटक झाल्याच्या घटनेला आठ दिवस उलटत नाहीत, तोच अशा स्वरूपाचे कृत्य करणारा बांधकाम व्यावसायिक दिनेश बापट याला डेक्कन पोलिसांनी गजाआड केले आहे. त्याच्याकडून कॅमेरा जप्त करण्यात आला आहे. मुख्य न्यायदंडाधिकारी डी. डब्ल्यू. मोडक यांनी त्याला 22 जानेवारीपर्यंत पोलिस कोठडीत ठेवण्याचा आदेश दिला.

बापट हा कोथरुडमधील ' रुणवाल रेसिडन्सी ' या इमारतीत रहातो. विवाहित असलेल्या बापट याची गणेशखिंड भागातील एका घटस्फोटित महिलेशी 2003 मध्ये ओळख झाली. ती महिला पूवीर् सरकारी कार्यालयात नोकरीला होती. बापट हा वैयक्तिक कामानिमित्त तेथे जात असे. काही दिवसांनी सरकारी नोकरी सोडून तिने ब्युटीपार्लरचा व्यवसाय सुरू केला. बापटने एक दिवस तिला लॉजमध्ये नेले. तिला शीतपेयातून गुंगीचे औषध पाजून तिच्यावर बलात्कार केला. त्याचे चित्रिकरण करून कॅसेट तयार केली. त्या कॅसेटद्वारे धमकावून बापटने तिला शहरातील अनेक लॉजमध्ये नेऊन बलात्कार केला. डिसेंबर 2004 पर्यंत हा प्रकार सुरू होता. वसतिगृहातील वेबकॅमेऱ्याचे प्रकरण वाचल्यानंतर संबंधित महिलेनेही तक्रार दिल्याचे डेक्कन पोलिसांनी सांगितले.

बापटकडून कॅमेरा जप्त करण्यात आला असून, कॅसेटचा शोध घ्यायचा आहे. माहिती आणि तंत्रज्ञान कायद्याखालीही त्याच्यावर कारवाई करायची असल्याचे सरकारी वकील बाळासाहेब खोपडे यांनी कोर्टात सांगितले. त्याची वैद्यकीय तपासणी करायची आहे. तसेच, त्याने ज्या लॉजमध्ये महिलेला नेले, तेथे जाऊन साक्षीदारांचा तपास करायचा असल्याने त्याला पोलिस कोठडी देण्याची मागणी खोपडे यांनी केली.

बापटकडून पैसे वसूल करण्यासाठी संबंधित महिलेने तक्रार केल्याचा दावा बापटच्या वकिलांनी कोर्टात केला.

 
</text>
</doc>
