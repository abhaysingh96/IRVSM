<doc>
<docno>995570.cms.txt</docno>
<text>
 
अग्रलेख
दादांची मग्रुरी
[ Wednesday, January 19, 2005  09:00:22 pm]


राजकारण्यांची तंबाखू वा गुटखा खाण्याची सवय हा कधी महाराष्ट्रात जाहीर सभेतील भाषणाचा विषय बनला नव्हता! इस्लामपूरमध्ये मात्र उपमुख्यमंत्री आर. आर. पाटील यांच्या तंबाखू खाण्याबद्दल पाटबंधारेमंत्री अजितदादा पवार यांनी जाहीरपणे नापसंती तर व्यक्त केलीच, शिवाय त्यांचा सूरही टिंगलीचा होता.

' आपण ते गंमतीने म्हणालो होतो ,' असा खुलासा आता कदाचित अजितदादा करतीलही. पण उपमुख्यमंत्र्यांच्या तंबाखूच्या सवयीविषयी ते ज्या सविस्तरपणे बोलले आहेत, ते पाहता झाल्या प्रकाराला गंमत खचितच म्हणता येणार नाही. ' पाटील तंबाखू खातात, रस्त्यावर पचापचा थुंकतात आणि परदेशात तर तंबाखू खाऊन थुंकायला बंदी आहे.

त्यामुळे त्यांना परदेशात नेणे शक्य होत नाही ,' असे सांगत ' तासभर तंबाखू न मिळाल्यामुळे शपथविधीच्या वेळी त्यांचा हात थरथरत होता आणि एकदा तर त्यांनी थेट पोलिस शिपायाकडेच तंबाखू मागितली ,' या साऱ्याचे रसभरित वर्णन अजितदादांनी त्या सभेत केलेे. राज्याच्या गृहमंत्र्याने पोलिसाकडे तंबाखू मागणे योग्य नाही वा ती न खाल्ल्यामुळे त्यांचे हात थरथरत असतील, तर त्यांनी व्यसन सोडण्याचे प्रयत्न करायला हवेत.

तरीही त्यांचे तंबाखू खाणे हा भाषणाचा विषय होऊ शकत नाही आणि आपल्याच उपमुख्यमंत्र्यांचा ते सभेतून निघून गेल्यानंतर दादांनी केलेला हा पाणउतारा अश्लाघ्यच आहे. त्यांचे काका आणि राष्ट्रवादी काँग्रेसचे अध्यक्ष शरद पवार यांनाही अगदी अलीकडेपर्यंत तंबाखू वा गुटखा खाण्याची सवय होती. तरीही त्यांनी अनेक परदेशदौरे केले. तंबाखूच्या सवयीमुळे त्यांची कधी अडचण झाली नाही वा अजितदादाही कधी आपल्या काकांबद्दल असे जाहीरपणे बोलल्याचे आठवत नाही.

मग आर. आर. पाटील यांचा तंबाखू खाण्यावरून अजितदादांनी अपमान का करावा, हा खरा प्रश्ान् आहे. ' अजित पवार, जयंत पाटील अनेकदा मला चुकवून परदेशात जातात आणि मला मात्र महाराष्ट्रातच फिरावे लागते. आता मीच गृहमंत्री असल्याने मला त्यांच्या दौऱ्याचा कार्यक्रम आगाऊच कळेल ,' असे आर. आर. पाटील आपल्या भाषणात गंमतीने म्हणाले होते. त्यांचे उद्गार अजित पवार यांना फारच लागले असावेत. म्हणूनच चिडून त्यांनी हा पाणउतारा केला असावा. मात्र राष्ट्रवादी काँग्रेसचे अनेक तरुण मंत्री सध्या खाजगीत या पाटीलबुवांच्या विरोधात बोलू लागले आहेत, हे विसरून चालणार नाही.

कधी थेट विरोधात, तर कधी टिंगलीच्या सूरात ही मंडळी पाटील यांच्याविषयी बोलत असतात. ही मंडळी कोण आहेत, हे शरद पवार यांना माहीत नसल्यास त्यांनी शक्य तितक्या लवकर त्यांचा शोध घेऊन उपमुख्यमंत्र्यांची चाललेली टिंगल थांबविणे इष्ट. त्याचा फायदा पक्षाला आणि सरकारलाच होईल. आर. आर. पाटील यांना शरद पवार यांनी मंत्रीपद दिले, पण पाटील यांनी जिल्ह्यात वा मतदारसंघात संस्था उभारून आपले स्थान भक्कम केले नाही आणि त्यामुळेच ते जेमतेम तीन ते पाच हजार मतांनी निवडून आले, असेही उद्गार या सभेत अजित पवार यांनी काढले. पण अजितदादांची राजकीय कारकीर्दच मुळी त्यांच्या काकांच्या पुण्याईवर सुरू झाली आहे.

कसलीही कामगिरी पाठीशी नसताना त्यांना सहजपणे मंत्रीपद मिळत गेले. ते ' पुतणे ' असल्यानेच काहीही बोलले तरी राष्ट्रवादी काँग्रेसमध्ये चालू शकते, अशी स्थिती असून त्याला सभ्य माणसांच्या भाषेत मग्रुरी म्हणतात, हे त्यांनी ओळखलेले बरे.

 
</text>
</doc>
