<doc>
<docno>994483.cms.txt</docno>
<text>
 
महामुंबई
सांस्कृतिक अभिरुचीची 'दख्खन जत्रा 2005'
[ Wednesday, January 19, 2005  12:00:58 am]


म. टा. प्रतिनिधी

मुंबई : मेंदूला झिणझिण्या आणणारी कोल्हापूरची मिसळ, भरीसभर म्हणून पांढऱ्या रश्यातलं मटण, सोलापूरची शेंगा चटणी-भाकरी आणि भाजलेलं मटण त्यावर उतारा म्हणून सांगलीचे भडंग ; सोबतीला पुण्याची चटकदार भेळ. अंगार शमविण्यासाठी सातारचे कंदी पेढे व कुरुंदवाडीची कवटाची बफीर्... तमाम खवय्यांसाठी वडाळा बस डेपोसमोरील डॉ. बाबासाहेब आंबेडकर कॉलेजच्या परिसरात 20 जानेवारीपासून जंगी मेजवानी आयोजित करण्यात आली असून 26 जानेवीरीपर्यंत सर्व खाद्यप्रेमींना ही सेवा उपलब्ध असणार आहे.

मात्र सावधान! डायरेक्ट पोटोबा केला तर सातारा, सांगली, कोल्हापूर, सोलापूर आणि पुणे जिल्ह्यात तयार होणाऱ्या असंख्य हस्तकला वस्तू, पापड, लोचणी, मसाले, कोल्हापुरी चपला, सोलापूरच्या चादरी याच्या खरेदीचा आनंद तर तुम्हाला घेता येणार नाही. शिवाय संगीत आणि लोकलेबरोबरच सातारचा दांडपट्टा व हनुवटीवर ठेवलेलं लिंबू उडविण्याचा थरारही तुम्हाला अनुभवता येणार नाही. आठवडाभर चालणाऱ्या ' दख्खन जत्रा 2005' या सोहळ्याचं आयोजन केले आहे पश्चिम महाराष्ट्रातील पाच जिल्ह्यांची ग्रामीण विकास यंत्रणा, जिल्हा परिषदा, व सुराज्य प्रतिष्ठान यांनी.

पुण्याचे विभागीय आयुक्त बापुसाहेब करंदीकर यांनी पुणे महसूल विभागातील महिला स्वयंसहाय्यता गटाच्या महिलांनी तयार केलेल्या आकर्षक व संुदर वस्तूंच्या प्रदर्शनाचा घाट ' आम्ही कोल्हापुरी ' च्या नावाने पुण्याच्या बालगंधर्व रंगमंदिरात आयोजित केला होता. त्याला मिळालेल्या तुफानी प्रतिसादाने उत्साहित होऊन त्यांनी आता या वस्तू मुंबईकरांच्या भेटीला आणल्या आहेत. या महिलांना कायम स्वरुपी रोजगार मिळावा आणि मुंबईकरांनाही वर्षभर त्या उपलब्ध असाव्यात, असा त्यांचा प्रयत्न आहे. त्यासाठी पुणे जिल्ह्यातील पाचही बचत गटांना मुंबईच्या सहकार भांडाराशी संलग्न करून घेण्यात येणार असल्याची माहिती ग्रामीण विकासमंत्री विजयसिंह मोहिते-पाटील यांनी दिली.

 
</text>
</doc>
