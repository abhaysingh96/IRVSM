<doc>
<docno>995588.cms.txt</docno>
<text>
 
महाराष्ट्र
'कुसुमाग्रज नगरी'त जोरदार तयारी
[ Wednesday, January 19, 2005  09:31:15 pm]


म. टा. प्रतिनिधी

नाशिक : अवघ्या आठ दिवसांवर येऊन ठेपलेल्या 78 व्या अखिल भारतीय मराठी साहित्य संमेलनाची निमंत्रणे पाठविण्याचे काम सुरू झाले आहे. ' मराठी भाषा, मराठी बाणा, हाच महाराष्ट्राचा कणा ' असे बोधवाक्य उद्धृत करणाऱ्या या रंगीत निमंत्रणपत्रिकेतून संमेलनाच्या तीनही दिवसांच्या कार्यक्रमांबद्दल यथासांग माहिती देण्यात आली आहे. ' कुसुमाग्रज नगरीत होणाऱ्या या सोहोळ्यास उपस्थित राहून आमच्या स्नेहभावास साक्षी व्हावे ', अशी आग्रहाची विनंती करण्यात आली आहे.

नाशिक जिल्हा मराठा विद्या प्रसारक समाज संस्थेच्या प्रशस्त आवारात संमेलनासाठी कुसुमाग्रज नगरी उभारण्यात येत असून गोदाकाठाला अगदी लागून असलेल्या जागेत लोककवी वामनदादा कर्डक यांच्या नावाने भव्य सभामंडप उभारण्यात येत आहे. याच ठिकाणी 28 जानेवारीला सायंकाळी 4 वाजता केंदीय कृषीमंत्री शरद पवार यांच्या हस्ते संमेलनाचे उद्घाटन होणार आहे. याचवेळी रा. ग. जाधव यांच्याकडून प्रा. केशव मेश्राम संमेलनाध्यक्ष-पदाची सूत्रे हाती घेतील.

उद्घाटनाआधी सकाळी नऊ वाजता कुसुमाग्रजांच्या निवासस्थानापासून ग्रंथ-दिंडी काढण्यात येणार आहे. शहरातील प्रमुख मार्गांवरून ही ग्रंथदिंडी संमेलनस्थळी पोहोचेल. तिथे साडेबारा वाजता प्रा. रा. ग. जाधव यांच्या हस्ते ग्रंथनगरीचे उद्घाटन होणार आहे. त्याचप्रमाणे विविध प्रदर्शनांची उद्घाटनेही माजी संमेलनाध्यक्षांच्या हस्ते करण्यात येणार आहेत. कर्डक सभा- मंडपातच रात्री 9 वाजता ना. धों. महानोर यां या अध्यक्षतेखाली निमंत्रितांचे काव्यसंमेलन होणार आहे.

संमेलनाचा दुसरा दिवस कार्यक्रमांनी भरलेला आहे. कर्डक सभामंडपात 29 जानेवारीला सकाळी 9 वाजता मंगेश पाडगावकर यांच्या मुलाखतीचे आयोजन करण्यात आले आहे. न्या. नरेंद चपळगावकर, मोनिका गजेंदगडकर आणि किशोर पाठक हे ही मुलाखत घेतील. त्यापाठोपाठ साडेअकरा वाजता याच सभामंडपात डॉ. वसंत पवार यांच्या अध्यक्षते-खाली ना. अशोक चव्हाण, प्रा. रतनलाल सोनग्रा, उल्हास पवार, डॉ. कुमार सप्तषीर्, पुष्पा भावे आणि सुरेश भटेवरा हे ' महाराष्ट्र सरकारला सांस्कृतिक वा भाषिक धोरण नाही ' या विषयावरील परिसंवादात भाग घेतील, तर प्रा. वसंत कानेटकर सभामंडपात सकाळी 9 ते साडेदहा या वेळात दत्ता टोळ यांच्या अध्यक्षतेखाली बालकुमार साहित्य मेळावा होणार आहे. त्यानंतर साडेदहा ते दुपारी दीड वाजेदरम्यान नाशिकमधील चाळीस शाळांमधील बाल साहित्यिक कलाकारांचा कार्यक्रम आयोजित करण्यात आला आहे. दुसऱ्या दिवशी या सकाळ सत्रातला तिसरा कार्यक्रम म्हणजे विद्या बाळ यांच्या अध्यक्षतेखाली होणारा परिसंवाद. ' आजचे स्त्री-साहित्य पुरेसे प्रगल्भ नाही ' असा या परिसंवादाचा विषय असून सकाळी साडेदहा ते दुपारी एक यावेळेत तो होईल.

दुपार सत्राची सुरुवात तीन वाजता होईल. त्यावेळी कर्डक सभामंडपात प्रा. राम कापसे यांच्या अध्यक्षतेखाली डॉ. विश्वास मेहेंदळे, स्मिता तळवलकर, डॉ. लक्ष्मण देशपांडे, श्रीनिवास पाटील, सुधाकर डोईफोडे, महेश केळुस्कर आणि वंदना अत्रे हे ' प्रसारमाध्यमे वाचनसंस्कृती उद्ध्वस्त करत आहेत का ?' या विषयावर चर्चा करतील. त्याचवेळी कर्मवीर रावसाहेब थोरात सभामंडपात विठ्ठल वाघ यांच्या अध्यक्षतेखाली निवडक कवी आणि कवितांचे कविसंमेलन सुरू होईल. तब्बल साडेचार तास चालणारे हे कवीसंमेलन सायंकाळी साडेसात वाजता संपेल. तर कानेटकर सभामंडपात दुपारी साडेतीन ते सायंकाळी पाच वाजेदरम्यान ' मराठी साहित्यसमीक्षा जीवनविन्मुख आहे ' या विषयावर डॉ. सुधीर रसाळ यांच्या अध्यक्षतेखाली परिसंवाद होईल. सायंकाळी साडेपाच ते साडेसातच्या दरम्यान कर्डक सभामंडपात द. मा. मिरासदार यांच्या अध्यक्षतेखाली कथाकथन तर कानेटकर सभामंडपात प्रा. रा. ग. जाधव यांच्या अध्यक्षतेखाली ' खांडेकर, कुसुमाग्रजांचा लेखकधर्म आज उरलेला नाही ' या विषयावर परिसंवाद होईल. ' जागर गोदामाईचा ' या रात्री 9 वाजता कर्डक सभामंडपात होणाऱ्या सांस्कृतिक कार्यक्रमाने दुसऱ्या दिवसांची सांगता होईल.

संमेलनाच्या शेवटच्या दिवशी सकाळी साडेनऊ ते साडेबारा वाजेदरम्यान कर्डक सभामंडपात ' नवसमाजनिमिर्ती आणि मराठी संतांची शिकवण ' या विषयावर प्रा. राम शेवाळकर यांच्या अध्यक्षतेखाली परिसंवाद होईल, तर कानेटकर सभामंडपात सकाळी दहा ते बारा यावेळेत गजानन पेंढारकर यांच्या अध्यक्षतेखाली ' मराठी उद्योजकांचे साहित्य: स्वरूप आणि अपेक्षा ' या विषयावरील परिसंवाद होईल. थोरात सभामंडपात सकाळी साडेनऊ ते साडेबारा या वेळेत रतनलाल सोनग्रा यांच्या अध्यक्षतेखाली ' इये कवितेचिये नगरी ' हे खुले कविसंमेलन होणार आहे.

सायंकाळी पाच वाजता मुख्यमंत्री विलासराव देशमुख यांच्या हस्ते साहित्य संमेलनाचा समारोप होईल. यावेळी ज्येष्ठ कन्नड साहित्यिक आणि ज्ञानपीठ पुरस्कार विजेते डॉ. यू. आर. अनंतमूतीर् प्रमुख पाहुणे म्हणून उपस्थित राहणार आहेत.

 
</text>
</doc>
