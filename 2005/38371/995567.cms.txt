<doc>
<docno>995567.cms.txt</docno>
<text>
 
लेख: जाता जाता
भांडणारी मुलं
[ Wednesday, January 19, 2005  08:56:57 pm]


मा. श्री. शरदराव यांस,

तुमची ' मुलं ' आता मोठी झाली असून ती आपलं ऐकण्याच्या मनस्थितीत नाहीत असं गेल्या काही दिवसांतील घटना वाचून दिसतं आहे.

माझा आपला अजिबात परिचय नाही. परंतु आम्हा सर्वसामान्यांच्या घरांत घडतं तेच आपल्याही राष्ट्रवादीच्या कुटुंबात होतं आहे. आपण तरुणपणापासून आपल्या पंखाखाली घेऊन वाढवलंत, त्यांच्या यशासाठी दिवसरात्र खस्ता खाल्ल्यात, उन्हातान्हात फिरलात, वेळकाळ न बघता मतदारांकडे त्यांच्या यशासाठी याचना केलीत. वेळप्रसंगी आपण थेट दिल्लीशी दोन हात केलेत, पण मुलांना दुसरं घर शोधायला लागू नये याची काळजी घेतलीत.

मुलगा वयात आला याची लक्षणं कोणती ?

एकतर तो घरच्यांशी भांडायला कमी करत नाही. आपणच संपत्तीचे वारसदार असावे यासाठी तो चारचौघात भावंडांची उणीदुणी काढतो. घरचा सगळा कारभार आपणच चालवतो आहोत असं त्याला वाटू लागतं, तो भ्रम आहे हे त्याच्या लक्षात येत नाही.

आल्या-गेल्यांशी नीट बोलणंही त्याला कमीपणाचं वाटतं. आपली चाकरी करणाऱ्या पुरुष, महिलांना सगळ्यांसमक्ष बोलण्यात त्याला फुशारकी वाटू लागते. ते आपले गुलाम आहेत, अशी त्याची समजूत होते.

या वयात मुलं, वासरू कानात वारं गेल्यासारखी उंडारतात हे खरं असलं तरी आधीच्या पिढीने उपसलेले कष्ट इतक्या सहजतेने त्यांनी विसरणं आपल्यासारख्यांना क्लेशदायक होत असणार यात शंका नाही.

सध्या आपली मुलं, जाहीरपणे एकमेकाबद्दल बोलत आहेत. अर्थात हे विनोदाने बोललो असा युक्तिवाद ते करू शकतील. पण जाहीरपणे एकमेकांचे दोष दाखवणं यात काही विनोदबुद्धी आहे, असं आमच्यासारख्या सर्वसामान्य माणसांना वाटत नाही. मोठ्या लोकांकडे असंच चालत असेल तर तसं आम्हाला सांगावं.

तुमची काही ' मुलं ' तर इतकी चेकाळली आहेत की ती दुसऱ्याच्या घरावर, भांडण झालं म्हणून दगडफेक करू लागली आहेत. ही कोणत्या तरी आपत्तीमुळे निराधार झाली असल्यामुळे दत्तक घेतली आहेत, असं सांगितलं जातं. त्यामुळे त्यांच्यावर आपल्या घरचे संस्कार झाले नाहीत असं म्हणावं तर आपली काही अपत्यंही फारशी वेगळी वागत नाहीत, असं आमचं मत आहे.

आपण या पिढीकडे कारभार सोपवल्यात जमा आहे, त्यामुळे आम्हाला अधिक चिंता वाटून राहिली आहे.

वेळ पडल्यास आपण दूरवरून येथे कायमचे याल आणि घर सांभाळाल अशी आशा आहे.

आपलं उत्तर आपल्या कृतीतून दिसावं ही अपेक्षा.

चकोर

 
</text>
</doc>
