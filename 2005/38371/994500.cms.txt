<doc>
<docno>994500.cms.txt</docno>
<text>
 
महाराष्ट्र
लोडशेडींग रद्द करण्याच्या मागणीसाठी सेनेचा मोर्चा
[ Wednesday, January 19, 2005  12:13:54 am]


म. टा. वृत्तसेवा

डोंबिवली : शहरामधील लोडशेडींग रद्द करण्याची मागणी करत शिवसेनेने मंगळवारी वीज मंडळाच्या ऑफिसावर धडक मोर्चा काढला.

मंडळाचे डोंबिवली विभागाचे इंजिनीयर कोळी यांनी सेनेचे निवेदन स्वीकारले. सदोष मीटर रीडिंग, अव्वाच्या सव्वा वीज बिले यांच्यावर तातडीने कारवाई करून, बिलांचे आकार सुधारून देऊ, असे आश्वासन कोळी यांनी यावेळी दिले.

वाहतुकीला अडथळा करणारे रस्त्यातले विजेचे खांब हटवणे, उघडे जंक्शन बॉक्स बंद करणे यासाठी महापालिकेच्या सहकार्याने प्रस्ताव तयार झाला आहे. खर्चाला मंजुरी मिळाल्यावर काम हाती घेण्यात येईल, असे आश्वासन त्यांनी दिले.

अन्य परिमंडळांमध्ये लोडशेडींगचे प्रमाण, तेथील महसुलाची आकडेवारी ग्राहकांना उपलब्ध करून देण्याची मागणी शिष्टमंडळाने केली.

छत्रपती शिवाजी महाराजांच्या पुतळ्यापासून मोर्चाला प्रारंभ झाला. शहरभर मोर्चा फिरून एमआयडीसीमधील मंडळाच्या कार्यालयावर आला.

 
</text>
</doc>
