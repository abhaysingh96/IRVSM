<doc>
<docno>1156084.cms.txt</docno>
<text>
 
महामुंबई
मॅनेजमेंट कोट्याचे करायचे काय?
[ Thursday, June 30, 2005  12:52:08 am]


मुंबई (म. टा. प्रतिनिधी) : मेडिकल आणि इंजिनीअरिंगच्या फीबरोबरच खासगी आणि अल्पसंख्याक शिक्षणसंस्थातील मॅनेजमेंट कोट्यासंदर्भातही सरकारने निश्चित असे धोरण आखणे आता अत्यावश्यक झाले आहे, असे बुधवारी दिवसभरातील घडामोडींवरून स्पष्ट झाले आहे. मेडिकलचा खासगी संस्थांमधील मॅनेजमेंट कोटा 50 वरून 15 टक्क्यांवर आणण्याची मागणी जोर पकडू लागली आहे.

त्यातच दोन खासगी मेडिकल कॉलेजांना अभिमत विद्यापीठाचा दर्जा देण्यात आल्याने सरकारच्या प्रवेश प्रक्रियेतून एकूण 175 जागा बाद ठरल्या. याचा फटका राज्य सरकारची सीईटी दिलेल्या विद्यार्थ्यांना बसणार आहे. दुसरीकडे, डीएडच्या अल्पसंख्याक कॉलेजांचा कोटा 75वरून 50 टक्क्यांवर आणण्याच्या निर्णयाच्या विरोधात ते संस्थाचालक कोर्टात गेले आहे.

डीएड कॉलेजांचे प्रवेश स्थगित

राज्यातील विनाअनुदानित अल्पसंख्याक डीएड कॉलेजांमधील प्रवेशासाठीच्या कोट्यात बदल करण्याच्या राज्य सरकारच्या निर्णयाबाबत पुढील सुनावणीपर्यंत या कॉलेजांमधील प्रवेशप्रक्रियेला मुंबई हायकोर्टाने स्थगिती दिली आहे.

' सारे काही शैक्षणिक दर्जा सुधारण्यासाठी'!

मुंबई (म. टा. प्रतिनिधी) : इंग्रजी माध्यमातील बीएडच्या अभ्यासक्रमात इंग्रजी भाषेतूनच शिकलेल्यांना प्राधान्याने प्रवेश देण्याचे धोरण स्वीकारण्यात आले आहे. यामागे केवळ शैक्षणिक दर्जा सुधारण्याचाच उद्देश आहे, अशा शब्दांत राज्याचे उच्च व तंत्रशिक्षण मंत्री दिलीप वळसे पाटील यांनी मराठी माध्यमाच्या मुलांना इंग्रजी बीएडमध्ये प्रवेश नाकारण्याच्या निर्णयाचे समर्थन बुधवारी केले.

इंग्रजी माध्यमाच्या बीएडमध्ये इंग्रजी माध्यमाच्या मुलांच्या जागा भरल्यानंतर उर्वरित जागी मराठी व अन्यभाषिकांना प्रवेश देण्याचे धोरण असल्याचे त्यांनी स्पष्ट केले.

तसेच मेडिकलची फी वाढवण्याचा निर्णय न्यायालयानेच नेमलेल्या तज्ज्ञ समितीने केला असल्याने सरकार त्याबाबत काही करू शकत नाही, अशी हतबलता पाटील यांनी व्यक्त केली.

या समितीला अर्धन्यायिक अधिकार नसल्याने सरकार या प्रकरणात काही करू शकत नाही, अशी हतबलता त्यांनी व्यक्त केली.

इंजिनीअरिंग फी-रचना; खासगी कॉलेज कोर्टात?

मुंबई (म. टा. प्रतिनिधी) : शुल्कनियंत्रण समितीने खासगी इंजिनीअरिंग कॉलेजांसाठी निश्चित केलेली सुधारित 'फी' मान्य नसल्यामुळे ही कॉलेजेस नव्या फीरचनेला कोर्टात आव्हान देण्याच्या तयारीत आहे.

हायकोर्टाच्या आदेशाप्रमाणे न्या. राघवेंद जहागीरदार यांच्या अध्यक्षतेखालील समितीने निर्धारित केलेल्या फीचा पुन्हा एकदा आढावा घेण्यात आला. मात्र, नवी फी ठरविताना त्यात वाढ होणे क्रमप्राप्त होते. याउलट काही कॉलेजांची फी गेल्या वषीर्पेक्षा कमी करण्यात आली आहे, काहींची तितकीच ठरली आहे. फीमध्ये वाढ झालेल्या कॉलेजांची संख्या नगण्यच आहे.

 
</text>
</doc>
