<doc>
<docno>1156047.cms.txt</docno>
<text>
 
महामुंबई: मुंबई टाइम्स
कम्प्युटरमुळे गैरहजर कर्मचारी हजर
[ Thursday, June 30, 2005  12:33:10 am]


जयंत होवाळ

' ध'चा 'मा' झाल्यामुळे नारायणरावांचा घात झाला आणि पेशवाईत गहजब उडाला...ती 'प्रिण्टिंग मिस्टेक' विशिष्ट हेतूने करण्यात आली होती. पण त्यानंतरही कधी चकून तर कधी मुद्दाम अशा मिस्टेक होण्याचे प्रकार होतच राहिले. अगदी अलीकडच्या काळात काँग्रेस पक्षाचा जाहीरनामाही प्रिण्टिंग मिस्टेकमुळे गाजला! मिस्टेक कधी पथ्यावर पडते, तर कधी फटका बसतो. मंुबई महापालिकेच्या खिशाला मात्र तथाकथित कम्प्युटर आणि कॅल्क्युलेशन मिस्टेकमुळे बऱ्यापैकी खार लागली आहे. गैरहजर कर्मचाऱ्यांना हजर दाखवण्याचा, म्हणजे 'ग' चा 'ह' करण्याचा प्रताप कम्प्युटरने अर्थात त्यात तशी नोंद करणाऱ्यांनी केल्यामुळे पालिकेच्या तिजोरीवर या कर्मचाऱ्यांच्या पगाराचा लाखोंचा भुर्दंड मात्र पडला आहे.

पाणी खात्याच्या बजेटच्या चीफ अकाऊण्टण्टनी केलेल्या पोस्टमाटेर्ममध्ये विविध प्रकारच्या 'प्रिण्टिंग मिस्टेक'वर प्रकाश टाकला आहे. एक कर्मचारी पाच जानेवारी 1999 ते 15 जून 2000 या काळात कामावर नसतानाही, कम्प्युटरवर नोंद करणाऱ्या महाशयांनी मात्र, 'काही नाही' असा विचित्र शेरा मारून त्या तो उपस्थित असल्याचं दाखवलं. दांडी मारली असतानाही त्याला 19 हजार 715 रुपयांचा लाभ झाला. शेवटी त्या कर्मचाऱ्याच्या भविष्य निर्वाह निधीतून ही रक्कत वळती करण्यात आली. नोंद करणारा कर्मचारी गोलमाल करत असल्याचा शेरा ऑडिटमध्ये आहे.

28 कर्मचाऱ्यांच्या अर्धवेतनी, विनावेतनी रजेसंबंधी तपशील नसताना त्या कर्मचाऱ्यांच्या खिशात दोन लाख 69 हजार रुपये पडले. हे लक्षात येताच वसुली सुरू झाली. एक लाख 12 हजारांची वसुली झाली आहे. पण काही कर्मचारी निधन पावले, तर काही परागंदा (ऑडिट रिपेर्टमधील शब्द) झालेत. गैरहजर असिस्टण्ट इंजिनीअर आणि सब इंजिनीअरलाही (वर्षातून 146 दिवस गायब) याच प्रकारे अनुक्रमे 23 हजार 63 आणि 11 हजार रुपयांचा धनलाभ झाला. अद्यापि वसुली नाही! वर्षात 146 दिवस गायब असणाऱ्याचं दुसरं प्रकरण आस्थापना विभागाचं. कम्प्युटरमध्ये माहिती न भरल्यामुळे तिथेही 82 हजाराचा घाटा पालिकेला झाला. अभिप्राय : वसुली प्रतीक्षेत-होतेय. आणखी एका प्रकरणात 88 हजार रुपयांचा फटका बसला.

कंत्राटदार हा तर पालिकेचा अविभाज्य भाग! विविध कंत्राटांमध्ये त्यांच्यावर नेहमीच खैरात होत, असे आरोप नेहमी होत असतात. कॅल्क्युलेशन मिस्टेकमुळे कंत्राटदरांच्या कुंडलीतही धनलाभाचा योग आल्याचं ऑडिट रिपोर्टमध्ये म्हटलंय. 40 प्रकरणांमध्ये सुमारे 63 हजार रुपये जास्त देण्यात आले. ही रक्कम तशी किरकोळच म्हणावी. वसूली करू, असं प्रशासनाने म्हटलंय. उपनगरातील नाल्यातील गाळाची सफाई करणाऱ्या ठेकेदारांच्या 224 प्रकरणात तीन लाख 63 हजार 423 रुपयांचा दंड वसूल करणं बाकी आहे. हे प्रकरण आहे, 2001-2002 सालचं. आता बोला!

 
</text>
</doc>
