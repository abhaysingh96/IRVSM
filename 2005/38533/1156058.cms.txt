<doc>
<docno>1156058.cms.txt</docno>
<text>
 
महामुंबई
राज्यपालांच्या माजी एडीसीचा अपमान
[ Thursday, June 30, 2005  12:40:26 am]


मुंबई (म. टा. प्रतिनिधी) : राज्यपाल एस. एम. कृष्णा यांचे वरिष्ठ अधिकारी तसेच निकटचे मित्र राघवेंद शास्त्री यांच्याकडून अपमानास्पद वागणूक मिळाल्याची तक्रार त्यांचे माजी 'एडीसी' लेफ्टनंट आर. अनुप यांनी नौदलातील वरिष्ठांकडे केली आहे.

अपमानस्पद वागणुकीची अनेक उदाहरणे त्यांनी दिली आहेत. राज्यपालांच्या निदर्शनाला अनेक त्रुटी आणून दिल्यानेच आपल्याला अपमानास्पद वागणुकीला तोंड द्यावे लागले असल्याचे त्यांचे म्हणणे आहे.

पंतप्रधान मनमोहन सिंग 19 मार्चला पुण्यात आले असता त्यांना 15 मिनिटे उलटूनही चहा मिळालाच नाही. हा प्रकार घडला तेव्हा राज्यपाल तेथे उपस्थित नव्हते. मात्र, त्याच रात्री अनुप यांनी हा प्रकार त्यांच्या कानावर घातला असता त्यांनी सचिव जयकर जेरोम यांना ते सांगा असे सांगितले. तथापि राज्यपालांकडे अनुप यांनी केलेल्या तक्रारीमुळे त्यांचे अधिकारी जयकर जेरोम संतप्तच झाले होते.

राज्यपालांनी 19 मे रोजी राजभवनावर ज्येष्ठ गायिका गंगूबाई हनगल यांचा पद्मविभूषण पुरस्कार मिळाल्याबद्दल सत्कार आयोजित केला होता. मात्र त्यांना पाठवण्यात आलेल्या निमंत्रणपत्रात 'पद्मभूषण' असे छापण्यात आले होते. अनुप यांनी राज्यपालांचे त्याकडे लक्ष वेधले असता नव्याने पत्रे छापण्यात आली.

राज्यपाल 19 जून रोजी बंगलोर येथे एका लग्न समारंभाला गेले होते. त्यांच्या सरकारी मोटारीत प्रवेश करण्याचा अनुप यांनी त्यावेळी प्रयत्न केला असता शास्त्री यांनी त्यांना ढकलून त्यांना मागील मोटारीने येण्यास सांगितले. परतीच्या प्रवासातही शास्त्री यांनी मोटारीतून बाहेर खेचण्याचा प्रयत्न केला. तथापि अनुप यांनी त्याच मोटारीने जाण्याचा आग्रह धरला. जेव्हा राज्यपाल एका रुग्णाला भेटायला गेले तेव्हाही शास्त्री यांनी अनुप ढकलले व ते त्यांच्यावर ओरडले होते. या घटनेबद्दल शास्त्री यांना विचारले असता त्यांनी या आरोपांचा इन्कार केला व अनुप यांनीच आपल्याशी धक्काबुक्की केल्याचा आरोप केला.

 
</text>
</doc>
