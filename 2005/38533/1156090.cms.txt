<doc>
<docno>1156090.cms.txt</docno>
<text>
 
महामुंबई
घाटघर बोगद्यात 2 मजुरांचा मृत्यू
[ Thursday, June 30, 2005  12:55:12 am]


प्रकाश परांजपे

शहापूर : घाटघर प्रकल्पाच्या धरण परिसरात बुधवारीही मुसळधार पावसाचा जोर कायम राहिल्याने तेथील बोगद्यात अडकलेल्या 13 मजुरांना बाहेर काढणे शक्य झालेले नाही. त्यात पाच महिलांचाही समावेश आहे. बोगद्यात अडकलेल्या 15 मजुरांपैकी मोतीराम रमेशसिंग चंदेल (47) आणि शिवशरण गेंदू वर्मा (50, मध्य प्रदेश) या दोघांचे मृतदेह बाहेर काढण्यात आले असून दीपक चिंधू घरत हा एकमेव मजूर जिवंत बाहेर पडू शकला आहे.

बोगद्यात अडकून पडलेल्यांमध्ये प्रदीपकुमार मणिराम पिलघर (35, मध्य प्रदेश), मंगल हेमा गोडांबे (33, पालघर), सखुबाई दत्तू खडके (38, गांडूळवाड), अंजना रामचंद घरत (19, हिंगळूद), आशा दत्तात्रय वेखंडे (18, हिंगळूद), वर्षा अनंत घरत (18, हिंगळूद), वनिता दत्तात्रय गोडांबे (19, पालघर), सुभाष नाईक (21, पाचोरा), चंदू पिखल विखे (36), जितेंद पिरामल कोरचाम (35), अनिल हरिदास रामटेक (31) यांचा समावेश आहे.

बोगद्यातून येणाऱ्या पाण्याचा लोंढा इतका प्रचंड होता की पत्रकार, छायाचित्रकार यांना लोडरमधून (जेसीबीसारखे वाहन) घटना-स्थळापर्यंत न्यावे लागत होते. स्वत:ची सुटका करून घेण्यात यशस्वी ठरलेला दीपक चिंधू घरत याला इतका जबर मानसिक धक्का बसला होता की, मंगळवारी रात्री साडेसातपासून त्याच्या तोंडून एक शब्दही निघालेला नाही. 1250 कोटींच्या एवढा भव्य प्रकल्प उभा राहत असताना या प्रकल्पाच्या 20 किमीच्या परिसरात मोबाइलची रेंजही मिळत नाही. एवढेच नव्हे, तर लँडलाइन फोनही 15-15 दिवस बंद पडतात.

( नातेवाईकांना मदत...2)

 
</text>
</doc>
