<doc>
<docno>1156031.cms.txt</docno>
<text>
 
महाराष्ट्र
बसमध्ये मिळाल्या बनावट नोटा
[ Thursday, June 30, 2005  12:26:17 am]


कोल्हापूर (म. टा. वृत्तसेवा) : कोल्हापूर, सांगली आणि रत्नागिरी परिसरात सापडलेल्या चलनी नोटांबद्दल चर्चा सुरू असताना एका खासगी बसमध्ये 40 लाख रुपयांच्या नोटांची बंडले सापडल्याने खळबळ उडाली आहे.

एक हजार रुपयांच्या नोटांची 35 बंडले, 500 रुपयांच्या नोटांची 10 बंडले अशी 40 लाख रुपयांची बंडले सापडली आहेत. याप्रकरणी शाहुपुरी पोलिसांनी तिघा संशयितांना अटक केली आहे. जमीरबान सैय्यद (50), नबाबजान सुलेमान (64) नरराज नारायण स्वामी (38) अशी त्यांची नावे असून तिघेही बंगलोरचे आहेत.

बंगलोरहून निघालेली नॅशनल ट्रॅव्हल्सची आराम बस कोल्हापूर स्थानकाकडे येत होती. पोलिसांना या बसमध्ये नोटा असल्याची माहिती देणारा एक निनावी फोन आला. तेव्हा पोलिस निरीक्षक अशोक सुवेर् गंध यांनी तातडीने या बसची झडती घेतली.

पाच नंबरच्या सीटखाली एका रेग्झिनच्या बॅगमध्ये या नोटा सापडल्या. पोलिस अधीक्षक सुखविंदर सिंग यांनी या प्रकरणाचा तपास स्थानिक गुन्हे अन्वेषण विभागाकडे सोपविला.

या बनावट नोटांमागे एखादी आंतरराज्य टोळी तर सहभागी नाही ना याचा तपास पोलिस घेत आहेत. यात गुंतलेल्यांना लवकरच ताब्यात घेतले जाईल, अशी माहिती पोलिस निरीक्षक मोहन माने यांनी दिली.

 
</text>
</doc>
