<doc>
<docno>1156071.cms.txt</docno>
<text>
 
महामुंबई
अमिताभचा जेव्हा 'पुतळा' होतो...
[ Thursday, June 30, 2005  12:47:15 am]


श्वेता प्रधान

मुंबई : अमिताभचा पुतळा तर तिकडे परदेशात मादाम तुसाँच्या प्रदर्शनात आहे... इथे मुंबईत, वडाळ्याच्या आयमॅक्स मल्टिप्लेक्सच्या आवारात रात्री साडेआठ ते साडेदहा असे तब्बल दोन तास हा सुपरस्टार दाराशी पुतळा बनून उभा होता... येणाऱ्या प्रत्येकाचे हसून स्वागत करीत होता. आणि साक्षात वडील असे उभे असल्याने होनहार बेटा अभिषेकलाही त्यांच्याबरोबर उभे राहण्यावाचून गत्यंतरच नव्हते...

... निमित्त होते बहुचचिर्त 'सरकार'च्या प्रिमिअरचे. हा सिनेमा काही अमिताभ बच्चनच्या एबीसीएलचा नाही, किंवा अमिताभच्या 'लाडक्या' दिग्दर्शकांपैकी कुणाचा नाही... पण, 'ब्लॅक'पाठोपाठ एखाद्या सिनेमामध्ये अमिताभ मनाने गुंतल्याचे दृश्य या प्रिमियरमध्ये पुन्हा दिसले. हा रामगोपाल वर्माचा आजवरचा सर्वात उत्कृष्ट सिनेमा आहे आणि अमिताभचा करीअर-बेस्ट रोल आहे, अशी इंडस्ट्रीत जोरदार हवा आहे. असंख्य हिट-सुपरहिट एकहाती देऊन फिल्म इंडस्ट्रीवर वर्षानुवषेर् अधिराज्य गाजवल्यानंतरही या प्रिमियरसाठी स्वागताला उभ्या अमिताभच्या चेहऱ्यावर स्वागतपर हसूमागे जबरदस्त तणाव जाणवत होता, एसएससीच्या रिझल्टच्या दिवशी एसएससीच्या विद्यार्थ्याच्या चेहऱ्यावर असतो तसा. 'सरकार'च्या रूपाने त्याने अभिनयाची एक परीक्षाच दिली आहे, आणि आता 'परीक्षक' काय 'निकाल' देतात, याची धाकधूक त्याच्या सगळ्या वावरात जाणवत होती.

मनीषा कोईराला, तब्बू, मल्लिका शेरावत, अनिल कपूर, अर्जुन रामपाल, अमिषा पटेल, जॉन अब्राहम, यश चोप्रा, हेमामालिनी, ईशा देओल, विवेक ओबेरॉय, हृतिक रोशन अशा सिताऱ्यांनी हा प्रिमिअर झगमगवून टाकला होता. शिवसेनाप्रमुख बाळासाहेब ठाकरे यांच्याशी सार्धम्य सांगणारी प्रमुख व्यक्तिरेखा असल्याने हा सिनेमा वादाच्या भोवऱ्यात सापडण्याची दाट शक्यता होती. पण, दिग्दर्शक रामगोपाल वर्माने तो थेट बाळासाहेबांनाच दाखवून त्यांच्याकडून शाबासकीची थाप मिळवली आणि एक वादळ सुरू होण्याआधीच विरले. त्यामुळे, या प्रिमिअरवर 'राजकीय' तणावाचे सावट नव्हते आणि 'भगवा' माहौलही नव्हता. सिनेमात अमिताभ आणि अभिषेक यांच्या भाळी दिसणारा टिळा लावून प्रत्येकाचे स्वागत केले जात होते, एवढाच काय तो 'सरकार टच' होता.

साडेदहाच्या सुमारास ऐश्वर्या रायचे आगमन झाले आणि अमिताभची 'स्वागतसमाधी' भंग पावली. तो तिला जातीने घेऊन प्रेक्षागृहात आला आणि मग अभिषेकने आणि तिष्ठलेल्या तरुण कलावंतांनी सुटकेचा नि:श्वास सोडला...

 
</text>
</doc>
