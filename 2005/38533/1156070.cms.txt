<doc>
<docno>1156070.cms.txt</docno>
<text>
 
महामुंबई
सुपरवायझरची हत्या- इंजिनीअरला अटक
[ Thursday, June 30, 2005  12:46:37 am]


मुंबई (म. टा. प्रतिनिधी) : मुंबईहून नायजेरियाकडे निघालेल्या जहाजामधील सुपरवायझरची हत्या करून त्याचा मृतदेह समुदात फेकून देणाऱ्या सेकंड इंजिनियरला गुन्हे शाखेच्या पोलिसांनी जहाजामध्येच अटक केली.

वरळी येथे ग्रेट इस्टर्न शिपिंग कंपनीचे ऑफिस असून 'एमटी जगलीला' हे या कंपनीच्या मालकीचे जहाज नायजेरियाला निघाले असताना 14 जूनला सुपरवायझर अरविंदकुमार सिंग हा अचानक बेपत्ता झाला. याप्रकरणी वरळी पोलिस ठाण्यात तक्रार नोंदवून ती गुन्हे शाखेकडे वर्ग झाल्यावर तपास सुरू झाला.

जहाज नायजेरियात पोहचण्याच्या बेतात असताना मध्येच थांबवण्यात आले. गुन्हे शाखेचे पोलिस निरीक्षक ढोले व सहायक पोलिस निरीक्षक अनिल चव्हाण विमानाने प्रथम नायजेरियाला पोहचले. त्यानंतर जहाजाने ते या जहाजामध्ये गेले.

त्यातील केबिनमध्ये त्यांना रक्ताचे डाग आढळले. काही डाग रंगरंगोटी करून पुसण्याचाही प्रयत्न करण्यात आला होता. जहाजावर सेकंड इंजिनियर म्हणून काम करणाऱ्या चव्हाणच्या अंगावर पोलिसांना जखमा आढळून आल्याने त्याला ताब्यात घेऊन चौकशी केली असता त्याने खुनाची कबुली दिली. सिंग आपला मानसिक छळ करत असल्याने आपण त्याची हत्या केल्याचे त्याने सांगितले. मुंबईत आणल्यावर कोर्टाने त्याला 12 जुलैपर्यंत पोलिस कोठडी सुनावली.

 
</text>
</doc>
