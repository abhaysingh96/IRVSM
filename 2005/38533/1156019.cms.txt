<doc>
<docno>1156019.cms.txt</docno>
<text>
 
देश-विदेश
इमराना प्रकरण राजकीय आखाड्यात
[ Thursday, June 30, 2005  12:20:39 am]


नवी दिल्ली (म. टा. विशेष प्रतिनिधी) : वीस वर्षांपूवीर् गाजलेल्या शाहबानो खटल्यानंतर आता इमराना बलात्कार प्रकरणाचे वादळ राजकीय आखाड्यात घोंगावू लागले असून, या प्रकरणी मौलवींनी दिलेल्या निवाड्यावर भारतीय जनता पक्षाने तसेच डाव्या पक्षांनी टीकेची झोड उठवली आहे. त्याचवेळी उत्तर प्रदेशचे मुख्यमंत्री मुलायमसिंग यादव यांनी मात्र मौलवींच्या निर्णयाची पाठराखण केली आहे.

उत्तर प्रदेशातील मुझफ्फरनगरमध्ये राहणारी इमराना ही तेथील मौलवींनी दिलेल्या अजब निवाड्यामुळे विलक्षण कोंडीत सापडली आहे. त्या निवाड्यावर प्रतिक्रिया व्यक्त करताना बुधवारी भारतीय जनता पक्षाने, या प्रकरणी काँग्रेस मूग गिळून गप्प बसल्याचा आरोप केला. मुझफ्फरनगरच्या मौलवींनी दिलेला निकाल अत्यंत चिंताजनक असून सरकार, राष्ट्रीय मानवी हक्क आयोग, राष्ट्रीय महिला आयोग आणि काँग्रेस पक्षाने या निर्णयाबाबत भूमिका स्पष्ट करावी, अशी मागणी भाजप प्रवक्ते प्रकाश जावडेकर यांनी केली. उत्तर प्रदेश काँग्रेसचे अध्यक्ष सलमान खुशीर्द यांनी इमराना प्रकरणाची 'खासगी प्रकरण' अशी संभावना करून, वर जातपंचायतीला शरियतनुसार कामकाज करू दिले पाहिजे, अशी टिप्पणी केली आहे. त्याच्याशी काँग्रेस सहमत आहे काय, असा सवाल जावडेकर यांनी केला.

माकपचे सरचिटणीस प्रकाश करात यांनीही हे प्रकरण गांभीर्याने घेतले आहे. या प्रकरणी माकप राष्ट्रीय स्तरावर आवाज उठवेल, असे स्पष्ट करून करात म्हणाले, या प्रकरणी फौजदारी कायदा लागू झाला पाहिजे. महिलांच्या अधिकारांचे हनन करणाऱ्या परंपरा बदलून विविध समाज व समुदायांनीदेखील धामिर्क कायदे बदलले पाहिजेत, असे करात म्हणाले.

उत्तर प्रदेशचे मुख्यमंत्री मुलायमसिंग यादव यांनी मात्र मौलवींच्या निर्णयाची पाठराखण केली आहे. लखनौत पत्रकारांशी बोलताना यादव म्हणाले की, इमराना प्रकरणी निवाडा देणारे सारे मौलवी अतिशय सुजाण आहेत. त्यांनी सारासार विचार करूनच हा निवाडा दिला असणार, हे नक्की!

मुझफ्फरनगरमधील इमरानावर सासरा अली मोहम्मदने बलात्कार केल्याप्रकरणी मौलवींनी इमरानाने पतीला मुलगा मानावे आणि सासऱ्याला पती मानावे, असा अजब न्याय दिला होता.

 
</text>
</doc>
