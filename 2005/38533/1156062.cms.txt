<doc>
<docno>1156062.cms.txt</docno>
<text>
 
महामुंबई
महिलांची लढाई व्यर्थच
[ Thursday, June 30, 2005  12:43:13 am]


मनोज जालनावाला

कोपरा गावातील महिलांच्या भूमिकेमुळे बंद झालेला अजित पॅलेस बिअर बार पुन्हा सुरू करण्यात बारमालक यशस्वी झाले आहेत. खारघर ग्रुप ग्रामपंचायतीमधील खारघर, बेलपाड्यातील महिलांनी कोपरा गावातील महिलांच्या बार विरोधातील लढाईला साथ न दिल्याने हा बार पुन्हा सुरू झाला आहे. त्यामुळे एका गावातील बार बंद करण्याच्या निर्णयावर दुसऱ्या गावातील महिलांचं मतदान घेणं कितपत योग्य याबाबत प्रश्न उपस्थित केला जात आहे.

खारघरजवळील सुमारे 1500 लोकसंख्येच्या कोपरा गावात अजित पॅलेस बार सुरू झाला. गावातील अनेक पुरुष कामधंदा सोडून बारमध्ये जाऊन बसू लागले. बार सुरू होण्यापूवीर् कोपरा गावात चोरी छुपे दारू मिळत होती. पण बार सुरू झाल्यावर थेट बारमध्ये जाऊन दारू पिणं वाढलं. त्यामुळे वैतागलेल्या महिलांनी गावातील हनुमान मंदिरात बैठक घेऊन बारला विरोध करायचं ठरवलं. शांती महिला मंडळाच्या पदाधिकारी जिजाबाई तोडेकर यांनी त्यासाठी पुढाकार घेतला.

त्यांनी आधी खारघर ग्रुप ग्रामपंचायतीकडे तक्रार केली. ग्रामपंचायतीने आधीच रायगडचे जिल्हाधिकारी भास्करराव वानखेडे यांच्याकडेही तक्रार केली. महिलांच्या तक्रारीची दखल घेऊन वानखेडे यांनी सरकारी धोरणानुसार या प्रश्नावर केवळ कोपरा गावातील महिलांचं मतदान घेण्याचा निर्णय घेतला. 483 पैकी 366 महिलांनी मतदान केलं. त्यापैकी 291 महिलांनी बारच्या विरोधात मतदान केलं. त्यानंतर पनवेलचे तत्कालीन तहसीलदार अनंत संखे यांनी मतदानाचा अहवाल वानखेडे यांच्याकडे सादर केला. या अहवालानुसार जिल्हाधिकाऱ्यांनी, अजित पॅलेस बिअर बारचा परवाना रद्द केला.

पण महिलांचा आनंद फार काळ टिकला नाही. बारचा मालक रघु ठाकूर याने राज्य उत्पादन शुल्क आयुक्तांकडे धाव घेतली. राज्य सरकारने जुलै- 1994 मध्ये ग्रामसभेत 50 टक्के महिलांनी मागणी केल्यास गावातील बार किंवा देशी दारूचा गुत्ता बंद करण्याचा निर्णय घेतला आहे. मात्र अजित पॅलेस बार हा खारघर ग्रुप ग्रामपंचायतीच्या हद्दीत येत असूनही केवळ कोपरा गावातील महिलांचंच मतदान घेण्यात आल्याचं सांगून ठाकूर याने खारघर, बेलपाडा व कोपरा गावातील महिलांचं मतदान घ्यावं, अशी मागणी राज्य उत्पादन शुल्क आयुक्त सी. एस. संगीतराव यांच्याकडे केली.

या मागणीची दखल घेऊन संगीतराव यांनी तिन्ही वॉर्डातील महिलांचं फेरमतदान घेण्याचं आदेश वानखेडे यांना दिले. 13 मे 2005 रोजी पुन्हा मतदान घेण्यात आलं. 179 पैकी 136 महिलांनी बारच्या बाजूने मतदान केलं. कोपरा गावातील महिलांनी या मतदानावर बहिष्कार टाकला. मतदानानुसार वानखेडे यांनी अजित पॅलेस बारचा परवाना रद्द करण्याचा निर्णय बदलला. त्यामुळे बार सुरू होण्याचा मार्ग मोकळा झाला.

कोपरा गावातील महिलांचं आंदोलन बारमालकाने साम, दाम, दंड, भेद असे मार्ग अवलंबून हाणून पाडलं. बार बंद करण्याची महिलांची लढाई केवळ खारघर व बेलपाड्यातील महिलांनी पाठिंबा न दिल्याने 'व्यर्थ' ठरली. शिवाय सरकारी नियमातील पळवाटांमुळे बारमालकाची सरशी झाली. त्यामुळे अशी आंदोलनं निरुपयोगी ठरल्याची चर्चा होत आहे.

 
</text>
</doc>
