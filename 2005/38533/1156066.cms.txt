<doc>
<docno>1156066.cms.txt</docno>
<text>
 
महामुंबई
पुढील वर्षी लोडशेडिंग वाढणार
[ Thursday, June 30, 2005  12:45:02 am]


मुंबई (म. टा. प्रतिनिधी) : एन्रॉन प्रकल्पाचा तिढा सुटला नाही, तर पुढील वर्षी सरासरी 4500 ते 5000 मेगावॉट विजेचे लोडशेडिंग करावे लागेल. एमईआरसीच्या आदेशामुळे हे लोडशेडिंग मागणीवर आधारित राहील, अशी माहिती ऊर्जामंत्री दिलीप वळसे-पाटील आणि महाराष्ट्र राज्य वीज वितरण कंपनीचे व्यवस्थापकीय संचालक संजय भाटिया यांनी बुधवारी मंत्रालयात दिली.

यंदा तीव्र टंचाईमुळे 3800 ते 4000 मेगावॉट विजेचे लोडशेडिंग करावे लागले. पुढील वषीर् विजेची मागणी सरासरी 12 टक्के वाढेल, असे गृहीत धरून 4500 ते 5000 मेगावॉटचे लोडशेडिंग करावे लागेल, असा प्राथमिक अंदाज आहे, असे वळसे-पाटील यांनी सांगितले.

लोडशेडिंगसाठी दोन गट तयार करण्यात आले असून 25 टक्यांपेक्षा कमी वितरण हानी असलेल्या भागात 1:2:5 या प्रमाणात वेळापत्रक तयार करण्यात येईल. त्यानुसार नवी मुंबई, भांडुप व पुणे येथे एक तास, 25 हजारापेक्षा जास्त लोकसंख्या असलेल्या मोठ्या शहरांत दोन, तर ग्रामीण भागात पाच तासांच्या लोडशेडिंगचे बंधन आहे.

दुसऱ्या गटात 25 ते 35 टक्के, 35 ते 50 टक्के आणि 50 टक्क्यांपेक्षा अधिक वहन व वितरण हानी असलेल्या शहरांसाठी 2:4:8 असे प्रमाण निश्चित करण्यात आले आहे. 25 टक्क्यांपेक्षा जास्त वितरण -पारेषण हानी असलेल्या नागपूरसारख्या शहरात दोन तास, अन्य शहरात चार, तर ग्रामीण भागात आठ तास लोडशेडिंग असेल.

पुढील वषीर् लोडशेडिंगचे प्रमाण वाढणार असले, तरी सिंगल फेझिंग आणि फिडर सेपरेशनचे काम हाती होणार असल्याने हजार मेगावॉट विजेची बचत होऊन शहर व ग्रामीण भागांत किमान सायंकाळी लोडशेडिंग करावे लागू नये, असा प्रयत्न आहे, अशी माहिती त्यांनी दिली.

 
</text>
</doc>
