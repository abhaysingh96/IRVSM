<doc>
<docno>1004781.cms.txt</docno>
<text>
 
संवाद
टॅक्स वाचवायचाय?
[ Saturday, January 29, 2005  06:00:44 pm]


वजावट, गुणाकार, सूट, रिबेट अशा अवघड शब्दांनी ' कर रचना ' करण्यात आल्यामुळे सामान्य माणूस त्या वाटेला न जाता सरळ सरकारच्या तिजोरीत कर भरणे पसंत करतो. यामुळे करापोटी नोकरदाराला मोठ्या रक्कमेला मुकावे लागते. यापेक्षा नोकरदाराने कररचनेतील बाबी समजून घेतल्या तर त्याला कर वाचवणे सहज शक्य आहेच, शिवाय कर वाचवण्यासाठी केलेल्या गुंतवणुकीमुळे भविष्यात त्याला फायदाही होतो. यासंदर्भातील अत्यंत बेसिक माहिती साध्या सोप्या भाषेत...

जानेवारी महिना उजाडला की नोकरदार मंडळी ' चिंतामणी ' ( चिंता मनी) होतात. सर्वांना एकच भीती असते ती पगारातून प्राप्तीकरापोटी मोठी रक्कम कापून जाण्याची. आणि मग घाईघाईने प्राप्तीकर कसा वाचवावा, याची माहिती घेण्यासाठी वेगवेगळ्या लोकांचा सल्ला घेण्याचा उद्योग सुरू होतो.

वास्तविक वर्षाच्या सुरुवातीलाच म्हणजे एप्रिलमध्येच योग्य काळजी घेतली तर वर्षाचे आथिर्क नियोजन व्यवस्थित करता येते. त्यामुळे कर वाचवण्याच्या तरतुदी तसेच त्यात असलेल्या खाचाखोचांची सखोल माहिती मिळते.

वजावट, गुणाकार, सूट, रिबेट अशा अवघड शब्दांनी ' कर रचना ' करण्यात आल्यामुळे सामान्य माणूस त्या वाटेला न जाता सरळ सरकारच्या तिजोरीत कर भरणे पसंत करतो. यामुळे करापोटी नोकरदाराला मोठ्या रक्कमेला मुकावे लागते. यापेक्षा नोकरदाराने कर रचनेतील बाबी समजून घेतल्या तर त्याला कर वाचवणे शक्य आहेच, शिवाय कर वाचवण्यासाठी केलेल्या गुंतवणुकीमुळे भविष्यात त्याला फायदाही होतो.

साधारणपणे सामान्य पगारदार सार्वजनिक भविष्य निर्वाह (पीपीएफ), राष्ट्रीय बचत पत्रे, जीवन विमा (एलआयसी), निवृत्ती वेतन योजना, वैद्यकीय विमा यांमध्ये गुंतवणूक करून कर वाचवण्याचा प्रयत्न करतो. या शिवाय काही कर वाचवणाऱ्या बाबी आहेत ज्या विषयी सर्वांना माहीती नसते.

सोबत दिलेल्या रकान्यातील उदाहरणात एकूण वेतनात करपात्र भत्ते, घरभाड्यामुळे मिळणारी वजावट (भाड्याच्या घरात) गृहित धरल्या आहेत. तिथे कायमस्वरूपी अपंगत्व, अवलंबून असलेले अपंग किंवा टीबी, एचआयव्ही, कॅन्सर यांसारख्या विशिष्ट आजारांचा समावेश केलेला नाही. या बाबी सर्वांनाचा लागू नसतात. मात्र, इथे त्या काहीशा तपशिलात समजून घेऊ.

स्वत:ला कायमस्वरूपी अपंगत्व : यात नोकरदार अपंग असल्यास त्याच्यासाठी म्हणून 50 हजारांची वजावट एकूण ठोकळ वेतनातून ( ग्रॉस सॅलरी) मिळते. अपंगत्वाचे प्रमाण 80 टक्क्यांपेक्षा जास्त असेल तर वजावटीची मर्यादा 75 हजार रुपयांची होते. यासाठी सरकारी रुग्णालयातील वैद्यकीय अधिकाऱ्याचे प्रमाणपत्र आवश्यक असते.

अवलंबून असलेले अपंग : नोकरदाराला या अंतर्गत करपात्र वेतनातून 50 हजार रुपयांची वजावट मिळते. अपंगत्वाचे प्रमाण 80 टक्क्यांपेक्षा जास्त असेल तर वजावटीची मर्यादा 75 हजार रुपयांची होते. यासाठी सरकारी रुग्णालयातील वैद्यकीय अधिकाऱ्याचे प्रमाणपत्र आवश्यक असते.

विशिष्ट आजार : पगारदार किंवा त्याच्यावर अवंलबून असलेल्या सदस्याला टीबी, कॅन्सर, एड्स किंवा श्वसनाचे किंवा मूत्रसंस्थेशी संबंधित आजार असल्यास झालेल्या खर्चाच्या प्रमाणात कमाल 40 हजार रुपये आणि ज्येष्ठ नागरिकांसाठी कमाल 60 हजार रुपये वजावट मिळते. यासाठी पगारदाराला सरकारी रुग्णालयातून ' फॉर्म 10 आय ' मिळवावा लागतो.

या व्यतिरिक्त खालील माध्यमातूनदेखील कर वाचवता येतो.

देणगी : पंतप्रधान मदत निधीसाठी दिलेल्या देणगीवर 100 टक्के कर माफ असतो.

गृह कर्ज : राहण्यासाठी किंवा गुंतवणूक म्हणून घेतलेले घर यांचा यात विचार केला जातो. वर्षभरात गृहकर्जावर दिलेल्या व्याजातील दीड लाख रुपये कराच्या अख्यारीत येत नाहीत जर घर एक एप्रिल 1999 नंतर घेतलेले असेल तर. घर दुरुस्तीसाठी कर्ज घेतले असेल तर 30 हजार रुपयांपर्यतच्या व्याजाची वजावट मिळते. तसेच कलम 88 अन्वये गृहकर्जातील 20 हजार रुपयांच्या मुद्दलावर सूट मिळते.

दरम्यान, पगारदाराचे करपात्र उत्पन्न एक लाख रुपये किंवा

त्यापेक्षा कमी असेल तर तो कर कक्षेतून बाहेर असतो. अशावेळी त्याला कर वाचवण्यासाठी म्हणून कोणतीही गुतंवणूक करावी लागत नाही.

मधुसूदन सावंत

 
</text>
</doc>
