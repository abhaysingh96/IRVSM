<doc>
<docno>1004913.cms.txt</docno>
<text>
 
देश-विदेश
बिहारमध्ये विद्यार्थ्यांच्या अपहरणप्रकरणी चौघांना अटक
[ Saturday, January 29, 2005  09:09:19 pm]


वृत्तसंस्था

पाटणा : बिहारमध्ये वाढत्या अपहरणाच्या घटनांमुळे वातावरण तप्त होत असतानाच अपहृत मुलांच्या शोधासाठी पोलिसांनी हाती घेतलेल्या पकड मोहिमेत शनिवारी चौघांना अटक करण्यात आली असून, हे संशयित गॅगस्टर कुटुंबातील आहेत.

उत्तर बिहारच्या चंपारण जिल्ह्यातल्या चकिया खेड्यात कुख्यात गँगस्टर चुना ठाकूर याची जबरदस्त दहशत आहे. सध्या तो हाजिपूर तुरुंगात आहे. पण पोलिसांच्या संशयाची सुई प्रथम त्याच्याकडेच वळली. चुना ठाकूरच्या पत्नीला आणि मुलीला शुक्रवारी मुझफ्फरपूर येथून अटक करण्यात आली.

या दोघींवर पोलिस दफ्तरी 20 प्रकरणांवर गुन्हे दाखल आहेत. चुना ठाकूर याचा उजवा हात समजल्या जाणाऱ्या विकी याच्या आईला आणि बहिणीलाही पोलिसांनी चौकशीसाठी शुक्रवारी अटक केली आहे. चौघांची कसून चौकशी करीत आहोत, असे बिहारचे पोलिस अधीक्षक नय्यर हसनेन खान यांनी सांगितले.

किशलय याचे 19 तारखेला शाळेच्या बसमध्ये चढत असताना अपहरण करण्यात आले होते. बिहारशरीफमध्ये राहणाऱ्या रविकांत याचे 24 तारखेला आणि भागलपूरमध्ये राहणाऱ्या दीपक कुमार याचे 25 तारखेला अपहरण झाले होते.

या अपहरणांमुळे बिहारमधले वातावरण ढवळून निघाले असून, अद्याप मुलांचा शोध न लागल्याने असंतोषाची लाट वाढत चालल्याचा प्रत्यय पोलिसांना येऊ लागला आहे. भागलपूरमध्ये दीपक कुमारच्या अपहरणाचा निषेध व्यक्त करण्यासाठी शुक्रवारी बंद पाळण्यात आला होता.

 
</text>
</doc>
