<doc>
<docno>1005010.cms.txt</docno>
<text>
 
देश-विदेश
काश्मीर पालिका निवडणुकीत 'पीडीपी'चीच सरशी
[ Saturday, January 29, 2005  11:09:52 pm]


वृत्तसंस्था

श्रीनगर : जम्मू आणि काश्मीरमध्ये अनेक वर्षांच्या खंडाने झालेल्या महापालिका निवडणुकीत पीपल्स डेमोक्रेटिक पाटीर्प्रणीत आघाडीने स्पष्ट बहुमत मिळविले आहे.

अतिरेक्यांनी या निवडणुकांवर बहिष्कार पुकारूनही अतिशय अभूतपूर्व असे मतदान झाले. सर्वाधिक म्हणजे तब्बल 88 टक्के मतदान हंडवारा महापालिकेत झाले. त्याखालोखाल म्हणजे 83 टक्के मतदान कुपवाडा महापालिका निवडणुकीत झाले.

सहा टप्प्यात होणाऱ्या या निवडणुकीची शनिवारी पहिली फेरी पार पडली. दुपारी दोनला मतदान संपले आणि त्यानंतर तात्काळ मतमोजणीही सुरू झाली.

आतापर्यंतच्या घोषित निकालांनुसार कुपवाड्यात पीपल्स डेमोकेटिक पाटीर्ला 13 पैकी आठ जागा मिळाल्या आहेत. नॅशनल कॉन्फरन्सचा एक नगरसेवक विजयी झाला आहे.

हंडवारात पीपल्स डेमोक्रेटिक फ्रंट या लोकशाहीवादी पक्षाबाबत आत्मीयता असलेले तब्बल 11 अपक्ष विजयी झाले आहेत. नॅशनल कॉन्फरन्सचे दोन नगरसेवक विजयी झाले आहेत.

बारामुल्लात 16 पैकी 10 जागा पीपल्स डेमोक्रेटिक पाटीर्ला मिळाल्या आहेत. तीन जागा तिचा सहकारीपक्ष असलेल्या काँग्रेसला तर तीन जागा अपक्षांना मिळाल्या आहेत. सोपोरे येथे 20 पैकी आठ जागा काँग्रेसने जिंकल्या आहेत. नऊ जागा अपक्षांनी जिंकल्या आहेत. दोन जागा नॅशनल कॉन्फरन्सकडे तर एका जागी पीपल्स डेमोक्रेटिक पाटीर्ला विजय लाभल आहे. राज्यात दहशतवादाने थैमान घातल्यानंतर 1990 नंतर ज्या निवडणुका झाल्या त्यातील मतदानाचे प्रमाण मागे टाकत या निवडणुकीतील मतदानाने उच्चांक स्थापित केला आहे.

 
</text>
</doc>
