<doc>
<docno>1004841.cms.txt</docno>
<text>
 
खास बात
सांस्कृतिक मिरासदारी
[ Saturday, January 29, 2005  07:48:03 pm]


ज्या महामंडळाच्या पुढाकाराने अ. भा. मराठी साहित्य संमेलन भरविले जाते, ते संमेलन अजिबात प्रातिनिधिक नाही. प्रस्थापित साहित्यिक आणि त्यांची बाकीची मंडळी सांस्कृतिक मिरासदारी, विशिष्ट वर्गाची मक्तेदारी, मगदूर दाखविण्यासाठी हे संमेलन भरवीत असतात. संमेलनात विषय चांगले असतात, पण ते परिसंवाद कोण गांभीर्याने घेतो ? तेथे गेलेले किती साहित्यिक परिसंवाद गांभीर्याने ऐकतात. फक्त उद्घाटनाच्या आणि समारोपाच्या कार्यक्रमात मिरवण्याचे एकमेव काम ते करतात. अशा या विशिष्ट लोकांच्या संमेलनात विविध वाङ्मयीन प्रवाहांना स्थान नाही, सामावून घेतले जात नाही, मग अशा या नाकारल्या गेलेल्या, पण आत्मभान आलेल्या आणि साहित्यातून ते व्यक्त करण्याचे सार्मथ्य मिळविलेल्या वर्गातील साहित्यिकांनी वेगळी संमेलने आयोजित केली तर बिघडले कुठे ? अ.भा. साहित्य संमेलनात त्यांना डावलले जात असेल तर, त्यांनी स्वतंत्र भूमिका घेणे अपरिहार्य आहे.

या देशात 800 प्रमुख आणि पाच हजार उपजाती आहेत. या देशातील भांडवली लोकशाहीने सर्वांना शिक्षणाचा अधिकार सर्वांना दिला आहे त्यामुळे समाजातील उपेक्षित वर्गात शिक्षणाचे प्रमाण वाढत आहे. त्यांना ज्ञानाची ओळख होत असून आत्मप्रत्यय आला आहे. आणि हा आत्मप्रत्यय साहित्यातून व्यक्त होत आहे. त्यामुळे मराठी साहित्याची हानी झालेली नाही. मराठी साहित्य आतापर्यंत रोमॅंटिसिझममध्ये अडकले होते. प्रस्थापित प्रकाशकांनीही अशा साहित्याची निमिर्ती करणाऱ्या साहित्यिकांची तळी उचलली आहे. वैश्विक वाङ्मयात आज रोमॅंटसिझम टिंगलीचा विषय झाला आहे. जीवननिष्ठ वाङमय निमिर्तीची प्रक्रिया सुरू झाली आहे. तरीही रोमॅंटसिझमचे जे प्रस्थापित साहित्यिक आहेत ते आपल्याच विश्वात मश्गुल आहेत. त्यांचा दंभ तोडण्याचे काम ठिकठिकाणी भरणाऱ्या दलित आणि ग्रामीण साहित्य संमेलनातून होत आहे. काही संमेलने तर, महामंडळाच्या संमेलनाच्या तोडीची असतात. वस्तुनिष्ठ, वास्तवदशीर् विषयांवर तेथे चर्चा होते, मंथन होते, ही बाब ध्यानात घेतली पाहिजे.

याउलट अ.भा. साहित्य संमेलन आणि महामंडळ हे सत्ताधाऱ्यांचे लांगूलचालन करणारे आहे. साहित्यिक त्यांच्याकडून कानपिचक्या घेतात. मराठी संस्कृतीविषयी शरद पवारांनी बोलावे यासारखा दुसरा विनोद नाही. मराठी माणूस उद्योगात पुढे नाही, असा सूर ते आळवतात. त्यांच्या डोळ्यासमोर पहिला ' उद्योजक ' च असतो. राज्यकतेर् म्हणून पवार इथे वावरलेत, त्यांना आताच साक्षात्कार कसा काय झाला ? स्वत:ला सुख, समृद्धी लाभली की संस्कृतीचा विचार माणसाला सुचतो. पण आज राज्याची स्थिती काय आहे ? श्रमिक उद्ध्वस्त झाला, कुणामुळे झाला ? सरकारने त्यांच्या भल्यासाठी काय केले ? उद्ध्वस्त झालेला आणि होण्याच्या मार्गावर असलेला हा वर्ग साहित्याच्या माध्यमातून आपला आवाज व्यक्त करीत आहे.

यंदाच्या संमेलनात दलित साहित्यावर परिसंवाद नसल्याबद्दल संमेलनाध्यक्ष प्रा. केशव मेश्राम यांनी खंत व्यक्त केली आहे. त्यांच्याबद्दल मला पूर्ण आदर असला तरी मेश्राम हे प्रस्थापितांबरोबर राहणारे आहेत, असे माझे मत आहे.

महामंडळाने वाङ्मयीन संज्ञा, जाणिवा विस्तारण्याची गरज आहे. पण ते काही शक्य होईल, असे दिसत नाही. अलौकिक प्रतिभा, प्रतिभा म्हणजे गॉड गिफ्ट हे अ. भा. मराठी साहित्य संमेलन भरविणाऱ्यांचे गुऱ्हाळ अजूनही तसेच सुरू आहे. त्यामुळे त्यांचे हे संमेलन म्हणजे नुसताच उरुस आहे. महामंडळाचे अनेक कारभारी आता वृद्ध झाले आहेत. या नंतरच्या पिढीतील तरुण मंडळीही फार काळ हे महामंडळ पुढे चालवित असे वाटत नाही. त्यामुळे महामंडळाने सामावून घेतले नाही तरी काही बिघडत नाही कारण आत्मभान आलेल्या वर्गाचा हा जनप्रवाह पुढे चालतच राहणार आहे.

नामदेव ढसाळ

शब्दांकन : जयंत होवाळ

 
</text>
</doc>
