<doc>
<docno>1004949.cms.txt</docno>
<text>
 
महामुंबई
सोलापूर जिल्ह्यावरील काँग्रेसचा प्रभाव संपुष्टात
[ Saturday, January 29, 2005  09:31:35 pm]


म. टा. विशेष प्रतिनिधी

मुंबई : राज्यात सोलापूर जिल्हा काँग्रेसचा अभेद्य किल्ला म्हणून ओळखला जात असे. या जिल्ह्यातून काँग्रेसचे सर्वाधिक आमदार निवडून येत असत. सोलापूर लोकसभा मतदारसंघापाठोपाठ दक्षिण सोलापूर विधानसभा मतदारसंघातही काँग्रेसला पराभव पत्करावा लागल्यामुळे या जिल्ह्यावरील काँग्रेसचा प्रभाव संपुष्टात आला आहे.

सुशीलकुमार शिंदे यांची आंध्र प्रदेशचे राज्यपाल म्हणून नियुक्ती झाल्यामुळे त्यांनी आमदारकीचा राजीनामा दिला. दक्षिण सोलापूर विधानसभा मतदारसंघात झालेल्या पोटनिवडणुकीत मुस्लिम मतदार शिवसेनेला मत देणार नाहीत, हे काँग्रेसने गृहीत धरले होते. कर्नाटकच्या सीमेवरील 22 गावांत मुस्लिम समाज संख्येने मोठा आहे. तेथे हिंदूृ-मुस्लिम गुण्यागोविंदाने नांदतात. तेथे शिवसेनेला कोणी शत्रू समजत नाही. जीपमधील खाजगी प्रवासी वाहतुकीवर आणलेली बंदीही काँग्रेसला त्रासदायक ठरली. या मतदारसंघात लमाणांचे 15 ते 20 मोठे तांडे आहेत. लमाण मतदारांची संख्याही मोठी आहे. मुंबईत विषारी दारू दुर्घटना घडताच पोलिसांनी सर्वत्र हातभट्ट्या बंद पाडल्या. दारू तयार करणे व तिची वाहतूक करणे हे लमाणांचे पोट भरण्याचे साधनच बंद पडल्याने त्यांच्यात काँग्रेसविरोधाची भावना निर्माण झाली.

सोलापूर जिल्ह्याच्या पीकविमा योजनेसाठी 70 कोटी रुपये मंजूर झाले आहेत ; पण निवडणुका, पोटनिवडणुका, आचारसंहिता अशा वेगवेगळ्या कारणांमुळे ऑगस्टपासून पैसेच मिळाले नाहीत. त्याचा फटका शेतकऱ्यांना बसल्याने तेही त्रस्त झाले. या सर्वांचा परिणाम काँगेसला भोगावा लागला. चार महिन्यांपूवीर् 30 हजार मतांनी शिंदे यांनी जिंकलेली जागा 1600 मतांनी काँग्रेसला गमवावी लागली.

आनंदराव देवकातेंचे शिंदे फार चोचले पुरविले, अशी चर्चा पक्षात आहे. शिंदे यांच्यासाठी देवकाते यांनी आमदारकीचा राजीनामा दिला होता. शिंदेंसाठी आपण त्याग केला, असे सांगून ते सतत त्याची किंमत पक्षाकडे मागत असतात. आमदारकीचा राजीनामा दिल्यानंतरही देवकाते सहा महिने मंत्री होते, लोकसभा पोटनिवडणुकीत त्यांना उमेदवारी दिली पण पराभूत झाले, पुढे महानंदचे अध्यक्षपदही दिले, तरीही त्यांची नाराजी कायमच! ते नाराज म्हणून धनगर समाज नाराज हा प्रचार काँग्रेसला महागात पडला.

दक्षिण सोलापूरमधे काँग्रेसचा पराभव होईल, असे आम्हाला स्वप्नातही वाटले नव्हते, आम्ही दोन आठवडे मतदारसंघात तळ ठोकून बसलो होतो, प्रत्येक गावा-गावात फिरलो, पराभवामुळे पक्षातील सर्वांना आत्मचिंतन करण्याची गरज आहे, असे प्रदेश काँग्रेसचे सरचिटणीस सुभाष चव्हाण व चिटणीस महादेव शेलार यांनी मटाला सांगितले. सोलापूर जिल्ह्यात विधानसभेच्या 13 जागा असून गृहराज्यमंत्री सिद्धराम म्हेत्रे हे काँग्रेसचे एकमेव आमदार आहेत.

 
</text>
</doc>
