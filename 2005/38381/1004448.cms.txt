<doc>
<docno>1004448.cms.txt</docno>
<text>
 
महामुंबई
टूर निघाली... बिहारला!
[ Saturday, January 29, 2005  12:07:49 am]


प्रवीण मुळ्ये

मुंबई : बिहारहून भरभरून येणाऱ्या ट्रेन्सची मुंबईकरांना सवयच झाली आहे. पण सध्याचे चित्र वेगळे आहे. बिहारकडे गाड्या तुडुंब भरून चालल्या आहेत. हे आश्चर्यकारक दृश्य दादर, कुर्ला आणि वांदे टमिर्नस या दोन्ही ठिकाणी पाहायला मिळत आहे. बिहारीबाबूंच्या मुंबईवरील अचानक कमी झालेल्या प्रेमामुळे हे घडतेय, असा गैरसमज कोणी करून घेऊ नये. हा परिणाम आहे बिहारमध्ये व्हावयाच्या विधानसभा निवडणुकांचा.

मालाडचे रामशरण यादव तिघा भावांसह भागलपुरला निघाले आहेत. मतदानाचा हक्क बजावण्यासाठी त्यांनी लाँड्रीही बंद ठेवली आहे. निवडणुकांच्या रणधुमाळीच्या बातम्यांनी मुंबईच्या बिहाराबाबूंचे मन कामात लागेनासे झाले आहे. मिळेल ती गाडी पकडून त्यांनी बिहारकडे धाव घेण्यास सुरुवात केली आहे. कोणाला लालूंचे प्रेम आहे, तर कोणाला रामविलास पासवानांच्या विजयात वाटा उचलायचा आहे.

रेल्वेमंत्री लालूप्रसाद यादव यांच्या बालेकिल्ल्यात होणाऱ्या निवडणुकांमुळे रेल्वेच्या नफ्यात मात्र भर पडू लागली आहे. मध्य रेल्वेवरून सुटणाऱ्या कुर्ला- पटना सुपरफास्ट आणि कुर्ला-पटना मेलबरोबरच कुर्ला-मुजफ्फपूर, कुर्ला- दरभंगा पवन एक्सप्रेस, मुंबई-हावडा, दादर-गुवाहाटी या गाड्या बिहारमध्ये वा बिहारमधून जातात. वांदे-मुजफ्फरपूर अवध एक्सप्रेस आठवड्यातून तीनदा जाते. जानेवारी-फेबुवारीमध्ये बिहारकडे जाणाऱ्या ट्रेन्स रिकाम्या असतात. पण सध्या उलट चित्र असल्याचे मध्य व पश्चिम रेल्वेच्या जनसंपर्क अधिकाऱ्यांचे म्हणणे आहे.

अचानक वाढलेल्या रेल्वे बुकिंगचा थेट संबंध हा बिहारमध्ये 3 फेब्रुवारीला बक्सर, भागलपूर, भोजपूर, औरगांबाद, जहानाबाद, गया अशा 64 मतदारसंघांत होणाऱ्या मतदानाशी आहे. बिहारमध्ये दुसऱ्या टप्प्यात 15 फेब्रुवारीला 101 जागांसाठी, तर तिसऱ्या टप्प्यात 93 जागांसाठी 23 फेब्रुवारीला मतदान होईल. त्या आधी तिथे पोहोचण्यासाठी मालाड, कांदिवली, भाईदर, विरार, सांताक्रूझ, पवई, धारावी, गोवंडी, ठाणे, कळवा या बिहारी लोकवस्ती असलेल्या विभागात तयारी सुरू झाली आहे.

लालूंना यंदाची निवडणुक जड जाईल, शाळकरी विद्यार्थ्यांचे अपहरण नाट्य हाच या निवडणुकांचा खरा मुद्दा ठरेल, रामविलास पासवान यांची ताकद बिहारमध्ये वाढेल, सोनिया गांधीच्या रोड शोंचा परिणामही बिहारमध्येही दिसेल, अशी चर्चा बिहारी लोकवस्त्यांमध्ये चालली आहे.

आपल्याकडे लोक मतदानासाठी घराबाहेर पडत नाहीत. पण मतदानासाठी कामधंदा बंद ठेवणाऱ्या बिहारीबाबूंचे कौतुक मात्र करायलाच हवे. निवडणुकांनंतरही त्यांनी तिथेच राहावे, गाड्या रिकाम्या आल्यास तो खर्च आम्ही देऊ, अशी गमतीदार प्रतिक्रिया एका मुंबईकराने व्यक्त केली.

 
</text>
</doc>
