<doc>
<docno>1004784.cms.txt</docno>
<text>
 
संवाद
संवाद वाढतोय...
[ Saturday, January 29, 2005  06:03:11 pm]


' बापलेकी ' पुस्तकाचं बीज कशात आहे ?

पुस्तकाची मूळ कल्पना पद्मजाची. आमच्या मैत्रीचा रौप्यमहोत्सव ग्रंथनिमिर्तीने साजरा व्हावा, अशी कल्पना पद्मजाने मांडली. हे वर्ष होतं 2001 : स्त्री-सबलीकरण वर्ष! त्याचं औचित्य साधून बाप आणि लेकीतील नात्याचा वेध घेणारं पुस्तक त्याचवषीर् प्रसिध्द करावं, असा विचार आला. आता पुस्तक आलं, त्यात मोठा वाटा पद्मजा आणि विद्याचा.

हेच नातं निवडण्याचं काही खास कारण ?

बाप-लेक हे नातं मुलभूत स्वरूपाचं असलं तरी ते धडपणे उमलू शकलेलं नाही, असं समाजशास्त्राचा अभ्यास असलेल्या पद्मजाचं निरीक्षण. मग हे नातं आधी कसं होतं, आता कसं आहे, कसं असावं, कसं नसावं अशा गोष्टींचा मागोवा घेणं आवश्यक वाटलं. या नात्यातील नव्या तसेच सुप्त शक्यता पडताळाव्याशा वाटल्या. मान्यवर बाप- लेकींच्या मनोगताज्तून प्रांजळ चित्र समोर यावं, नातेसंबंधांतील प्रश्नांवर वाचकांना उत्तरं शोधता यावीत, हा हेतू होता.

पुस्तकाचा हा ढाचा कसा ठरला ?

बाप-लेकींची परस्परांविषयीची निरीक्षणे मनोगताच्या स्वरूपात घ्यायची, हे ठरलं होतंच. त्याचबरोबर, ललित लिखाण - समाजशास्त्रीय अभ्यास अशा दोन्ही पैलूंनी रसिकांना ते आवडावं, हे सूत्रही होतच.

मनोगतकारांचा प्रतिसाद कसा होता ?

कामाच्या व्यापात असलेल्या या मंडळींशी संपर्क साधणं, त्यांच्याकडून साहित्य मिळवणं ही प्रक्रिया फारशी सोपी नव्हती. शिवाय त्यांची उत्स्फूर्तता महत्त्वाची होती. उल्लेखनीय बाब म्हणजे, आमच्या आवाहनाला उत्स्फूर्त आणि मन:पूत प्रतिसाद दिला तो ' लेकीं ' नी. ' बापांचा ' प्रतिसाद मात्र काहीसा थंडाच होता. ' लेकीं ' ना भरभरून बोलावसं वाटलं, तसं ' बापां ' च्या बाबतीत दिसलं नाही.

पुस्तकातील बापलेकी, सारेच महाराष्ट्रीय, पांढरपेशा-बुध्दिजीवी वर्गातले आहेत...

हो. तसं हा वर्ग सोडून अन्य वर्गांच्या लोकांशीही संपर्क साधण्याचा आम्ही प्रयत्न केला ; मात्र, प्रतिसाद मिळाला नाही. विचाराची, त्याहीपेक्षा लिखाणाची क्षमता फारशी आढळली नाही. त्यामुळे पुस्तकात पांढरपेशा-बुध्दिजीवीच मनोगतकार आहेत, ही मर्यादा आहेच. पण त्याचवेळी, अशा मर्यादेमुळेच पुस्तकाचा एकजिनसीपणा राखला जाईल, या श्री. पु. भागवत यांच्या म्हणण्याची प्रचिती पुस्तक वाचताना आता येतेय.

पुस्तकानिमित्ताने झालेल्या निरीक्षणातून या नात्यासंदर्भात तुमची काही टिप्पणी...

' बापलेकी ' च्या निमित्ताने मूलभूत नात्यातील कंगोऱ्यांचं दर्शन घडलं. आपल्याकडे कसं आहे की, मुलीच्या मनात वडिलांबद्दल एकतर धाक असतो किंवा मग एकदम भक्तीच. अशा टोकाच्या अवस्थांमध्ये संवाद होणं महाकठीण. पण आता चित्र हळूहळू बदलतेय. बाप आणि लेक यांतील संवाद मंदगतीने का होईना, पण वाढतोय. हा वाढणारा संवाद हे सुचिन्हच!

राजीव काळे

 
</text>
</doc>
