<doc>
<docno>1004960.cms.txt</docno>
<text>
 
महामुंबई
नाप्थावरील विक्रीकर घोटाळा 500 कोटींचा
[ Saturday, January 29, 2005  09:38:24 pm]


नरेंद पाठक

मुंबई : कोट्यवधी रुपये किमतीचा नाप्था आयात करून त्यावरील विक्रीकर चुकविल्याच्या प्रकरणाची विक्रीकर विभागाने सुरू केलेली चौकशी आता अंतिम टप्यात आली असून सुमारे 500 कोटी रुपयांची विक्रीकर चोरी करण्यात आल्याचे उघडकीस आले आहे. तसेच, या प्रकरणी राज्यातील विविध ठिकाणी नाप्थावर प्रक्रिया करणाऱ्या 16 कंपन्यांचे परवाने रद्द करण्यात आले आहेत. मात्र, नाप्था भेसळ प्रकरणात अद्यापही भेसळ माफीयावर कारवाई करण्यात न आल्याने आश्चर्य व्यक्त केले जात आहे. या प्रकरणी अन्न व औषध प्रशासन, अर्थ व गृहविभाग यांचे विशेष पथक नेमून चौकशी केली जाईल, असे सरकारने जाहीर केले असले तरी प्रत्यक्षात अशी कारवाईच झालेली नाही.

कोट्यवधी रुपयांच्या बनावट स्टॅम्प घोटाळा प्रकरणी अब्दुल करीम तेलगी याची चौकशी सुरू झाल्यावर नाप्था भेसळ घोटाळा उजेडात आला. भारतीय जनता पक्षाचे प्रदेशाध्यक्ष व विधान परिषदेतील विरोधी पक्षनेते नितीन गडकरी यांनी हा घोटाळा उजेडात आणताना सुमारे पाच हजार कोटी रुपयांची करचोरी झाल्याचा आरोप केला होता. विशेष पथक नेमून या घोटाळ्याची चौकशी केली जाईल, असे उपमुख्यमंत्री आर. आर. पाटील यांनी जाहीर केले असले तरी प्रत्यक्षात विक्रीकर विभागाने सुरू केलेली चौकशी वगळता भेसळप्रकरणी कोणतीही प्रभावी कारवाई झालेली नाही. या प्रकरणातील बडा माफीया तर गायब झाला असल्याचे जाणकारांचे म्हणणे आहे.

विक्रीकर विभागाकडून परवाने रद्द करण्यात आलेल्या कंपन्यांत अंतिम तोतला याच्या दोन कंपन्यांचा समावेश आहे. एका कंपनीत तर केंदीय मंत्र्याचा संबंध असल्याचेही कळते. मात्र, कंपनीच्या दैनंदिन कामकाजाशी आपला काही संबध नसल्याचे सांगत धुळे येथील नाप्था प्रक्रिया कंपनीच बंद करण्याचा पवित्रा या मंत्र्याने घेतल्याचे समजते.

परवाने रद्द करण्यात आलेल्या कंपन्यांमध्ये पुणे, चिपळूण येथील प्रत्येकी दोन तर नंदूरबारमधील सात कंपन्या आहेत. तसेच, धुळे, जळगाव व महाड येथील कंपन्यांचेही परवाने रद्द करण्यात आले आहेत. या कंपन्यांची नाप्था प्रक्रिया क्षमता एक हजार लिटरची असताना प्रत्यक्षात त्याच्या दहापट नाप्था आयात करून त्याची परस्परविक्री केल्याचे आढळून आले आहे.

हा घोटाळा उघडकीस आल्यावर विक्रीकर विभागाने गेली तीन महिने या प्रकरणाची पाळमुळे खणून काढली असून आतापर्यंत 500 कोटी रुपयांचा विक्रीकर चुकविल्याचे उघड झाली आहे. त्याच्या वसुलीला प्रारंभ करण्यात आला असल्याचे सांगण्यात आले. राज्यात एवढ्या मोठया प्रमाणावर करचुकवेगिरी उघडकीस येण्याचे ही पहिलीच घटना आहे. याची गंभीर दखल विक्रीकर विभागाने घेतली असून या घोटाळ्याचा प्रमुख आधार असलेला ' सी फॉर्म ' बनावट करता येऊ नये, यासाठी त्याची विशेष प्रकारे छपाई करण्याचे तसेच, विक्रीकर आकारणीत फेरबदल करण्याचे ठरविले आहे. हा घोटाळा उघडकीस आल्यावर गुजरात सरकारने जिल्हाधिकाऱ्यांनी नाप्थाच्या वापराबाबत पत्र दिल्याशिवाय गुजरात बंदरातून नाप्था नेण्यास बंदी घातली आहे.

 
</text>
</doc>
