<doc>
<docno>1004789.cms.txt</docno>
<text>
 
संवाद
सारे काही ओळखीचेच...
[ Saturday, January 29, 2005  06:08:41 pm]


काही काही चाचण्या अथवा संशोधन असे असते की त्यासाठी सखोल अभ्यासाची गरज नसते. या गोष्टी आपल्याला माहीत असतात. तरीही पेनसिल्व्हानिया विद्यापिठात झालेल्या संशोधनाची बातमी वाचण्यासारखी आहे. कोणत्याही प्रकारचे अथवा दर्जाचे कार्यालय असले तरी ठोकळमानाने तिथे तीन प्रकारची माणसे काम करीत असतात. काही लोक स्वत:ला कामात झोकून देणारे असतात. भराभर काम करायचे एवढेच त्यांना माहीत असते. बाकी कशातच त्यांना रस नसतो. ऑफिसमधले गॉसिपिंग त्यांना माहीत नसते किंवा कोणी सांगायला गेले तर त्यात त्यांना अजिबात रस नसतो. दुसऱ्या प्रकारातले लोक स्वाथीर् असतात. कोणते काम केले तर वरिष्ठांची मजीर् सांभाळली जाईल, हे त्यांना बरोबर उमगते. रोजच्या कामातही, कोणत्या कामामुळे आपला फायदा होईल, हे पाहूनच ते काम करतात. ते स्वत:चा विचार करतात, ऑफिसचा नाही. तिसऱ्या प्रकारातले लोक आणखी बिलंदर असतात. कोणतेही काम अंगावर घ्यायचे नाही हे त्यांचे धोरण असते. तरीही ते सांगितले गेले तर काहीतरी सबबी सांगून ते टाळायचे, यात त्यांचा हातखंडा असतो. कोणत्याही ऑफिसचे यश हे त्यात या तीन प्रकारच्या माणसांची टक्केवारी किती आहे यावर अवलंबून असते. विद्यापिठातील संशोधकांनी यासाठी 80 जणांचा एक गट केला. अभ्यासाअंती असे आढळले की त्यातील 17 टक्के लोकांनी कधीही कोणतेही काम करायची तयारी दर्शविली आणि ते करूनही दाखविले. वीस टक्के लोकांनी लहानमोठे कसेही असो, पण सतत काम टाळले. उरलेल्या 67 टक्के लोकांनी आवश्यक तेवढेच काम केले व ते करताना एकमेकांशी चंागले सहकार्य केले. प्रत्येक कर्मचाऱ्याची नोंद कम्प्युटरवर ठेवली जात होती. त्याच्या वागण्यातील चढउतारांचीही नोंद घेतली जात होती. त्यांना प्रत्येकाला 50 टोकन्स देण्यात आली होती. काम करताना त्यांचा एकट्यासाठी वापर करा किंवा समूहाने (टीमवर्क) काम करण्यासाठी एकत्नितपणे वापरा, असे सांगण्यात आले होते. समूहाने काम करणारेही बरेचजण निघाले. ज्यांनी एकत्नितपणे काम केले त्यांना झालेला फायदा त्या प्रमाणात वाटून देण्यात आला. हा फायदा मिळेल असे आधीच सांगण्यात आले होते. तरीही अजिबात काम न करणारे वीस टक्के म्हणजेच 16 कर्मचारी निघाले, हे विशेषच. तुमच्या कार्यालयात कोणत्या गटातले किती कर्मचारी आहेत हे तुम्हीच पडताळून पाहा. मग तुमच्या कंपनीची कुंडलीही आपोआप मांडली जाईल...

अशोक पानवलकर

 
</text>
</doc>
