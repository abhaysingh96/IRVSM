<doc>
<docno>1004785.cms.txt</docno>
<text>
 
संवाद
नात्यांवरील विश्वास जागायला हवा
[ Saturday, January 29, 2005  06:04:05 pm]


एक ' लेक ' आणि एक ' समाजशास्त्राच्या अभ्यासक ' अशा दोन पातळ्यांवरून ' बापलेकी ' कडे कसं पहाल ?

मला स्वत:ला वडिलांबाबतच्या अनुभवानं खूप काही दिलं. खरं तर त्यामुळे माझं वैयक्तिक आयुष्य झाकोळून गेलं, असं म्हणता येईल. हा अनुभव अर्थातच वैयक्तिक पातळीवरचा. तो लोकांपुढे मांडायचा का ? पण यातून पालकत्वाचं नातं शब्दांत मांडणं ही मला स्वत:ची जबाबदारी, कर्तव्य वाटल्यानं मी लिहिती झाले. सामाजिक दृष्टिकोनातून पाहायचं तर, ही आत्मकथनं असली तरी या पुस्तकाला कथासंग्रहाचं स्वरूप आम्हाला द्यायचं नव्हतं. गॉसिपिंग, मान्यवरांच्या खासगी आयुष्याबाबतचं कुतूहल शमवणं हा पुस्तकामागचा हेतू नव्हता. मानवी नाती किती तऱ्हेने उमलू शकतात, फुलू शकतात याचा अदमास घेऊन त्या शक्यता लोकांपर्यंत पोहोचाव्या, ही मुख्य प्रेरणा होती.

बाप-लेकीचं नातं धड न उमलण्यामागील महत्त्वाचं कारण काय असावं ?

साचेबद्धता हे अनेक कारणांपैकी एक अतिशय महत्त्वाचं कारण. साचेबद्धतेचा परिणाम म्हणजे संगोपनातील त्रुटी, संगोपनाबद्दल योग्य दृष्टिकोन पालकांमध्ये नसणं, लहानपणापासूनच मुलांच्या तुलनेत मुलींना मिळणारी सापत्न वागणूक! लहानपणापासूनच हे करू नको...ते करू नको, असं सांगत मुलींना जखडलं जातं. तर, दुसरीकडे मुलांच्या चुकाही अगदी सहजपणे पोटात घातल्या जातात. ' मुलगी नको ' ही सर्वसाधारण धारणा. अशा परंपराप्रियतेमुळे अनेकांना खूप सोसावं लागतं... नुकसान सहन करावं लागतं. शतकानुशतकं हे चालू आहे. त्यात कोणी बदल करू धजत नाही. नव्या प्रयोगांची आपल्याला भीती वाटते. ही साचेबद्धता मोडायला हवी.

हे चित्र सार्वत्रिक आहे ? पाश्चात्य देशांत...

तिथला समाज तसा व्यक्तिकेंदी आहे. परावलंबित्व नसावं, ही त्यामागची धारणा. अशा समाजात अनेकदा भावनिक गरजा पूर्ण होत नाहीत. मग लोकांना पोकळी जाणवू लागते. विशेषत: लहान मुलांना त्याचा मोठा फटका बसू शकतो. परावलंबित्व नसावं, हे योग्य ; कुणाच्या खांद्याचा कायम आधार अयोग्यच. पण म्हणून आधाराचा खांदाच नको, असं कसं म्हणता येईल ? शिवाय आधाराचा खांदा हळुहळू सोडवत आयुष्यात स्वत: ठाम उभं राहण्याचा पर्याय असतोच की!

आयुष्याचा एकंदर पोत आणि नाती यांतील परस्परसंबंधांवर तुमचं काही भाष्य...

माणसाच्या आयुष्यात विरुपता असते. तिची कारणं अनेक असतात. भोवतालची परिस्थिती... नातेसंबंध आदी. पण जगताना काय निवडायचं, काय टाळायचं याचा निर्णय करताना माणसाचा नात्यांवरील विश्वास जागायला हवा. सगळीकडे नकार दिसत असताना काहीतरी सकारात्मक घडू शकेल, घडेल अशी आशा त्यांच्यात पालवायला हवी. नात्याचं सार्मथ्य त्यातच आहे.

राजीव काळे

 
</text>
</doc>
