<doc>
<docno>1005018.cms.txt</docno>
<text>
 
महाराष्ट्र
'वाचनसंस्कृतीला प्रसारमाध्यमांचा धोका नाही'
[ Saturday, January 29, 2005  11:20:00 pm]


ताराचंद म्हस्के

कुसुमाग्रज नगरी-नाशिक : वाचतो म्हणून समाज पुढे जातो. त्यामुळे प्रसारमाध्यमांमुळे वाचनसंस्कृती नष्ट होईल, अशी भूमिका आपण सोडून दिली पाहजे, असे ठाम प्रतिपादन येथील एका परिसंवादात अंदमान-निकोबारचे नायब राज्यपाल व परिसंवादाचे अध्यक्ष रामभाऊ कापसे यांनी केले. ज्येष्ठ नाटककार डॉ. लक्ष्मण देशपांडे यांनी मात्र वेगळे मत मांडताना, गेल्या काही वर्षांत प्रसारमाध्यमांनीे वाचनसंस्कृतीच काय पण मराठी संस्कृती उद्ध्वस्त केली आहे असे सांगितले.

संमेलनाच्या दुसऱ्या दिवशी दुपारच्या सत्रात लोककवी वामनराव कर्डक सभामंडपात ' प्रसारमाध्यमे वाचनसंस्कृती उध्वस्त करीत आहे. ' हा परिसंवाद चांगलाच रंगला. डॉ. विश्वास मेहेंदळे, खासदार श्रीनिवास पाटील, पत्रकार वंदना अत्रे, डॉ. लक्ष्मण देशपांडे, कवी महेश केळुसकर या मान्यवरांनी त्यात भाग घेतला.

प्रसारमाध्यमांमुळे वाचनसंस्कृती नष्ट होईल का असे वाटत होते ; परंतु वाचकनिष्कर्ष पाहणीत असे काही आढळून आले नाही असे सांगताना वंदना अत्रे यांनी वाचकपाहणीचा हवाला देत सांगितले की, आमच्या जीवनाशी नाते सांगणारे नवे साहित्य निर्माण होत नाही. त्यामुळे तेच तेच मराठी साहित्य का वाचावे असा सवाल काही वाचकांनी नोंदविला आहे. टी. व्ही. चॅनल्सबाबत नाराजी असली तरी मुदितमाध्यमे मनाला खुणावत आहेत त्यासाठी वाचक धडपडताना दिसतात हे विसरून चालणार नाही.

कवी महेश केळुसकर व डॉ. विश्वास मेहेंदळे यांनी प्रसारमाध्यमांची बाजू लावून धरली. केळुसकर यांनी तर ग्रंथविक्रेते, लेखक, प्रकाशक यांनाच दोष दिला. वाचनाची भूक खूप आहे. शिक्षण प्रसारामुळे तळागाळातील माणसे वाचायला, बोलायला शिकली मात्र त्यांच्यापर्यंत लेखक, ग्रंथविक्रेते, प्रकाशक पोहचले नाहीत, या मंडळींनीच वाचनसंस्कृती उद्ध्वस्त केली, प्रसारमाध्यमांनी नव्हे, असा आरोप केला. उलट प्रसारमाध्यमांचा चांगला उपयोग करून घ्या असा सल्ला दिला.

खासदार श्रीनिवास पाटील यांनीही प्रसारमाध्यमांमुळे वाचन संस्कृती नष्ट होत नाही असे सांगितले. छापील माध्यम चिरंतर आहे. त्याचा आनंद वैयक्तिक घेता येतो तर प्रसारमाध्यमांमुळे सामुदायिकपणे त्याचा आनंद घेता येतो कारण संगणक, इंटरनेट, सीडीमुळे साहित्य सर्वांच्या पुढे येते.

या परिसंवादात सर्वांनीच प्रसारमाध्यमामुळे वाचन संस्कृती नष्ट होत नाही असा सूर लावला असला तरी डॉ. लक्ष्मण देशपांडे यांनी मात्र त्यास स्पष्टपणे विरोध दर्शविला. इंग्रजी राजवटीबाबत आपण एवढे गंभीर नव्हतो पण आज प्रसारमाध्यमांच्या बाबतीत गंभीर बनले आहेत. कारण अलीकडे प्रसारमाध्यमांत जो धिंगाणा चालला आहे त्यामुळे वाचनच काय मराठी संस्कृतीच उद्ध्वस्त झाली आहे असे ठणकावून सांगितले.

राम कापसे यांनीही प्रसारमाध्यमांची बाजू उचलून धरली. वाचन कमी झाले असे गृहित धरून प्रसार माध्यमांना शत्रू मानू नका उलट त्यांच्यामुळे ज्ञानकोषांचा प्रसार सुरू आहे, असे कापसे म्हणाले.

 
</text>
</doc>
