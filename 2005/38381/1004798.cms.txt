<doc>
<docno>1004798.cms.txt</docno>
<text>
 
संवाद
पीपीएफचं होणारेय काय?
[ Saturday, January 29, 2005  06:21:14 pm]


आजही पीपीएफमधली गुंतवणूक सर्वांत सुरक्षित आणि करसवलतींसाठी सर्वाधिक लोकप्रिय मानली जाते. परतावा देण्याची जबाबदारी सरकारची असल्याने पीपीएफशी थेट सरकारची विश्वासार्हता निगडित आहे. पण अलीकडच्या काळात पीपीएफविषयी जे काही कानावर पडतंय ते मात्र चिंता निर्माण करणारं आहे...

मधुकर मांजरेकर हे एक नोकरदार गृहस्थ. शेअरबाजारातल्या रोजच्या चढ- उताराला ते पार वैतागले आहेत. थोडीफार अनिश्चितता ठीक होती, पण एव्हढी ? तिथल्या गुंतवणुकीचं काही खरं नाही अशी शंका आता येऊ लागलीय. मग शेअर्समधले बरेचसे पैसे सर्वांत सुरक्षित मानल्या जाणाऱ्या सार्वजनिक भविष्यनिर्वाह निधीत (पब्लिक प्रॉव्हिडंट फंड - पीपीएफ) गुंतवले. पण... तिथंही मनाला निश्चिंतता लाभत नव्हती. पीपीएफविषयी जे काही कानावर पडतंय, त्यामुळे ते चिंतेत पडलेत...

विभावरी जोशींची गोष्टही वेगळी नाही. निवृत्ती जवळ येऊ लागल्यानं त्याही काहीशा काळजीत आहेत. बचत मोठी होती. त्यातला बराचसा हिस्सा गुंतवणूकही केली, पीपीएफमध्ये. भविष्यासाठी योग्य वेळी योग्य तेव्हढी तजवीज केली, असं सुरुवातीला वाटायचं. पण आता पीपीएफमधील गुंतवणुकीवर आवश्यक रिटर्न्स किंवा परतावा मिळेल का, अशी शंका त्यांनाही येऊ लागलीये..

ही दोन उदाहरणे सध्या अपवादात्मक वाटतीलही, पण लवकरच ती अधिकाधिक प्रातिनिधिक होतील, अशी परिस्थिती आहे. वास्तविक आजही पीपीएफमधली गुंतवणूक सर्वांत सुरक्षित आणि करसवलतींसाठी सर्वाधिक लोकप्रिय मानली जाते. परतावा देण्याची जबाबदारी सरकारची असल्याने पीपीएफशी थेट सरकारची विश्वासार्हता निगडित आहे. फंडात गुंतवणुकीवर करसवलत, फंडातून पैसे काढून घेतल्याबद्दलही करसवलत. सध्या फंडात गुंतवलेल्या रकमेवर आठ टक्के व्याजदर मिळतो. तो आणखी वाढवण्यासाठी सत्तारूढ आघाडीतील डावे पक्ष आणि त्या पक्षांशी संबंधित कामगार संघटना प्रयत्नशील आहेत. काही संघटनांची तर 12 टक्के व्याजदराची मागणी आहे. ही अवास्तव मागणी मान्य करण्याचा वेडेपणा सरकारने अजून तरी केलेला नाही. पण आघाडी सरकारांच्या जमान्यात सर्वच निर्णय व्यवहार्य दृष्टिकोनातून घेतले जातात, असं नाही. बहुतेक निर्णय राजकीय असतात. पीपीएफचा सध्याचा व्याजदरच सरकारसाठी अनंत अडचणी निर्माण करू शकतो. तो आणखी वाढवायचा ठरवला, तर दूर असलेले संकट आणखी नजीक येईल.

1968 मध्ये सरकारने पीपीएफ स्कीम आणली. असंघटित कामगारांसाठी उतारवयात आथिर्क सुरक्षितता असं तिचं सुरुवातीचं स्वरूप होतं. 2001-02 मध्ये सरकारकडे पीपीएफ रिटर्न्सच्या रूपाने 49 हजार 313 कोटींची देणी होती, असं महालेखा परीक्षकांचा ( सीएजी) अहवाल सांगतो. एकूण लोकसंख्येच्या अवघा एक टक्का नोकरदारच या योजनेचे लाभाथीर् आहेत. या लाभाथीर्ंपैकी बहुतेक शहरांत राहतात. नक्की कोणत्या कारणास्तव ते कळायला मार्ग नाही, पण निवृत्तीच्या काळात आथिर्क सुरक्षितता पुरवणारी योजना हे तिचे (अपेक्षित) स्वरूप जवळपास विस्मृतीत गेले नि करसवलत मिळवून देणारी योजना, याच नजरेतून तिच्याकडे पाहिले जाऊ लागले. भविष्याऐवजी वर्तमानाचा विचार करण्याची प्रवृत्ती त्यामुळे फोफावली. कदाचित त्यामुळेच पीपीएफविषयी सरकारला काय वाटते, तिच्या भवितव्याविषयी सरकार कोणता विचार करते आहे, याविषयी आपल्या आजूबाजूला काही थोडं छापून आल्यावरही सर्वप्रथम त्याच्याकडे दुर्लक्षच झाले.

पीपीएफ नि सरकार

सन 2000 मध्ये तत्कालीन राष्ट्रीय लोकशाही आघाडी सरकारला एक अहवाल मिळाला. ' प्रोजेक्ट ओअॅसिस ' ( ओल्ड एज सोशल अँड इन्कम सिक्युरिटी) नामक हा अहवाल सामाजिक न्याय मंत्रालयानेच बनवला होता. या अहवालात म्हटलंय : फंडात जमा होणाऱ्या ठेवींवर परतावा देण्यासाठी सरकारकडे निश्चित कॉर्पस् किंवा निधी नाही. जनतेकडून सतत होणारी गुंतवणूक पुन्हा सुरक्षित गुंतवण्याची (जेणे करून परतावा देताना नव्याने जमा होणाऱ्या ठेवी आणि इतर उत्पन्नसाधने ' खरवडावी ' लागणार नाहीत) कोणतीही योजना नाही. दरवषीर् जमा होणाऱ्या ठेवींचाच वापर त्या वषीर्चा परतावा देण्यासाठी केला जातो, जे अतिशय चुकीचं आहे. ही योजना चालवण्यासाठी सरकारला होत असला खर्च आणि करसंकलनातून मिळणारे उत्पन्न यांचा कुठेच मेळ जमत नाही. सबब, पीपीएफ ही अत्यंत महागडी योजना आहे. या योजनेचे उद्दिष्ट साध्य होईल, याची कोणतीही शाश्वती सरकारलादेखील देता येणार नाही.

त्या वेळच्या आणि सध्याच्या सरकारनेही एका गोष्टीचा गांभीर्याने विचार सुरू केला आहे. वरील अहवाल बनला त्याच्या आधीपासूनच एका नव्या भविष्य सुरक्षा योजनेवर सरकारने विचार सुरू केला होता. ही योजना आहे पेन्शन फंड्स स्कीम. सरकारच्या मते पेन्शन फंड आणि प्रॉव्हिडंट फंड अशा दोन बड्या परतावा योजनांसाठी तरतूद करता येणे निव्वळ अशक्य आहे. केवळ याच कारणास्तव पीपीएफ योजना बंद करण्याचा सरकारचा विचार नाही. पण अशा प्रसंगी कठोर निर्णय घेण्याचा, तत्पूवीर् जनतेला विश्वासात घेऊन सत्य परिस्थिती सांगण्याचा कणखरपणा आणि धोरणीपणा सरकारकडे नाही. वास्तविक याच काय, कोणत्याही सरकारसाठी असा निर्णय म्हणजे सध्याच्या राजकीय अस्थैर्याच्या काळात आत्मघात करण्यासारखंच आहे. एकदा केंदात सरकार स्थिरस्थावर झाले तरी वेगवेगळ्या राज्यांच्या निवडणुका सुरूच असतात. केंदात स्थैर्य असूनही राज्यांतील निवडणुकांत सहकारी पक्षांचेच हितसंबंध असल्याने कठोर निर्णय लांबणीवर पडत जातात.

पीपीएफला या टाइमबाँबपासून वाचवण्यासाठी काय करता येऊ शकेल ? ' ओअॅसिस ' कमिटीने म्हटलंय की, पीपीएफ खात्याच्या धतीर्वर प्रत्येकाचं व्यक्तिगत पेन्शन खातं बनवावं. या खात्यांचं व्यवस्थापन खासगी कंपन्यांकडे राहील. या कंपन्यांवर सरकारने नियुक्त केलेले नियंत्रक देखरेख ( नियंत्रण नव्हे!) ठेवतील. यासाठी इंडिव्हिज्युअल रिटायरमेंट अकौंटसारखा एखादा कॉर्पस निर्माण होऊ शकेल. या कॉर्पसमुळे नव्या ठेवींतून जुन्यांचा परतावा अशा चक्रातून बाहेर पडता येऊ शकेल.

सिद्धार्थ खांडेकर

 
</text>
</doc>
