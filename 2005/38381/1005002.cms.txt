<doc>
<docno>1005002.cms.txt</docno>
<text>
 
महाराष्ट्र
जोशात निघाली नाट्यदिंडी...
[ Saturday, January 29, 2005  10:42:34 pm]


श्रीकांत टोळ

डोंबिवली : तुताऱ्यांचा निनाद, झूल घातलेले घोडे, पारंपरिक वेषातील त्यावरील स्वार, छत्रचामर असलेल्या बग्गी, मावळे, शाळांची बँड व लेझीम पथके, झाशीची राणी व स्वातंत्र्यवीर सावरकरांचा पोषाख केलेली मुलं, असा मराठमोळा बाज असलेली नाट्यसंमेलनाची नाट्यदिंडी झोकात निघाली.

डोंबिवलीकरांचे ग्रामदैवत असलेल्या गणेश मंदिरापासून दिंडीला आरंभ झाला. नियोजित वेळेपेक्षा 15 मिनिटे दिंडी आधी निघाली. तिच्या अग्रभागी मावळ्यांच्या वेषातील सहा घोडेस्वार होते. पाठोपाठ छत्रचामर असलेल्या पाच बग्गी होत्या. एका बग्गीमध्ये नाट्यसंमेलनाचे मावळते अध्यक्ष शं. ना. नवरे तर दुसऱ्या बग्गीत नियोजित अध्यक्ष नाटककार सुरेश खरे विराजमान होते. विविध शाळांतील बँडपथके व लेझीम पथके होती. वाद्यांच्या तालावर लेझीम पथके नाचत होती. हवेतील आल्हादकारक गारवा, हवेसे वाटणारे कोवळे उन्ह यामुळे वातावरणात एक प्रकारचा जोश व उत्साह होता. यामुळे विद्यार्थ्यांचे चेहरे आनंदाने ओसंडत होते.

शहरातील फडके पथ येथून दिंडीने कूच केले. आपण रंगभूमीवर अगर चित्रपटात पाहतो ते कलाकार प्रत्यक्षात कसे दिसतात या उत्सुकतेपोटी रहिवासी रस्त्याच्या दुतर्फा प्रतीक्षा करीत उभे होते ; परंतु या कलावंतांनी त्यांच्या चाहत्यांची निराशा केली. हातांच्या बोटावर मोजण्याइतकीच कलावंतमंडळी दिंडीमध्ये सामील झाली होती. त्यामध्ये भरत जाधव, अविनाश खशीर्कर, केदार शिंदे, नाट्य निर्मात्या लता नावेर्कर, विजय चव्हाण, विजय कदम, रिमा लागू, नीना कुळकणीर् आदी कलावंतांचा समावेश होता. नंतर मानपाडा रस्त्याकडे दिंडी वळली. दिंडीच्या निमित्ताने अहोरात्र वहानं व माणसांची गजबज असलेला रस्ता वेगळा वाटत होता. कारण वाहतुकीला अडथळा करणारी वाहने रस्त्यात उभी नव्हती तसेच नेहमी पसरलेला कचराही रस्त्यात दिसत नव्हता.

नाट्यसंमेलनाच्या स्वागतार्थ रस्त्यावर कमानी उभारलेल्या होत्या. रंगाची उधळण असलेल्या रांगोळ्या ठिकठिकाणी दिसत होत्या. त्यामुळे हे शहर रांगोळ्याचे वाटत होते. पारंपरिक व रंगीबेरंगी पेहरावातील स्त्रिया, गणवेषातील बालवीर, वीरबाला, छात्रसैनिक यामुळे रंगीबेरंगी माहोल पादचाऱ्यांचे लक्ष वेधून घेत होता. झाशीची राणी, स्वा. सावरकरांच्या पेहरावातले युवक युवती दिंडीत दिसत होते. पर्यावरणाचा संदेश देण्यासाठी काही शाळांमधील मुलांनी वृक्षांचा पेहराव केला होता. प्रौढांपेक्षा विद्याथीर्- विद्याथिर्नीच मोठ्या संख्येने दिंडीत सहभागी झाले होते. फडके पथ, मानपाडा रस्ता व कल्याण रस्ता येथून फिरून दिंडी पावणेदहा वाजता क्रीडा संकुलात संमेलन स्थळी पोचली. एरवी येथील नाट्यपरिषदेच्या शाखेचा कारभार गलथान असला तरी त्याचा मागमूस दिंडीत दिसत नव्हता. दिंडी सुविहित होती हे विशेष.

 
</text>
</doc>
