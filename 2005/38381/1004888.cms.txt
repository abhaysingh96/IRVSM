<doc>
<docno>1004888.cms.txt</docno>
<text>
 
महाराष्ट्र
संमेलनाच्या कळसावर थोडे शब्द थोडी गाणी!
[ Saturday, January 29, 2005  08:51:59 pm]


म. टा. प्रतिनिधी

कुसुमाग्रजनगरी (नाशिक) : ' काढ सखे गळ्यातील तुझे चांदण्याचे हात ' हा कुसुमाग्रजांचा तरल प्रेमाविष्कार , ' करपून गेले दुष्काळाने रान, तसे माझे मन पांडुरंगा ' ही ना. धों. महानोरांचा अभंग एकाहून एक सरस काव्यशिल्पांना संगीतांजली वाहत संगीतकार संजय गीते रविवारी रात्री साडेनऊ वाजता संमेलनाच्या कळसावर ' थोडे शब्द, थोडी गाणी ' ठेवणार आहेत.

नाशिकच्या गोदातटी गेल्या दोन दिवसांपासून माय मराठीचा सुरू असलेला जागर रविवारी कळसाला जात आहे. त्यानिंमित्ताने संमेलनाच्या मुख्य सभामंडपात रात्री सांस्कृतिक कार्यक्रमांचे आयोजन केले आहे.

त्यात भरतनाट्यम्, बाणा महाराष्ट्राचा, लोकनृत्यांगण या कार्यक्रमांसमवेतच ' थोडे शब्द थोडी गाणी ' हा कार्यक्रम सादर केला जाणार आहे. त्यात नाशिककर संगीतकार संजय गीते हे काही नामवंत कविंच्या कवितांचा आशय संगीताच्या साह्याने उलगडून दाखविणार आहेत.

मूळ नाशिकचे असलेले संजय गीते हे नव्या पिढीतील दमदार संगीतकार असून, कवितेच्या प्रांतात त्यांनी अनेक प्रयोग गाजवले आहेत. त्यांनी आठ मराठी चित्रपट आणि अनेक मालिकांना संगीत दिलेले आहे.

गानसम्राज्ञी लता मंगेशकर यांनी तब्बल आठ वर्षांच्या कालावधीनंतर मराठीतील नव्या रचना गायल्या, त्याचे संगीत दिग्दर्शन करण्याचा मान गीते यांना प्राप्त झाला. गेल्या वर्षभरात गीते यांनी सात मराठी चित्रपटांना संगीत दिले आहे. त्याचप्रमाणे त्यांना 2003 साली अल्फा गौरव आणि चित्रपट महोत्सव यात उत्कृष्ट संगीतकार आणि पार्श्वगायक म्हणून गौरविण्यात आलेले आहे. त्यांनी आजवर हिंदीतल्या आघाडीच्या अनेक गायकांबरोबर काम केलेले आहे.

' कुसुमाग्रजांचा सहवास लाभल्याने माझा संगीतप्रवास कवितेचं बोट धरूनच झालेला आहे. त्यामुळे मी सुरांतून कवितेचा आशय उलगडून दाखविण्याचा प्रयत्न करतो. ' काढ सखे गळ्यातील तुझे चांदण्याचे हात ' ही कविता स्वरबद्घ करण्याआधी चार दिवस पहाटेची अनुभूती घे, तरच तुला त्यातल्या संधीप्रकाशातला हळुवारपणा स्वरात उतरवता येईल, असा मंत्र कुसुमाग्रजांनी मला दिला होता. याच गुरुमंत्राच्या आधारे कविता समजून घेत मी त्या स्वरबद्घ करीत आलो आहे ,' असे गीते यांनी ' मटा ' शी बोलताना सांगितले.

' थोडे शब्द थोडे गाणी, हेच माझे अन्नपाणी ', या आनंद जोर्वेकरांच्या कवितेपासून प्रेरणा घेत गीते यांनी तयार केलेल्या या कार्यक्रमात ते कुसुमाग्रज, महानोर, अरुण म्हात्रे, प्रकाश होळकर, किशोर पाठक, मिलिंद गांधी, संतोष हुदलीकर, सतीश पिंपळगावकर, संजय चौधरी आणि राजू देसले यांच्या कविता सादर करणार आहेत.

' मुंबई, पुणे आणि अगदी कोल्हापुरनेही माझी कदर केली आहे. मात्र, माझं घर आणि कवितेचं अंगण असलेल्या नाशिकमध्ये बाबाज थिएटर्सचे प्रशांत जुन्नरे आणि सी न्यूज यांच्याव्यतिरिक्त माझ्याबाबतीत कुणी फारशी गुणग्राहकता दाखविलेली नाही. ही खंत संमेलनाच्या निमित्ताने दूर होईल ', अशी अपेक्षा गीते यांनी व्यक्त केली आहे.

 
</text>
</doc>
