<doc>
<docno>1004794.cms.txt</docno>
<text>
 
संवाद
संपादकांचा संपादक
[ Saturday, January 29, 2005  06:17:36 pm]


वर्तमानपत्रांना एक संपादक असतो, पण टाइम्स ऑफ इंडिया या इंग्रजीतल्या नामवंत वर्तमानपत्राला संपादकांचाही संपादक होता... त्याला कदाचित सुपरसंपादक म्हणता येईल, कारण टाइम्स वाचायच्या आधी लोक त्या पेपरच्या पहिल्या पानाचा एक कोपरा शोधतात आणि या सुपर संपादकाचं त्याच्या विशिष्ट स्टायलीतलं संपादकीय ' काय म्हणतंय बरं... ' असं मनातल्या मनात पुटपुटत बघतात... होय, हे संपादकीय वाचण्याआधी बघावं लागतं कारण ते एक मिस्किल किंवा जळजळीत भाष्य करणारं व्यंगचित्र असतं... कार्टूनिस्ट आर. के. लक्ष्मण यांनी काढलेलं.

लक्ष्मण हे गेली 50 वर्षांहून अधिक काळ केवळ व्यंगचित्रांच्या माध्यमांतून देशाच्या राजकीय, सामाजिक, आथिर्क परिस्थितीवर, घटनांवर भाष्य करीत आले आहेत. ज्यासाठी कुणाही संपादकाला हजार-पाचशे शब्दांचा सहारा घ्यावा लागतो, तेच भाष्य लक्ष्मण केवळ कुंचल्याने ओढलेल्या काही रेषांमधून व्यक्त करीत आले आहेत. आजही आपल्या थकल्या शरीरावर जीर्णशीर्णतेच्या खुणा बाळगत लक्ष्मण त्याच भेदक नजरेने जगाकडे बघतात आणि थरथरत्या हाताने तशीच जाडशी रेष ओढत आपलं तिरकस भाष्य आपल्या वाचकापुढे ठेवत असतात. टाइम्स आणि महाराष्ट्र टाइम्सच्या चेहऱ्यांवर ही रेषा पोहोचते : कधी मंद स्मितामधून, कधी खळाळून हसत दाद देण्यातून... रेषेतून भाष्य पोहोचतं, याची तीच पावती असते.

लक्ष्मण यांच्या दररोजच्या कार्टूनखाली एक-दोन चुरचुरीत ओळी असतात. इंग्रजीतल्या या ओळी वाचताना त्यात असलेल्या खोचकतेला नकळत दाद दिली जाते. कधीकाळी त्यांच्या या ओळींचं मराठीत रूपांतर करण्याची जबाबदारी आपल्यावर येईल, असं स्वप्नातही वाटलं नव्हतं ; पण तशी वेळ आली. इंग्रजीतल्या कुठल्याही मजकुराचा सहज मराठी तर्जुमा करण्याची सवय असली तरी या इंग्रजीतल्या दोन ओळी मराठीत रूपांतरित करताना दम निघायचा. त्याच दोन ओळींचं अनेक पद्धतीनं रूपांतर केलं तरीही सारखं वाटायचं- लक्ष्मण यांना जे म्हणायचंय ते आपण पकडू शकलेलो नाही. संध्याकाळी पाच वाजता हातात आपली ब्रीफकेस आणि छत्री घेऊन बोरीबंदरच्या टाइम्सच्या इमारतीतून बाहेर पडणारे काळ्या जाड फ्रेमचा चष्मा घातलेले लक्ष्मण दिसले की त्यांच्या नजरेला नजर देण्याचं धाडस व्हायचं नाही. वाटायचं त्यांच्या कार्टूनला आपण न्याय देऊ शकत नाही, कारण तशी प्रतिभा आपल्याकडे नाही. पण त्यांच्या रेषेचा महीमा असा थोर की, लोक त्यांच्या रेषेच्या वाकड्या वळणातच वाचक हरवून जायचे. मराठी रूपांतरातलं वैगुण्य त्यांच्या लक्षातही यायचं नाही.

लक्ष्मण टाइम्सच्या सेवेतून एक उपचार म्हणून निवृत्त झाले पण त्यांच्या कार्टूनला काही निवृत्त करता आलं नाही, कारण त्याला वय नाही. आजही त्यांचा कॉमन मॅन त्याच वयाचा, तसाच ' तरुण ', मिष्किल आणि तल्लख बुद्धीचा आहे. लक्ष्मण यांनी आपल्या वार्धक्याची छाया त्याच्यावर पडू दिलेली नाही. लक्ष्मण हे र्मत्य जगात जन्मले असले तरी त्यांच्या कॉमन मॅनला अमरत्व देण्याची शक्ती परमेश्वराने त्यांना बहाल केली आहे. ती शक्तीच त्यांना आजही कॉमन मॅनच्या रूपाने बोलते करते.

खरे तर लक्ष्मण हे भारताला गवसलेले रत्न आहे. त्यांचा सन्मान ' भारतरत्न ' नेच होणे योग्य ठरले असते. त्यांना सन्मानित करणाऱ्या पद्मविभूषण पुरस्कारालही कदाचित असेच वाटत असेल...

दिवाकर देशपांडे

 
</text>
</doc>
