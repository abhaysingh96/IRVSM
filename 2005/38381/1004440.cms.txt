<doc>
<docno>1004440.cms.txt</docno>
<text>
 
महाराष्ट्र
मराठी मुंबईवर इतरांचा हक्क काय?
[ Saturday, January 29, 2005  12:02:37 am]


राजीव काळे

कुसुमाग्रज नगरी (नाशिक) : उदारता आणि स्वागतशील समावेशकता ही महाराष्ट्राची गौरवपूर्ण वैशिष्ट्ये असली तरी ' बाहेरच्यांना भरमसाठ सवलती आणि घरच्या मूळ माणसांना हुसकून त्यांची गच्छंती ' हा इथला काही वेगळाच प्रकार आहे. आज मुंबईतील प्रत्येक लोकलगाडीचा, फलाटांचा वेध घेतला तर एकही स्टॉल मराठी माणसाचा नाही. मिळेल ते इथल्या मूळ मालकाने मुकाट गिळायचे, अशी परिस्थिती आहे. या शहरावर आज प्राबल्य आहे ते परप्रांतातील लोकांचे. त्यांचीच अरेरावी या महानगरावर चालते, असा संताप व्यक्त करीत, मूळची ही मराठी मुंबई इतर भाषिकांच्या नावे लिहून दिली आहे काय, असा खडा सवाल ज्येष्ठ साहित्यिक आणि 78 व्या अखिल भारतीय मराठी साहित्य संमेलनाचे अध्यक्ष प्रा. केशव मेश्राम यांनी शुक्रवारी येथे अध्यक्षीय भाषणात केला आणि तमाम मुंबईकर मराठीजनांच्या मनातील उद्वेगाला शब्दरूप दिले.

कित्येक दिवस चचेर्त असलेल्या या संमेलनाचे उद्घाटन कुसुमाग्रज नगरीत राष्ट्रवादी काँग्रेसचे अध्यक्ष शरद पवार यांच्या हस्ते उत्साहात झाले. व्यासपीठावर मावळते संमेलनाध्यक्ष प्रा. रा. ग. जाधव, मंगेश पाडगावकर, सुभाष भंेडे, डॉ. यु. म. पठाण, मधु मंगेश कणिर्क, प्रा. राम शेवाळकर, स्वागताध्यक्ष आमदार डॉ. वसंत पवार, सार्वजनिक बांधकाम मंत्री आणि नाशिक जिल्ह्याचे पालकमंत्री छगन भुजबळ, संमेलन आयोजन समितीचे कार्याध्यक्ष विनायकदादा पाटील, महापौर दशरथ पाटील, खा. देवीदास पिंगळे, आ. प्रतापदादा सोनवणे, मराठी साहित्य महामंडळाचे अध्यक्ष सुरेश द्वादशीवार, कार्यवाह वामन तेलंग आदी उपस्थित होते.

शरद पवार यांच्या उद्घाटनपर भाषणानंतर प्रा. केशव मेश्राम यांनी अध्यक्षीय भाषणात मराठी भाषेपुढील विविध समस्यांचा आढावा घेताना साहित्यिक, आथिर्क तसेच सामाजिक क्षेत्रातील अपप्रवृत्तींवर कडक शब्दांत कोरडे ओढले. भाषणाच्या ओघात त्यांनी मुद्दा छेडला तो मुंबईत होत असलेल्या मराठी माणसाच्या गळचेपीचा.

ते म्हणाले : बदलत्या व्यापार धोरणामुळे महानगरांमध्ये देशभरातील माणसे एकवटणे साहजिकच आहे. मात्र, दिल्ली, चेन्नई, कोलकाता या महानगरांत मुंबईइतके परभाषी सांडलेले नाहीत. महानगर विकत घेतल्याची जी अरेरावी मुंबईतील अन्यभाषिक दाखवतात, तशी इतर महानगरांत दाखवत नाहीत. मुंबईत संपर्क आणि राजभाषा म्हणून मराठीची गळचेपी झाली आहे आणि त्यास काही राजकारणी संघटना व गल्लाभरू गणंगच कारणीभूत आहेत, असा हल्ला त्यांनी चढवला.

मराठी साहित्य क्षेत्रात वावरणाऱ्या मंडळींची संकुचित वृत्ती, त्यातील सरंजामशाही बक्षिसे व पुरस्कारांसाठीचे राजकारण यांवरही त्यांनी कोरडे ओढले. गावगन्ना वाङ्मयसेवेचे व समाजसेवेचे व्रत मिरवणारी प्रतिष्ठाने, स्वायत्त संस्था, बड्या लोकांना भरीस घालून होणाऱ्या परिषदा, मेळावे यातून दिली/वाटली जाणारी बक्षिसे यांचा उल्लेख त्यांनी केला. शाहू महाराज, म. फुले, डॉ. आंबेडकर यांचे नाव घेणारे स्वयंघोषित क्रांतीपुत्र, विदोही, लढवय्ये, उठाववादी आदी बिरुदे मिरवीत दबावतंत्राचा वापर करून झुंडबाजी करताना आढळतात, असे नमूद करीत प्रा. मेश्राम यांनी अशा प्रवृत्तींचा समाचार घेतला.

आज विविध प्रवाहातून मराठी लिहिणाऱ्यांची संख्या वाढते आहे, तिचे स्वत:चे झरेझिरपे वाहते झाले आहेत, त्यामुळे तिचे भवितव्य काळजी करण्यासारखे नाही, असा निर्वाळाही प्रा. मेश्ााम यांनी यावेळी दिला.

 
</text>
</doc>
