<doc>
<docno>1004963.cms.txt</docno>
<text>
 
महाराष्ट्र
समीक्षकांनीच केली समीक्षेची समीक्षा!
[ Saturday, January 29, 2005  09:44:24 pm]


म. टा. प्रतिनिधी

कुसुमाग्रजनगरी-नाशिक : कुठल्याही साहित्य कलाकृतीचे मूल्यमापन करताना मराठी समीक्षकांकडून शेरे नोंदवण्याखेरीज फारसे काही होत नाही. अशा कलाकृतींशी संबंधित लेखक आणि वाचक यांच्या जीवनाशी निगडीत असे कितीतरी प्रश्न असतात, मात्र मराठी समीक्षांकडून ते हाताळले जात नाहीत, अशी खंत ज्येष्ठ समीक्षक डॉ. सुधीर रसाळ यांनी शनिवारी येथे व्यक्त केली.

साहित्य संमेलनाच्या दुसऱ्या दिवशी येथील प्रा. वसंत कानेटकर सभामंडपात ' मराठी साहित्य समीक्षा जीवनविन्मुख आहे ' या विषयावर परिसंवाद आयोजित करण्यात आला होता. त्याच्या अध्यक्षपदावरून बोलताना रसाळ यांनी मराठी समीक्षेबाबतची साक्षेपी मते मांडली. म. द. हातकणंगलेकर तसेच मधू जामकर हे परिसंवादात सहभागी झाले होते. तर आनंद यादव, वसंत आबाजी डहाके, दत्ता भगत यांची अनुपस्थिती प्रकर्षाने जाणवली.

डॉ. रसाळ यांनी सुरवातीलाच, समीक्षा हे एक शास्त्र असल्याने ते जीवनविन्मुख आहे किंवा जीवनसन्मुख आहे, असे विधान करता येणार नाही, असा विचार मांडत परिसंवादाच्या मूळ विषयावर आक्षेप नोंदवला. त्याचवेळी, साहित्यकृतीची समीक्षा करताना, त्याचे जीवनाशी नाते काय आहे, हे तपासणे देखील समीक्षेचे कार्य असल्याचे त्यांनी मान्य केले.

समीक्षेचे क्षेत्र आपण अकारण मर्यादित करून घेतले आहे. विद्यापीठांत मराठीसाठीचे वेगळे विभाग निर्माण झाले, मात्र तेथे समीक्षेशी संबंधित प्रश्नांचा अभ्यास होत नाही, अशी खंतही त्यांनी व्यक्त केली.

मधू जामकर यांनी, मराठी समीक्षा जीवनविन्मुख आहे, असा सूर लावत, जीवनस्पशीर् भूमिकेकडे समीक्षा वळत नाही ती केवळ काही मर्यादित विषयांनाच हात घालते, अशा शब्दांत खेद व्यक्त केला. साकल्याने चौफेर असे जीवन समीक्षेत न दिसल्याने ती जीवनापासून दूर, जीवनविन्मुख झाल्याची कबुली जामकर यांनी दिली.

वेगवेगळ्या वादांचे झापड डोळ्यांवर लावून आपण समीक्षेकडे जातो व त्यामुळे समीक्षेतून समग्र जीवनाचा विचार पुढे येत नाही, अशीही पुस्ती त्यांनी जोडली.

म. द. हातकणंगलेकर यांनी, जीवन हा शब्द मोघमरित्या वापरून विवरण करता येणार नाही, कारण जीवनाची विविध अंगे असल्याने नेमक्या कोणत्या जीवनाशी ही समीक्षा जीवनविन्मुख आहे, याचा बारकाईने आणि तपशीलवार विचार आवश्यक असल्याचे मत मांडले. आदीबंधात्मक समीक्षेपासूनच्या सगळ्याच समीक्षा जीवनविन्मुखच आहेत, असेही ते म्हणाले. समीक्षेची पाश्चिमात्य रुपे मराठी समीक्षेला धडक मारीत असून मराठी साहित्य कृतीसाठी ते अपकारक ठरत असल्याचा इशाराही हातकणंगलेकर यांनी दिला.

प्रारंभी एन. एम. आव्हाड यांच्या हस्ते वक्त्यांचा सत्कार करण्यात आला.

 
</text>
</doc>
