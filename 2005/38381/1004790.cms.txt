<doc>
<docno>1004790.cms.txt</docno>
<text>
 
संवाद
स्वत:चा जीव जपण्याची सक्ती का?
[ Saturday, January 29, 2005  06:10:03 pm]


राज्यभरात हेल्मेटसक्ती लागू करण्याचा अध्यादेश काढून आता सुमारे 15 दिवस होत आलेत, तरीही मुंबई वगळता उर्वरित राज्यात त्याची काटेकोर अंमलबजावणी सुरू झाली नसल्याने या सक्तीबाबत गोंधळाची परिस्थिती अजूनही ' जैसे थे ' च आहे. हेल्मेटसक्तीला सवलत मिळावी याकरता राज्य सरकारतफेर् न्यायालयाला विनंती केली जाणार असली, तरी न्यायालयाचा निर्णय होईपर्यंत हेल्मेटसक्तीचं भूत दुचाकीचालकांची मानगूट सोडण्यास एवढ्यात तरी तयार नाही, असंच दिसतंय. त्यामुळे डिसेंबर 2001 मध्ये झालेल्या हेल्मेटसक्तीच्या खेळाला पुन्हा नव्याने सुरूवात होणार, याची चाहूल पुणेकरांनाही लागली आहे.

राज्यात सर्वाधिक दुचाकी वाहनसंख्या असण्याचा तोरा मिरवणाऱ्या पुण्यात हेल्मेटसक्तीला सर्व स्तरांतून तीव्र विरोध केला जातोय. किंबहुना , 2001 मध्ये हेल्मेटसक्तीच्या वेळी झालेला जनक्षोभ लक्षात घेऊनच त्याला तात्पुरती स्थगिती देण्यात आली होती. मात्र, राज्य सरकारने पुन्हा काढलेल्या सक्तीच्या आदेशाने पुण्यातल्या दुचाकी वाहनचालकांची कोंडी झाली आहे. देशातल्या बऱ्याच शहरांमध्ये हेल्मेटसक्तीची अंमलबजावणी होत असताना, तुमच्या पुणेकरांचं नेहमीच इतरांपेक्षा वेगळं काय असतं, पुण्यातल्या ट्रॅफिकबद्दल न बोलणं चांगलं... असं जेव्हा एखादी पुण्याबाहेरची व्यक्ती ऐकवायला लागते, तेव्हा बहुतांश पुणेकरांचं त्यावर एकच उत्तर असतं की , ' सल्ले देण्यापेक्षा पुण्यात दोन दिवस गाडी चालवून दाखवा म्हणजे कळेल आम्ही रोज कोणकोणत्या दिव्यांना सामोरं जात असतो ते! '

हेल्मेटसक्ती लागू असणाऱ्या शहरांमधील रस्त्यांचा आणि वाहतुकीच्या गतीचा विचार केला, तर सर्वाधिक दुचाकी वाहनं असणाऱ्या पुण्याचा यामध्ये शेवटून पहिला क्रमांक असेल. कारण, इथं चौथ्या गिअरवर गाडी चालवण्याचं भाग्य सकाळी नऊच्या आधी अन् रात्री नऊनंतरच मिळू शकतं. तुळशीबाग, मंडई, डेक्कन, लक्ष्मी रस्ता, कवेर् रस्ता अशा सदैव वाहतुकीने गजबजलेल्या भागात अपघात झालाच, तर त्यामुळे डोक्याला गंभीर इजा झालेल्यांचं प्रमाण नगण्य असणार यात शंकाच नाही. म्हणूनच, कासवाच्या गतीने चालणाऱ्या पुण्याच्या वाहतुकीला नियमांच्या शिस्तीत बसवण्याऐवजी दुचाकीस्वारांवर लादण्यात आलेली हेल्मेटची सक्ती म्हणजे ' आग रामेश्वरी, बंब सोमेश्वरी ' असंच म्हटलं पाहिजे.

सध्या केवळ महाराष्ट्रातच नव्हे, तर देशात असे कित्येक कायदे अस्तित्त्वात आहेत की, त्यांचं पालन योग्य पद्धतीनं होतंय अथवा नाही, याविषयी कदाचित सरकारलाही खात्री नसावी. त्यातून पळवाटा शोधण्याचं काम गुन्हेगार आपल्यापरीने करत असतोच. मात्र, इमान-इतबारे सरकार, महापालिका यांचे योग्य ते कर भरणारा, कर भरूनही वषोर्नुवषेर् खड्डेविरहीत रस्त्यांच्या प्रतीक्षेत असणारा, सार्वजनिक वाहतूक व्यवस्थेला कंटाळून नाईलाजास्तव दुचाकीचा पर्याय निवडणारा, लायसन्स, पीयूसी जवळ बाळगूनही वारंवार पोलिसांच्या ' स्पॉट चेकिंग ' ला सामोरं जावं लागणारा पुण्यातला दुचाकीस्वार हेल्मेटसक्तीच्या ' हिटलरी ' निर्णयामुळे पुरता हतबल झाला आहे. कारण, डोक्यावरच्या शिरस्त्राणाचं ' दिखाऊ ' स्वरूप त्याला आपसूकच कायदा पालनाच्या मार्गावर नेतं. मूळात हेल्मेट न घातल्यामुळे इतरांना धोका असेल, तर सक्तीचा आग्रह समजू शकतो. पण स्वत:चा जीव जपण्याची (खरंतर हेल्मेटचाच त्रास अधिक असतो...)सक्ती का ? आणि हेल्मेटमुळे जर फायदा होत आहे, हे अनुभवाने पटले असते तर स्वत:चा जीव प्यारा असणाऱ्या कोणत्या दुचाकीस्वाराने या सक्तीला विरोध केला असता ?

हेल्मेट उत्पादक कंपन्यांचं वर्षभरातलं 75 लाखांचं उत्पादन लक्षात घेतलं, तर 10 लाखांहून अधिक दुचाकीसंख्या असणाऱ्या पुण्यात दुचाकीस्वार आणि त्याच्या मागे बसणाऱ्या व्यक्तीला मिळून एकूण उत्पादन क्षमतेच्या 25 टक्के हेल्मेट लागतील. हा आकडा पुरा करण्यासाठी सुमारे पाच ते सहा महिन्यांचा कालावधी लागेल, असं हेल्मेट उत्पादक कंपन्यांकडून सांगितलं जातंय. मानेवर लटकणाऱ्या हेल्मेटसक्तीच्या टांगत्या तलवारीमुळे अनेक पुणेकरांनी हेल्मेट खरेदी करून जय्यत तयारी केली असली, तरी संपूर्ण शहराला पुरतील एवढी हेल्मेट्स अल्पावधीत उपलब्ध होणं महाकठीण आहे. त्यामुळे हेल्मेटचा काळाबाजार, प्रमाणित हेल्मेटचा तुटवडा अन् त्यातच पोलिसांची कारवाई अशा जाळ्यात दुचाकीचालक अडकला नाही तरच नवल!

दुचाकीवर मागे बसणाऱ्या व्यक्तीलाही करण्यात आलेली सक्ती केवळ पुण्यातच नाही, तर राज्यातील जनतेलाही जाचक वाटत आहे. कारण, अनेक पालक आपल्या पाल्यांना शाळेत, क्लासला सोडण्यासाठी जात असतात. यामध्ये चार वर्षांच्या मुलांपासून ते 10-12 वर्षांपर्यंतच्या मुलांचा समावेश असतो. त्यांच्या मापाची हेल्मेट सध्या तरी बाजारात उपलब्ध नाहीत अन् येत्या दोन-तीन महिन्यांमध्ये लगेच होतील, याची शक्यताही कमी आहे. तसंच, त्या चिमुरड्यांना दीड किलो वजनाच्या प्रमाणित हेल्मेटचं ओझं पेलवणार का, याचाही विचार सरकारला करावासा वाटत नाही, हे कोडंच आहे. जनतेच्या सुरक्षिततेची एवढीच काळजी सरकारला असेल, तर लाखो लोकांच्या जीवनावर विपरित परिणाम करणाऱ्या गुटख्यावर घातलेली बंदी मागं घेण्याचं कारण काय, असा प्रश्ान्ही उपस्थित केला जातोय.

सुनीत भावे

 
</text>
</doc>
