<doc>
<docno>1004953.cms.txt</docno>
<text>
 
महामुंबई
बेकायदा वाहतुकीविरुद्ध कारवाई सुरू असल्याचा दावा
[ Saturday, January 29, 2005  09:35:06 pm]


म. टा. प्रतिनिधी

मुंबई : हायकोर्टाने निश्चित केलेल्या कृती आराखड्यानुसार संपूर्ण राज्यात बेकायदा प्रवासी वाहतुकीच्या विरोधात तपासणी मोहीम राबविण्यात येत असल्याचा दावा परिवहन आयुक्त कार्यालयातफेर् करण्यात आला आहे.

एप्रिल ते डिसेंबर 2004 या काळात बेकायदा प्रवासी वाहतूक करणाऱ्या चालकांकडून चार कोटी 69 लाख 76 हजार रुपयांचा दंड वसूल करण्यात आला आहे. तसेच , 4,026 वाहनांचे नोंदणी निलंबन तर 391 वाहनांचा परवाना निलंबित करण्यात आल्याचे सांगण्यात आले.

बेकायदा प्रवासी वाहतुकीस आळा घालण्यासाठी जिल्हा पोलिस अधीक्षकांच्या अध्यक्षतेखाली समन्वय समिती कार्यरत आहेे. या समितीच्या बैठकीत स्थानिक परिस्थितीनुसार निर्णय घेण्यात येतात. त्याशिवाय प्रत्येक जिल्ह्यात महसूल सुरक्षा पथके काम करतात. प्रत्येक विभागास बेकायदा प्रवासी वाहतूक करणाऱ्या वाहनांची तपासणी करण्याचे उद्दिष्ट ठरवून देण्यात आले आहे, असे परिवहन आयुक्त कार्यालयातून सांगण्यात आले.

एस. टी. बस स्टेशनपासून दोनशे मीटरच्या आत प्रवासी वाहतूक करणारी खाजगी वाहने उभी करण्यास बंदी आहे. सर्व वाहनधारकांनी व प्रवाशांनी बेकायदा प्रवासी वाहतुकीस आळा घालण्यासाठी सहकार्य करावे, असे आवाहन परिवहन आयुक्त कार्यालयाने केले आहे.

 
</text>
</doc>
