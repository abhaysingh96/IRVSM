<doc>
<docno>1004890.cms.txt</docno>
<text>
 
महाराष्ट्र
'मी कुठलीही बांधिलकी मानत नाही...'
[ Saturday, January 29, 2005  08:52:42 pm]


राजीव काळे

कुसुमाग्रज नगरी(नाशिक) : मी एक कवी आहे...सर्जनशील कवी. सर्जनशील कवीने स्वत:ला कुठल्याही विचारसरणीला बांधून घेता कामा नये, असे मानणाऱ्यांतला मी आहे. असे बांधून घेतले की, मग त्याच्या कवितेला त्याच विचारसरणीचा रंग चढू लागतो. असे होणे नकोच आहे मला. म्हणूनच मी स्वत:ला कुठल्याही ईझमला बांधून घेतलेले नाही...अगदी मोकळा आहे मी... शब्दांच्या वाटा अशा सहज उलगडत गेल्या आणि त्या वाटांवर दिसू लागला कवीवर्य मंगेश पाडगावकर यांच्या मनात दडून बसलेलेला जिप्सी. याच वाटांना साक्षी ठेवत पाडगावकर मग सांगते झाले...मी कुठलीही बांधीलकी मानत नाही...!

अ. भा. मराठी साहित्य संमेलनाच्या दुसऱ्या दिवशी, शनिवारी लोककवी वामनदादा कर्डक सभागृहात कविवर्य पाडगावकर यांची मुलाखत रंगली. निवृत्त न्यायमूतीर् नरेंद चपळगावकर, मोनिका गजेंदगडकर तसेच किशोर पाठक यांनी त्यांची मुलाखत घेतली. सुमारे दोन तास चाललेल्या या मुलाखतीत पाडगावकर यांनी त्यांच्या कवितेचा समग्र प्रवास तर उलगडून दाखवला आणि त्याचबरोबर विवेचन केले ते त्यांच्या काव्यविषयक भूमिकेचे. संमेलनाध्यक्ष केशव मेश्राम यांनी अध्यक्षीय भाषणात बांधीलकीचा मुद्दा अधोरेखीत केला होता. त्याचा उल्लेख करून पाडगावकर म्हणाले : त्यांनी जरी बांधीलकीचा मुद्दा मांडलेला असला तरी मी नम्रपणे सांगू इच्छितो की, मी बांधिलकी मानत नाही. सर्जनशील लेखकाने अशा कुठल्याही बांधीलकीशी बांधून घेता कामा नये. मी स्वत: तसे बांधून घेतलेले नाही. मी इतका मोकळा आहे की, मी स्वत:ला स्वत:शीही बांधून घेणार नाही!

मुलाखतीत पाडगावकर यांनी एक कवी आणि एक व्यक्ती म्हणून झालेला प्रवास, त्यातील वळणे रसिकांसमोर उभी केली. मनात रुजलेल्या कवितेच्या बिजाचे स्मरण करताना पाडगावकर लहानपणीच्या आठवणींत हरवले. माझी आई कविता लिहायची...तिचे वडीलही कविता लिहायचे. आमच्या घरात कॉटखाली एक मोठी ट्रंक होती. घरातली पुरुष मंडळी कामासाठी बाहेर गेली की, आई ती ट्रंक बाहेर काढायची. त्यात कवितांची अनेक पुस्तके होती. त्यातल्या कविता मग ती मला वाचून दाखवायची, अशी आठवणींची सय जागवतानाच, कॉटखालची ती गंजलेली हिरव्या रंगाची ट्रंक म्हणजे माझ्या आयुष्यातील सर्वात मोठे विद्यापीठ होते...असे हृद्य उद्गार पाडगावकर यांनी काढले. त्याचबरोबर अशी कविता वगैरे लिहिण्यासाठी माणसाला काही मूळ देणगी मिळालेली असावी लागते. ती माझ्यात थोडी तरी असणार, अशी पुस्तीही त्यांनी जोडली.

मुलाखतीच्या ओघात पाडगावकर यांनी कुसुमाग्रज यांच्या पहिल्या भेटीची आठवणही जागी केली. कुसुमाग्रज हे माझे अत्यंत आवडते कवी. त्यांच्या कवितांनी मी अक्षरश: भारावून गेलो होतो. मुंबईत लॅमिंग्टन रोडला धनुर्धारीच्या सापळे यांचा प्रेस होता. तिथे कुसुमाग्रज यायचे. त्यांचं दर्शन घेण्यासाठी मी तासंतास तिथे उभा रहायचो. अखेर एक दिवस त्यांना भेटलो. मी लिहिलेल्या काही कविता त्यांना दाखवल्या. सहा-सात कविता त्यांनी वाचल्या आणि म्हणाले, तुम्ही मोठे कवी व्हाल! नंतर काही वर्षांनी जिप्सी काव्यसंग्रह वाचून त्यांनी मला पत्र पाठवले. त्यात त्यांनी म्हटले होते...आता मी कविता लिहिणे थांबवले तरी चालेल...!

आयुष्याच्या एका वळणावर पाच-सहा महिने केलेली जिप्सीसारखी भटकंतीही पाडगावकर यांच्या बोलण्यातून उलगडत गेली. स्वत:तील सर्जनशीलतेचा शोध घेण्यासाठी मी पाच-सहा महिने भटकत होतो. रस्त्यावर, धर्मशाळेत...कुठे कुठे दिवस काढले. कधी कधी पोलिस पकडत, पण कवी आहे, म्हटल्यावर सोडून देत, अशी आठवण मिश्किलपणे त्यांनी नोंदवली. या भटकंतीनंतर घरी आलो आणि जाणीव झाली की जगायला पैसे लागतात...असे सांगून पाडगावकर यांनी पुढील प्रवासही रसिकांसमोर मांडला.

कुसुमाग्रज, बा. भ. बोरकर, ना. घ. देशपांडे, काकासाहेब कालेलकर, श्री. पु. भागवत, वसंत बापट, विंदा करंदीकर अशा मंडळींशी जुळलेल्या नातेबंधांतील पदर पाडगावकर यांनी यावेळी उलगडून दाखवले. बापट, विंदा आणि मी अशा तिघांनी मिळून महाराष्ट्रात केलेल्या कविता वाचनांमुळे बघे निर्माण केल्याचा आरोप होत असला तरी तो मला मान्य नाही, असे सांगत, मी व्यासपीठावरून कविता वाचतो ती गदीर्साठी नाही, त्यातील प्रत्येक माणसाशी मी बोलतो, असे उद्गार त्यांनी काढले.

या मुलाखतीचा समारोप पाडगावकर यांनी प्रेम म्हणजे प्रेम म्हणजे प्रेम असतं...आणि सलाम या दोन प्रसिद्ध कवितांच्या वाचनाने केला. पाडगावकर यांच्या या मुलाखतीला रसिकांचा उत्तम प्रतिसाद लाभला. शाळा तसेच कॉलेजांतील विद्याथीर्, विद्याथिर्नी यांची संख्या त्यात लक्षणीय होती.

 
</text>
</doc>
