<doc>
<docno>1004957.cms.txt</docno>
<text>
 
महामुंबई
पद्मसिंह पाटील यांना दणका
[ Saturday, January 29, 2005  09:36:33 pm]


म. टा. प्रतिनिधी

मुंबई : राष्ट्रवादी काँग्रेसचे नेते डॉ पद्मसिंह पाटील यांच्या ताब्यातील, उस्मानाबाद जिल्ह्यातील तेरणा सहकारी कारखान्याचा वीज पुरवठा राज्य वीज मंडळाने तोडून त्यांना दणका दिला आहे. एकेकाळी ऊर्जामंत्रीपद भूषविणाऱ्या डॉ. पाटील यांच्या कारखान्याने 23 लाख रुपयांचे वीज बिल न भरल्याने ही नामुष्की त्यांच्यावर ओढविली आहे.

कृषिपंपाना केल्या जाणाऱ्या मोफत वीज पुरवठ्यामुळे वीज मंडळाचे कंबरडे मोडले आहे. यामुळे थकीत वीज बिलांच्या वसुलीसाठी वीज मंडळाने राज्यभर जोरदार मोहीमसुरू केली आहे. थकीत वीज बिलाच्या वसुलीसाठी निवासी तसेच औद्योगिक कारखान्यांचा वीज पुरवठा खंडित केला जात आहे. यामुळे मंडळाचे उत्पन्न दरमहा 1100 कोटी रुपयांवर पोहचले आहे.

पद्मसिंह पाटलांसारख्या बड्या धेंडांनाही या कारवाईचा फटका बसला आहे. तेरणा सहकारी साखर कारखान्याने 24 लाख 13 हजार रुपयांचे वीज बिल थकविले आहे. तसेच, डॉ. पाटील यांच्याशीच संबधित असलेल्या ' जॅकवेल ' या युनिटनेही दोन लाख 22 हजार रुपयांचे वीज बिल भरलेले नाही. यामुळे 24 जानेवारीपासून वीज पुरवठा तोडण्यात आल्याचे समजते. कारखान्याने अलीकडे तीन लाख रुपयांचे वीज बिल भरले असले तरी थकीत बिलात ही रक्कम वळती करण्यात आली आहे. यामुळे कारखान्यांकडून वीज बिलाची वसुली करण्यासाठी वीज पुरवठाच खंडित करण्यात आला आहे. मात्र, कारखान्याने को जनरेशनच्या वीज बिलाच्या वसुलीसाठी मंडळाकडेच पैशांची मागणी केली असल्याचे कळते. मंडळानेच कारखान्याला को जनरेशनबाबत पैसे द्यावयाचे असल्याची भूमिका कारखान्याने घेतली असल्याचे कळते.

 
</text>
</doc>
