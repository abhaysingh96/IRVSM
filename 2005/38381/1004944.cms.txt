<doc>
<docno>1004944.cms.txt</docno>
<text>
 
महाराष्ट्र
भिसे फसवणूक प्रकरण 'सीआयडी'कडे देण्याची गरज
[ Saturday, January 29, 2005  09:28:51 pm]


संजय झेंडे

धुळे : दिनेश नारायण भिसे उर्फ दिनकर या तरुणाने नोकरी लावण्याच्या निमित्ताने सुमारे एक हजार तरुणांकडून साडे नऊ कोटी रुपये हडप केल्याचे प्रकरण आता उघडकीस आले असून स्थानिक पोलिसांचा आवाका आणि मर्यादा लक्षात घेता या प्रकरणाच्या तपासाची सूत्रे ' सीआयडी ' कडे सोपविण्याची आवश्यकता आहे.

मराठवाड्यातील परभणी जिल्ह्याचा रहिवासी असलेल्या दिनेश भिसेने ऑगस्ट 2001 मध्ये धुळे शहरात ' रिजनल मेडिकल केअर अॅण्ड रिसर्च सेंटर ' या संस्थेची स्थापना केली. एड्स संदर्भात जाणीव जागृती, समुपदेशन आणि संशोधन या उद्देशासाठी स्थापन झालेल्या या संस्थेने शहरात निरनिराळ्या ठिकाणी असलेल्या पाच इमारतींमध्ये प्रशासकीय कार्यालय, संशोधन केंद, हॉस्पिटल आणि समुपदेशन केंद थाटले आणि आपला कारभार सुरू केला. प्रयोगशाळेत असलेले आधुनिक साहित्य, संचालकांसाठी असलेली वाहने, शहरातील प्रशासकीय, आरोग्य, पोलिस खात्यातील अधिकाऱ्यांची विविध कार्यक्रमांना लाभत असलेली उपस्थिती यामुळे अल्पावधीतच या संस्थेचा सर्वत्र बोलबाला झाला. त्यामुळे या संस्थेत वैद्यकीय अधिकारी, संशोधक, समुपदेशक, प्रयोगशाळा सहायक, वॉर्डबॉय, शिपाई आदी पदे भरण्यासाठी दिनेशने सुरुवात करताच बेरोजगार तरुणांची झंुबड उडाली.

या संस्थेस केंद सरकारकडून अनुदान मिळणार आहे, शिवाय परदेशातील काही संस्था अनुदान देेणार असल्यामुळे येथील नोकरी कायम स्वरुपी राहणार ; ही बाब बिंबविण्यात दिनेशला यश आले. त्यामुळे शिपाई पदासाठीही एक ते दीड लाख रुपये देेऊन नोकरी मिळविण्याची खटपट सुरू झाली. या पद्धतीने दिनेश भिसे याने 938 तरुणांना विविध पदांवर नोकऱ्या दिल्यामचे निष्पन्न झाले आहे. साधारणपणे दीड ते दोन लाख रुपये प्रत्येकाकडून घेण्यात आले असल्यामुळे ही रक्कम साडे नऊ कोटी रुपयांच्या घरात जाते.

भिसेने पैसे घेऊन नोकरी लावलेल्या तरुणांना प्रारंभी नियमितपणे पगार मिळाला. त्यांना नेमणूक पत्र, भविष्य निर्वाह निधी खाते क्रमांक मिळाल्याने नंतर नोकरीसाठी प्रयत्न करणाऱ्या तरुणांकडून हवी तेवढी रक्कम घेणे सुकर झाले. कालांतराने या तरुणांचे पगार नियमित होण्यास अडथळे येऊ लागले. तेव्हा काहीतरी गडबड आहे अशी शंका बहुतेक तरुणांना आली. परंतु परदेशातून अनुदान मिळण्यात अडचणी येत असल्याची बतावणी करून दिनेशने काही महिने टाळाटाळ केली.

मात्र पगार बंद होऊन वर्ष झाल्यानंतर तक्रारी सुरू झाल्या. प्रारंभी धुळे शहरातील काही साप्ताहिक वृत्तपत्रांनी या संस्थेविषयी लिखाण करून प्रशासनाचे लक्ष वेधण्याचा प्रयत्न केला. तथापि, त्याकडे दुर्लक्ष झाले. आपल्याविरोधी वातावरण तयार होत असल्याचे दिनेशने ओळखले. त्याने अत्यंत हुशारीने बँकांच्या विविध खात्यांमधील रकमा काढण्यास सुरुवात केली. धुळे शहरातील त्र्यंबक कापडे नावाच्या एका तरुण पत्रकाराने या संस्थेने फसविलेल्या बेरोजगार तरुणांची व्यथा मांडली. फसविले गेलेले तरुण संघटित झाले. त्यांनी जिल्हाधिकारी कार्यालयावर मोर्चा काढून दिनेशला अटक करण्याची आणि आपले पैसे परत मिळण्याची मागणी केली. त्यानंतर वृत्तपत्रांनी उघडलेली आघाडी आणि जनमताचा रेटा यामुळे दिनेशला अटक झाली. त्याच्या काही दलालांना जेरबंद करण्यात पोलिसांना यश मिळाले.

जनसामान्यांना छळणाऱ्या प्रश्नांसाठी राजकीय, सामाजिक संघटनां पुढे आल्या नाहीत. केवळ वृत्तपत्रांनी आवाज उठविल्यामुळे दिनेश भिसे नावाचा ठकसेन जेरबंद झाला.

दिनेश भिसे सध्या जळगाव पोलिसांच्या ताब्यात आहे. त्यानंतर कदाचित नाशिक पोलिस त्याला ताब्यात घेतील. 938 तरुणांना फसविल्याच्या प्रकरणातील अनेक दलाल अजून फरार आहेत. दिनेशने बँकांमधील पैसे काढून घेतले असल्यामुळे सील करण्यात आलेल्या खात्यांमध्ये किमान शिल्लक आहे. नोकरी लावण्यासाठी घेतलेली रक्कम संबंधितांना परत करावयाची असेल तर दिनेशने अन्यत्र घेतलेल्या मालमत्ता शोधून त्या ताब्यात घेण्याची आवश्यकता आहे.

सध्या या प्रकरणाची चौकशी करीत असलेल्या देवपूर पोलिसांना गेल्या पाच वर्षात एकही घरफोडीचा तपास लावता आलेला नाही. या पोलिस ठाण्याच्या हद्दीत साधारणपणे दररोज चोरीची घटना घडतेच. पण शोध घेण्यात या पोलिसांना अद्याप यश आलेले नाही.

त्यामुळे बेरोजगार तरुणांच्याच नव्हे त्यांच्या नोकरीसाठी दागिने गहाण ठेऊन, व्याजाने पैसे घेऊन प्रसंगी शेतजमीन विकून पैसा जमा करणाऱ्या आईवडिलांच्या दृष्टीने हे प्रकरण महत्त्वाचे आहे. याशिवाय परदेशातील कोणत्या संस्थांनी त्याला निधी दिला त्या संस्था आणि व्यक्तींची सखोल चौकशी होणे आवश्यक असल्यामुळे या गुन्ह्याचा तपास सीआयडीकडे सोपविणे गरजेचे आहे.

 
</text>
</doc>
