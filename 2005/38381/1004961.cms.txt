<doc>
<docno>1004961.cms.txt</docno>
<text>
 
महाराष्ट्र
'वन्समोअर'च्या जल्लोषाने रंगले कवी संमेलन
[ Saturday, January 29, 2005  09:43:34 pm]


गौतम संचेती

कुसुमाग्रजनगरी, नाशिक : मंत्रभूमी ते यंत्रभूमी असा प्रवास करणाऱ्या गोदाकाठच्या तीरावर तब्बल 62 वर्षांनी भरलेल्या मराठी साहित्यसंमेलनात पहिल्या दिवशी रसिकांनी मनापासून दाद दिली ती कवी संमेलनाला. स्वातंत्र्यवीर सावरकर, कुसुमाग्रज या दिग्गज महाकवींनी नाशिकच्या मातीत पेरलेल्या शब्दांच्या पाऊलखुणा या निमित्ताने सर्वांच्या आठवणींना उजाळा देऊन गेल्या. बोचऱ्या गुलाबी थंडीला झुगारुन ' वा व्वा ' चा व ' वन्समोअर ' चा जल्लोष कुसुमाग्रजनगरीत वारंवार निनादला. नाशिककरांचं हे काव्यवेड पाहून परगावहून आलेले कवीही हरखून गेले.

साडेपाच तास चाललेल्या या निमंत्रित कवीसंमेलनात मराठी मुलखातून आलेल्या मराठी कवींनी इंग्रजाळलेल्या शब्दांचा समावेश असलेल्या कविता सादर केल्यामुळे ' अस्सल मराठीत कविता सादर करा ' असा वादच एका प्रेक्षकाने सुरु केला. मात्र संयोजकांनी इतर कोणत्याही भाषेतून शब्द आले तर ते मराठी होऊन येतात, असे सांगून कवितेच्या अनुषंगाने आलेले शब्द असल्याचे नमूद करुन त्यावर भाष्य करणे टाळले. मात्र त्यानंतरच्या कवींनी कवितेतल्या इंग्रजी शब्दाबाबत स्पष्टीकरण देण्याची दक्षता घेतली.

' आभाळाला खडा मारला... पाण्यालाही तडाच गेला... खळकन फुटले पाणी... आणि अंगावर उडली गाणी... ' नलेश पाटील यांनी सादर केलेल्या या कवितेची अनुभूती उपस्थितांना मोहरवून गेली. चांदवडचे डॅा. विठ्ठल शिंदे यांनी सादर केलेली ' आता येथे कुणाला सुखाचे दोन घास मिळत नाही, राजे तुम्ही निर्माण केलेले राज्य कुणाचे हेच कळत नाही ' ही सामाजिक स्थितीवर भाष्य करणारी कविता वन्समोअर घेऊन गेली. तर नरेश महाजन यांची ई-मेल, मोबाइल यावरील विडंबनात्मक अशी ' बरे झाले आमच्या वेळी नव्हते असे ई-मेल... ' ही प्रेमकविताही दाद मिळवून गेली.

या संमेलनात शेतकऱ्यांच्या आत्महत्येचा विषय अनेक कवींनी मांडला. इंदजित भालेराव यांनी ' शिक बाबा शिक ' म्हणत कुणब्याच्या पोराला उद्देशून सादर केलेली कविता मोठा प्रतिसाद मिळवून गेली. प्रदीप निफाडकर यांची ' मी हसत हसत जगलो ' ही कविताही रसिकांना भावली. तर फ. मु. शिंदे यांची नवसाची ' आता दहशत फार आहे, देव आता पावताना दिसत नाही ' या कवितेलाही चांगली दाद मिळाली. विठ्ठल वाघ यांची ' पाऊस टाळतो येण, े कधी विसरतो जाणे, कणसाच्या गावाकडले वाट हरवले दाणे ' ही कविता काळ्या मातीला साद घालून गेली. अशोक नायगावकरांनी ' उजव्याने एकेक घास हळूच तोंडात टाकायचा, डाव्याने बघत बसायचे ' या कवितेने उपस्थितांना खिळवून ठेवले. तर घनश्याम भेंडे यांची ' काल एका बेवड्याचा दहावा पाहिला, ठेवली देशी तेव्हा शिवला कावळा ' ही कविता हास्यलकेर उठवून गेली.

दासू वैद्य, प्रवीण दवणे, द. मा. धामणस्कर, भीमसेन देठे, प्रकाश होळकर, दत्ता हरजगीकर, प्रदीप पाटील, लक्ष्मण महाडिक, सतीश काळसेकर, द.भा.धामणकर, वामन निंबाळकर, सायमन माटीर्न, बाबासाहेब सौदागर, निळकंठ कदम, केशव देशमुख, प्रकाश खरात, निलीमा गुंडी, एकनाथ पगार, राम पाठक, अनुपमा उजगरे, श्रीधर नांदेडकर, योगीराज माने, रेखा भंडारे, रसिका देशमुख यांनीही कविता सादर केल्या.

कविसंमेलनाचे नियोजित अध्यक्ष ना. धों. महानोर यांच्या अनुपस्थितीमुळे अध्यक्षपद ' कवितारथी ' चे संपादक पुरुषोत्तम पाटील यांनी भूषविले. किशोर पाठक यांनी संयोजन केले.

कवितेचा सडा दुसऱ्ऱ्या दिवशीही रावसाहेब थोरात सभागृहात पडला. कवी विठ्ठल वाघ यांच्या अध्यक्षतेखाली झालेल्या या संमेलनालाही रसिकांची उत्स्फूर्त दाद मिळाली. यात एकूण 90 कवींनी कविता सादर केल्या.

 
</text>
</doc>
