<doc>
<docno>1005014.cms.txt</docno>
<text>
 
महामुंबई
'टॅक्सी, रिक्षांचे भाडे कमी झालेच पाहिजे'
[ Saturday, January 29, 2005  11:16:26 pm]


म. टा. प्रतिनिधी

मुंबई : मुंबईतील सर्व टॅक्सी, ऑटोरिक्षांचे सीएनजीकरण झाले असल्यामुळे या वाहनांच्या प्रवासासाठीची सध्याची भाडे आकारणी चुकीच्या पध्दतीने होत आहे. या भाडे आकारणीच्या पुनर्रचनेसाठी तज्ज्ञ समितीची स्थापना करावी, अशी मागणी मुंबई ग्राहक पंचायतीने शनिवारी आयोजित केलेल्या या विषयावरील चर्चासत्रात विविध घटकांच्या प्रतिनिधींनी केली. तज्ज्ञ समितीत ग्राहक पंचायतीला प्रतिनिधीत्व मिळावे, असा आग्रह या बैठकीत धरण्यात आला.

टॅक्सी व ऑटोरिक्षा प्रवासासाठी सध्या पहिला टप्पा 1.6 किलोमीटर अंतराचा असून, तो रद्द करून एक कि.मी. करण्यात यावा. तसेच नव्याने करण्यात आलेला पहिला टप्पा भाडे आकारणीसाठी आधारभूत मानला जावा. एअरपोर्ट, रेल्वे स्टेशन, एस.टी. स्टँड आदी ठिकाणी शेअर रिक्षा, टॅक्सींना प्राधान्य द्यावे, यासह अन्य मागण्या प्रादेशिक परिवहन प्राधिकरणाला पाठविण्याचे ठरले असल्याचे मुंबई ग्राहक पंचायतीचे कार्याध्यक्ष डॉ. मनोहर पणजकर यांनी एका पत्रकात म्हटले आहे.

प्रत्येक भाडे बदलानंतर ऑटोरिक्षा, टॅक्सींच्या भाडे आकारणी मीटरमध्ये आवश्यक सुधारणा करण्यात येऊन प्रत्यक्ष भाडे मीटरवर दिसण्याची सोय करण्यात यावी. तसे झाल्यास भविष्यात चालकांना टेरीफ कार्डाची आवश्यकता भासणार नाही, अशी अपेक्षा व्यक्त करण्यात आली.

 
</text>
</doc>
