<doc>
<docno>1004950.cms.txt</docno>
<text>
 
महामुंबई
काँग्रेसवर टांगती तलवार
[ Saturday, January 29, 2005  09:32:50 pm]


म. टा. प्रतिनिधी

मुंबई : भारतीय जनता पक्षाचे प्रदेशाध्यक्ष नितीन गडकरी यांना विदर्भातील चाणक्य समजले जात असले तरी विधानसभा निवडणूक व नुकत्याच झालेल्या दक्षिण नागपूर विधानसभा पोटनिवडणुकीत त्यांची चाणक्यनिती पूर्णपणे अयशस्वी ठरल्याचे दिसून आले. मात्र, त्यामुळे काँग्रेसचे हात आभाळाला टेकले अशातला भाग नाही. उलट तीन महिन्यांपूवीर् काँग्रेस व भाजपच्या मतांमधील दहा हजारांचे अंतर अवघ्या दोन हजारांवर आल्याने काँग्रेसला कायम असुरक्षिततेच्या वातावरणातच वावरावे लागणार आहे.

2004 च्या विधानसभा निवडणुकीत गोविंदराव वंजारी यांनी 45 हजार मते घेऊन भाजपचे मोहन मते यांचा दहा हजारांहून अधिक मतांनी पराभव केला. 1999 च्या निवडणुकीत ते तीन-साडेतीन हजार मतांनी पराभूत झाले होते. त्यावेळी दलित समाजातील राजू लोखंडे यांनी 27 हजार मते घेऊन मोहन मते यांना मदत केली होती. पण मते यांना दुसऱ्यांदा विजय मिळविता आला नाही, कारण दलित समाजाच्या मतांमध्ये फारशी विभागणी झाली नाही आणि आरपीआयने त्यांना पाठिंबा दिल्याने गेल्यावेळे पेक्षा दहा हजार मते अधिक घेऊन सिनिअर वंजारी प्रदीर्घ कालावधीनंतर पुन्हा विधानसभेत पोचले. मात्र, त्यांच्या आकस्मिक निधनाने पोटनिवडणुकीची वेळ आली. त्यांच्या जागेवर त्यांचे चिरंजीव अभिजीत वंजारी यांनी हक्क सांगितल्याने त्यांनाच उमेदवारी मिळेल, असा सर्वांचा होरा होता. पण केंदीय मंत्री विलास मुत्तेमवार यांनी जोर लावून दीनानाथ पडोळे यांना विधानसभेच्या रणांगणात उतरविल्याने अभिजीत संतापले आणि त्यांनी निवडणुकीच्या चक्रव्युहात उडी घेतली.

तिकडे अभिजितचे बंधू अमर वंजारी यांनी भाजपकडे तिकीट मागून कौटुंबिक बखेडा निर्माण करण्याचा प्रयत्न केला. मात्र, त्यांच्यातील पोटभेदाची कल्पना आल्याने भाजपने अमरला जवळ करण्याऐवजी अशोक मानकर यांना उमेदवारी देऊन जुगार खेळला खरा, पण अपेक्षित दान न पडल्याने त्यांना पराभवाचा सामना करावा लागला. काँग्रेसने कुणबी समाजाचा उमेदवार दिल्यानंतर अभिजीतने तेली समाजाची अस्मिता पणाला लावताना 19 हजाराच्या आसपास मते मिळविली तरी भाजपला त्याचा फायदा झाला नाही. उलट काही प्रमाणात तेली समाजाची मते त्यांच्यापासून दुरावल्याने काँग्रेसचे पडोळे फायद्यात राहिले.

 
</text>
</doc>
