<doc>
<docno>1004918.cms.txt</docno>
<text>
 
देश-विदेश
लेखक विष्णू प्रभाकर आज राष्ट्रपतींना भेटणार
[ Saturday, January 29, 2005  09:11:49 pm]


वृत्तसंस्था

नवी दिल्ली : जुन्या पिढीतील प्रसिद्ध आणि ज्येष्ठ गांधीवादी लेखक विष्णु प्रभाकर यांनी पदम्भूषण पुरस्कार परत करण्याची घोषणा गुरुवारी केल्यानंतर त्यांची नेमकी नाराजी काय आहे हे जाणून घेण्यासाठी राष्ट्रपती ए. पी. जे. अब्दुल कलाम यांनी त्यांना रविवारी आपल्या भेटीसाठी बोलावले आहे.

विष्णु प्रभाकर यांना गेल्या वषीर् पद्मभूषण पुरस्कार जाहीर झाला होता. यंदाच्या प्रजासत्ताक दिनाच्या दिवशी राष्ट्रपती कलाम यांनी एका घरगुती समारंभाचे आयोजन केले होते व त्याचे निमंत्रण विष्णु प्रभाकर यांना दिलेले होते. समारंभाच्यावेळी नीट वागणूक न मिळाल्याबद्दल नाराजी व्यक्त करून विष्णु प्रभाकर यांनी पुरस्कार न स्वीकारण्याचा निर्णय जाहीर केलेला आहे.

मात्र कलाम यांच्या भेटीनंतर ते आपला निर्णय बदलतात की नाही याबद्दल साहित्य वर्तुळात कुतुहल आहे.

राष्ट्रपती भवनात प्रजासत्ताक दिन सोहळ्यानिमित्त आयोजित समारंभाची आमंत्रण पत्रिका असतानाही प्रभाकर यांना सुरक्षा रक्षकांनी आत सोडले नाही. आमंत्रण पत्रिकेवर प्रभाकर आणि त्यांच्या पत्नीचे नाव होते. पण मुलाला सोबत नेल्याने त्यांना अडविण्यात आले व बाहेर बराच वेळ खोळंबवून ठेवण्यात आले.

पत्नी हयात नसल्याची सूचना राष्ट्रपती भवनाला पत्राद्वारे देऊन आणि तिच्याऐवजी आपल्या मुलांना बोलावण्यात यावे, अशी विनंती त्यांनी करूनही त्याची दखल घेण्यात आली नाही, अशी नाराजी विष्णु प्रभाकर यांनी व्यक्त केली.

प्रभाकर यांनी राष्ट्रपती भवनाला हिंदीत पाच पत्रे लिहिली होती. हिंदीत पत्रे लिहिल्यामुळे प्रतिसाद मिळाला नाही का ? असे त्यांना विचारले असता ते म्हणाले, हा प्रश्ान् आपण राष्ट्रपतींना विचारू. या वयात पुरस्कार माझ्याबरोबर असणे वा नसणे हे महत्त्वाचे नसून त्यापेक्षा वृद्ध लेखकांच्या गरजा आणि मागण्यांकडे दुर्लक्ष केले जात आहे, ही खंत आपल्याला पुरस्कार नाकारून व्यक्त करायची आहे, असे ते म्हणाले.

 
</text>
</doc>
