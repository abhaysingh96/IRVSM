<doc>
<docno>1005020.cms.txt</docno>
<text>
 
महामुंबई
नागपुरात विजय पक्षाचा नव्हे, तर जातीचा
[ Saturday, January 29, 2005  11:27:01 pm]


धनंजय गोडबोले

मुंबई : गेली दहा वर्षे भारतीय जनता पक्षाच्या ताब्यात असलेला दक्षिण नागपूर विधानसभा मतदारसंघ तीन महिन्यांच्या कालावधीत झालेल्या दोन विधानसभा निवडणुकीत काँग्रेसने खेचून आणला आहे. तरीही हा पक्षीय विजय नसून जातीय विजयच आहे, कारण, या मतदारसंघात पक्षीय राजकारणाचा नव्हे, तर जातीय राजकारणाचाच कायम बोलबाला राहिलेला आहे.

यावेळी दलित मतांमध्ये विभागणी झाली नसती, तर माजी मंत्री सुलेखा कुंभारे हमखास निवडून आल्या असत्या. पण बहुजन समाज पक्षाने ऐनवेळी घात करून उमेदवार दिला आणि त्याने सहा हजाराहून अधिक मते घेऊन सुलेखाताईंच्या पराभवाला हातभार लावला. तिकडे निवडणुकीच्या तोंडावर बंडखोरी झाल्याचा फटका काँग्रेस उमेदवाराला बसेल, असा अंदाज व्यक्त केला जात असताना प्रत्यक्षात काँग्रेस उमेदवार दीनानाथ पडोळे यांना या बंडखोरीचा फायदा झाल्याचे दिसून येते.

दक्षिण नागपूर विधानसभा मतदारसंघात तेली, कुणबी आणि दलित समाजाचे मोठे प्राबल्य असले, तरी या मतदारसंघात तेली-कुणबी कायम प्रतिस्पधीर् राहिलेले आहेत. त्यातूनच कधी काँग्रेसचे तर कधी भाजपचे उमेदवार विजयी झाले आहेत. तथापि दोन्ही जातींच्या समाजघटकांना काँग्रेस कायमच जवळचा पक्ष वाटत आलेला आहे. काँग्रेसने तेली उमेदवार दिला, तर भाजपने कुणबी नेता पुढे करायचा ही चाल दोन्ही पक्ष कायम खेळत आले आहेत. पण यावेळी फासे उलटे पडले आणि भाजपला माळी समाजातील अशोक मानकर यांना उमेदवारी देण्यावाचून गत्यंतर उरले नाही. त्यामुळेच त्यांना तीन महिन्यात दुसऱ्यांदा मात खावी लागली आणि पराभवाचे खापर मात्र प्रदेश भाजपचे अध्यक्ष नितीन गडकरी यांच्या माथ्यावर फुटले.

 
</text>
</doc>
