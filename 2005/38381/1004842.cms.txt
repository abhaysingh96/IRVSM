<doc>
<docno>1004842.cms.txt</docno>
<text>
 
खास बात
पंचतारांकित मॉल!
[ Saturday, January 29, 2005  07:48:39 pm]


जागतिकीकरणाची ' त्सुनामी ' लाट भारताच्या किनाऱ्यावर आदळली, त्यास आता एक तपाहून अधिक काळ लोटला. पण त्या लाटेचे दृश्य परिणाम दिसायला लागले त्यास जेमतेम चार-पाच वषेर्च उलटली. या पाच वर्षांत आपल्या जाणिवा-नेणिवांच्या परिमाणात जसा जमीन अस्मानाचा बदल झाला, तसाच तो आपल्या सभोवतालच्या वातावरणातही झाला. इथं ' वातावरण ' हा शब्द पर्यावरणविषयक संज्ञा म्हणून वापरलेला नाही, हे मुद्दाम सांगायची गरज नाही. सभोवतालच्या वातावरणातला हा बदल दृश्य स्वरूपातला अशा अर्थानं होता की माणसांच्या वेशभूषेपासून आजूबाजूच्या इमारतींच्या वास्तूशास्त्रापर्यंत आणि घराघरांतल्या अंतर्गत रचनेपासून ते थेट चंदमौळी बाजारपेठांपर्यंत त्याचं दर्शन घडत होतं.

याच काळात मुंबई- पुण्यातल्याच नव्हे तर गावागावांतल्या चाळी, जुने पुराणे वाडे, बाजारपेठा धडाधडा पाडल्या जाऊ लागल्या... आणि तिथं अत्याधुनिक अमेरिकन वास्तूशास्त्राचा पगडा असलेल्या मॅनहटन स्टाईलच्या ' कलाकृती ' उभ्या राहू लागल्या. जुनी अवाढव्य चित्रपटगृहे बघता बघता काळाच्या पडद्याआड जाऊ लागली आणि त्या जागी ' मल्टिप्लेक्स ' जातीचा एकाच वेळी अनेक स्क्रीन्सवर अनेक सिनेमे दाखवणारा ' बाजार ' उभा राहिला... आणि सहकारी तत्त्वावर चालणाऱ्या डिपार्टमेंटल स्टोअर्सच्या जागी पंचतारांकित मॉल्स उभे राहिले.

हा बदल आपण बिनबोभाट स्वीकारत गेलो. रस्त्यावरचा आधीच दुबळा असलेला भाजीवाला, नाक्यावरचा पुड्या बांधणारा किराणा दुकानदार यामुळे पुरता खचून जात होता. पण आपल्याला त्याची पर्वा नव्हती. आपल्याला अधिक ' सुबक ' माल प्लॅस्टिकच्या वेष्टनात गुंडाळून मिळू लागला होता. मग आपल्याला बाकी फिकीर करण्याचं काही कारण तरी होतं का! बरं आश्चर्याची बाब म्हणजे फिरत्या जिन्यांवरून या वातानुकूलित मॉल्समध्ये गेल्यानंतरही तिथल्या मालाच्या किमती या आपल्या आवाक्यातल्याच राहिल्या होत्या... एवढंच नव्हे तर ' बिग बझार ' सारख्या चेनमध्ये त्या काही प्रमाणात का होईना कमीच असल्याचं जाणवू लागलं होतं... मुंबईत परळला फिनिक्स मिलची चिता उभारून आणि तिथल्या कामगारांना देशोधडीला लावून उभारण्यात आलेल्या पंचतारांकित मॉल्सच्या अनेकावृत्त्यांना तर सुटीच्या दिवशी थेट काळूबाईच्या जत्रेचं स्वरूप येऊ लागलं होतं.

हे सारं आपल्या अंगवळणी पडत चाललं होतं आणि या सर्वांविरुद्ध आवाज उठवणाऱ्याला प्रतिगामी, बुरसटलेला अशा शब्दांत हिणवलं जाऊ लागलं होतं...

मग नेमकं साहित्याच्या प्रांतानंच काय घोडं मारलं होतं ?

नाहीतरी ' क्रॉसवर्ड ' सारखी ' बुकशॉप्स ' यापूवीर् पंचतारांकित होऊन गेली नव्हती का ? हो पण तिथं आपल्या द्व 4 मराठीला थारा नव्हता. मराठी आपली कुसुमाग्रजांनी वर्णन केल्याप्रमाणे फाटके कपडे लेवून मंत्रालयाच्या नव्हे तर ' क्रॉसवर्ड ' च्या दारात उभी होती.

यात अचानक बदल होणं शक्यच नव्हतं आणि मराठीला वर्षाचे 365 दिवस पंचतारांकित, वातानुकुलित ' मॉल्स ' मध्ये नेऊन बसवणं, तर कुणाच्याच बापाला शक्य नव्हतं. तरी वर्षाकाठी तीन दिवस का होईना, हे करून दाखविण्याचा चंग समाजातल्या काही मोजक्याच मातब्बर, धनदांडग्या तसेच धूर्त आणि धोरणी मुत्सद्द्यांनी बांधला. मनात येईल, ते करून दाखवण्याची ईर्ष्या त्यांच्याकडे होती. कधी साखर, तर कधी शिक्षण यांचा सहारा घेत बळ संपादन केल्यानं प्रसंगी राज्याची सत्ताही बदलून टाकण्याची त्यांची ताकद होती. ही मंडळी साऱ्या शक्तीनिशी या साहित्य आणि नाट्याच्या प्रांतात घुसली आणि त्यांनी पाहता पाहता साहित्य संमेलनांचे पंचतारांकित मॉल्स करून टाकले!

पण या गावागावांत पाटीलकी करत फिरणाऱ्या ' सम्राटां ' चं आपण ऋणीच राहायला हवं ; कारण हे मॉल्स त्यांनी मुंबई-पुण्यापुरते मर्यादित ठेवले नाहीत. एकोणिसाव्या शतकाच्या उत्तरार्धात आणि विसाव्या शतकाच्या पहिल्या काही दशकांत भरणारी ' ग्रंथकार संमेलने ' ही मुंबई- पुण्यापुरती मर्यादित असत. शिवाय त्यांना मोजक्याच शे-दीडशे ग्रंथकारांची उपस्थिती असे. पण महाराष्ट्र राज्याची 1960 मध्ये स्थापना झाली आणि गावागावांतून मराठीप्रेमाला उधाण आलं. पुढे लगेचच गोव्यावरचं पोर्तुगीज साम्राज्य लयाला गेलं. गोवेकरांना महाराष्ट्रात यायचं होतं. भाऊसाहेब बांदोडकरांनी 1964 मध्ये मडगावला आयोजित केलेल्या संमेलनाला कुसुमाग्रजांसारखं विलक्षण व्यक्तित्व अध्यक्ष म्हणून लाभलं आणि गदीर्चा महापूर सुरू झाला. पण तेव्हा त्याचं स्वरूप सहकारी चळवळीसारखं होतं. ' स्टार कल्चर ' अद्याप यायचं होतं.

ते नेमकं केव्हा आलं ?

पु. ल. देशपांडे 1974 मध्ये इचलकरंजी संमेलनाचे अध्यक्ष झाले आणि तिथपासून या स्टार कल्चरची लागण संमेलनांना झाली असं म्हणता येईल. त्यानंतर झपाट्यानं परिस्थिती बदलत गेली. आणीबाणीत दुर्गा भागवत यांनी कराडला यशवंतराव चव्हाणांच्या उपस्थितीत केलेला अभिव्यक्ती- स्वातंत्र्याचा उच्चार आणि नंतर ए. आर. अंतुले यांनी साहित्यक्षेत्रात केलेल्या हस्तक्षेपाच्या निषेधार्थ मुंबईत मालतीबाई बेडेकर यांच्या अध्यक्षतेखाली समांतर साहित्य संमेलन भरवून दाखविलेली अस्मिता पुढे कुठच्या कुठे आणि केव्हा, कशी विरून गेली हे कळलंही नाही. कारण पुढच्या दोन-पाच वर्षांतच संमेलनांचा पुरता ताबा घेऊन राजकारणी मोकळे झाले होते! द्व 4 मराठीला एकदम सोन्याची झळाळी प्राप्त झाली होती. कधी डी. वाय. पाटील, तर कधी विश्वनाथ कराड, कधी गोपीनाथ मुंडे तर कधी अण्णा जोशी, कधी मनोहर जोशी तर कधी अभयसिंहराजे भोसले यांच्यासारखे सरकारदरबारचे बडे मनसबदार संंमेलनं भरवू लागले. शेला-पागोटे देऊन साहित्यिकांना गौरवू लागले आणि मग लेखकाचा लेखकराव कधी होऊन गेला, ते कुणाला कळलंही नाही.

पण ' बिच्चारा ' म्हणतात तो मराठी साहित्य रसिक यावरही खूश होता. त्याला द्व 4 मराठीची फाटकी वस्त्रं जाऊन त्याजागी भरजरी प्रावरणं आली याचा भलताच आनंद झाला होता. पण मराठी सारस्वताच्या या पंचतारांकित मॉल्समध्ये नेमकं कोण जाऊन बसतंय याकडे मात्र त्याचं दुर्लक्ष झालं होतं. गावकुसाबाहेरचे लोक वेशीबाहेरच राहिले होते... आपुलकीची भावना नष्ट होत चालली होती. पण या साऱ्या बडेजावाविरुद्ध काही बोलणं हाही गुन्हा ठरू पाहत होता.

हे अगदी त्या मॉल संस्कृतीला साजेसंच घडत होतं.

दुराव्याची दरी भले का निर्माण होईना, साहित्याचा प्रसार मात्र नक्कीच होत होता. संमेलनातल्या चर्चांच्या वेळी मांडव रिकामा का असेना, बाहेरच्या पुस्तकांच्या स्टॉल्सवरची गदीर् वाढतीच असायची आणि पुस्तकंही चक्क खपायचीच...

तेही काही कमी झालं का!

त्याची भीती बाळगायचीच असेल, तर ती ' क-का-की ' च्या मालिका काढणाऱ्या टीव्हीवाल्यांनी बाळगावी...

बाकी एवढं झाल्यावरही कोणी म्हणत असेल की मराठी मरायला टेकलीय, तर ते आपल्याला मान्य नाही, असं आपण अॅफेडेव्हिट करून द्यायला तयार आहोत!

प्रकाश अकोलकर

 
</text>
</doc>
