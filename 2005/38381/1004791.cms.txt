<doc>
<docno>1004791.cms.txt</docno>
<text>
 
संवाद
कोणी हेल्मेट देतं का हेल्मेट...
[ Saturday, January 29, 2005  06:10:55 pm]


नेहमीप्रमाणे ' पे अॅण्ड पार्क ' मध्ये आपली बाइक उभी करुन मंदार सावंत स्टेशनच्या दिशेने चालू लागले. थोडं अंतर चालल्यानंतर आजूबाजूची सगळी मंडळी आपल्याकडे विचित्र नजरेनं पाहात असल्याचं सावंत यांच्या लक्षात आलं. आपली पँट तर फाटली नाही ना... अंगावर कावळा ' शिटला ' तर नाही ना याचीही त्यांनी खातरजमा करुन घेतली. पण यापैकी कोणतीही शक्यता खरी ठरत नसल्यामुळे आपलाच काहीतरी भ्रम झाल्याची मनाची समजूत घालत सावंत रेल्वे स्टेशनवर पोहोचले. स्टेशनावरही लोक त्यांच्याकडे बघून हसतच होते. या प्रकारानं बिथरलेल्या सावंत यांचं तर डोकंफिरायची वेळ आली होती. इतक्यात ' अहो साहेब हेल्मेट रस्त्यावर बंधनकारक आहे रेल्वे स्टेशनवर नाही... ' असा आवाज सावंत यांच्या कानी पडला. इतका वेळ सर्वांच्या आकर्षणाचं केंद का बनलो होतो याचं उत्तर त्यांना मिळालं. डोक्यावरील हेल्मेट तसंच ठेवून प्लॅटफॉर्मपर्यंत येऊन पोहोचल्याचं लक्षात आल्यानंतर त्यांना स्वत:च हसू आवरलं नाही. ट्रेन पकडायची घाई, डोक्यात ऑफिसच्या कामाचा सुरू असलेला गदारोळ आणि हेल्मेट वापरायच्या नसलेल्या सवयीमुळे थोडावेळ का होइना पण सांवत ' सेंटर ऑफ अॅट्रॅक्शन ' बनले. पण हीच वेळ तुमच्या-आमच्यावरही येऊ शकते.

मुंबईत हेल्मेटसाठी मारामारी...हा प्रकार एप्रिलफूलचा नव्हता, तर चार दिवसांपूवीर् मुंबईतील हेल्मेट दुकानांबाहेर हेच चित्र पाहायला मिळत होतं. कालपरवापर्यंत दुकानात धूळ खात पडलेल्या हेल्मेट्सना अचानक सोन्याचा भाव आला. राज्य सरकारच्या हेल्मेटसक्तीच्या बडग्यामुळे महाराष्ट्रातील 45 लाख दुचाकीस्वारांची चांगलीच पंचाईत झाली आहे. त्यामुळेच ' कोणी हेल्मेट देतं का हेल्मेट ' अशी विनवणी करत त्यांच्यापैकी अनेकांनाया दुकानातून त्या दुकानात चपला झिजवत फिरावं लागत आहे. रस्त्यावर हेल्मेट नसलेली डोकी शोधून त्यांच्याकडून दंडाची पावती फाडण्यासाठी ट्रॅफिक पोलिस उभा आहे. तर दुसरीकडे दंडात्मक कारवाईच्या भीतीने हेल्मेट खरेदीसाठी दुकानांकडे धाव घेणाऱ्यांना ' माल खतम हो गया है बादमें आना... ' असं उत्तर ऐकायला मिळत आहे. त्यामुळे नाईलाजाने निकृष्ट दर्जाची हेल्मेटं खरेदी करणं अनेकांना भाग पडत आहे.

अनेक ठिकाणी ' तुम्ही आम्हाला अशाप्रकारे दंड करू शकत नाही... ' अशा शब्दांच्या चकमकीही ट्रॅफिक पोलिस व दुचाकीवाले यांच्यात नाक्यानाक्यावर झडू लागल्या आहेत. सरकारी चुकांची शिक्षा आम्ही का भोगावी, असा प्रश्न डोक्यावर हेल्मेटचं ओझं पडलेल्या मुंबईतील पाच लाख दुचाकीस्वारांसमोर पडला आहे. त्यांच्या आवाजाची दखल घेत हेल्मेटसक्तीला मुदतवाढ मिळवण्यासाठी पुन्हा कोर्टाकडे धाव घेणं सरकारलाही भाग पडलं आहे.

कोर्टाच्या निर्णयांची अमलबजावणी करण्यास सरकारने एवढा उशीर का केला ? हेल्मेटसक्तीविषयी अगोदरच वाहनचालकांना जागरुक का केलं नाही ? मुंबईत हेल्मेटसक्तीची गरज आहे का ? बड्या कंपन्यांची ' सोय ' करण्यासाठी तर हा निर्णय घेण्यात आलेला नाही ना ? इथपासून ते अगदी हेल्मेटसक्तीचा निर्णय पुढे ढकलला गेला तर आमच्याकडून वसूल केलेला दंड सरकार परत करणार आहे का, अशा अनेक प्रश्नांचा भडीमार मुंबईतील दुचाकीस्वार सरकारवर करत आहेत. राज्यात 45 लाख दुचाकीस्वार आहेत. मात्र, आवश्यकतेपेक्षा 25 लाख हेल्मेट सध्या कमी पडत आहेत. हेल्मेट कंपन्यांची क्षमता महिन्याला सात लाख हेल्मेट बनवण्याची आहे. त्यामुळे पुढील तीन महिने तरी हेल्मेटचा तुटवडा भासत राहणार ही गोष्ट उघड आहे. हेल्मेटसक्ती लादताना सरकारने या गोष्टींचा अभ्यास केला असता तर आता पुन्हा कोर्टापुढे विनंतीअर्ज सादर करण्याची वेळ सरकारवर आली नसती, अशी प्रतिक्रिया हेल्मेटसक्तीला विरोध करणाऱ्यांकडून व्यक्त होत आहे.

मुंबईत बाइक चालवणाऱ्यांची संख्या पाच लाखाच्या आसपास असून त्यात 70 टक्के तरुणांचा समावेश आहे. बाइकच्या अपघातात जखमी होणाऱ्या अथवा मृत्यूमुखी पडणाऱ्यांमध्ये तरुणांची संख्या खूप मोठी आहे. हेल्मेटसक्तीमुळे अनेकांचा प्रवास सुरक्षित होईल, असं परिवहन विभागाच्या अधिकाऱ्यांचं म्हणणं आहे. पण ज्यांच्यासाठी हेल्मेटसक्तीचा निर्णय कडकपणे अमलात आणला जात आहे त्या तरुणांना हेल्मेटसक्ती मान्य नाही. रस्त्याची दुरावस्था व वाहतुकीची समस्या झेलत असलेल्या मुंबईत हेल्मेटसक्तीची गरज नाही. त्याऐवजी इथली वाहतूक सुरळीत करण्याची सक्ती कोर्टानं ट्रॅफिक विभागाला करण्याची गरज असल्याचं तरुणांचं म्हणणं आहे. हेल्मेटसक्तीविषयी लोकांमध्ये वेळीच जागरुकता केली असती तर आज हेल्मेट डोकेदुखी ठरली नसती, असा आरोप करत हेल्मेटच्या गोंधळासाठी तरुणांनीही सरकारलाच आरोपीच्या पिंजऱ्यात उभं केलं आहे.

हेल्मेट न वापरणाऱ्यांवर सरकार दंडात्मक कारवाई करत आहे. पण लोकांच्या अडचणींचा फायदा उचलत हेल्मेटच्या किंमती दुप्पट करणाऱ्यांना सूट देणं हा कुठला न्याय ? असा प्रश्नही अनेक दुचाकीस्वार करत आहेत. मुलांना शाळेत सोडताना अथवा बाजारातून भाजी आणण्यासारख्या छोट्या कामांसाठी दरवेळेस हेल्मेट सांभाळत फिरणं म्हणजे नसती कसरत असल्याची संतप्त प्रतिक्रिया अनेक दुचाकीस्वार व्यक्त करत आहेत. हेल्मेटमुळे डोक्याला सुरक्षाकवच मिळणार असलं तरी निकृष्ट दर्जाच्या हेल्मेटमुळे डोक्यात पुरळ येणं, त्वचेला खाज सुटणं या समस्या उद्भवत असतात. म्हणून निकृष्ट दर्जाच्या हेल्मेटपासून दूर राहण्याचा सल्ला डॉक्टर देत आहेत. पण चांगल्या दर्जाच्या हेल्मेटच्या किंमतीही तीन ते पाच हजार रुपयांच्या घरात असल्यामुळे सर्वसामान्य वाहनचालकांना अशा हेल्मेटचा विचार करणंही शक्य नाही.

सरकारने हेल्मेटसक्तीचा निर्णय हा घाईघाईत व चुकीच्या पद्धतीने घेतल्यामुळेच त्यांचा भुर्दंड दुचाकीचालकांना सहन करावा लागत असल्याचं मानणाऱ्यांमध्ये वेस्टर्न इंडिया ऑटोमोबाइल असोसिएशनचाही समावेश आहे. आठवड्याभरानंतर का होईना पण सरकारनं आता वाहनचालकांना हेल्मेट मिळवण्यासाठी येत असलेल्या समस्यांची कोर्टाला माहिती करून देत ही सक्ती थोडी पुढे ढकलण्यासाठी विनंती करण्याचा निर्णय घेतला आहे. पण यात त्यांना किती यश येईल हे आताच सांगणं शक्य नसल्यामुळे जेवणाचा डबा, ऑफिसची बॅग याबरोबरच आता हेल्मेट सांभाळत प्रवासाची सवय मुंबईकरांना करावी लागणार आहे.

प्रवीण मुळ्ये

 
</text>
</doc>
