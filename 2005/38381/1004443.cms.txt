<doc>
<docno>1004443.cms.txt</docno>
<text>
 
महाराष्ट्र
नाट्यसंमेलनाची नांदी घुमतेय डोंबिवलीत!
[ Saturday, January 29, 2005  12:04:43 am]


म. टा. प्रतिनिधी

पु. भा. भावेनगरी, डोंबिवली : नाट्यसंमेलनाची नांदी सुरू व्हायला काही तासांचा अवधी आहे. नांदीपूर्वी वाजलेले पडघमांना ग्लॅमरची झालर आहे. ' अँग्री यंग मॅन ' अमिताभ, मिथुन चक्रवर्ती अशा बॉलिवूड सिताऱ्यांची चमचमती उपस्थिती, त्सुनामीग्रस्तांच्या लाटेमुळे सरकारी गंगाजळी मिळण्यात झालेली दिरंगाई आणि डोंबिवलीकरांनी घातलेल्या पहिल्यावहिल्या गाऱ्हाण्याची साक्ष म्हणून अनेक मऱ्हाटमोळ्या स्टार्सचे परफॉर्मन्स अशा अनेक गोष्टींमुळे 85 व्या अ. भा. मराठी नाट्यसंमेलनाला वलय प्राप्त झालं आहे.

नाटकाचं थिएटर हवं म्हणून डोंबिवलीकर टाहो फोडत राहिले, पण थिएटर नसलेल्या डांेबिवलीत नाट्यसंमेलन भरत आहे. त्याचे एक आगळेवेगळे महत्त्व आहे. साहित्य संमेलनाच्या पारड्यात

सरकारी अनुदानाचे पंचवीस लाख रुपयांचे दान पडले, मात्र नाट्यसंमेलनाबाबत सापत्नभावाची वागणूक असल्यामुळे केवळ दहा लाख रुपयांच्या अनुदानाची मांडवली योग्य नसल्याची कुजबूज कानावर येत आहे.

विशेष म्हणजे , 25 लाख रुपयांच्या अनुदानाच्या आशेवर आयोजकांनी बांधलेल्या इमल्यांना सुरुंग लागल्यामुळे नाट्यसंमेलनावर पुन्हा एकदा प्रकाशझोत स्थिरावण्याची शक्यता निर्माण झाली आहे.

यंदा कल्याण-डोंबिवली महानगरपालिका, राज्य एड्स कंट्रोल सोसायटीपासून बँक आणि बिल्डर्सकडून अधिकृत स्पॉन्सरशिप मिळवण्यात नाट्यपरिषद यशस्वी ठरली असली तरीही जेवणावळी आणि परफॉर्मन्ससाठी आयोजनाचा खर्च कित्येक लाखांच्या घरात जातोय, त्यामुळे येणारी तूट कशी भरून काढावी, यासाठी चर्चेमार्फत विविध ऑप्शन्स चाचपडून पाहत आहेत, बहुधा कलाकारांना देण्यात येणाऱ्या मानधनावर त्याचा अप्रत्यक्षरित्या परिणाम होणार असल्याची जोरदार चर्चा रंगत आहे.

पंधरा हजार रसिक प्रेक्षकांची व्यवस्था करण्यात आली असून विशेष अतिथींसाठी तीनशे जणांची तसेच समारोपाच्या दिवशी नाशिकहून थेट नाट्यसंमेलनाला केंदीय कृषिमंत्री शरद पवार येणार असल्यामुळे त्यांच्यासाठी हेलिपॅड बांधण्याची जय्यत तयारी सुरू आहे. त्यामुळे होणारा खर्च हा निश्चितच अधिक होणार हे वेगळं सांगण्याची आवश्यकता नाही.

सत्कार समारंभांची रेलचेल तर आहेच, पण ' कलाकारांसाठी शरीरसौष्ठव ' असे खास सत्र यंदा आयोजित करण्यात आले आहे. यासोबत

वेगवेगळ्या परिसंवादातून उलगडत जाणारा नाट्यप्रवास आणि इतर माध्यमांचा यावेळी वेध घेण्यात येईल.

 
</text>
</doc>
