<doc>
<docno>1004792.cms.txt</docno>
<text>
 
संवाद
'आयसीयू' आणि लग्न!
[ Saturday, January 29, 2005  06:14:54 pm]


माझ्या मोठ्या मुलीचं, प्रीतीचं लग्न दोन दिवसावर येऊन ठेपलं होतं. लग्नघर अगदी गजबजून गेलं होतं. चेष्टा मस्करी, नाचगाणी, हास्य विनोदानं घर भरून गेलं होतं आणि या गोंधळात ' हे ' सुद्धा पूर्ण सामील झाले होते! हे पाहून मनात आलं आनंद -आनंद म्हणजे याहून काय वेगळा असतो ? दुसऱ्या दिवशी सकाळी सगळं वऱ्हाड दोन सुमोमधून डोंबिवलीकडे निघणार होतं. लग्न डोंबिवलीला होते. मामाच्या गावात. सकाळी मामाकडेच प्रीतीचं केळवण व संध्याकाळी हॉलवर वाङ्निश्चय. माझ्या भावाला मुलगी नाही, म्हणून प्रीतीच्या लग्नाची बरीचशी जबाबदारी त्या दोघांनी उचलली होती.

सकाळी अंधेरीतून- समर्थनगरमधून वऱ्हाड निघालं. एका गाडीत छोटी मुलगी गौरी आणि तिच्या मैत्रिणी व एक-दोन मोठी माणसं होती. आमच्या गाडीत नवरी मुलगी, तिच्या मैत्रिणी व आम्ही दोघं होतो. सर्वजणी भरजरी साड्या, दागदागिने यांनी सजलेल्या होत्या. सकाळी नऊ- साडेनऊला जल्लोषात, आनंदात वऱ्हाड निघालं. गाडी तीन चार किलोमीटर गेली नसेल, एवढ्यात यांनी माझ्या खांद्यावर मान टाकली. ' अहो काय झालं ', असं विचारत यांच्याकडे पाहते, तर हे घामानं डबडबलेले. गाडी सरळ नानावटी हॉस्पिटलमध्ये नेली ; पण हॉस्पिटल भरलेलं असल्यामुळे तिथे यांना अॅडमिट करून घेतलं नाही. मात्र डॉक्टरांनी वेळ न घालवता कूपर हॉस्पिटलमध्ये अॅडमिट करायला सांगितलं. तेव्हाच मनात शंकेची पाल चुकचुकली. गाडी कूपर हॉस्पिटलकडे वळवली आणि तिथं अॅडमिट केलं. डॉक्टरांनी ' सीव्हियर हार्ट अटॅक ' निदान केलं. सगळं हॉस्पिटल आमच्याकडे पाहात होतं. एवढं नटूनथटून निघालेलं वऱ्हाड, आणि हे काय अघटित घडलं ?

यांची अवस्था अत्यंत वाईट होती. बोलायलाही अतिशय त्रास होत होता. वेदनेनं चेहरा पिळवटून गेला होता ; पण त्या अवस्थेत हे एकच म्हणत होते , ' अगं, लग्न पार पाड, हिम्मत हरू नकोस. मी बरा होईन ; पण तू लग्न थांबवू नकोस '.

सगळीकडे फोन गेले. थोड्याच वेळात नवरा मुलगा व त्याचे आई-वडील आले. लग्न नंतर एक-दोन आठवड्यांनी करू ; तुम्ही काळजी करू नका. आम्ही तुमच्या पाठीशी आहोत. यांची ट्रीटमेंट सुरू झाली होती, हे आयसीयूमध्ये होते. यांनी पुन्हा कार्य पार पाडण्यासाठी आग्रह धरला. मला कळत नव्हतं. यांना या अवस्थेत एकटं टाकून मी कशी जाऊ शकत होते ? मी सर्वांना पुढे पाठवून दिलं आणि एकटीच तिथे थांबले. मी निश्चय केला होता. यांच्या मनासारखं करायचं, देवकृपेनं काहीतरी मार्ग निघेल.

थोड्या वेळाने माझा भाऊ व त्याचे दोन मित्र हॉस्पिटलमध्ये आले. भावाला मी माझा निश्चय सांगितला, तोही साशंक झाला. भावाच्या मित्रांनी ताबडतोब मदतीचा हात पुढे केला. ते म्हणाले , ' आशाताई, तुम्ही जा. कार्य पार पाडा. तुम्ही परत येईपर्यंत आम्ही इथंच थांबू. अजिबात काळजी करू नका ; पण तुम्ही दोघे आता निघा. ' त्यांच्या बोलण्यातला दृढ विश्वास मला बळ देत होता. मी व माझा भाऊ सातपर्यंत निघालो. हॉलवर माझी भावजय, सर्व नातेवाईक, मुलाकडचे सर्वजण आले होते. माझ्या भावजयीनं जबाबदारी खंबीरपणे घेतली होती. आम्ही थोडे उशीरा पोहोचलो ; पण कार्यक्रम व्यवस्थित पार पडला.

ती रात्र मला हॉलवर काढावी लागली. हॉलभर माणसं होती. जवळची नात्यातली ; पण मला मात्र फार एकटं वाटत होतं. त्यातून माझ्या छोट्या मुलीला, गौरीला दोन ताप चढला होता. तिला जबरदस्त शॉक बसला होता.

मुलाकडचे लोक थोडे लग्नाच्या मूडमध्ये होते ; पण मला पाहिलं की, गप्प व्हायचे. मग मी त्यांच्याजवळ जाऊन सर्वांना धीर दिला. अरे असे गप्प का, लग्न आहे, मजा करा. रात्र जागवा. त्याशिवाय लग्नाला मजा काय ? सर्वजण एकत्र हॉलमध्ये आले आणि क्षणात वातावरण बदललं. नाचगाण्याला सुरुवात झाली. नंतर मी हळूच आत रूममध्ये आले. आता माझं उसनं अवसान संपलं होतं. डोळ्यांना धारा लागल्या होत्या. माझ्या मुली जवळ होत्या. त्याच माझी समजूत काढत होत्या. त्याच माझी समजूत काढत होत्या. ' आई, हिम्मत सोडू नकोस ग! पपांना नक्की बरं वाटेल ' एकमेकींना धीर देत आम्ही रात्र काढली. बाहेरचा जल्लोष ऐकू येत होता ; पण त्याचा आनंद हृदयापर्यंत पोहोचू शकत नव्हता.

सकाळी घाणा भरण्यासाठी मुलाची आई बोलवायला आली. आम्ही तिघी लगेच मुखवटा धारण करून हॉलमध्ये आलो. एकेक विधी पार पडत होते. प्रश्ान् होता पुण्याहवाचनाला कोण बसणार ? पण भावाने जबाबदारी घेतल्यामुळे त्यानेच कन्यादान केलं. ठरलेल्या मुहूर्तावर लग्न लागलं. अक्षता पडल्या. ताबडतोब फोनवरून ती बातमी यांच्यापर्यंत पोहोचवली गेली. मी फार कष्टाने चेहऱ्यावर हसू ठेवण्याचा प्रयत्न करत होते ; पण सर्वजण अत्यंत समजुतीने व शांतपणे मला समजून घेत होते.

संध्याकाळी पाच वाजता मुलीची सासरी पाठवणी केली. सासरी निघताना प्रीतीच्या डोळ्यात अश्रूंच्याऐवजी, वडिलांची काळजी काठोकाठ भरलेली दिसत होती. मागची औपचारिकता पूर्ण करून मी सुमोत बसले ; पण गौरीचा ताप उतरत नव्हता, उपचार करणं फार गरजेचं होतं. भाऊ रहा म्हणत होता. ' मी अंधेरीला जातो, तू थांब ; उद्या जा ', पण मला घर गाठायची घाई होती. मी राहायला तयार नव्हते, गौरीला ठेवायला तयार नव्हते. थोडं जुजबी औषध देऊन मी रात्री आठ- साडेआठला निघाले, रात्री साडेअकराला घरी पोहोचले.

सकाळी सहा वाजता चहा घेऊन, प्रसन्न चेहरा ठेवून मी हॉस्पिटलमध्ये पोचले. हे खूप शांत होते, तब्येत जरा बरा होती. त्यांनी माझं कौतुक केलं. कार्य पार पाडलं म्हणून! पण याचं श्रेय माझ्या भावाच्या या दोन मित्रांना म्हणजे गदे आणि मंडपे यांना जातं. त्यांच्यामुळेच मी लग्न पार पाडू शकले. त्यांनी मला जी मदत केली त्याला तोडच नव्हती. मी त्यांची खूप ऋणी आहे. त्या वेळी ते माझ्यासाठी देवदूतच होते. खरंच, विश्वास असेल ; तर देव कुणाच्या रूपानं येतो आणि मदत करून जातो सांगता येतं का ?

आशा झुंजारवाड

 
</text>
</doc>
