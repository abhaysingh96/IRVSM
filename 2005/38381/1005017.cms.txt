<doc>
<docno>1005017.cms.txt</docno>
<text>
 
महाराष्ट्र
सांस्कृतिक धोरण ठरवणे हे सरकारचे काम नव्हे!
[ Saturday, January 29, 2005  11:18:08 pm]


म. टा. प्रतिनिधी

कुसुमाग्रज नगरी-नाशिक : चार पानी ' सरकारी जीआर ' मध्ये सुमारे 35 वर्षांपूवीर् बंदिस्त झालेले महाराष्ट्र सरकारचे सांस्कृतिक धोरण... या धोरणावर ओढण्यात आलेले कोरडे... मराठी भाषा व संस्कृतीबाबतची राज्य सरकारची आस्था आणि अनास्था... आदींबाबत विविध मान्यवरांनी खुले विचारमंथन केले आणि ' महाराष्ट्र सरकारला सांस्कृतिक वा भाषिक धोरण नाही ' या विषयावरील परिसंवाद शनिवारी साहित्य संमेलनात रंगत गेला. त्यात मुख्यत्वे सूर उमटला तो ' राज्याचे सांस्कृतिक धोरण ठरवणे हे सरकारचे काम नाही ,' असा! सांस्कृतिक कार्यमंत्री अशोक चव्हाण, डॉ. कुमार सप्तषीर्, प्रा. पुष्पा भावे, उल्हास पवार, साहित्य संस्कृती मंडळाचे अध्यक्ष प्रा. रतनलाल सोनग्रा आणि ' महाराष्ट्र टाइम्स ' चे पत्रकार सुरेश भटेवरा, यांनी लोककवी वामनदादा कर्डक सभामंडपात आयोजित परिसंवादात विचार मांडले.

अध्यक्ष होते डॉ. वसंत पवार.परिसंवादाचा नारळ फोडताना अशोक चव्हाण यांनी, राज्य सरकारला सांस्कृतिक आणि भाषिक धोरण आहे, असा दावा केला आणि पुष्ट्यर्थ सरकारी मंडळे, महामंडळे, सरकारी योजना, अनुदानेे यांची जंत्रीच सादर केली. त्याचवेळी भाषा व संस्कृतीचे घोंगडे टाकले ते सारस्वतांच्या गळ्यात! सरकारला सगळे काही कळते, हा आमचा दावा नाही. आता या भाषा आणि संस्कृतीबाबत काय करायचे, त्याचे मार्गदर्शन तुम्हीच आम्हाला करा, अशी गळ घालून ते मोकळे झाले.

चव्हाण यांच्यानंतर विचार मांडणाऱ्या सुरेश भटेवरा यांनी मराठीबाबत राज्य सरकारच्या उदासीनतेची उदाहरणे देत सरकारच्या कथित सांस्कृतिक धोरणावर जोरदार हल्ला चढवला. महाराष्ट्र सरकारने तब्बल 35 वर्षांपूवीर् , 24 नोव्हेंबर 1969 रोजी काढलेला चार पानी ' जीआर ' म्हणजेच सरकारचे सांस्कृतिक धोरण आहे, असे आपल्याला या धोरणाचा शोध घेत असताना लक्षात आल्याची माहिती त्यांनी दिली. या धोरणात काय आहे, तर सरकारी कामांचे वाटप, क्रीडा क्षेत्रातील विविध उपक्रम, अनुदाने यांची यादी. एकूण 20 मुद्द्यांचा त्यात समावेश आहे, असे सांगून, गेल्या 36 वर्षांत या धोरणात काही बदल का झाला नाही, असा सवाल त्यांनी केला. राजधानी दिल्लीतील असंख्य अनुभवांचा दाखला देत, तेथे मराठीचा प्रसार करण्यात राज्य सरकार कसे कुचकामी ठरते आहे, याचा तपशीलच भटेवरा यांनी सादर केला. त्याचबरोबर मराठी माणसानेही त्याबाबत अंतर्मुख होऊन पावले टाकावीत, असे मत त्यांनी नोंदवले. मराठीचा खरोखरच प्रसार करायचा असेल तर सांस्कृतिक मंत्र्यांनी खुचीर्तून उठून गावागावात जावे, इतर राज्यांत जावे, असेही सरतेशेवटी त्यांनी सुचवले.

सरकार आणि संस्कृती यांचा तसा काही संबंध नाही, लोकांनी संस्कृती आपल्याचा हातात ठेवायला हवी, ती सरकारच्या हातात जाता कामा नये, अशी भूमिका डॉ. कुमार सप्तषीर् यांनी मांडली.

संस्कृती, इतिहास यांचे ' इंटरप्रिटेशन ' सरकारच्या हाती जाऊ देऊ नका, सरकारने संस्कृतीला हात घातला की घोटाळा होतो, असे त्यांनी नमूद केले.

 
</text>
</doc>
