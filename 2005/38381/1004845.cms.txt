<doc>
<docno>1004845.cms.txt</docno>
<text>
 
खास बात
अभिजनांचा मेळावा
[ Saturday, January 29, 2005  07:52:06 pm]


अखिल भारतीय मराठी साहित्य संमेलन हे नि:संशय अभिजनांचं संमेलन आहे. अलीकडच्या काळात या संमेलनात बहुजनांचा सहभाग होऊ लागला आहे, ही वस्तुस्थिती नाकारण्याचे काहीच कारण नाही. तुरळक का होईना परंतु आता बहुजनांनाही या संमेलनाच्या व्यासपीठावर संधी मिळू लागली आहे. असे असले तरी एकूणात साहित्य संमेलनाचा बाज हा ' अभिजनांचं संमेलन ' असाच आजही कायम आहे. बहुजनांचा कलही आपण अभिजन कसे बनू याच्याकडे आहे. त्यासाठी त्यांची धडपड सुरू आहे. म्हणूनच सुरुवातीला मोठ्या ताठ्यात विरोध करणारी मंडळी, त्यांना निमंत्रण आल्याबरोबर काही बोलेनाशी होतात. त्यांच्या विरोधाचे पुढे काय झाले ते समजत नाही. बहुजनांची ही अभिजन होण्यासाठीची घाई मला जास्त चिंतित करणारी आहे.

या संपूर्ण साहित्य मेळ्याचा वाचनसंस्कृतीवर मोठा परिणाम होत असतो. विविध निमित्ताने माझे महाराष्ट्राच्या ग्रामीण भागात भरपूर फिरणे झाले. तेथे मला आश्चर्यकारक प्रतिसाद मिळाला. कार्यक्रमांमध्ये त्या मंडळींना असलेला रस थक्क करणारा असतो. संमेलनाच्या निमित्ताने सकाळी अकराला कार्यक्रम सुरू होतो. भाकरतुकडा खाऊन संमेलनाला ही पंचक्रोशीतील मंडळी येऊ शकतात. पाच- सहा वाजेपर्यंत समारोप झाला की गावाकडच्या एस्ट्या पकडूून रवाना होतात. ठिकठिकाणी ही प्रथा वाढते आहे. लिहिणारी मंडळी पाहणे आणि त्यांना ऐकणे या वृत्तीत होत असलेली वाढ हा वाचनसंस्कृतीचाच परिणाम आहे. पथनाट्ये, दूरचित्रवाणी, आकाशवाणी, वृत्तपत्रे यांचा परिणाम असा झालाय की काही सांगण्यासाठी जर एके ठिकाणी माणसं जमतात तर आपणही तेथे जाऊन यायला हवं, असं ग्रामीण भागात वाटू लागलं आहे. हा उत्साह पाहिला की संमेलनाची आवश्यकता आणि उपयुक्तता पटते.

संमेलन यशस्वी व्हावं म्हणून साहित्य, सांस्कृतिक क्षेत्रात वावरणारी काही माणसं स्वत:च्या खिशातील रक्कम खर्च करीत असतात. त्याची कोठे जाहिरात होत नाही की डांगोरा पिटला जात नाही. प्रत्येक संमेलनाकाठी अशी माणसं असतातच. त्याचंही या निमित्ताने कौतुक व्हायला हवं. पैसा हातात आला की माणसाला व्यसन सुचतात. दुराचारी होण्याची शक्यता असते किंवा कुमार्गाला जाण्याची शक्यता असते. तसे न करता काही मंडळी तो पैसा साहित्य, संस्कृतीसाठी खर्च करतात. योग्य कामांसाठी देऊ करतात ही स्वागतार्ह गोष्ट आहे.

गेल्या काही वर्षांपासून सुशिक्षितांची संख्या वाढते आहे. कोणी कथा, कविता, गोष्टी लिहित आहे. खेड्यापाड्यांमध्ये असे प्रभावी लिखाण करणारे खूप आहेत. त्याचं प्रत्यंतर पाहायचं असेल तर ग्रामीण भागात रविवारी वृत्तपत्रांच्या ज्या पुरवण्या निघतात त्या वाचायला हव्यात. खेड्यापाड्यातून अशा चांगल्या, सकस लिखाणाची क्षमता असलेल्या मुलांचा शोध घेऊन त्यांना आणखी लिहितं करण्यासाठी मोठ्या शहराच्या व्यासपीठावर आणण्याची गरज आहे. त्यांना तशी संधी साहित्य संमेलनाच्या रुपाने मिळायला हवी.

वामन होवाळ

शब्दांकन : रवींद मांजरेकर

 
</text>
</doc>
