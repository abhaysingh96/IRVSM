<doc>
<docno>1143692.cms.txt</docno>
<text>
 
महामुंबई: मुंबई टाइम्स
जेजे पुलाखालचा डेंजर झोन
[ Thursday, June 16, 2005  12:58:20 pm]


हेमंत साटम

बेकायदा पार्किंग, खाजगी बसवाल्यांची मुजोरी आणि त्यांना ट्रॅफिक पोलिसांचा मिळणारा आशीर्वाद, यामुळे एमआरए मार्ग (पूवीर्चा पलटण रोड)चं जंक्शन हे अपघातांना निमंत्रण देणारा सापळा ठरू लागला आहे. मंगळवारी याच भागात एका नवविवाहितेचा अपघाती मृत्यू झाला. हज हाऊससमोर रस्त्यावर घडलेला हा गेल्या चार महिन्यांत तिसरा अपघात आहे. कित्येक वर्षांपासून टूर ऑपरेटर्सच्या मुजोरीविरोधात तक्रारी करूनही त्याकडे पोलिस आणि पालिका दुर्लक्ष करत असल्यामुळे आम्हाला जीव मुठीत घेऊन चालण्याशिवाय गत्यंतर नाही, अशी भीती रहिवासी व्यक्त करत आहेत.

महापालिका मुख्यालय आणि पोलिस मुख्यालय यांच्यापासून अवघ्या दहा मिनिटांवर असलेल्या या चौकात गेले कित्येक महिने या बेकायदा गोष्टी चालत असल्याने आश्चर्य व्यक्त केलं जात आहे. बेकायदा लक्झरी बसेसप्रमाणेच उंची वस्तू विकणारे फेरीवाले, पुलाखालील पाकिर्ंग लॉटमध्ये पुलाच्या तुळयांपर्यंत टेकून उभे धंंदे हे सगळं पाहता या बेकायदा धंदेवाल्यांच्या मुजोरीपुढे पोलिस आणि पालिकेचंही चालत नाही, हे स्पष्ट दिसू लागलं आहे.

पलटण रोड, महंमदअली रोड हा भाग पूवीर्पासून प्रचंड वाहतूककोंडीसाठी प्रसिद्ध आहे. जे.जे.चा फ्लायओव्हर होऊनही पुलाखालची बजबजपुरी मात्र वाढत असल्याने इथले रहिवासी आणि पादचारी कमालीचे त्रस्त आहेत. वाहतूक पोलिसांनी ठोस कारवाई केल्यासच ही परिस्थिती टळू शकते. मात्र, क्वचितच अशी पावलं उचलल्याचं सांगण्यात येतं. या ठिकाणी नो पाकिर्ंग झोनमध्ये सर्रास खाजगी बस ऑपरेटर्स बसेस उभ्या करतात. भाऊसाहेब जैतापकर चौक आणि अण्णासाहेब दौंडकर मार्ग, माकेर्टगल्ली, इथे बसेस उभ्या केल्या जातात. तिथे प्रवाशांची चढउतार केली जात असल्याने वाहतूककोंडी नेहमीचा प्रकार ठरलाय. तसाच काहीसा प्रकार सीताराम बिल्डिंगच्या जी, एच, के, एल या ब्लॉक्ससमोर घडतो. या ठिकाणी खाजगी बसचालक पार्सल्सची चढ-उतार करतात. यातून टॅॅफिक जॅमबरोबरच अपघात होण्याची शक्यताही वाढते.

सकाळच्या वेळेत बाहेरून येणाऱ्या बसेसचा फटका इथल्या लोकांना सोसावा लागतोय. भाऊसाहेब जैतापकर चौक, ललितभाई कापडिया चौक, डॉ. दादाभाई नौरोजी मार्ग, इथे बसेस बिनदिक्कत उभ्या राहतात, त्याचा परिणाम वाहतूककोंडीत होतो. तसंच कापडिया चौकात बसगाड्या धुण्याचे प्रकार सुरू असतात. हा मनमानी कारभार पोलिसांच्या सहकार्याशिवाय चालणं शक्य नसल्याची शक्यताही व्यक्त केली जाते. केवळ बसेसच नव्हे, तर हातगाड्यांचाही तेवढाच त्रास होतो. फूटपाथचा फायदा पादचाऱ्यांना होण्याऐवजी हातगाड्यावाल्यांनाच होत असल्याचं इथे दिसतं. त्याविरोधात तक्रारी करून उपयोग झालेला नाही.

संध्याकाळच्या सुमारास गाड्या चालवण्याइतकंच साधं चालणंदेखील कठीण होतं. सायंकाळी पाच ते रात्री दहा वाजेपर्यंत काही ठिकाणी बसेसची गदीर्, त्यांच्या इंजिनाचा आवाज, प्रचंड प्रमाणात धूर, वाहतूककोंडी यांचा त्रास हजारोंना सोसावा लागतोय. मात्र, पोलिसांबरोबर महापालिका अधिकाऱ्यांकडे पाठपुरावा करूनही समस्या कायम आहे. असे किती अपघात आम्ही डोळ्यादेखत पाहायचे, असा हतबल सवाल इथले रहिवासी व्यक्त करतात.

 
</text>
</doc>
