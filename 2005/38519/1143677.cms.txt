<doc>
<docno>1143677.cms.txt</docno>
<text>
 
महामुंबई
विस्थापितांच्या संख्येबाबत मतभिनता
[ Thursday, June 16, 2005  12:48:09 pm]


म. टा. प्रतिनिधी

मुंबई : झोपड्या तोडण्याच्या कारवाईत 1995 पूवीर्च्या ज्या झोपड्या पाडण्यात आल्या, त्यांचे पुनर्वसन पूर्व व पश्चिम उपनगरात करण्याचे आश्वासन मुख्यमंत्री विलासराव देशमुख यांनी बुधवारी मेधा पाटकर यांना दिले.

या कारवाईमुळे 50 हजाराहून अधिक लोकांवर बेघर होण्याची पाळी आली असून त्यांचे तात्पुरते पुनर्वसन झाले पाहिजे, अशी मागणी पाटकर यांनी केली. तेव्हा मुख्यमंत्र्यांनी, सरकारी आकडेवारीनुसार ही संख्या साडेपाच हजाराच्या आसपास असल्याचे मान्य केले. यापेक्षा ही संख्या अधिक असू शकते. मात्र, त्याबाबतचे पक्के पुरावे संबंधितांनी दिले, तर त्यांना न्याय देण्याची सरकारची भूमिका असल्याचे त्यांनी सांगितले.

उद्ध्वस्त झालेल्या झोपडपट्ट्यांतील लोकांचे तात्पुरते पुनर्वसन मुंबईबाहेर करू नये, अशी सूचना खासदार गुरुदास कामत व मुंबईच्या अन्य खासदारांनी केली, तेव्हा मुख्यमंत्र्यांनी तिचा विचार करण्याचे मान्य केले. सुरुवातीला या झोपडीवासियांचे पुनर्वसन कल्याणनजीक करण्याचा विचार होता. मात्र, तेथील नागरिकांनी त्याला विरोध केला आणि मुंबईच्या लोकप्रतिनिधीनींही झोपडीवासियांचे त्या त्या भागांतच पुनर्वसन केले, तर त्यांच्या रोजीरोटीवर परिणाम होणार नाही, असे निदर्शनास आणून दिले. त्यानंतर देशमुख यांनी या मागणीला मान्यता दिली.

जेथील झोपडपट्ट्या तोडण्यात आल्या त्या जागांवर उद्यापासून सरकारी अधिकारी उपस्थित राहणार असून त्यांच्याकडील पुराव्याची शहानिशा केल्यानंतर त्यांना पुनर्वसनासाठी पात्र ठरवण्यात येईल. मात्र, हे पुनर्वसन कायमस्वरूपी नसल्याचे त्यांनी स्पष्ट केले.

या बैठकीला मुख्य सचिव आर. एम. प्रेमकुमार, मुंबईचे आयुक्त जॉनी जोसेफ, खासदार मिलिंद देवरा, एकनाथ गायकवाड आदी उपस्थित होते.

 
</text>
</doc>
