<doc>
<docno>1144153.cms.txt</docno>
<text>
 
देश-विदेश
पासवान यांची कन्या काँग्रेसी घराण्याची सून
[ Thursday, June 16, 2005  09:20:11 pm]


वृत्तसंस्था

पाटणा : बिहार विधानसभेच्या निवडणुकीत रामविलास पासवान यांच्या लोक जनशक्ती पक्षाची काँग्रेसशी युती होवो अथवा नाही, पासवान कुटुंबियांची मात्र काँग्रेसमधील ज्योती कुटुंबाशी सोयरीक झाली आहे.

पासवान यांची कन्या निशा बिहारचे माजी मंत्री आणि विधान परिषदेचे सदस्य ज्योती यांचे पुत्र अरुण यांच्याशी 23 जूनला विवाहबद्ध होत आहे. व्यवसायाने इंजिनीअर असलेले अरुण नुकतेच परदेशातून परतले आहेत.

पासवान यांच्या दिल्लीतील 12, जनपथ या निवासस्थानी होणाऱ्या या विवाहासाठी राजकारण आणि उद्योग क्षेत्रातील बड्या हस्ती उपस्थित राहणार आहेत, असे लोक जनशक्ती पक्षाचे प्रवक्ते संजय सिंग यांनी सांगितले.

या विवाहासाठी पासवान यांचे कडवे विरोधक लालूप्रसाद यादव यांनाही आमंत्रित करणार का, असे विचारले असता, 'राजकारण सामाजिक नात्यांच्या आड येत नाही', असे उत्तर सिंग यांनी दिले.

संयुक्त जनता दलाचे नेते नितीशकुमार यांच्या गोटात दाखल होणाऱ्या बडतर्फ आमदारांना बोलावणार की नाही, याबाबत आपल्याला माहिती नाही.

काँग्रेसी घराण्यात मुलगी देण्याचा पासवान यांचा हा पहिलाच प्रसंग नाही. त्यांचे ज्येष्ठ जावई मृणाल काँग्रेसच्या दिवंगत आमदार श्यामा कुमारी यांचे

पुतणे आहेत.

 
</text>
</doc>
