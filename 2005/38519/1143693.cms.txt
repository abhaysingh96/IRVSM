<doc>
<docno>1143693.cms.txt</docno>
<text>
 
महामुंबई
बोगस डॉक्टरांना कडक कारवाईचा डोस
[ Thursday, June 16, 2005  12:57:50 pm]


म. टा. प्रतिनिधी

मुंबई : मुंबईसह राज्यातील हजारो रुग्णांच्या जिवाशी खेळणाऱ्या बोगस डॉक्टरांच्या व्यवसायावर टाच आणण्याचा निर्णय राज्य सरकारने घेतला असून यापुढे असा व्यवसाय करणाऱ्या वैदंूना तुरुंगाची हवा खावी लागेल, असा इशार मुख्यमंत्री विलासराव देशमुख यांनी बुधवारी दिला.

मुंबईसह राज्यातील बोगस वैद्यकीय व्यवसायाला आळा घालण्यासाठी महाराष्ट्र वैद्यक व्यवसायी अधिनियम 1961मधील कलम रद्द करण्याचा निर्णय मंत्रिमंडळाच्या बैठकीत घेण्यात आला असून या अध्यादेेशाच्या मसुद्याला बुधवारी मान्यता देण्यात आली. या कलमातील तरतुदीनुसार ग्रामीण भागात अनोंदणीकृत व्यावसायिक असलेली व्यक्ती वैद्यकीय व्यवसाय करण्यास पात्र ठरत होती. याच कलमाच्या आधारे अशा व्यावसायिकांना दंडात्मक कारवाई-पासून सूट देण्यात आली होती. आता ही तरतूद रद्द केल्याने बोगस डॉक्टरांना आळा बसेल, असा विश्वास मुख्यमंत्र्यांनी व्यक्त केला.

राज्यात 15 हजारहून अधिक आरएमपी डॉक्टर असून त्यांनाही आता हा व्यवसाय करता येणार नाही, असे देशमुख यांनी स्पष्ट केले. एकट्या मुंबईत पाच हजाराहून अधिक बोगस डॉक्टर असून राज्यात ही संख्या मोठी असल्याचे यावेळी सांगण्यात आले. राज्यात तिन्ही पॅथीतील वैद्यकीय व्यावसायिकांची संख्या एक लाख 69 हजार 302 इतकी असून राज्यात आता पुरेसे डॉक्टर असल्याने तरतूद कायम ठेवण्याची गरज नसल्याचे मुख्यमंत्र्यांनी सांगितले.

 
</text>
</doc>
