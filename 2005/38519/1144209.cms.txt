<doc>
<docno>1144209.cms.txt</docno>
<text>
 
महामुंबई
हृदयविकारापासून किडनीच्या आजारांपर्यंत...
[ Thursday, June 16, 2005  10:15:11 pm]


राजेश चुरी

मुंबई : मुंबईत, खास करून झोपडपट्टी विभागात 20 टक्के डॉक्टर बोगस असल्याचा अंदाज इंडियन मेडिकल कौन्सिलच्या मुंबई शाखेने व्यक्त केला आहे. जाहिरातबाजी, स्वस्त दर, आणि अज्ञानामुळे गरीब रुग्ण अशा डॉक्टरांकडे आकृष्ट होतात, पण बोगस डॉक्टरांच्या चुकीच्या औषधांमुळे रुग्णांना मधुमेह, रक्तदाब वाढण्यापासून हाडे ठिसूळ होण्या-बरोबरच किडनी निकामी होण्या-पासून हृदयविकारालापर्यंत नाना आजारांना सामोरे जावे लागत असल्याचे वैद्यकीय व्यावसायिकांचे म्हणणे आहे.

राज्यासह मुंबईतील बोगस वैद्यकीय व्यवसायाला आळा घालण्यासाठी महाराष्ट्र वैद्यक व्यवसायी अधिनियम 1961मधील कलम रद्द करण्याचा निर्णय सरकारने घेतला आहे. वास्तविक बोगस डॉक्टरांना हुडकून काढण्यासाठी इंडियन मेडिकल कौन्सिलच्या वतीने दरवषीर् 2 ऑक्टोबरला 'अँटी क्वॅकरी डे' साजरा करण्यात येतो. पूवीर् या दिनानिमित्त मुंबईतल्या अनेक डॉक्टरांनी आपल्या विभागातील बोगस डॉक्टरांची नावे पोलिसांपर्यंत पोहोचविण्याचा प्रयत्नही केला. पण तक्रार करणाऱ्या डॉक्टरचीच नावे फुटली आणि बोगस डॉक्टरांकडून धमक्यांचे दूरध्वनी आल्याच्या घटना घडल्या आहेत.

झोपडपट्ट्यांमध्ये बोगस डॉक्टरांचे प्रमाण अधिक असल्याचे इंडियन मेडिकल कौन्सिलच्या मुंबई शाखेचे अध्यक्ष डॉ. प्रकाश कवळी यांनी सांगितले. आधुनिक वैद्यक शास्त्रात अनेक आजारावर ब्रॉड स्पेक्ट्रम अँटिबायोटिक्स उपलब्ध आहेत पण ही प्रतिजैविके डॉक्टर सहजासहजी देत नाहीत. बोगस डॉक्टर मात्र सदीर्, खोकल्यापासून जुलाब तसेच इतर सर्वसाधारण तक्रांरीवरही ही अँटीबायोटिक्स सर्रास देतात. त्यांच्या सततच्या सेवनाने रुग्णाची प्रतिकार शक्ती कमी होत जाते. परिणामी काही वर्षांनंतर रुग्णावर औषधांचा कोणताही परिणाम होत नाही.

औषधांच्या स्ट्राँग डोसमुळे रुग्णाची किडनी निकामी होऊ शकते, तसेच हृदयविकाराचाही धोका निर्माण होतो, असेही कवळी म्हणाले.

आयएमएच्या मुंबई शाखेचे माजी अध्यक्ष डॉ. श्रीधर शानबाग म्हणाले की, बोगस डॉक्टर रुग्णांना सर्रास स्टेरॉईड्स देतात. अशा औषधांमुळे हाडातील कॅल्शियम कमी होते. त्याशिवाय किडनी, लिव्हर निकामी होण्याचा धोका असतो. महापालिकेचे सहआयुक्त डॉ. एस. जी. दामले यांनीही बोगस डॉक्टर रुग्णांच्या जीवाशी खेळत असल्याचे सांगितले. ते म्हणाले की, अशा डॉक्टरांना कोणते औषध किती प्रमाणात द्यायचे, तसेच त्यांच्या दुष्पपरिणामांची माहितीही नसते. अशा डॉक्टरांची माहिती पालिकेचे आरोग्य अधिकारी पोलिसांना देतात. मग पोलिसांमार्फत अशा डॉक्टरांवर कारवाई होते.

 
</text>
</doc>
