<doc>
<docno>1144134.cms.txt</docno>
<text>
 
धावते जग
येचुरींची पदावनती!
[ Thursday, June 16, 2005  08:47:08 pm]


एकेकाळी भारतीय जनता पक्ष हा एक शिस्तबद्ध पक्ष असल्याचा टंेंभा मिरवित असे. पण सत्तेची हवा चाखल्यानंतर या पक्षातली शिस्त कापरासारखी उडून गेली. आता तर सत्तेसाठी सुंदोपसुंदी करण्यात या पक्षाने काँग्रेसलाही लाजवले आहे. छत्तीसगडचे मुख्यमंत्री अर्जुन मुंडा यांनी तर त्यांच्या मनासारखा पक्षाध्यक्ष नेमला नाही तर पक्ष सोडण्याची धमकी दिली होती. महाराष्ट्रातही सत्तेची फळे चाखायला न मिळाल्याने अनेकांनी बंडाचे निशाण उभारले होते.

पक्षाच्या व्यासपीठावरच मतभेद मांडण्याऐवजी प्रसार- माध्यमांच्या कॅमेऱ्यांपुढे मतभेद व्यक्त करण्याची स्पर्धाच या पक्षात जणू लागली आहे. अशीच शिस्त असलेले पक्ष आहेत दोन्ही कम्युनिस्ट पक्ष. या पक्षांतही मतमतांतरे असतात. प्रत्येकजण आपली मते कडवेपणाने मांडतो व त्याचे कठोरपणे समर्थन करतो. पण शेवटी पक्षाचा पॉलिट ब्युरो जो निर्णय घेतो तो सर्वांना मान्य समजला जातो. पक्षाच्या मजीर्तून उतरलेल्या अनेकांचे पंख कापले जातात, प्रसंगी गचांडी दिली जाते. पण ही गोष्ट या कानाची त्या कानाला कळत नाही, तेव्हा प्रसार माध्यमांत याची चर्चा होण्याची शक्यताच नाही.

मार्क्सवादी कम्युनिस्ट पक्षाने आपले एक नेते सीताराम येचुरी यांचे पंख कापून त्यांचे महत्त्व कमी केले आहे, हे त्यामुळेच कुठल्याही वर्तमानपत्रात छापून आले नाही की, दिवसभर सनसनाटी बातम्यांचा मारा करणाऱ्या न्यूज चॅनलना याचा पत्ता लागला आही. मार्क्सवादी कम्युनिस्ट पक्षाचे नवे सरचिटणीस प्रकाश कारत यांनी पदाची सूत्रे हाती घेतल्यावर पहिले काम काय केले असेल तर सीताराम येचुरी यांच्याकडील काँग्रेस पक्षाशी समन्वय ठेण्याचे काम काढून घेतले. यापुढे काँग्रेस पक्षाला जी काही चर्चा किंवा वाटाघाटी करायच्या असतील, त्या कारत यांच्याशी कराव्या लागतील.

कारत यांना 'मॅनेज' करणे अवघड होणार असल्याने सोनिया गांधींतफेर् अहमद पटेल यांनी कारत यांची तीन वेळा भेट घेऊन चाचपणी करण्याचा प्रयत्न केला. येचुरी यांना मॅनेज करणे जितके सोपे होते तितके कारत यांना करणे सोपे नाही, हे पटेल यांच्या लक्षात आले असेलच. येचुरी यांची लालू प्रसाद यांच्याशी वाढती घसट आणि त्यांच्या हेलिकॉप्टरमधून केलेला बिहार निवडणुकीचा प्रचार याला आक्षेप घेऊन त्यांच्याकडील बिहार राज्याचे निरीक्षकपद काढून घेऊन त्यांच्याकडे पक्षाच्या दृष्टीने फारशा महत्त्वाच्या नसलेल्या महाराष्ट्राचे निरीक्षकपद सोपविले आहे.

येचुरी हे हरकिशनसिंग सुरजित यांच्या मजीर्तले असल्याने ते आजवर प्रकाशात होते. पण आता पक्षात नवा प्रकाश आल्याने येचुरी यांचे तेज झाकोळून गेले आहे. पक्षाने ठेविले तसे राहून ते चित्ती समाधान ठेवतात की प्रसारमाध्यमांसमोर असंतोष व्यक्त करतात ते आता पाहायचे!

 
</text>
</doc>
