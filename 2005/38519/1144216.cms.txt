<doc>
<docno>1144216.cms.txt</docno>
<text>
 
महामुंबई
पोलिसांना अटकेपूर्वी 72 तासांची नोटिस देण्याचे आदेश
[ Thursday, June 16, 2005  10:24:40 pm]


म. टा. प्रतिनिधी

मुंबई : घाटकोपर बॉम्बस्फोट खटल्यातील पोटा आरोपी ख्वाजा युनूस याच्या कोठडीमृत्यूप्रकरणी अटकपूर्व जामिनासाठी अर्ज केलेल्या तीन पोलिसांस अटक करण्याआधी 72 तास आधी नोटिस दिली जावी, असा आदेश मुंबई हायकोर्टाने सीआयडीला दिला. त्यांच्या अटकेबाबत उलटसुलट विधाने केल्याबद्दल सीआयडीने कोर्टाकडे दिलगिरी व्यक्त केली.

प्रफुल्ल नाडकर, संजीव घाग आणि संदीप भोगुलकर अशी या तिघांची नावे असून अहमदनगर येथे नेले जात असताना पोलिसांच्या जीपला झालेल्या अपघाताचा गैरफायदा घेऊन ख्वाजा पळाला, या पोलिसांच्या दाव्यामधील संबंधित जीपमध्ये हे तिघे सुरक्षेसाठी होते. ख्वाजा कोठडीतील मारहाणीमुळे मरण पावला आहे, असे सीआयडीचे म्हणणे असून या तिघा शिपायांना अटक करण्याचा विचार नसल्याचे सीआयडीने 2 मे रोजी सांगितले होते. मात्र, त्यांना अटक होऊ शकते, असे सीआयडीतफेर् 13 जून रोजी सांगण्यात आल्याने न्या. अभय ओक यांनी नाराजी व्यक्त करून वारंवार विधाने बदलण्याबद्दल सीआयडीला धारेवर धरले होते.

 
</text>
</doc>
