<doc>
<docno>1143671.cms.txt</docno>
<text>
 
महामुंबई
लोककलांसाठी सरकारचा मदतीचा हात
[ Thursday, June 16, 2005  12:46:05 pm]


म. टा. प्रतिनिधी

मुंबई : समाजाच्या मुख्य प्रवाहापासून दूर राहिलेले लोककलावंत व लोककलांना व्यासपीठ मिळवून देणाऱ्या लोककला अकादमीतर्फे शाहीर अमरशेख यांच्या नावे अध्यासन सुरू केल्यास राज्य सरकार त्यास मदत करेल, असे आश्वासन राज्याचे उच्च शिक्षण आणि ऊर्जामंत्री दिलीप वळसे पाटील यांनी मुंबई विद्यापीठाच्या लोककला अकादमीच्या पहिल्या वाषिर्क समारंभात दिले.

जागतिकिकरणाच्या पार्श्वभूमीवर शिक्षण क्षेत्रात अनेक बदल होत आहेत. लोककलांचे शास्त्रशुद्ध प्रशिक्षण घेणाऱ्या विद्यार्थ्यांना यात करियर करण्यासाठी व्यवस्थापन कौशल्याचीही गरज आहे, असे सांगून वळसे पाटील यांनी, 'विविध दूरचित्रवाणी वाहिन्यांवर या विद्यार्थ्यांना करियरच्या संधी उपलब्ध होतील', असा आशावाद व्यक्त केला.

धनगरी गजे ढोल नृत्याच्या गजरात मंगळवारी सायंकाळी चर्चगेट येथील विद्यापीठ भवनाच्या शाहीर अमरशेख सभागृहात अकादमीच्या वाषिर्क समारंभाची सुरुवात झाली. मुंबई विद्यापीठाचे कुलगुरू डॉ. विजय खोले समारंभाच्या अध्यक्षस्थानी होते. आमदार उल्हास पवार, ज्येष्ठ नाट्यदिग्दर्शक प्रा. कमलाकर सोनटक्के, लोकशाहीर विठ्ठल उमप, प्र-कुलगुरू डॉ. अरूण सावंत, कुलसचिव डॉ. जयंत दिघे, विद्यापीठ महाविद्यालये विकास मंडळाचे माजी संचालक डॉ. सुधीर पानसे प्रमुख पाहुणे म्हणून उपस्थित होते.

लोककला अकादमीचे समन्वयक प्रकाश खांडगे यांनी अकादमीचा अभ्यासक्रम कसा वेगळा आणि नाविन्यपूर्ण आहे, याची माहिती प्रास्ताविकात दिली. 'माजी कुलगुरू डॉ. भालचंद मुणगेकर यांच्या मूळ कल्पनेतून साकारलेल्या लोककला अकादमीचे स्वप्न डॉ. खोले यांच्या कारकिदीर्त फुलले. मराठी लोकसंस्कृतीचे वेगळेपण लोपले नसून आज जर्मनीतही हायडेलबर्ग युनिव्हसिर्टीत या लोकसंस्कृतीचे स्वतंत्र अध्यासन सुरू आहे', अशीही माहिती त्यांनी दिली.

' ही लोककला अकादमी भारतातल्या सर्व विद्यापीठांमधली एकमेवाद्वितीय अकादमी ठरावी', अशी सदिच्छा प्रा. कमलाकर सोनटक्के यांनी व्यक्त केली. मुंबई विद्यापीठ या अकादमीला सर्वतोपरी साह्य करीत आहे, असे डॉ. खोले यांनी नमूद केले. यानंतर अकादमीच्या विद्यार्थ्यांनी गण, गवळण, मुजरा, लावण्या, बतावणी, फार्स, 'गाढवाचं लग्न' हे वगनाट्य तसेच भारुड सादर केले.

 
</text>
</doc>
