<doc>
<docno>1143680.cms.txt</docno>
<text>
 
महामुंबई: मुंबई टाइम्स
पाचवीतल्या मुलानं लिहिली चित्रपटकथा
[ Thursday, June 16, 2005  12:51:43 pm]


मुंबई टाइम्स टीम

बालचित्रपट पाहणं हा बच्चेकंपनीसाठीच काय, पण मोठ्या माणसांसाठीही एक मनोरंजक अनुभव असतो. पण चित्रपट बच्चालोगसाठी असला, तरी त्याच्या निमिर्तीत एक अॅक्टिंग सोडलं, तर सगळ्या भूमिका मोठी माणसंच पार पाडत असतात. अगदी बालचित्रपटाची स्टोरी लिहिणारा कथा-पटकथाकारही वयाने मोठाच असतो. पण आता हाच नियम मोडलाय तन्वी प्रोडक्शन्स या निमिर्तीसंस्थेच्या 'झुम झॅम झॉम्बी' या बालचित्रपटाने! या चित्रपटाचा कथालेखक आहे पाचवीत शिकणारा हर्षवर्धन देसाई!

प्रत्येक मुलाला लहान असल्यापासूनच कोणत्या ना कोणत्या गोष्टीचं मोठं फॅसिनेशन असतं. हर्षवर्धनचं फॅसिनेशन होतं पिक्चर लिहायचा आणि त्याचं डायरेक्शन करायचं! आता या मागे त्याचं चित्रपट बघायचं वेड कारणीभूत होतं का, हे कळायला मार्ग नसला, तरी कोणतीही फिल्मी पार्श्वभूमी नसताना त्याने लिहिलेल्या कथेवर चित्रपट काढणं, हे एक कौतुकास्पद धाडसच म्हणायला हवं.

नुकताच 'झुम झॅप झॉम्बी' या चित्रपटाचा मुहूर्त अभिनेते सदाशिव अमरापूरकर आणि एकेकाळी बालनट म्हणून तुफान गाजलेला अभिनेता सचिन यांच्या उपस्थितीत पार पडला. चित्रपटाचं दिग्दर्शन अभय राजाध्यक्ष करत असून, त्याची पटकथा आणि संवाद लिहिलेत अनुराधा राजाध्यक्ष यांनी. 40 कलाकार काम करत असलेल्या या चित्रपटाचं शूटिंग सध्या जोरात सुरू आहे. एकूण मराठी चित्रपट ऑस्करभरारी घेत असतानाच आता या क्षेत्रात वेगवेगळे प्रयोगही केले जात आहेत, हेही नसे थोडके!

 
</text>
</doc>
