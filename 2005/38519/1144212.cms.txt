<doc>
<docno>1144212.cms.txt</docno>
<text>
 
महामुंबई
मुख्यमंत्री निघाले अमेरिकेला
[ Thursday, June 16, 2005  10:16:38 pm]


म. टा. प्रतिनिधी

मुंबई : उद्योगधंद्याच्या वाढीसाठी आवश्यक असलेल्या विजेचा तुटवडा असलेल्या महाराष्ट्राचे विदेशात 'माकेर्टिंग' करून राज्यात विदेशी गुंतवणूक आकषिर्त करण्यासाठी मुख्यमंत्री विलासराव देशमुख यांच्या नेतृत्वाखाली शिष्टमंडळ दोन आठवड्यासाठी शनिवारी अमेरिका दौऱ्यावर रवाना होत आहे. व्यापारी संघटनांप्रमाणेच हॉलिवूड, तसेच बोइंग कंपनी व वाइन इन्स्टिट्यूटला हे शिष्टमंडळ भेट देणार आहे!

राज्यात विदेशी गुंतवणूक आणण्यासाठी गेल्या दहा वर्षांत राज्यातील मंत्री व मुख्यमंत्र्यांनी अनेक परदेश दौरे केले आहेत. यातून राज्यात आलेल्या गुंतवणुकीबाबत वेगवेगळे दावे-प्रतिदावे केले जात आहेत. राज्यात विजेची परिस्थिती कमालीची गंभीर असल्याने राज्यातील उद्योग अन्य राज्यात जात असल्याची चर्चा आहे. अशा परिस्थितीत एकेकाळी उद्योगात आघाडीवर असलेल्या महाराष्ट्राचे विदेशात माकेर्टिंग करून परदेशी गंुतवणूक आकषिर्त करण्यासाठी आपण या दौऱ्यावर जात असल्याचे देशमुख यांचे म्हणणे आहे. यातून किती गंुतवणूक येईल ते नंतर ठरेल; पण महाराष्ट्रातील गुंतवणुकीच्या संधी मांडून त्यांचे माकेर्टिंग करणे, हा आपला हेतू असल्याचे देशमुख यांनी सांगितले.

मुख्यमंत्री देशमुख यांच्या नेतृत्वाखाली मंत्रालयातील पाच अधिकारी व उद्योजकांच्या या शिष्टमंडळात उद्योगमंत्री अशोक चव्हाण यांचाही समावेश आहे. या दौऱ्याच्या प्रारंभीच फिलाडेल्फिया येथील जैवतंत्रविषयक आंतरराष्ट्रीय परिषदेस मुख्यमंत्री देशमुख उपस्थित राहणार आहेत. जैवतंत्रज्ञान क्षेत्रातील महाराष्ट्रातील गुंतवणुकीसाठी ही परिषद उपयुक्त ठरेल, असे सरकारचे म्हणणे आहे. यानंतर 20 ते 22 जून या काळात न्यूयॉर्क शेअरबाजार, तसेच अमेरिका-भारत व्यापार परिषदेच्या प्रतिनिधींसमवेत मुख्यमंत्री चर्चा करणार आहेत.

महाराष्ट्रातील वाइन पार्कचा अधिक विकास करता यावा, यासाठी सॅनफ्रान्सिस्को येथील वाइन रीजनला भेटी देऊन महाराष्ट्रातील वाइन उद्योगाला कसे प्रोत्साहन देता येईल, याची पाहणी मुख्यमंत्र्याच्या नेतृत्वाखालील शिष्टमंडळ करणार आहे. याच बरोबर मुंबईतील चित्रपट उद्योग अधिक सक्षम करण्यासाठी हॉलिवूडशी समन्वय साधण्याच्या संधींचा अभ्यास करण्यासाठी लॉस एंजलिस येथे दोन दिवस हॉलिवूडच्या स्टुडिओंना भेटी देण्याचा कार्यक्रम आहेय तसेच, हिरे व्यापारी संघटनेशीही ते चर्चा करणार आहेत.

यानंतर महाराष्ट्रातील हवाई सेवा अधिक बळकट कशी होईल, यासाठी सिएटल येथील बोइंग कंपनीशी ते चर्चा करणार आहेत. याशिवाय मायक्रोसॉफ्ट कंपनीच्या उच्चाधिकाऱ्यांनाही ते भेटणार आहे. 29 व 30 जून रोजी अटलांटा येथे डेल्टा एअरवेज व इतर अमेरिकन कंपन्यांच्या प्रतिनिधींबरोबर बैठक आयोजित करण्यात आली आहे. या नंतर दोन जुलै रोजी अटलांटा येथे भरणाऱ्या जागतिक मराठी परिषदेस मुख्यमंत्री उपस्थित राहणार आहेत.

 
</text>
</doc>
