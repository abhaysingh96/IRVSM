<doc>
<docno>1144130.cms.txt</docno>
<text>
 
बहुतांची अंतरे
कॉन्व्हेंट शाळांचा आडमुठेपणा
[ Thursday, June 16, 2005  08:45:26 pm]


मुंबईतील प्राथमिक शाळा सुरू झाल्या. काही शाळांनी- विशेषत: कॉन्व्हेंट शाळांनी आपआपल्या फीमध्ये शंभर रुपयांनी वाढ केली व ही फी जून महिन्यातच भरावी, असे फर्मान काढले. ज्या पालकांची आथिर्क स्थिती बिकट आहे, त्यांच्यावर हा एकप्रकारे आघातच आहे.

शिवाय काही कॉन्व्हेंट शाळांत दुसऱ्या इयत्तेत जाण्यासाठी योग्य असलेल्या काही मुलामुलींना काही क्षुल्लक कारणांसाठी प्रथम वर्गातच डांबून ठेवले आहे. याबाबत चौकशी करता, खासगी प्राथमिक शाळा विभागाच्या अधिकाऱ्यांनी आपण याबाबत काहीच करू शकत नाही, असे उत्तर दिले.

शिक्षणक्षेत्रांत अभूतपूर्व गोंधळ आहे. प्रत्यक्ष ज्या पालकांचा याबाबत संबंध येतो, त्यांच्यावर नको ते शिक्षण असे म्हणायची पाळी आली आहे. शिवाय खासगी क्लासमध्ये मुलामुलींना पाठविण्यात येतेच. सर्वसाधारण प्रत्येक मुलामुलींचा दर महिना खर्च 500 ते 1000 एवढा आहे.

गरीब, कनिष्ठ पालकवर्गाने काय करावे? जवळपास मराठी माध्यमांच्या शाळा नसल्याने कॉन्व्हेंट शाळेत जाणे भागच पडत आहे. तरी कृपया 1 ते 4 या प्राथमिक वर्गात शिकणाऱ्या विद्यार्थ्यांना त्यांचे वर्षाचे रेकॉर्ड पाहून तरी त्यांचे एक वर्ष (फुकट न घालविता) एवढा जीवनांतील स्वच्छंदी काळ वाचवावा. जे शिक्षक, प्रिन्सिपल असे करतील, ते कॉन्व्हेंटचे नाव उज्ज्वल करतील.

शां. गो. वराडकर, चेंबूर, मुंबई.

 
</text>
</doc>
