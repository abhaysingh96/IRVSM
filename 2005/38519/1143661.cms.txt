<doc>
<docno>1143661.cms.txt</docno>
<text>
 
महामुंबई
बारावी टॉपर्स... सीईटी लूजर्स?
[ Thursday, June 16, 2005  12:39:53 pm]


म. टा. प्रतिनिधी

मुंबई : बारावीच्या गुणवत्ता यादीत 'टॉपर्स' असलेल्या अनेक विद्यार्थ्यांना यंदाच्या सीईटी परीक्षेत धक्कादायक निकालांना सामोरे जावे लागले आहे.

बारावीच्या परीक्षेचे आणि सीईटीच्या परीक्षेचे स्वरूप वेगळे असल्यामुळे दोन्ही परीक्षांच्या निकालात चांगलीच तफावत आढळून आली. एकेका मार्कावरून कॉलेजचा प्रवेश निश्चित होणार असल्याने सीईटीचे रँकिंग हा विद्यार्थ्यांसाठी कळीचा मुद्दा ठरला आहे. त्यामुळे काही अपवाद वगळता बारावीचे 'टॉपर्स' हे सीईटी 'लूजर्स' ठरले आहेत. या उलट ज्यांना दहावी-बारावीच्या परीक्षेत 75-80 टक्क्यांच्या आसपास मार्क्स मिळाले होते, त्यांना सीईटीत मात्र अव्वल रॅकिंग मिळाले आहे.

सीईटीत चांगले रॅकिंग मिळाल्यास मेडिकल आणि इंजिनीअरिंगसाठी चांगला 'चॉईस' मिळेल, असे काहींना वाटत होते. हे 'व्यावहारीक' उद्दिष्ट डोळ्यासामोर ठेवून त्या पद्धतीने अभ्यास करून त्यांनी सीईटीकडे जादा लक्ष पुरविले.

काही विद्यार्थ्यांनी इंजिनीअरिंग आणि मेडिकलची सीईटी एकत्रितरित्या घेण्यात आल्याने रँकिंग घसरले असण्याची शंका व्यक्त केली. वैद्यकीय शिक्षण संचालनालयाचे संचालक डॉ. वासुदेव तायडे यांनीही याला दुजोरा दिला. बारावीत गुणवत्ता यादीत आलेल्या नुपूर खैरनार, अनिकेत खाडे, प्रेरणा लोटलीकर, अनिरुद्ध सातोसकर, अमित गोलटकर, नितिन कदम या बहुतांशी विद्यार्थ्यांचा कल इंजिनीअरिंगकडे आहे. बारावीत 95 टक्के मिळालेल्या नुपूरला सीईटीत 89 टक्के मार्क्स मिळाले असून तिचे रँकिंग 702 वे आहे. त्यामुळे आता हवे ते इंजिनीअरिंग कॉलेज आणि शाखा मिळवताना तिला जोरदार प्रयत्न करावे लागणार आहेत.

मेडिकलमध्ये अव्वल रँकिंग मिळविलेला शंतनू पाटील याने अचूकता, प्रश्न सोडविण्यासाठी लागणारा किमान वेळ आणि अथक परिश्रम यांना महत्त्व दिल्याने सीईटी 'क्रॅक' करता आली, असे मत व्यक्त केले. बारावीच्या मान्यताप्राप्त पुस्तकांवर अभ्यास केला तरी, या परीक्षेत यश मिळवता येते, असेही तो म्हणाला.

 
</text>
</doc>
