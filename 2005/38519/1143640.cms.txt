<doc>
<docno>1143640.cms.txt</docno>
<text>
 
धावते जग
राज्यपालांचा 'मागणी' दिन
[ Thursday, June 16, 2005  12:35:10 pm]


संकुचित पक्षीय बांधिलकीपलीकडे जाऊन घटनेतील तरतुदींशी निष्ठा ठेवावी, असा उपदेश राष्ट्रपती ए. पी. जे. अब्दुल कलाम यांनी राज्यपालांना केला असला, तरी बहुसंख्य राज्यपाल एका कानाने ऐकून दुसऱ्या कानाने तो सोडून देणार, हे त्यांनाही माहीत असणार! याचे कारण पक्षातील ज्येष्ठ, पण सक्रिय राजकारणात 'असून अडचण नसून खोळंबा' अशी स्थिती असलेल्या नेत्यांची सोय या पदी लावली जाते, तेव्हा त्यांनी घटना नव्हे, तर पक्षाचे राजकारण जमेल तितके जपावे, हीच अपेक्षा असते.

राजकारणातून आलेल्या बहुसंख्य राज्यपालांची मानसिकताच अशी घडलेली असते की स्वत:चा राजकीय रोल आणि घटनात्मक रोल यात ते फारकत करू शकत नाहीत. त्यापैकी काही उघडपणे पक्षपाती राजकारण करून या घटनात्मक पदाची अप्रतिष्ठा करतात. राष्ट्रपतींच्या नजरेसमोर अशा प्रवृत्ती असाव्यात. परंतु घटनेच्या तांत्रिक चौकटीच्या मर्यादेत राहूनही राजकीय हितसंबंध जपण्याची चलाखी दाखवणारेही अनेक राज्यपाल व राष्ट्रपतीही होऊन गेले.

त्यांनी घटनेचा आत्मा जपला का, असा प्रश्न विचारला जाऊ शकतो. त्यामुळे राष्ट्रपतींचा हेतू कितीही उदात्त असला, तरी राजकीय निष्ठेचे फळ म्हणूनच हे लाभाचे पण बिनसत्तेचे पद आपल्याला लाभले आहे, या दृष्टीने राज्यपालपदाकडे पाहणाऱ्यांसाठी हा उपदेश म्हणजे पालथ्या घड्यावरील पाणीच ठरणार.

राज्यपालपदाकडे लाभाचे पद म्हणूनच राज्यपाल पाहतात, याचा पुरावा राज्यपालांच्या या परिषदेतच समोर आला. राज्यपालांनी निवृत्तीनंतरच्या फायद्यांची मागणी करून करदात्यांच्या पैशावर हात मारण्याच्या स्पधेर्त आपणही मागे नाही हे दाखवून दिले. राज्यपालपदी असताना संस्थानिकांप्रमाणे जगण्याची सवय लागते. त्यामुळे हे पद गेल्यानंतर अस्वस्थ होणे स्वाभाविक मानता येईल! पण मुळात राज्यपालपद हाच 'बोनस' असतो, याचा अधिक हव्यासापायी विसर पडतो.

निवृत्तीनंतर कार्यालयीन सहायकाची व्यवस्था, वाहनाची सोय, पेन्शन आणि उपचारावरील खर्चाच्या भरपाईची सोपी पद्धत या मागण्यांवर या परिषदेत भर देण्यात आला. यापैकी शेवटची मागणी आरोग्य मंत्रालयाने मान्य केली असली, तरी अन्य तीन मागण्यांना अनेक राज्यांनी विरोध केला आहे. या मागण्या स्वीकारायच्या तर त्यांना राज्यांची मान्यता असणे बंधनकारक आहे. केंद सरकार आता सहमती निर्माण करण्याचा प्रयत्न करीत असून, त्यात यश आल्यास राज्यपालपदाचा भाव अधिक वधारेल!

 
</text>
</doc>
