<doc>
<docno>1144030.cms.txt</docno>
<text>
 
महाराष्ट्र
कृष्णेचे पाणी प्रदूषित
[ Thursday, June 16, 2005  07:23:22 pm]


म. टा. वृत्तसेवा

सांगली : सांगली शहर आणि आसपासच्या परिसरात दोन दिवसांपूवीर् झालेल्या मुसळधार वादळी पावसामुळे दूषित पाण्याच्या शेरीनाल्याचे दुर्गंधीयुक्त पाणी बंधाऱ्यावरून कृष्णा नदीच्या पात्रात मोठ्या प्रमाणात मिसळू लागले आहे.

सांगलीतील ड्रेनेजचे पाणी, तसेच विविध कारखान्यांचे रसायनमिश्रित सांडपाणी या नाल्यातून वाहत असते. या बंधाऱ्याचे पाणी कृष्णा नदीत जाऊ नये यासाठी त्यावर बंधारा घालण्यात आला असून हे पाणी मोठ्या अश्वशक्तीच्या वीज पंपांनी उचलून कृष्णा नदीवरील धरणाच्या पलीकडे सोडण्यात येते. पण जर या शेरीनाल्यात प्रमाणाबाहेर पाणी आले तर मात्र ते बंधाऱ्यावरून थेट नदीत मिसळते. आजवर हेच घडत आले आहे. पावसाच्यावेळी नेमके हे घडते. प्रचंड फेसाळ लाटाद्वारे हे पाणी नदीच्या पात्रात मिसळले जाते.

शेरीनाल्याच्या या दूषित पाण्यामुळे कृष्णा नदीतील पाणी प्रदूषित झाल्याने धरणाच्या फळ्या काढून नदीचे साठवलेले पाणी पुढे सोडले जावे, आणि कोयना धरणातून नवीन पाणी सोडण्यात यावे अशी मागणी महापौर किशोर शहा यांनी पाटबंधारे विभागाकडे केली आहे. केंद सरकारच्या अनुदानातून सध्या 'शेरीनाला शुद्धिकरण' योजनेचे काम चालू आहे, ते कधी पूर्ण होणार याकडे नागरिकांचे लक्ष लागले आहे.

जादा बिलाने 'शॉक'

राज्य वीज मंडळाच्या विभाजनानंतर या महिन्यात नियमित वीज बिलाबरोबर 'महाराष्ट्र स्टेट डिस्ट्रिब्युशन को. लि.'चे 'अॅडिशनल सिक्युरिटी डिमांड' नावाचे तेवढ्याच रकमेचे आणखी एक बिल आल्याने वीज ग्राहकांना चांगलाच 'शॉक' बसला आहे. हे बिल जून महिन्याचे आहे. त्यामुळे लोक संतापले आहेत.

विशेष म्हणजे हे जादा वीज बिल पाठवताना ग्राहकांना कसलीही पूर्वसूचना देण्यात आली नव्हती. आधीच लोडशेडिंगने त्रासलेल्या वीज ग्राहकांना हा आणखी एक भुर्दंड बसला आहे.

 
</text>
</doc>
