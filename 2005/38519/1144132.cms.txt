<doc>
<docno>1144132.cms.txt</docno>
<text>
 
धावते जग
सगळे कसे नवेनवे...
[ Thursday, June 16, 2005  08:46:26 pm]


मुंबईसह राज्याच्या सर्वच भागांत शाळा सुरू झाल्या आहेत. नवे कोरे गणवेश घालून शाळेत जाणारी मुले पाहिली की वेगळाच आनंद कोणालाही होईल. अर्धा एप्रिल, संपूर्ण मे महिना आणि जूनचे दहा दिवस अशा कोणालाही हेवा वाटणाऱ्या सुटीनंतर या शाळा पुन्ही 'सजीव' होतात आणि पुन्हा मुलांच्या किलबिलाटाने भरून जातात.

मुलांनाही सुटीचा कंटाळा आलेला असतो. त्यामुळे तेही शाळेची आगळ्याच उत्साहाने वाट पाहत असतात. परंतु, त्यांचा हा उत्साह पालकांच्या खिशाला किती चाट पाडतो हे पाहिले, तर अचंबित व्हायला होते. याला मुलांबरोबरच पालकही काही प्रमाणात जबाबदार आहेत, असे म्हणायला हवे. मुलांना नवीन वर्गात सगळे नवे हवे असते.

पुस्तके नवी, गणवेश नवा, दप्तर, वॉटरबॉटल, कंपॉस बॉक्स नवेच हवे असे मुलांचे लाड होतात. मागच्या वषीर्चे दप्तर वापरायचे म्हणजे बऱ्याच जणांना कमीपणा वाटतो. फाटलेल्या पुस्तकांऐवजी नवीन पुस्तके घेतली तर आपण समजू शकतो. परंतु हक्काने नवीच पुस्तके घेण्याचा हट्ट मात्र अनाकलनीय आहे. ही नवीन पुस्तकेही मुले नीट वापरतील तर शपथ. तीन महिन्यांतच त्यांचीही अवस्था जुन्यासारखीच होते. या सगळ्या गोष्टींचा आणि फीचा खर्च पाच हजारांच्या घरात जातो आणि एखाद्या घरात एकापेक्षा अधिक मुले असतील तर त्या पटीत हा खर्च वाढत जातो.

' सगळे काही नवे' हा जणू एक 'स्टेटस सिम्बॉल' बनला आहे. जास्त फी असणाऱ्या इंग्रजी माध्यमाच्या शाळांमध्ये मुलांना पाठविणे, हा निर्णय बऱ्याच वेळा पालकांनी स्वखुशीने घेतलेला नसतो. फीबरोबरच एखाद्या शाळेतल्या शिक्षणाच्या दर्जाचाही विचार केला जातो. त्यामुळे, महागड्या फीच्या शाळेत मुलांना का पाठवता आणि मग जास्त पैसे भरावे लागतात अशी तक्रार का करता, असा प्रश्ान् विचारता येत नाही. पावसाळ्यामुळे अतिरिक्त खर्च पालकांच्या माथी बसतो.

मुलांना आकर्षक वाटतील अशा 285 रुपयांच्या छत्र्या बाजारात आल्या आहेत. त्या उघडल्यावर आतील दिवा लागेल, अशी व्यवस्था असणाऱ्या छत्र्या मुलांना खरोखरच आवश्यक आहेत का, याचा विचार होत नाही. फॅन्सी बाबीर् पेन्सिलपासून ते खोडरबरपर्यंत सर्व काही फॅशनेबल हवे हा मुलांचा हट्ट पालक पुरवितात आणि मग आज 'शिक्षण' इतके महाग झाले आहे, असे सांगत बसतात. आपले मूल चांगल्या कपड्यांत व चांगल्या साधनांनिशी शाळेत जावे ही अपेक्षा पालकाने बाळगणे चुकीचे नाही. त्याचा अतिरेक झाला की मात्र प्रश्ान् उद्भवतो!

 
</text>
</doc>
