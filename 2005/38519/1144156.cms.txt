<doc>
<docno>1144156.cms.txt</docno>
<text>
 
लेख
हा तर सुंदर गालिचाच!
[ Thursday, June 16, 2005  09:22:36 pm]


बीबीसीवरील अत्यंत प्रतिष्ठित अशा रेथ व्याख्यानमालेमध्ये झालेल्या आपल्या चौथ्या भाषणात लॉर्ड अलेक ब्रोअर्स यांनी आजच्या तंत्रज्ञानाच्या युगात झालेल्या 'चमत्कारां'चा वेध घेतला आहे. त्याचाच सारांश...

पिरॅमिडस्पासून टायटॅनिकपर्यंतच्या 'जम्बो' वस्तूंचे, वास्तूंचे, वाहनांचे माणसाला आदिम काळापासून आकर्षण आहे. माणसाच्या तुलनेत असला प्रचंड आकार हा त्या आकर्षणाचा एक भाग होता. तो आकार बघून मानवजात चकित होई. इंजिनीअर्सनी मोठी जहाजे, विमाने निर्माण केली; ती मात्र यंत्राकडून जास्तीत जास्त व उत्कृष्ट काम करून घेण्यासाठी. मोठे आकार निर्माण करण्यात माणसाने यश मिळवले. पण चकित करायला लावेल असे लघुरूप निर्माण करण्यासाठी इलेक्ट्रॉनिक्सच्या युगाची वाट पहावी लागली. तांदुळाच्या दाण्यावर, टाचणीच्या डोक्यावर चित्र काढून धर्मग्रंथ कोरून सूक्ष्म वस्तू कारागिरांनी तयार केल्या. त्या फक्त संग्रहाच्या वस्तू होत्या. रोजच्या व्यवहारासाठी नव्हत्या. इलेक्ट्रॉनिक्सने हे सगळे बदलून टाकले. दुसऱ्या महायुद्धानंतर ट्रान्झिस्टर आले आणि रेडियोपासून कितीतरी यंत्रात प्रगामी बदल झाले. हे ट्रान्झिस्टर इतके छोटे होते गेले की पोस्टाच्या तिकिटाएवढ्या सिलिकॉनच्या तुकड्यावर लाखो ट्रान्झिस्टर बसवता येऊ लागले. इलेक्ट्रॉनिक स्विचेसचा हा समुच्चय ज्यावेळी एकत्र कार्य करू लागला, तेव्हा संगणनाची शक्ती मानवी मेंदूला जणू पर्याय ठरावी या स्तराला जाऊन पोचली. याच तंत्रज्ञानाने आपल्या जीवनपद्धतीत बदल केला आहे.

लॉर्ड अलेक ब्रोअर्सच्या मते नॅनोटेक्नॉलॉजी व नॅनोसायन्स हा एक सुंदर गालिचा आहे. या गालिचाचा मूळ धागा इलेक्ट्रॉनिक्सने विणला. आज विविध रंगाचे डझनावारी धागे या गालिच्यात विणले जात आहेत. या व्याख्यानात हे धागे उलगडून दाखवण्याचा प्रयत्न व्याख्यात्याने केला आहे. नॅनोटेक्नॉलॉजी व नॅनोसायन्स यांचा नातेसंबंध दाखवताना विज्ञानतंत्रज्ञानाच्या व्यापक संबंधाचा ऊहापोहही लॉर्ड ब्रोअर्स यांनी या व्याख्यानात केला आहे.

' इलेक्ट्रॉनिक चिप' या संकल्पनेची सुरुवात झाली 1950च्या सुमारास. एका सिलिकॉनच्या तुकड्यावर इलेक्ट्रॉनिक मंडलाचे सगळे घटक एकत्र करणे शक्य आहे, याची जाणीव त्यावेळी झाली. मायक्रोलिथोग्राफीने (सूक्ष्मशिला मुदणाने) सिलिकॉनच्या तुकड्यावर ट्रान्झिस्टर कोरता येऊ लागला. पहिली दोन दशके या पद्धतीचे वर्णन करण्यासाठी 'मायक्रो' (सूक्ष्म) हा शब्द पुरेसा होता. 1976मध्ये अॅलेक ब्रोअर्सच्या चमूने आय. बी. एम.मध्ये आठ नॅनोमीटर्सची तार तयार केली. त्यावेळी मायक्रो (वन मिलियन्थ-मीटरचा दशलक्षावा भाग) हा शब्द बदलून नॅमो (वन बिलियन्थ ऑफ मीटर- मीटरचा एक अब्जावा भाग) हा शब्द वापरण्याची वेळ आली आहे, असे ठरले. अशा तऱ्हेने मायक्रोलिथोग्राफीची नॅनोलिथोग्राफी झाली. त्यानंतर इलेक्ट्रॉनिक्सचे लघुरूप करण्यात आश्चर्यजनक प्रगती होत गेली. आज मायक्रोइलेक्ट्रॉनिक्सचे नॅनोइलेक्ट्रॉनिक्स झाले आहे. नॅनॉटेक्नॉलॉजीच्या गालिचातील हा पहिला धागा विणला गेला होता.

नॅनोटोक्नॉलॉजीच्या गालिच्याच्या दुसऱ्या धाग्याचा उगम 1981 साली विकसित झालेल्या स्कॅनिंग टनेलिंग मायक्रोस्कोप (एस. टी. एम.) या शोधात दडला आहे. या शोधाबद्दल गर्ड बिनिंग आणि हेनरिच रोहरर यांना 1986चे भौतिकी विज्ञानाचे नोबेल मिळाले होते. या मौलिक शोधामुळे पृष्ठभाग व रेणू यांच्याबद्दलच्या माहितीचा प्रचंड साठा विज्ञानाला हस्तगत झाला. एखादा 'अणू' विशिष्ट ठिकाणी ठेवण्यास 'एस.टी.एम.'चा उपयोग होऊ लागला. नॅनोस्तरावर काम करणे शक्य झाले. यापासून निर्माण झालेली वैज्ञानिक माहिती म्हणजे नॅनोसायन्स ठरले. तंत्रज्ञानाने विज्ञानाला असे सहाय्य केले.

या गालिच्याच्या तिसऱ्या धाग्याची पाळेमुळे मशीन इंजिनीअरींगमध्ये गुंतलेली आहेत. जेट इंजिन, कार इंजिन, विद्युत चलित्रे-जनित्रे, कॅमेरे, दुबिर्णी यांच्या घटकांसाठी लागणारा नेमकेपणा, सूक्ष्मता व रेखीवपणा हा नॅनोस्तराचा लागतो. या घटकांच्या निमिर्तीसाठी लागणारी आकारयंत्रे व लेथ नॅनोमीटरच्या नेमकेपणापर्यंत पोचणारी लागतात. यासाठी लागणारी कर्तनयंत्रणे हिऱ्याची बनवलेली असून ती लेझरने नियंत्रित केलेली असतात. नॅनोटेक्नॉलॉजीचा हा एक वेगळा आविष्कार आहे. यामुळे आज विमाने, मोटारी वेगवान व सुरक्षित झाल्या आहेत. कॅमेरे, दुबिर्णी लघुरूप असून, क्षमतेने उत्तम झाल्या आहेत. याचा अनुभव आपल्याला व्यवहारात पदोपदी येतो. परंतु यामागचे विज्ञान तंत्रज्ञान सामान्यांपासून पडद्याआड राहते.

यानंतरचा धागा आहे रासायनिक प्रक्रियांमध्ये लागणाऱ्या (कॅटेलिस्ट) उत्प्रेरकांचा. रासायनिक प्रक्रियांचे उत्प्रेरण करण्यासाठी नॅनोमीटर आकाराचे कण वापरले जातात. याचे रोजच्या व्यवहारातले उदाहरण म्हणजे प्रदूषण कमी करण्यासाठी वाहनांच्या इंजिनात वापरले जाणारे 'कॅटॅलिटिक कन्व्हर्टर्स' किंवा 'उत्प्रेरण रूपांतरित्र! आज रसायनविज्ञान, रासायनिक अभियांत्रिकी व नॅनोटेक्नॉलॉजी यांच्या सीमारेषा पुसट होत आहेत. नॅनोसायन्स व नॅनोटेक्नॉलॉजी यांचेच हे प्रतिबिंब आहे.

नॅनोटेक्नॉलॉजीच्या गालिच्याचे पुढचे धागे विणले गेले, थिन फिल्म टेक्नॉलॉजी म्हणजे पातळ पटल तंत्रज्ञानाने. वस्तूच्या पृष्ठभागाची झीज, तूट कमी व्हावी, हा पृष्ठभाग जास्त टिकावा म्हणून त्यावर पातळ पटलाचे आवरण घालावे लागते. या पटलाची जाडी एक हजार नॅनोमीटरपेक्षाही कमी असू शकते. सूक्ष्मदर्शक, दुबिर्णी, कॅमेरे अशा विविध यंत्रांमध्ये भिंगे वापरलेली असतात. त्या भिंगांवर अशी पातळ पटले लावलेली असतात. त्यामुळे ही भिंगे जास्त टिकाऊ होतात व त्यांची क्षमताही वाढते. अशा अनेक धाग्यांनी नॅनोटेक्नॉलॉजीचा हा गालिचा विणला आहे.

कोणतेही तंत्रज्ञान संपूर्णत: सुरक्षित नसते. माणसाने ते योग्य तऱ्हेने वापरून सुरक्षित ठेवावयाचे असते. 'नॅनोपाटिर्कल्स' व 'नॅनोट्युब्ज' हे इतके सूक्ष्म आहेत की ते मानवी पेशींमध्ये शिरण्याची संभाव्यता नाकारता येणार नाही. हे नॅनोपाटिर्कल्स सजीवांच्या पेशीत शिरून वेगळ्याच प्रक्रिया सुरू करण्याचा धोकाही संभवतो. विविध यंत्रांमध्ये, वस्तूंमध्ये वापरलेल्या नॅनोपाटिर्कल्सचे काळजीपूर्वक संनियंत्रण केले पाहिजे असे रॉयल सोसायटी व रॉयल अॅकेडमी ऑफ इंजिनिअरिंगने नॅनोटेक्नॉलॉजी व नॅनोसायन्सबाबत सांगितलेल्या मार्गदर्शक तत्त्वांमध्ये नमूद केले आहे.

रेणुंमधील अणूंची अदलाबदल करून 'रेण्वीय यंत्रे'सुद्धा भविष्यकाळात तयार होण्याची शक्यता आहे. ही 'रेण्वीय' यंत्रे, स्वयं प्रतिकृती निर्माण करणारी ठरू नयेत म्हणून त्यावर नियंत्रण ठेवावे लागेल. नाहीतर एखाद्या विषाणूप्रमाणे त्यांची अनिर्बंध निमिर्ती होण्याचा धोका संभवतो. अर्थात् अजून प्रायोगिक स्तरावर असा पुरावा नाही.

गेल्या शतकाच्या शेवटच्या कालखंडात सूक्ष्म यंत्रांनी महायंत्रांच्या तोडीची कामगिरी करून मानवाचे व्यावहारिक जीवन समृद्ध केले आहे. नॅनॉटेक्नॉलॉजी व नॅनोसायन्स यांचा प्रभाव असाच वाढता रहाणार आहे.

डॉ. आनंद जोशी

 
</text>
</doc>
