<doc>
<docno>1143703.cms.txt</docno>
<text>
 
महाराष्ट्र
'राजारामबापू' कॉलेजला 9 कोटी
[ Thursday, June 16, 2005  01:02:38 pm]


म. टा. वृत्तसेवा

सांगली : भारताला एक विकसित राष्ट्र म्हणून पुढे यायचे असेल देशातील तंत्रशिक्षणाचा दर्जा हा आंतरराष्ट्रीय स्तराचाच हवा हे लक्षात घेऊन जागतिक बँकेच्या सहकार्याने केंद सरकारच्या माध्यमातून 'तंत्रशिक्षण गुणवत्ता सुधार कार्यक्रम' (टेक्निकल एज्युकेशन क्वालिटी इम्पुव्हमेंट प्रोग्राम) ही संकल्पना राबवण्याचा दोन वर्षांपासून चालू आहे. या कार्यक्रमांतर्गत पहिल्या सत्रामध्ये देशभरातील एकूण पाच राज्यातील 38 अभियांत्रिकी महाविद्यालयांचा समावेश करण्यात आला आहे. त्यात कासेगांव शिक्षण संस्थेच्या 'राजारामबापू इन्स्टिट्युट ऑफ टेक्नॉलॉजी' (राजारामनगर-साखराळे) या कॉलेजचा समावेश आहे.

राजारामबापू अभियांत्रिकी महाविद्यालयास या कार्यक्रमांतर्गत नऊ कोटी तीस लाख रुपये मंजूर झाले आहेत. यापैकी एक कोटी रुपये कॉलेजला मिळाले आहेत.

नागपूरच्या 'विश्वेशरय्या नॅशनल इन्टिट्युट ऑफ टेक्नॉलॉजी'सह महाराष्ट्रातील 10 कॉलेजांचा समावेश आहे. या दहांत विनाअनुदान तत्त्वावरील फक्त तीनच कॉलेज असून राजारामबापू कॉलेज त्यापैकी एक आहे.

तसे पाहता, महाराष्ट्रात 150 इंजिनीअरिंग कॉलेज आहेत. पण गुणवत्तेच्याबाबतीत काही मोजक्याच कॉलेजांचा त्यात अंतर्भाव आहे. 'राजारामबापू इंजिनीअरिंग कॉलेज'चा त्यात अग्रक्रमाने उल्लेख करावा लागेल. महाराष्ट्र सरकारने या कॉलेजला 'अ' वर्ग दिलेला आहे. तसेच एन. बी. ए, दिल्ली व इन्स्टिट्युट ऑफ इंजिनीअर्स, कोलकता या संस्थेचे मानांकनही प्राप्त झाले आहे.

वाळवा तालुक्यासारख्या ग्रामीण भागातील मुलांना उच्च शिक्षणाची सोय व्हावी या हेतूने उभारलेले हे कॉलेज आज यशस्वी वाटचाल करीत आहे. विद्यार्थ्याने केवळ उच्च शिक्षणाचा मानकरी न होता त्याने बदलत्या जगाच्या गतीची जाणीव ठेवावी हेही संस्थेचे उद्दिष्ट आहे. स्वत: इंजिनीअर असलेल्या अर्थमंत्री जयंत पाटील यांच्या नेतृत्वाखाली हे सर्व 'अमूलाग्र बदलाचे' काम चालू आहे. जागतिक बँकेने केंद सरकारच्या माध्यमातून या कार्यक्रमासाठी एकूण 1555 कोटी रुपये मंजूर केलेलेे आहेत. त्यातील 250 कोटी रुपये महाराष्ट्रासाठी मिळाले आहेत.

कॉलेजला मिळालेल्या निधीचा वापर सर्व विभाग कम्प्युटरने जोडण्यासाठी करण्यात येणार आहे. इ-लायब्ररीसारखी सुविधा देण्यात येणार आहे. तसेच सिव्हिल इंजिनीअरिंग विभागातील 'स्ट्रक्चरल डायनॅमिक्स लॅब', ऑटोेमोबाईल इंजिनीअरिंग विभागातील 'ऑटो डायग्नोस्टक सेंटर', मेकॅनिकल इंजिनीअरिंग विभागातील 'मेकॅट्रॉनिक्स', कॅड सेंटर आणि इलेक्ट्रॉनिक्स विभागातील 'व्ही. एल. एस. आय. अँड एम्बेडेड सिस्टिम' या प्रयोगशाळा 'एक्सलन्स सेंटर' म्हणून विकसित केल्या जाणार आहेत. कॉलेजमधील या सुविधांचा पुरेपूर फायदा यंदा विद्यार्थ्यांना होणार आहे.

 
</text>
</doc>
