<doc>
<docno>1143662.cms.txt</docno>
<text>
 
प्रगती फास्ट
वेळीच विचार अॅडजस्टमेण्टचा
[ Thursday, June 16, 2005  12:41:47 pm]


आईवडिलांना वाईट वाटू नये म्हणून अमुक क्षेत्रात करिअर केलं... सुरुवातीला छोटीशी वाटणारी तडजोड कालांतराने व्यक्तिमत्त्व आणि करिअरवर वाईट परिणाम करते. त्याऐवजी त्यांच्याशी संवाद साधून योग्य पर्याय निवडला असता तर योग्य अॅडजस्टमेण्ट करता आली असती.

शिक्षण, जॉब, करिअर, आयुष्य यासारख्या प्रत्येक बाबतीत तडजोड करायला हवी, हे वाक्य हमखास कानावर येतं. ऐकणाऱ्यालाही त्यात फारसं नवल वाटत नाही. पण तडजोड म्हणजे नेमकं काय, ती का करायची आणि किती करायची, कुठल्या बाबतीत आणि किती केली पाहिजे, यासारख्या प्रश्नांची उत्तरं मात्र बोलणारा-ऐकणारा यातील कुणालाच माहीत नसतात. पण या तडजोडींचा प्रभाव कालांतराने विद्यार्थ्यांच्या व्यक्तिमत्त्वावर दिसून येतो. हे शोधण्यासाठी सायकॉलॉजिकल टेस्ट उपयोगी पडतात.

सर्वसाधरणपणे तडजोड शब्दामागे हवी असलेली गोष्ट सोडून मनाला मुरड घालणं, ही नकारात्मक भावना असते. पण प्रत्यक्षात याचा अर्थ प्राप्त परिस्थितीमध्ये सकारात्मक दृष्ट्या स्वत:ला आणि स्वत:च्या आचारविचारांना बसवणं, जमवून घेणं, असा आहे. अशा वेळी अॅडजस्टमेण्ट हा शब्द अधिक चांगला वाटतो. तडजोड या शब्दातील कायमची घुसमट यात कमी झाल्यासारखी जाणवते.

योग्य 'अॅडजस्टमेण्ट'ची गरज भीती, चिंता, संभ्रमावस्था दूर करण्यासाठी आवश्यक आहे. विचारांमधलं द्वंद्व, संभ्रम किंवा मतभेद यातून मार्ग काढणं, अॅडजस्टमेण्टमुळेच शक्य होतं. आयुष्यातल्या प्रत्येक वळणावर बदलांशी जमवून घेताना काही प्रश्न निर्माण होतात. सर्वसाधारणपणे ज्याचा उल्लेख 'अॅडजस्टमेण्ट प्रॉब्लेम' म्हणून केला जातो. याची वेळीच दखल घेतली नाही, तर आत्मविश्वासाचा अभाव, न्युनगंड, निर्णय घेण्याची क्षमता नाही, अस्थिर वागणं, एकाग्रता नसणं हे दिसून येतं. याचा व्यक्तिमत्त्व आणि करिअरवर परिणाम होणं, ओघाने आलंच.

अॅडजस्टमेण्ट प्रॉब्लेमच्या मागची कारणं वेगवेगळी असू शकतात. घरात किंवा कौटुंबिक पातळीवरच्या अॅडजस्टमेण्टचा विचार करताना घरातलं वातावरण, संवाद, वैचारिक जडणघडण, स्वातंत्र्य, नातेसंबंध हे विषय महत्त्वाचे असतात. या सगळ्याचा चांगला/वाईट परिणाम मुलांवर होतो. अभ्यासात एकाग्रता कमी पडणं, मन विचलित होणं, सतत कुणीतरी नाकारतं आहे, ही भावना बळावणं, कधी भावनिक समस्या तर कधी वैचारिक गोंधळ, आक्रस्ताळेपणा अशा मुलांच्या समस्या येऊ लागतात. यातून बाहेर पडण्यासाठी अॅडजस्टमेण्टचा नेमका अर्थ समजायला हवा, तरच पुढे करिअर करताना येणाऱ्या अडचणींचं प्रमाण कमी करता येईल.

ह्न भावनांची आणि विचारांची देवाणघेवाण व्हायला हवी.

ह्न प्रत्येक ाच्या मनातल्या सकारात्मक आणि नकारात्मक भावनांना व्यक्त करण्याची संधी मिळायला हवी.

ह्न समोरच्या व्यक्तीच्या भावना लक्षात घेऊन त्यांचा स्वीकार करणं.

ह्न प्रत्येकाचं व्यक्तिमत्त्व, अनुभव हा इतरांपेक्षा वेगळा असणार, हे स्वीकारायला हवं. त्यामुळे व्यक्ती स्वातंत्र्य मिळतं.

ह्न एकमेकांच्या भावनांची काळजी असावी.

ह्न आरोग्य आणि आथिर्क सुरक्षीततेविषयी जागरूक असणं, मदतीचा हात पुढे करणं.

ह्न निखळ विनोदबुद्धी जागृत असणं.

ह्न वादविवाद करण्यापेक्षा लहान-मोठे प्रश्न सोडवण्यासाठी एकत्र येणं.

' अॅडजस्टमेण्ट'चा विचार करताना 'समजून घेणं' आणि सकारात्मक दृष्ट्या जमवून घेणं याला महत्त्व दिलं तर त्याचा फायदा व्यक्तिमत्त्व विकासासाठी निश्चितच होतो.

वृषाली आठले

 
</text>
</doc>
