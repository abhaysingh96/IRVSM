<doc>
<docno>1144228.cms.txt</docno>
<text>
 
क्रीडा
गांगुली आगे बढो, चॅपेल तुम्हारे साथ है!
[ Thursday, June 16, 2005  10:33:29 pm]


वृत्तसंस्था

बंगलोर : भारताचे नवे प्रशिक्षक गेग चॅपल यांनी कर्णधार सौरभ गांगुलीला पाठिंबा दर्शविला आहे. सूर गवसण्यासाठी गांगुलीला जास्तीत जास्त संधी द्यायला हवी, असे मत चॅपल यांनी मांडले आहे.

पत्रकार परिषदेत कर्णधारपदाबाबत आपली मते मांडतांना चॅपल म्हणाले, प्रथम संघाची निवड करायला हवी आणि त्यातून मग सवोर्त्तम खेळाडू कर्णधार म्हणून निवडता येईल. गांगुलीला कर्णधारपदी ठेवणे योग्य आहे का, असे विचारले असता चॅपल म्हणाले, जर तो कर्णधारपदासाठी सवोर्त्तम असेल तर त्यालाच नियुक्त करायला हवे. जर तो त्यासाठी योग्य नसेल तर इतरांचा विचार करायला हवा. कर्णधार असल्यामुळे गांगुली संघात राहतो काय असे छेडले असता चॅपल यांनी सांगितले की क्रिकेटमध्ये तुम्ही सदैव फॉर्मात असू शकत नाही, कधीतरी तुमचा सूर हरवतो. जो खेळाडू यशस्वी ठरलाय, त्याला अधिकाधिक संधी द्यायला हव्यात असेही त्यांनी नमूद केले.

आंतरराष्ट्रीय स्तरावर फारच थोडे खेळाडू असे असतात की ज्यांना यश लाभते, तिथे केवळ गुणवत्तेला महत्त्व नसते तर तिथे तुमच्या व्यक्तिमत्त्वही महत्त्वाचे ठरते. चुकांमधूनच शिकता येते. हुशार खेळाडू चटकन काही गोष्टी शिकतात असे चॅपल यांनी बोलून दाखवले. अशा खेळाडूंना झटकन काढून टाकता येत नाही. त्यांना अधिक संधी मिळणे आवश्यक आहे. इतरांनी चांगला खेळ करून सूर हरवलेल्या खेळाडूंना मदत करणे योग्य ठरेल असेही त्यांनी नमूद केले.

सिनीयर खेळाडूंना हाताळताना काही अडचण भासणार नाही असे सांगून चॅपल म्हणाले, कर्णधार, प्रशिक्षक तसेच खेळाडू म्हणून अनेक नावमंत खेळाडूंशी संबंध आला आहे. जेफ थॉमसन, डेनिस लिलीसारख्या कणखर खेळाडूंना हाताळण्याचा आपल्याला अनुभव आहे. त्यांच्याकडून चांगली कामगिरी घेण्यावर आपला भर असायचा, असे त्यांनी सांगितले. काही भारतीय खेळाडूंचा सूर हरपलाय याकडे लक्ष वेधले असता ते म्हणाले, त्याने काही फरक पडत नाही. चांगले खेळाडू हे चांगलेच असतात एका रात्रीत त्यांच्यात बदल होत नाही. खेळाडूच्या कारकीदीर्त चढउतार येतातच. त्यांना कसे सांभाळयाचे हे आपल्याला ठाऊक आहे.

 
</text>
</doc>
