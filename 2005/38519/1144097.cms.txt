<doc>
<docno>1144097.cms.txt</docno>
<text>
 
महामुंबई: मुंबई टाइम्स
बचके रहना रे...
[ Thursday, June 16, 2005  08:18:40 pm]


अमित भंडारी

तिच्या जलव्याने अनेक घायाळ झाले. 'अंगभूत' कौशल्याने दोन आंतरराष्ट्रीय प्रोजेक्ट तिने पटकावले. शुक्रवारी प्रदशिर्त होणाऱ्या 'बच के रहना रे बाबा'च्या प्रमोशनसाठी तिने कंबर कसली. दोन तास उशिरा मल्लिका अवतरली आणि भाषण आणि फ्लाइंग 'किसेस'देत साऱ्यांची मनं जिंकली.

उन्मादक पेहरावाची चर्चा व्हावी, असा झगा 'कॅरी' करणाऱ्या मल्लिकाने पहिलाच षटकार ठोकला की, स्कर्टचा प्रॉब्लेम झाल्याने मी उशिरा पोहोचले. कान फेस्टिवलमधल्या तिच्या पोषाखाबद्दल आई आणि आजी मात्र कडाडल्या. आजीला वाटलं की, नात दुपट्टा विसरून गेली, तर आईला वाटलं की, तिचा ड्रेस फाटलाय. ...मल्लिकाने सांगितलं. दोन आंतरराष्ट्रीय प्रोजेक्टची बोलणी सुरू आहेत किंवा जॅकी चॅनसोबत 'मिथ' केल्याचं घरच्यांना कौतुक नाही, पण रेखासोबत मी चित्रपट करतेय, याचं घरच्यांना अप्रूप आहे, असंही ती म्हणाली.

त्यानंतर मल्लिकाने मोर्चा वळवला तो 'रेखा'वर! या चित्रपटादरम्यान रेखाचं आणि तिचं वाजल्याची जोरदार चर्चा होती, मात्र मल्लिकाने पुरुषांना उत्तेजित करण्यासाठी 'टिप्स' रेखाने दिल्याचं सांगितलं. अभिनयाच्या बारकाव्यांसोबत सुंदर दिसण्यासाठी कसं राहावं... मग लिपस्टिकपासून अगदी मेकअपपर्यंतच्या क्लृप्त्या दिल्याचं ती म्हणाली. मात्र मध्यमवयीन पुरुषांमध्ये इण्टरेस्ट असल्याचं सांगत तिने धक्काच दिला.

चित्रपटात रेखा तिच्या मावशीची व्यक्तिरेखा साकारतेय, पण ही भाची तिला डोईजड पडली नाही, असं तिने सांगताना मावशीच भारी पडली... आपल्यालाच काय साऱ्यांनाच डोईजड होईल, अशी ही मावशी आहे... अशा शब्दांत तिने रेखाचं 'मोठेपण' हसऱ्या शब्दांत उपरोधिक ठसक्यात सांगितलं. आता रूपेरी पडद्यावर 'रडूबाई' व्यक्तिरेखा साकारण्यात इण्टरेस्ट असल्याचं जाता जाता ती म्हणाली.

 
</text>
</doc>
