<doc>
<docno>1144165.cms.txt</docno>
<text>
 
अर्थव्यवहार
सरकारी विमा कंपन्यांच्या हिश्श्यात घट
[ Thursday, June 16, 2005  09:29:39 pm]


वृत्तसंस्था

नवी दिल्ली : नव्या 2005-06 आथिर्क वर्षातील पहिल्याच महिन्यात (एप्रिल) काही सरकारी विमा कंपन्यांच्या देशांतर्गत विमा बाजारपेठेतील हिश्श््यात घट झाली आहे. 'इन्शुरन्स रेग्युलेटरी अॅण्ड डेव्हलपमेंट अथॉरिटी'च्या अहवालात ही माहिती देण्यात आली आहे.

साधारण विमा (जनरल इन्शुरन्स) व्यवसायातील नॅशनल इन्शुरन्स कंपनीच्या माकेर्ट शेअरमध्ये गेल्या एप्रिलमध्ये 5 टक्के घट झाली आहे, तर खाजगी विमा कंपन्यांचा हिस्सा 7 टक्क्यांहून थोडा अधिक वाढला आहे. सरकारी क्षेत्रातील विमा कंपन्यांच्या निस्तेज कामगिरीमुळे एप्रिलमध्ये जनरल इन्शुरन्स उद्योगाची एकंदर वाढ 12.17 टक्के (2,330 कोटी रु.) इतकीच झाली. गेल्या तीन वर्षांत नॅशनल इन्शुरन्स कंपनीने साधारण विमा उद्योगातील आपला दुसरा क्रमांक गमावला असून, आता ती चौथ्या क्रमांकावर (372.38 कोटी रु. व्यवसाय) फेकली गेली आहे.

विमा बाजारपेठेचे नेतृत्व करणाऱ्या न्यू इंडिया अॅश््युरन्स कंपनीने गेल्या एप्रिलमध्ये व्यवसायात 6.31 टक्के इतकी माफक वाढ (511 कोटी रु. व्यवसाय), ओरिएंटल इन्शुरन्सने 7.67 टक्के वाढ (399 कोटी रु. व्यवसाय) साध्य केली आहे. हे असले तरी न्यू इंडिया अॅश्युरन्स, नॅशनल इन्शुरन्स आणि सरकारी क्षेत्रातील आणखी एक विमा कंपनी-निर्यातदारांना विमा संरक्षण देणारी-एक्स्पोर्ट क्रेडिट गॅरंटी कॉपोर्रेशनचा ('इसीजीसी') बाजारपेठेतील हिस्सा घटला असून, खाजगी विमा कंपन्यांचा हिस्सा वाढत आहे. न्यू इंडिया अॅश्युरन्सचा हिस्सा मार्चमधील 23.25 टक्क्यांवरून 21.94 टक्के, नॅशनल इन्शुरन्सचा 21 टक्क्यांवरून 16 टक्के, 'इसीजीसी'चा 2.86 टक्क्यांवरून 1.26 टक्के, असा घटला आहे. 'इसीजीसी'चे प्रिमियम उत्पन्न एप्रिलमध्ये 7 टक्क्यांनी घटले असून, उत्पन्न 29.35 कोटी रु. होते. युनायटेड इंडिया व ओरिएंटल या अन्य दोन सरकारी विमा कंपन्यांचा हिस्सा किंचित वाढला आहे.

सरकारी विमा कंपन्यांच्या व्यवसायात एप्रिलमध्ये सरासरी 2.7 टक्के वाढ, तर खाजगी कंपन्यांच्या व्यवसायात तब्बल 49 टक्के वाढ झाली आहे.

 
</text>
</doc>
