<doc>
<docno>1144144.cms.txt</docno>
<text>
 
अग्रलेख
 मुंबईला फास
[ Thursday, June 16, 2005  08:53:49 pm]


मुंबईतील सन 2000 पर्यंतच्या झोपड्यांना संरक्षण देण्याचे आश्वासन जाहीरनाम्यात देऊन सत्तेवर आल्यानंतर, दोनच महिन्यांनी त्याच महानगरात मोठ्या प्रमाणावर झोपड्या पाडण्याची मोहीम आकस्मिकपणे राबविली गेली, तेव्हाच नव्याने सत्तेवर आलेल्या विलासराव देशमुख यांच्या सरकारची या प्रश्नावर कोंडी होणार हे स्पष्ट झाले होते.

बुधवारी मुख्यमंत्र्यांनी जाहीर केलेेले निर्णय हे या कोंडीतून तात्पुरता मार्ग काढण्यासाठी टाकलेले पाऊल आहे. काँग्रेस-राष्ट्रवादी काँग्रेस आघाडी राज्यात सत्तेवर आली, त्यामागे मुंबईतील शिवसेना-भाजपच्या बालेकिल्ल्यात आघाडीला मिळालेल्या जागांचा वाटा मोठा होता. या पक्षांकडे मुंबईकर जनतेचा वळलेला कौल हा अनेक घटकांचा परिणाम असला, तरी 2000 पर्यंतच्या झोपड्यांना संरक्षण देण्याच्या घोषणेचा त्यात मोठा वाटा होता.

राजकीय पक्षांसाठी निवडणुकीतील जाहीरनामे हा उपचार असला, तरी राहत्या जागेसारख्या जीवनमरणाच्या विषयाबाबत दिलेल्या आश्वासनांकडेही लोकांनी त्याच भावनेने पाहावे, अशी अपेक्षा करणे चुकीचेच होते. एरवीही मुंबईत अनधिकृत बांधकामे पाडण्याची मोहीम चालूच असते. पण या मोहिमेत एकावेळी सुमारे 70 हजारांना बेघर करण्यात आले. परिणामी अन्य वस्त्यांतील झोपडीवासीयांतही संभ्रम आणि भयाचे वातावरण निर्माण झाले.

कारवाईने बाधितांची तसेच भयाच्या सावटाखाली आलेल्यांची संख्या मोठी असल्यामुळे, त्याचे पडसाद संघटित स्वरूपात मोठ्या प्रमाणात उमटले. मेधा पाटकर यांच्याप्रमाणेच कम्युनिस्टांसह अन्य पक्ष व संघटनाही त्यात उतरल्या आणि सत्ताधारी आघाडी अडचणीत आली.

काँग्रेसच्या जाहीरनाम्यातील सन 2000 पर्यंतच्या झोपड्यांना संरक्षण देण्याचा उल्लेख ही 'प्रिंटिंग मिस्टेक' होती, असा हास्यास्पद दावा काँग्रेस प्रदेशाध्यक्ष प्रभा राव यांनी केल्यानंतर मुंबईतील आमदार, खासदार आणि आगामी महापालिका निवडणुकीतील इच्छुक अस्वस्थ झाले नसते तरच नवल. त्यात काँग्रेस अध्यक्ष सोनिया गांधी यांनीच पत्र लिहून सन 2000 पर्यंतच्या झोपडीवासीयांना संरक्षण देण्याचे आश्वासन पाळण्याची 'विनंती' मुख्यमंत्र्यांना केली.

पाडलेल्या झोपड्यांतील ज्या 2000 पूवीर्च्या असतील, त्यांच्या पुनर्वसनासाठी योजना राबवण्याचाही सल्ला सोनियांनी दिला होता. तेव्हा बुधवारी मेधा पाटकर व अन्य कार्यर्कत्यांबरोबर मुंबई काँग्रेसचे अध्यक्ष गुरुदास कामत व मुंबईतील सत्ताधारी आघाडीचे आमदार-खासदार यांच्या उपस्थितीत झालेल्या चचेर्त मुख्यमंत्र्यांना या सूचना स्वीकाराव्या लागणार हे अपेक्षितच होते. सन 1995 पूवीर्च्या झोपड्यांचे पुनर्वसन मुंबईच्या उपनगरांतच करण्याचे आश्वासन मुख्यमंत्र्यांकडून मिळवण्यात झोपडीवासीयांना यश आले आहे. शिवाय पाडलेल्या झोपड्या किती तारखेपूवीर्च्या आहेत, याचे फेरसवेर्क्षणही केले जाणार आहे. यापेक्षा अधिक सवलतींची अपेक्षा सरकारकडून करणे, हे राजकीय अपरिपक्वतेचे लक्षण ठरेल.

झोपडीवासीयांच्या अपेक्षा अवास्तव पातळीवर वाढवण्याने सवंग राजकारणापलीकडे काही साध्य होणार नाही. झोपडीवासीयांच्या प्रश्नाकडे मानवतेच्या भावनेने पाहताना, अनधिकृत बांधकामांच्या (मग त्या झोपड्या असोत की उत्तंुग इमारती) प्रश्नाशी 'मुंबई' या महानगराच्याही अस्तित्वाचा प्रश्न अतूटपणे जोडला गेला आहे, याचे भान राखणे आवश्यक आहे. देशात कुठेही व्यवसाय करण्याचा वा परवडेल अशा दरात निवाऱ्याचा हक्क हा जगण्याच्या मूलभूत हक्काचा भाग असला, तरी प्रत्येक शहराची माणसे सामावून घेण्याची कमाल क्षमता असते.

पाणी, वीज, सांडपाणी वाहून नेण्याची व्यवस्था, शाळा, मैदाने, हॉस्पिटले, रस्ते या सुविधांवर या शहरातील नागरिकांचा हक्क असतो. त्या पुरवता येतील, इतपतच भार शहरावर येईल, अशा पद्धतीने त्याचे नियोजन करणे, हे स्थानिक स्वराज्य संस्थेचे कर्तव्य असते. या दृष्टीने मुंबईत अनिर्बंध पद्धतीने वस्तीला मुभा देणे, हे येथे आधीपासून वास्तव्य करणाऱ्या सुमारे एक कोटी नागरिकांच्या हक्कावर गदा आणणे ठरते. या दोन्ही कर्तव्यांचा विचार करून, मुंबईतील झोपडीवासीयांच्या प्रश्नाचा विचार व्हायला पाहिजे. दुदैर्वाने सत्तेच्या राजकारणात रस नसल्याचा दावा करणाऱ्या मेधा पाटकरांच्या आंदोलनातही तो होताना दिसत नाही. त्यामुळेच 2004 च्या झोपड्यांनाही संरक्षण मिळावे अशी मागणी केली जाते.

विधानसभा निवडणुकीच्या वेळी झोपड्यांच्या संरक्षणासाठी कटऑफ तारीख 2000 करण्यात आली, आता महापालिका निवडणूक डोळ्यासमोर ठेवून ती 2004 ही होऊ शकते, असा संदेश सरकारच्या निर्णयातून जाऊ नये. मुंबईतील झोपड्यांच्या समस्येचे दुष्टचक्र मोडून काढण्यासाठी महानगराच्या नियोजनप्रक्रियेचा फेरविचार करणे आणि मूठभरांचे राजकीय-आथिर्क हितसंबंध बाजूला ठेवून अनेक कठोर उपाय योजणे आवश्यक आहे. त्याऐवजी निवडणुका डोळ्यासमोर ठेवून वेळ मारून नेणारे निर्णय घेण्याने, मुंबईच्या गळ्याभोवती आवळत चाललेला अनधिकृत बांधकामांचा फास ढिला होण्याऐवजी, अधिक घट्ट होण्याचीच शक्यता आहे.

 
</text>
</doc>
