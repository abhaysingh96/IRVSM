<doc>
<docno>1144140.cms.txt</docno>
<text>
 
अग्रलेख
...किनारा तुला पामराला!
[ Thursday, June 16, 2005  08:50:38 pm]


सर्वांत वेगवान धावपटू या किताबासाठी सुरू असलेली चुरस अधिक तीव्र झाली आहे. असाफा पॉवेल या जमैकन अॅथलीटने आधीचा 9.78 सेकंदांचा विक्रम अवघ्या एकशतांश सेकंदाने मोडत माणूस आणखी किती वेगाने धावेल, ही चर्चा आणखी पुढे नेली आहे. शंभर मीटर्स हे अॅथलेटिक्समधील सर्वात कमी अंतर असल्यामुळे येथे प्रत्येक सेकंदाच्या अंशाला महत्त्व असतेे.

दहा सेकंदांपेक्षा कमी वेळात हे अंतर तोडणे, हे प्रत्येक खेळाडूचे स्वप्न बनले होते. पण ही मर्यादा तोडण्यात पहिल्यांदा यश मिळाले, ते अमेरिकेच्या जिम हाईन्सला 1968 साली. 9.99 सेकंद अशी वेळ देणाऱ्या जिमने जेमतेम चार महिन्यांत 9.95 सेकंद अशी वेळ दिल्यामुळे त्याच्यावर कौतुकाचा वर्षाव झाला होता. त्यानंतर 15 वषेर् त्याचा विक्रम टिकला. नंतरच्या दोन दशकांत काविन स्मिथ ते टिम माँटगोमेरी यांनी ही वेळ 9.93 ते 9.78 सेकंद अशी खाली आणली. यापैकी टिमच्या विक्रमाची नोंद व्हायची आहे, कारण त्याने उत्तेजक दव्ये घेतल्याची चौकशी सुरू आहे. यात टिम दोषी ठरण्याची शक्यता दाट आहे. तसे व्हायच्या आत असाफाने हा पराक्रम केल्यामुळे टिम आणि पर्यायाने आंतरराष्ट्रीय अॅथलेटिक फेडरेशनची, नामुष्कीतून सुटका झाली.

अर्थात टिमने हा गुन्हा केला की नाही हे सिद्ध व्हायचे आहे, पण बेन जॉन्सनने विक्रम मोडल्यावर काही वेळातच त्याने अशी दव्ये घेतल्याचे आढळून आल्यामुळे सारे क्रीडाविश्व ढवळून निघाले होते. तेव्हापासून कोणत्याही खेळात कोणीही अभूतपूर्व कामगिरी केली की त्याच्याकडे संशयाने पाहिले जाते.

अगदी क्रिकेटमध्येही शेन वॉर्नने अशी दव्ये घेतल्याचे कबूल केले होते आणि शिक्षाही भोगली होती. आता खेळाडू अशी दव्ये घेत नाहीत तर दम अधिक काळ टिकावा यासाठी काही औषधे घेतात, असे सांगितले जाते. यावर बंदी नसल्याचा ते फायदा घेतात. असाफा या पंथातला नाही, असे सांगितले जाते. आणखी एक लक्षात घेण्याजोगी बाब म्हणजे असाफाला वाऱ्याचा फायदा अजिबात मिळाला नाही.

असाफाला त्याचे प्रशिक्षक स्टीफन फ्रान्सिस यांनीजेमतेम पाच वर्षांपूवीर् टिपले आणि इतक्या कमी अवधीत तो जगातील सवोर्त्तम धावपटू बनला, यात गुरू आणि शिष्य या दोघांचेही कौतुक करायला हवे. आता असाफाला वेध लागले आहेत ते नऊ सेकंदापेक्षा कमी वेळात हे अंतर कापण्याचे. कर्तृत्ववान व्यक्तींना नेहमीच नवनवी क्षितिजे खुणावत असतात, याची प्रचीती त्याच्या या जिद्दीतून येते.

जेमतेम 40 वर्षांपूवीर् दहा सेकंदांपेक्षा कमी वेळात हे अंतर पार करणे स्वप्नवत वाटत होते. तंत्रज्ञानाची, प्रशिक्षण पद्धतीतील बदलाची जोड मिळाल्यामुळे खेळाडूंची कामगिरी किती उंचावत जाऊ शकते, याची चुणूक यातून दिसते. या निमित्ताने, अॅथलेटिक्समध्ये कृष्णवणीर् खेळाडूंचा किती वरचष्मा आहे हेही दिसते.

युरोप, अमेरिकेत या समाजाला सतत उपेक्षेने वागवले गेले. पण या किंवा आधीच्या पिढीतील खेळाडूंनी नाउमेद न होता आपले नाणे खणखणीत वाजवले आणि साऱ्या जगाला आपली दखल घ्यायला लावली. आणखी एक जाणवणारी बाब म्हणजे गुणवान खेळाडूंना शोधण्याची पद्धतशीर मोहीम परदेशात आखली जाते.

केनयासारख्या छोट्या देशातही तेथील आंतरराष्ट्रीय खेळाडू या मोहिमेत सहभागी होतात. आपल्याकडे हे का घडत नाही याचा विचारही आपण करत नाही. ऑलिम्पिक आले की या बाबींची चर्चा होते. ऑलिम्पिकमध्ये बोऱ्या उडाला की चौकशीचे नाटक होते. असाफासारखे खेळाडू, आपल्या पराक्रमाला मर्यादा नाही हे दाखवत असताना, त्याच्यापासून स्फूतीर् घेणारे किती जण या भूमीत निपजतात हे बघायचे.

 
</text>
</doc>
