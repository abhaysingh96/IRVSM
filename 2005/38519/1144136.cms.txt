<doc>
<docno>1144136.cms.txt</docno>
<text>
 
लेख: जाता जाता
देवा दे पाणी!
[ Thursday, June 16, 2005  08:47:55 pm]


' देवाची प्रार्थना करा, पाऊस लवकर येऊंदे म्हणावं!' चकोरीने सकाळीच फर्मान काढलं.

आश्चर्य म्हणजे या तिच्या आदेशावर तिघांपैकी कोणी काहीच प्रतिक्रिया दिली नाही.

' काय रे, तुम्ही काहीच बोलत नाही!' तिने मुलांकडे बघत विचारलं.

' आता देवापुढे हात जोडून काय होणार!' मुलाने चटकन विचारलं.

त्याच्या फटकळपणामुळे चकोरने आश्चर्याने त्याच्याकडे बघितलं.

' नाहीतर दुसरा काय पर्याय आहे!' चकोरने विचारलं.

ज्यु. चकोरने फक्त हात उडवले आणि तुमचा मुद्दा मला मान्य नाही असं सूचित केलं.

' तुला आमचं म्हणणं पटत नाही तर तुला काय वाटतं ते सांगून टाक ना!' चकोरीने त्याला सांगितलं.

आपणच खड्डा खणायचा, त्यात उडी घ्यायची आणि मग देवाची आराधना करायची यातून वाचव म्हणून यात काहीच अर्थ नाही.' मुलाने एका दमात आपलं मत मांडलं.

मुलाचा स्पष्टवक्तेपणा बघून दांपत्य थोडंसं हबकलंच होतं. पण त्यांना कौतुकही वाटत होतं की तो आपली मतं मांडायला कचरत नाही याचं.

' पाऊस वेळेवर येत नाही यात आपण काय खड्डा खणला हे मला कळत नाही.' चकोरने विचारलं.

' पाऊस पुरेसा आणि वेळेवर न येण्याची कारणं अनेक आहेत. त्यापैकी काही मॅनमेड आहेत असं म्हणतात. याला खड्डा खणणं म्हणत नाही का!' मुलाने उलटा सवाल केला.

चकोरने मान डोलावून त्याला दाद दिली.

' संकटात सापडलो आहोत तर हात जोडायला काय जातं!' चकोरीने आपला मुद्दा सोडला नाही.

ज्यु. चकोरी हे सारं म.टा.तील, पाऊस नसल्यामुळे पाणी पुरवठ्याच्या आघाडीवर आणीबाणी कशी निर्माण झाली ही बातमी वाचताना ऐकत होती.

' समजा दिवसभर हात जोडून बसलो तर पाऊस पडेल याची गॅरंटी तू देतेस का?' तिने अचानक टाकलेल्या गुगलीपुढे दांपत्य गांगरलं.

क्षणभर शांतता पसरली.

' मॉम, एखादी वस्तू कमी असते ना, तेव्हा ती पुरवून वापरणं हा पण एक उपाय असतो. पाणी वाढवता येत नसेल तर ते जपून वापरावं इतकं पण आपल्याला कळत नाही.' मुलाने सांगून टाकलं.

' पण आपण तर काटकसर करतो पाण्याची.' चकोरीने त्याच्या लक्षात आणून दिलं.

' तुमच्यासारखे फार कमी असतात हाच प्रॉब्लेम आहे.' मुलाने सांगितलं.

' मॉम, आम्ही देवाला प्रार्थना करू की सगळ्यांना पाणी वापरताना मेंदूही वापरण्याची बुद्धी दे म्हणून.' मुलीने आईची समजूत काढली.

दांपत्याने तिच्या हुषारीला दाद दिली.

चकोर

 
</text>
</doc>
