<doc>
<docno>1143584.cms.txt</docno>
<text>
 
महामुंबई
धरणे आटली!
[ Thursday, June 16, 2005  11:54:24 am]


म. टा. प्रतिनिधी

मुंबई : तीन वर्षे दुष्काळाचा तडाखा बसलेल्या महाराष्ट्राला, मान्सूनचे आगमन लांबल्याने यंदाही संकटाला तोंड द्यावे लागेल, अशी चिन्हे आहेत. राज्यातील प्रमुख धरणांतील पाण्याचा साठा धोक्याच्या पातळीच्या खाली पोहोचला आहे. मुंबईला पाणीपुरवठा करणाऱ्या तलावांमध्ये 17 दिवस पुरेल एवढाच पिण्याच्या पाण्याचा साठा शिल्लक आहे. पावसाचे आगमन लांबल्यास शहराच्या इतिहासात प्रथमच पाण्याचा 'डेड स्टॉक'चा वापर करावा लागेल अशी चिन्हे दिसत आहेत. खबरदारीचा उपाय म्हणून मुंबईत पाणीकपात लागू करण्याच्या प्रस्तावावर महापालिका विचार करीत आहे.

राज्यातील मोठ्या, लघु आणि मध्यम स्वरूपाच्या धरणात 13 टक्केच पाण्याचा साठा आहे, तर 17 धरणांमधील पाण्याचा साठा पूर्णपणे संपुष्टात आला आहे. शिवाय, मान्सूनपूर्व वळवाचा पाऊस सात जिल्ह्यांत अजिबात पडलेला नाही.

सूर्य आग ओकत असताना संपूर्ण राज्याचे मान्सूनच्या आगमनाकडे डोळे लागले आहेत. पण तब्बल एक आठवडा उशीर झाला तरी मान्सूनचे आगमन झालेले नाही. वळवाचा पाऊस किरकोळ स्वरूपात पडत असला, तरी त्यामुळे पिण्याच्या पाण्याची समस्या कमी होणार नाही. सध्या राज्यात तीन हजार 508 गावांत टँकरने पाणीपुरवठा केला जात आहे. या गावांची संख्या वाढतच आहे. मुंबईला पाणीपुरवठा करणाऱ्या प्रमुख तलावांत फक्त 14 टक्केच साठा आहे.

मराठवाड्यातील पूर्णा येलदरी, पूर्णा सिद्धेश्वर, माजलगाव, मांजरा, ऊर्ध्व पेनगंगा, निम्न तेरणा तर नागपूर विभागातील धरणात पाण्याचा साठा चार टक्केच शिल्लक आहे. या विभागातील पेच तोतलाडोह आणि गडचिरोली जिल्ह्यातील दिना व भंडारा जिल्ह्यात आणखी एक धरण कोरडे पडले आहे. अमरावती विभागातील पूस, अरुणावती आणि काटेपूर्णा ही तीन धरणे कोरडी पडली आहेत. नाशिक विभागातील पाण्याचा साठा 17 टक्के आहे. पुणे विभागात 12 टक्केच पाण्याचा साठा आहे. भीमा उजनी, नीरा देवधर आणि भामा आसखेड या तीन धरणात शून्य पाणीसाठा आहे, तर टाटांच्या धरणात 19 टक्केच साठा आहे.

नंदूरबार, नांदेड, यवतमाळ, वर्धा, नागपूर, चंदपूर आणि गडचिरोली विभागात वळवाच्या पावसानेही पाठ फिरवली आहे. पावसाचे आगमन आणखी 15 दिवस लांबल्यास संपूर्ण राज्यातच पिण्याच्या पाण्याची समस्या गंभीर होईल. मात्र वेधशाळेच्या अंदाजानुसार कोकणपट्टीत येत्या तीन चार दिवसांत मान्सून सक्रिय होईल.

 
</text>
</doc>
