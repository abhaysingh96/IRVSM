<doc>
<docno>1143643.cms.txt</docno>
<text>
 
धावते जग
फ्लायओव्हरचे बळी
[ Thursday, June 16, 2005  12:35:55 pm]


मुंबईत जे. जे. हॉस्पिटल ते क्रॉफर्ड माकेर्ट दरम्यान उभारण्यात आलेल्या सर्वात मोठ्या फ्लायओव्हरवरून येणाऱ्या भरधाव बसखाली सापडून एका नवविवाहित तरुणीला आलेल्या मृत्यूमुळे या महानगरातील वाहतूक व्यवस्थेवर लख्ख प्रकाश पडला आहे. महाराष्ट्रात शिवसेना आणि भारतीय जनता पक्ष यांच्या युतीचे सरकार असताना मुंबईत मोठ्या प्रमाणावर फ्लायओव्हर बांधण्यात आले. त्यामुळे शहरातील वाहतूक काही प्रमाणात सुरळीत होण्यास मदत झाली असली, तरी पादचाऱ्यांच्या हालात मात्र भरच पडत गेली. पादचाऱ्यांना रस्ते ओलांडण्यात कमालीच्या अडचणी येत आहेत आणि पुलांवरून भरधाव वेगाने खाली उतरणाऱ्या वाहनांमुळे अपघातांत भर पडत आहे.

मुळात शहरात इतक्या मोठ्या संख्येने फ्लायओव्हर बांधण्याचा निर्णय झाला, तेव्हाच या व अन्य अडचणींचा विचार व्हायला हवा होता. फ्लायओव्हर बांधले गेले, तेव्हाच त्या बांधकामांना जोडून 'सब-वे' बांधण्याचे काम सुरू झाले असते, तर ते सहजगत्या होऊन गेले असते आणि बांधकामाच्या खर्चातही काही प्रमाणात कपात होऊ शकली असती. पण ते झाले नाही. मुंबईतील वाहतूक व्यवस्थेचे नियोजन करताना सार्वजनिक वाहतूक व्यवस्था आणि पादचारी यांच्या हिताचा विचार न करता केवळ मोटरधारकांचा विचार करण्याचे धोरण त्याआड आले असणार, हे उघड आहे.

पश्चिम दुतगती महामार्गावरील फ्लायओव्हरमुळे अपघातांचे प्रमाण वाढले आणि त्यात शाळकरी मुलांचा मृत्यू ओढवला. अखेर लोक रस्त्यावर उतरले, तेव्हा या महामार्गावर काही भुयारी मार्ग बांधण्याचा निर्णय प्रशासनाला घ्यावा लागला. अर्थात 'सब-वे' बांधले, तरी पादचारी त्याचा वापर करतील की नाही, हा निदान आपल्या देशात तरी प्रश्ान्च असतो.

शिवाजी पार्क 'सब-वे'ला झालेल्या विरोधामुळे ती बाब ठळकपणे सामोरी आली. पण मग 'सब-वे'ही बांधायचे नाहीत आणि वाहतूक व्यवस्थेच्या बोजवाऱ्यामुळे होणाऱ्या अपघातात जे कोणी मृत्युमुखी पडत असतील, त्यांना श्रद्धांजली वाहून दिवस पार पाडायचा, असे या शहराच्या वाहतूक नियंत्रण यंत्रणेने ठरविले आहे की काय, असा प्रश्ान् क्रॉफर्ड माकेर्ट परिसरात मंगळवारी झालेल्या अपघातामुळे पडू शकतो. हा फ्लायओव्हर 'हज हाऊस' या बोरीबंदर परिसरातील मोठ्या इमारतीजवळ खाली उतरतो, तेथे वाहनांची कोंडी होण्याचे प्रकार नवे नाहीत.

बोरीबंदर स्थानक, मेट्रो आणि जी. टी. हॉस्पिटल तसेच हा फ्लायओव्हर अशा चार दिशांनी येणारी वाहतूक तेथे एकत्रित होते. तेथे वाहतूक पोलिस क्वचितच असतो आणि मग जीव मुठीत धरून रस्ता ओलांडण्याशिवाय पादचाऱ्यांपुढे पर्याय उरत नाही. प्रशासन या बाबीचा कधी तरी गंभीरपणे विचार करणार आहे काय?

 
</text>
</doc>
