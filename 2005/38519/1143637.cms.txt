<doc>
<docno>1143637.cms.txt</docno>
<text>
 
अग्रलेख
विश्वासार्हता धोक्यात
[ Thursday, June 16, 2005  12:33:12 pm]


शोध पत्रकारिता या गोंडस बुरख्याआड दडून प्रत्यक्षात पीत पत्रकारिता करू पाहणाऱ्यांचा एक मोठा वर्ग तयार होऊ लागला आहे. गेल्या काही वर्षांत पत्रकारितेच्या क्षेत्रात टेलीव्हिजन आणि इंटरनेटचा प्रभाव वाढू लागल्याने काहीही करून सनसनाटी बातम्या देणाऱ्यांचे प्रमाणही वाढले. अशा बातम्यांना मोठी प्रसिद्धी मिळते आणि पत्रकार, त्यांची वृत्तपत्रे व चॅनेल्स यांना रातोरात महत्त्व प्राप्त होते. चार वर्षांपूवीर् 'तहलका'ने तेव्हाच्या केंद सरकारला गोत्यात आणले.

संरक्षण खरेदी व्यवहारात राजकीय पक्षांच्या मोठ्या नेत्यांचे हात ओले होत असल्याचे 'तहलका'च्या प्रतिनिधींनी कौशल्याने जगासमोर आणले. त्यामुळे भारतातील सार्वजनिक क्षेत्रात वावरणाऱ्या मंडळींना एक वस्तुपाठ मिळाला. पण त्यानंतर जे 'गौप्यस्फोट' होत राहिले, त्यात ना देशाचे कल्याण, ना पत्रकारितेतील नीतिमूल्यांचे रक्षण. कुणा एका शक्ती कपूरला जाळ्यात ओढण्यात आले आणि पुढील तीन दिवस सारा देश त्याने एका उगवत्या अभिनेत्रीबरोबर उधळलेली मुक्ताफळे चवीने चघळत राहिला.

मंगळवारी महाराष्ट्राचे उपमुख्यमंत्री आर. आर. पाटील यांना अशाच जाळ्यात ओढण्याचा प्रयत्न झाला. तो त्यांनी शिताफीने वेळीच हाणून पाडला म्हणून बरे, नाही तर दुसऱ्या दिवशी पाटीलांची बेअब्रू करणारी चित्रे प्रसिद्ध झाली असती आणि त्यांनी केलेल्या खुलाशांवर कुणीच विश्वास ठेवला नसता. उपमुख्यमंत्र्यांच्या मलबार हिलवरील निवासस्थानी एका इंग्रजी सायंदैनिकाची तरुण महिला पत्रकार पोहोचली आणि तिने आपण बारबाला असल्याचे भासवून पाटीलांशी लगट करण्याचा प्रयत्न केला. त्याच वेळी एक फोटोग्राफर भराभर कॅमेरा चालवत होता. ही पत्रकार आणि फोटोग्राफर पकडले गेले, म्हणून हे बिंग फुटले. यामुळे हे तथाकथित 'स्टिंग ऑपरेशन' करू पाहाणारे पत्रकार आणि त्यांचे सायंदैनिक तोंडावर आपटले असले, तरी मुंबईतील समस्त पत्रकार समाजाची विश्वासार्हताही चचेर्ला आली, ही चिंतेची बाब आहे.

काही महिन्यांपूवीर् याच सायंपत्राने हिंदी चित्रपट-सृष्टीतील गाजणारे युगुल- करिष्मा कपूर व शाहीद कपूर यांचे मुंबईच्या उपनगरातील रेस्तराँमध्ये चुंबन घेतानाचे फोटो छापले आणि खळबळ उडवली. पुढे या वर्तमानपत्राला त्याबद्दल माफी मागावी लागली.

भारतात व जगात शोध पत्रकारितेची मोठी परंपरा आहे. अमेरिकेचे सर्वशक्तिमान अध्यक्ष निक्सन विक्रमी बहुमताने निवडून आल्यानंतरही वॉशिंग्टन पोस्टच्या दोन पत्रकारांनी वॉटरगेट प्रकरण बाहेर काढले व निक्सनना जावे लागले. भारतात महिलांना भर बाजारात विकले जाते, ही गोष्ट अश्विन सरीन या पत्रकाराने स्वत:च कमला नावाच्या महिलेची 'खरेदी' करून सिद्ध केली. अशा धैर्यशील पत्रकारांमुळे समाजव्यवस्था सुधारण्यास आणि सार्वजनिक जीवनाचे शुद्धीकरण होण्यास मदत झाली. पण केवळ सनसनाटी बातमीच्या हव्यासापोटी कुणी दुसऱ्याच्या खाजगी जीवनात शिरून नाहक बदनामी करण्याचे सत्र आरंभले, तर 'पत्रकार' म्हणून त्यांस संरक्षण मिळता कामा नये.

अशांवर कायदेशीर कारवाई झाली, तर पत्रकारांच्या संघटनांनी आवाज उठवणेही योग्य नाही. आर. आर. पाटील यांनी जी माहिती दिली ती खरी असेल, तर या कथित पत्रकारांचा अपराध अधिकच गर्हणीय ठरतो. ते अनेक लोकांसमवेत बसले असताना त्यांच्याशी जबरदस्तीने लगट करून त्याचे फोटो काढले जातात आणि तसे करण्याची योजना सायंदैनिकाच्या कार्यालयातच तयार होते, हा सारा प्रकार निषेधार्ह आहेच, पण करियर व प्रसिद्धी यांच्या नादात तरुणी कोणते साहस करण्यास तयार होतात, त्याचे हे विदारक दर्शन चिंतेची बाब आहे.

विषयांचा खोलवर अभ्यास करून आणि अनेक वषेर् चिकाटीने मेहनत करून प्रसिद्धी व पदांच्या शिखरांवर पोहोचलेल्या अनेक महिला पत्रकार मुंबईत व देशात आहेत. त्यांना कधी आपण बारबाला असल्याची बतावणी करून मंत्र्यांच्या अंगचटीला जावे लागले नाही. अशा पत्रकारांचा आदर्श तरुणांनी ठेवायला हवा. असो.

आता प्रश्न पोलिस खात्याचा. पाटील उपमुख्यमंत्री आहेतच, शिवाय ते गृहमंत्रीही आहेत. राज्याचे पोलिस खाते त्यांच्या अखत्यारीत असल्याने त्यांच्या आगेमागे पोलिसांचा सदैव लवाजमा असतो. त्यामुळे सामान्य नागरिकांनाही त्यांच्यापर्यंत सुलभतेने पोहोचता येत नाही. अशा वेळी सर्व अडथळे पार करून एक बारबाला फोटोग्राफरसह त्यांच्या बंगल्यातच प्रवेश करते आणि तिथे असलेल्या अनेकांना पार करून पाटीलांच्या जवळ पोहोचते, हे कसे घडले याचे स्पष्टीकरण पोलिसांनी द्यायला हवे.

आपले सुरक्षा कवच किती फुसके आहे, याची जाणीव गृहमंत्र्यांनाही व्हायला हवी. अशाच तऱ्हेने मारेकरीही बंगल्यापर्यंत पोहोचू शकतात. साक्षात गृहमंत्र्यांची ही स्थिती, तर सामान्य माणसाने कुणाकडे आशेने व विश्वासाने पाहायचे?

 
</text>
</doc>
