<doc>
<docno>1143635.cms.txt</docno>
<text>
 
अग्रलेख
शांतता मार्गातले सुरुंग
[ Thursday, June 16, 2005  12:32:24 pm]


भारत आणि पाकिस्तान यांच्यात सध्या मैत्री संबंधांचा राग आळवला जात असला, तरी ज्यामुळे दोन्ही देशांतील संबंध अधिकाधिक कटू होत गेले, त्या दहशतवादाचे जाळे पाकिस्तानने उद्ध्वस्त केले आहे की नाही, याबाबत भारतात अजूनही शंका व्यक्त केली जाते. ही शंका खरी ठरविणाऱ्या काही गोष्टी अलीकडच्या काळात घडल्या आहेत. त्यातली एक गोष्ट 'जम्मू अँड काश्मीर लिबरेशन फ्रंट'चे नेते यासिन मलिक यांनी अभावितपणे उघड केली, ती म्हणजे पाकिस्तानचे माहिती मंत्री शेख रशीद हे पाकिस्तानात रावळपिंडीजवळ अतिरेक्यांचेे प्रशिक्षण केंद चालवीत होते व तेथे 3500 अतिरेक्यांना प्रश्ेाक्षिण दिले जात होते ही.

यासिन मलिक यांनी इस्लामाबादेत काश्मीरविषयक एका प्रदर्शनाच्या उद्घाटन समारंभात ही माहिती दिली. ती त्यांनी अजाणता दिली की हेतुपुरस्सर दिली हे सांगता येत नसले, तरी एकेकाळी दहशतवादी असलेल्या यासिन मलिक यांना गुप्ततेचे महत्त्व कळत नसेल, असे मानता येत नाही.

जहाल दहशतवादी असलेले मलिक मवाळ काश्मीरवादी झाल्यानंतर त्यांना अतिरेक्यांकडून धमक्या येत होत्या. या अतिरेक्यांना उघडे पाडण्यासाठी त्यांनी 'अभावितपणे' ही माहिती उघड केली असू शकते किंवा भारताशी जुळवून घेण्याचा सल्ला देणाऱ्या मुशर्रफ यांचे खरे रूप भारताला दाखविण्याचाही त्यांचा हेतू असू शकतो. पण या माहितीमुळे शेख रशीद मात्र चांगलेच अडचणीत आले आहेत.

' मलिक यांना कुणी दुसरा रशीद शेख अभिप्रेत असावा; असे खूप शेख रशीद रावळपिंडीत आहेत', अशी सारवासारव त्यांनी केली आहे. नंतर आपण 'रशीद दहशतवादी तळ चालवीत होते असे म्हटले नाही तर काश्मिरी स्वातंत्र्य योद्ध्यांची ते उत्तम देखभाल करीत,' असे म्हणालो होतो अशी सफाई मलिक यांनीही दिली आहे. पण पाकिस्तानातील एक पत्रकार हमीद मीर यांनीही शेख रशीद हे अतिरेक्यांचे प्रशिक्षण तळ चालवीत होते, याला स्पष्ट दुजोरा दिला आहे. यातून एक गोष्ट स्पष्ट होते की, पाकिस्तानातील दहशतवाद्यांचे जाळे सध्या शांत झाले असले तरी ते पूर्णपणे नष्ट झालेले नाही.

वेळ येताच ते पुनरुज्जीवित करण्याची क्षमता पाकिस्तान सरकारकडे आहे. शिवाय पाकिस्तानी शासन आणि लष्करी यंत्रणेत महत्त्वाच्या जागेवर दहशतवाद्यांचे म्होरके अजूनही आहेत. विशेषत: तेथील गुप्तचर संस्था आयएसआयमध्ये भारतविरोधी यंत्रणा अद्याप कार्यरत असल्याचे पुरावे बांगलादेशात सापडले आहेत. त्यातच अमेरिकेचे भारतातील माजी राजदूत रॉबर्ट ब्लॅकविल यांनी, दोन्ही देशांतील समस्या सुटल्या नाहीत तर अतिरेकी पुन्हा कार्यरत होतील, असा इशारा दिला आहे.

याचाही अर्थ पाकिस्तानात अतिरेकी सध्या फक्त दबा धरून बसलेले आहेत आणि वेळ येताच ते पुन्हा आपले विध्वंसक कार्य सुरू करतील, असाच घ्यावा लागेल. ब्लॅकविल यांचा देश अतिरेक्यांचे जाळे नष्ट करण्यासाठी पाकिस्तानवर सतत दबाव आणीत असतानाही हे जाळे जसेच्या तसे असेल तर पाकिस्तान किंवा अमेरिकेवर विसंबून राहण्यात अर्थ काय? जनरल मुशर्रफ हे दबावाच्या राजकारणासाठी दहशतवाद्यांच्या या यंत्रणेचा वापर करीत आहेत का, हे ही पाहावे लागेल.

माहिती मंत्री शेख रशीद हे मुजफ्फराबाद-श्रीनगर बसने भारतीय काश्मीरमध्ये यावयाचे आहेत. पण आता ते अतिरेक्यांचे पाठीराखे आहेत हे कळल्यामुळे त्यांना भारतात प्रवेश देता येणार नाही. भारताच्या परराष्ट्र खात्याच्या प्रवक्त्याने तसे सूचितही केले आहे. 'आग्रा शिखर परिषदेचे खलनायक अडवाणी आहेत', असे विधान त्यावेळी रशीद यांनीच केले होते. पण ही परिषद विफल होण्यास रशीद हेही कारणीभूत होते हे विसरता येणार नाही.

दोन्ही देशांतील शांतता प्रक्रिया या अशा अनेक छुप्या सुरुंगांनी भरली आहे. हे सुरुंग निकामी केल्याशिवाय पुढे जाता येणार नाही, हे दोन्ही देशांनी लक्षात घेऊन वाटचाल केलेली बरी!

 
</text>
</doc>
