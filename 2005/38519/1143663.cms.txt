<doc>
<docno>1143663.cms.txt</docno>
<text>
 
महामुंबई
आबांवरील 'स्टिंग ऑपरेशन'चा हेतू काय?
[ Thursday, June 16, 2005  12:41:39 pm]


म. टा. प्रतिनिधी

मंुबई : उपमुख्यमंत्री आर. आर. पाटील यांचे 'स्टिंग ऑपरेशन' करण्याचा बेत उधळल्यानंतर पोलिस आता या 'स्टींग ऑपरेशन'चा नेमका हेतू काय होता, याचे गूढ उकलण्याच्या कामाला लागले आहेत. या कृत्यात सहभागी असलेल्या सायंदैनिकाच्या पत्रकारांनी मात्र, 'बारबालांच्या संदर्भात स्टोरी करण्यासाठीच आबांच्या घरात शिरकाव केल्याचा' धोशा पोलिस चौकशीत सुरू ठेवला आहे. या पत्रकारांनी अटकपूर्व जामिनासाठी अर्ज केला असून उद्या, गुरुवारी सेशन्स कोर्टात अर्जावर सुनावणी होईल.

एका इंग्रजी सायंदैनिकाचा छायाचित्रकार आणि महिला पत्रकार मंगळवारी पाटील यांच्या निवासस्थानी गेले होते. त्या महिला पत्रकाराने बारबाला असल्याचा बहाणा करून खोटे नाव सांगितले होते. मी बारबाला असून तुम्ही डान्स बार बंद केले, तर आम्ही जगायचे कसे, असा सवाल करीत ती पाटील यांच्याशी लगट करण्याचा प्रयत्न करीत होती. तेवढ्या वेळात तिच्या समवेत असलेला छायाचित्रकार एका कोपऱ्यातून पाटील यांची छायाचित्रे घेत होता. ही बाब ध्यानात येताच आबांनी त्या छायाचित्रकाराला हटकले. संशय बळावल्याने पाटील यांनी त्या दोघांची चौकशी करण्याचा आदेश पोलिसांना दिला. तेव्हा त्या दोघांनी खरी ओळख सांगितली.

बुधवारी मलबार हिल पोलिसांनी त्या दोघांसह सायंदैनिकाच्या संपादकांनाही चौकशीसाठी बोलावले होते. 'बारबालांच्या पुनर्वसनाबाबत स्टोरी करण्यासाठी आणि ते पुनर्वसन कशा प्रकारे करणार हे विचारण्यासाठी आपण बारबाला असल्याचे खोटे सांगितले', असे या पत्रकारांचे म्हणणे आहे, असे मलबार हिल पोलिस ठाण्याच्या वरिष्ठ निरीक्षकांनी सांगितले. या स्टिंग ऑपरेशनचा आणखी काही उद्देश होता का, याचा शोध घेत आहोत, असेही ते म्हणाले.

दरम्यान, डान्सबार विरोधी मंचाच्या विद्या चव्हाण यांनी डान्सबारवर बंदी लागू करावी, या मागणीसाठी राज्यपाल एस. एम. कृष्णा यांची भेट मागितली असून राज्यापालांच्या कार्यालयाने 22 जून रोजी भेटीची वेळ दिली आहे.

 
</text>
</doc>
