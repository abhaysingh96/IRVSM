<doc>
<docno>1143560.cms.txt</docno>
<text>
 
महामुंबई
या 'मराठी काकां'पासून सावधान!
[ Thursday, June 16, 2005  11:47:20 am]


मुकेश माचकर

मुंबई : दिवसभराच्या दगदगीनंतर लोकलमध्ये फुटकळ गोष्टींवरून हमरीतुमरीवर येणाऱ्या मुंबईकर रेल्वेप्रवाशांना 'कामा'ला लावणाऱ्या एका 'मराठी काकां'नी पश्चिम रेल्वेच्या प्रवाशांना मंगळवारी रात्री चांगलाच हिसका दाखवला...

चर्चगेटवरून रात्री सव्वाअकराला निघालेल्या विरार फास्टच्या दुसऱ्या र्फस्ट क्लासमध्ये काही मंडळी दाराशी मांड्या घालून बसलेली. अंधेरीपर्यंत त्यांचा कुणाला काही त्रास नव्हता. पण, पुढची स्टेशन्स त्याच बाजूला येत असल्याने पुढे मात्र प्रवाशांना चढता-उतरताना त्रास होऊ लागला...

... आणि तिथे पन्नाशीतले एक 'मराठी काका' अवतीर्ण झाले. 'चलो उठो, ये बैठनेका जगह नही है, आनेजानेवालोंको तकलीफ होती है' असं ते हिंदीत दरडावले. नुकत्याच रिचवलेल्या मादक दवांमुळे बसलेल्या तिघांची 'भावावस्था' हलकी हलकी. ते काही दाद देईनात. वाद घालू लागले. काकांचा पारा चढला. 'मै कौन हूँ पता है क्या तुझे? मी मराठी माणूस आहे,' असा दम भरून, इतर प्रवाशांना, 'आपमेसे कोई कुछ बोलता क्यूँ नहीं इनको?' असं त्यांनी म्हटल्यावर आणखी दोन-चार जण पुढे झाले.

प्रवाशांचा दबावगट मोठा होऊ लागल्यावर बैठ्या मंडळींनी बैठक मोडली, ते दारात उभे राहिले आणि आपली नाराजी मोठ्या आवाजात व्यक्त करू लागले. इथे काकांचं डोकं फिरलं. त्यांचे शब्द हिंसक झाले. पॅसेजमधलं टेंपरेचर जाम वाढलं. त्यात शेजारचा सेकंड क्लासचा अख्खा डबाच 'आयला, र्फस्टक्लास मे राडा' म्हणून जाळीला चिकटला आणि 'मारो मारो, छोडो मत' वगैरे 'प्रोत्साहनपर' घोषणा देऊ लागला.

टाळकं सटकलेल्या काकांनी समोरच्या तिघांपैकी सर्वात जास्त बडबड करणाऱ्याला दोन टपल्या हाणल्या. गदीर्तूनही त्याच्या तीन चार कानफटात बसल्या. त्यावर त्यानं उसळून काकांची गचांडी धरली. त्याबरोबर काकांनी 'अरे पाहा पाहा, मराठी माणसाला मारताहेत पाहा!' असा आक्रोश करून शर्ट सोडवून घेतलं. 'अरे हे बांगलादेशी आहेत!' असा शोधही त्यांनी लावला. तेव्हा, मराठी माणसावरचा अन्याय सहन न झालेला एक तरुण, तडफदार 'पुतण्या' एकदम त्या तिघांवर तुटून पडला. त्यानं एकाचं रक्त काढलं. रक्त पाहून पिसाटलेल्या दुसऱ्या मित्रानं आत मुसंडी मारून चेन ओढली आणि तगड्या 'पुतण्या'ला धरून ठेवला...

... गाडी बोरिवली स्टेशनात थांबली तेव्हा पोलिस डबा शोधत आले. ते तीन मित्र आणि त्यांनी धरून ठेवलेला पुतण्या यांना ताब्यात घेतलं. एव्हाना तो नरमला होता. 'अहो, त्या काकांनी भांडण केलं, मी त्यात पडलो' असं सांगू लागला... पण ...पण, एवढा तमाशा घडवून आणणारे 'काका' डब्यात होते कुठे? चेनपुलिंगनंतर काय होणार, याचा अंदाज आल्याबरोब्बर गाडी थांबताक्षणी त्यांनी सुमडीत कन्नी काटली होती...

... दहिसरला पोलिसांनी त्या चौघांना उतरवले, तेव्हा सगळा डबा, त्या 'पुतण्या'साठी हळहळत होता आणि 'मराठी काकां'च्या नावाने लाखोली वाहत होता...

 
</text>
</doc>
