<doc>
<docno>1143615.cms.txt</docno>
<text>
 
क्रीडा
कांगारूंना नमवायचे असल्यास आक्रमण हाच पर्याय!
[ Thursday, June 16, 2005  12:15:13 pm]


वृत्तसंस्था

लंडन : आगामी अॅशेस मालिकेत इंग्लंडला जर विजयश्री प्राप्त करावयाची असेल तर त्यांनी आपल्या पांरपारिक प्रतिस्पर्धी ऑस्ट्रेलियाविरोधात बचावात्मक खेळ न खेळता त्यांच्या विरोधात आक्रमण करण्याची आवश्यकता असल्याचे मत, विंडीजचा स्टार फलंदाज ब्रायन लारा याने बुधवारी व्यक्त केले. मागील आठ कसोटी अॅशेस मालिकेत इंग्लंडला पराभवाला सामोरे जावे लागले आहे. पण सध्याच्या जागतिक क्रमवारीत कसोटी संघामध्ये इंग्लंडचा ऑस्ट्रेलियानंतर दुसरा क्रम लागतो याकडे लाराने लक्ष वेधले आणि अॅशेस मालिकेत जिकण्याची नामी संधी इंग्लंडकडे असल्याचे लाराने सांगितले.

मंगळवारी लॉर्डसवर त्सुनामीग्रस्तांच्या मदतीसाठी आतंरराष्ट्रीय संघ आणि एमसीसी संघ यांच्यात झालेल्या सामन्यानंतर लाराने हे मत मांडले आहे. पत्रकारांशी बोलताना लारा म्हणाला, सध्याचा इंग्लंडचा संघ अष्टपैलू आणि श्रेष्ठ असल्याची जाणिव ऑस्ट्रेलियाला आहे. आगामी अॅशेस मालिका रंगतदार होईल पण यातील सामने अटीतटीचे होतील की नाही याबद्दल लारा साशंक आहे. इंग्लंडचा संघ अॅशेस मालिकेत चांगली कामगिरी करेल, असाही विश्वास लाराने व्यक्त केला आहे.

 
</text>
</doc>
