<doc>
<docno>1143699.cms.txt</docno>
<text>
 
महाराष्ट्र
आदिक पुन्हा 'सक्रिय'
[ Thursday, June 16, 2005  01:00:10 pm]


ताराचंद म्हस्के

शिर्डी : राज्याच्या आगामी राजकारणात सत्ताधारी काँग्रेस पक्षात येत्या दोन महिन्यात सुंदोपसंुदीला प्रारंभ झालेला असेल याचे सूतोवाच अहमदनगरमध्ये गोंविदराव आदिकांनी मंगळवारी भरवलेल्या 'कृषक मेळाव्या'ने केले आहे. हा मेळावा नवे राजकारण घडवणारा आहे. त्यासाठी काही काळ थांबावे लागणार आहे, असे संकेत आदिकांनी या मेळाव्यात दिले आहेत.

काँग्रेसचे माजी खासदार आणि जिल्ह्याचे ज्येष्ठ नेते शंकरराव काळे यांच्या अध्यक्षतेखाली झालेल्या या मेळाव्याचे उद्घाटन शेतकरी विचार दलाचे नेते आणि माजी केंदीय राज्यमंत्री बबनराव ढाकणे यांच्या हस्ते झाले.

या मेळाव्याच्या निमित्ताने आदिक-काळे-ढाकणे ही जुन्यापिढीतील राजकारणी मंडळी प्रथमच एकत्र आल्याने जिल्ह्यातील राजकारणात खासदार बाळासाहेब विखे-पाटील आणि राज्याचे कृषीमंत्री बाळासाहेब थोरात यांच्याविरुद्ध मोचेर्बांधणी होणार असल्याचे सूचित झाले आहे.

शेतकऱ्यांची अवस्था वाईट आहे. तो अडचणीत आला आहे. शेतकऱ्यांचे प्रश्न गतीमान केले पाहिजे आणि हे काम आता आदिकांनी सुरू केले आहेत. त्यामुळे यापुढेही त्यांच्या पाठीशी उभे राहण्याचे ठरवले आहे, असे शंकरराव काळे यांनी छोटेखानी भाषणात सांगितले.

बबनराव ढाकणे यांनी जिल्ह्यातील सहकारातील घराणेशाहीवर जोरदार टीका केली. गल्लीपासून दिल्लीपर्यंत शेतकऱ्यांची पोरे निवडून गेली आहेत. आमदार, खासदार झाली आहेत. राज्यात, केंदात मंत्री झाली आहेत. मग शेतकऱ्यांचे प्रश्न आजवर का सुटले नाहीत असा खडा सवाल ढाकणे यांनी केला. मी दुसऱ्या पक्षाचा असलो तरी शेतकऱ्यांच्या प्रश्नावर आदिकांबरोबर आहे, असे ढाकणे यांनी जाहीर केले.

गोविंदराव आदिक यांनी शेतकऱ्यांच्या प्रश्नांचा उहापोह करताना राज्यातील सत्तारूढ काँग्रेस आघाडीचे चांगलेच वाभाडे काढले. कर्ज फेडता येत नाही म्हणून शेतकरी आत्महत्या करत आहेत. तर मुंबईत गगनचंुंबी इमारती दररोज वाढत आहेत. उसाचा दर ठरवण्याचा अधिकार ऊस उत्पादक शेतकऱ्याला नसून तो साखर कारख्यान्यांना आहे. सहकारातून मोठ्या संख्येने साखर कारखाने निघाले पण ऊस उत्पादक शेतकऱ्यांच्या पदरात आजवर काय पडले, असा सवाल त्यांनी केला.

 
</text>
</doc>
