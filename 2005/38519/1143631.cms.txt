<doc>
<docno>1143631.cms.txt</docno>
<text>
 
लेख
सारे काही एका मंत्रीपदासाठी!
[ Thursday, June 16, 2005  12:29:34 pm]


अगोदर मिकी पाशेकोंना मंत्रिमंडळात घ्या, नाहीतर आपण मंत्रालयात पाऊल टाकणार नाही.- इति डॉ. विली डिसोझा. मगोच्या सुदिन ढवळीकरांचं मंत्रिमंडळात काय काम? त्यांना काढून टाका. त्यांच्याविनाही हे सरकार टिकू शकतं.- इति जितेंद देशप्रभू.

गोव्यात काँग्रेस सरकार सत्तेवर आल्यानंतरच्या पहिल्या आठवड्यातच कानावर पडलेली ही जाहीर मुक्ताफळं. शिवाय अंतर्गत कुजबुजी आहेत, त्या वेगळ्याच. यामुळे स्पष्ट बहुमत पाठीशी असूनही या आघाडी सरकारचं काही खरं नाही, असंच चित्र डोळ्यांसमोर येतंय.

वास्तविक एखादं सरकार दीर्घ काळानंतर सत्तेवर आलं की सुरुवातीचा काही काळ तरी हनिमूनचा असतो. सर्वजण तुझ्या गळा माझ्या गळा करत एकीचा देखावा मिरवत असतात. जोडीने हारतुरे स्वीकारत असतात. अंतर्गत विरोधक जाहीररीत्या एकमेकांवर स्तुतीसुमनं उधळत असतात. कुरबुरी असल्या, तरी चेहऱ्यावर अस्सल राजकीय मुखवटे चढवून सारं आलबेल असल्याचं भासवत असतात...

पण गोव्यातल्या काँग्रेस सरकारचं काही वेगळंच असतं. काँग्रेसच्या सरकारस्थापनेच्या पहिल्या दिवसापासून इथे बेछुट वाक्युद्धाला तोंड फुटलंय. त्यातही सर्वात गाजतोय तो राष्ट्रवादी काँग्रेसच्या मिकी पाशेकोंना मंत्रीपद देण्याचा विषय. काँग्रेस आणि राष्ट्रवादी हे दोन्ही मित्रपक्ष यावरून एकमेकांना पाण्यात पाहू लागलेत. विशेष म्हणजे यामुळे भाजपसारख्या सशक्त विरोधकाच्या हातात आपणहून कोलित देतोय वा जनमानसातली प्रतिमा खालावतेय, याचीही कोणाला फिकीर असल्याचं दिसत नाहीये.

मिकी पाकेशोंना मंत्रिमंडळात घ्यावं की नाही या एकाच विषयावरून गोव्यातल्या काँग्रेसच्या धुरिणांनी असा काही गोंधळ घातलाय की यंव रे यंव! जो तिढा खरं तर पहिल्याच दिवशी संपुष्टात यायला हवा होता, त्यावर आठवडाभर रणकंदन चाललंय. ज्या पाच आमदारांनी राजीनामे दिल्यामुळे भाजप सरकार गडगडलं, त्यात मिकी पाशेकोंचाही समावेश होता. आपल्या तिकिटावर निवडणूक लढवण्याची काँग्रेसची मागणी अव्हेरून ते राष्ट्रवादीत गेले, तरी नंतरच्या पोटनिवडणुकांमध्ये ते काँग्रेसच्या पाठिंब्यावर निवडूनही आले. मात्र मंत्रीपदं वाटताना काँग्रेसने निवडून आलेल्या आपल्या तिघांवरही मेहेरनजर केली नि नेमकं मिकी पाशेकोंना झिडकारलं. याची तीव्र प्रतिक्रिया उमटणार हे काँग्रेस नेत्यांना ठाऊक नव्हतं की काय?

राजीनामे दिलेल्यांना मंत्रीपदं देण्याचं कोणतंच आश्वासन दिलं नव्हतं, असा दावा आता काँग्रेसचे प्रमुख नेते करू लागले आहेत. यावर विश्वास ठेवायचा म्हटलं तर मग आता हा एवढा घोळ का उद्भवला? बाबुश मोन्सेरात, दिगंबर कामत आणि पांडुरंग मडकईकर हे निवडून आल्यानंतर दिमाखात मंत्री बनतात अन् मिकी पाशेको मात्र बाजूला फेकले जातात! महाराष्ट्रवादी गोमंतक पक्षाप्रमाणे राष्ट्रवादीलाही एकच मंत्रीपद द्यायचं ठरलं असेल, तर त्याचे पहिले मानकरी मिकी पाशेको होते. पण त्यामुळे विलींच्या नावावर काट मारावी लागली असती. अन् काँग्रेस ते करू शकत नाही. कारण विलींचं उपदवमूल्य त्यांना चांगलंच ठाऊक आहे. तो धोका पत्करायची काँग्रेसची तयारी नाही.

या वादाचे पडसाद राष्ट्रवादीने सुरतला भरवलेल्या राष्ट्रीय अधिवेशनात उमटले नसते तरच नवल. काँग्रेस युतीधर्म पाळत नाही, असा आरोप पक्षाध्यक्ष शरद पवार यांनी केला. काँग्रेस ही तर भाजपपेक्षाही अधिक जातीयवादी आहे, अशी तोफ विलींनी डागली. यावर तोडगा काढण्यासाठी राष्ट्रवादीने छगन भुजबळ नि तारीक अन्वर या निरीक्षकांनाही गोव्यात पाठवलं. पण परिस्थिती अद्याप जैसे थे आहे. उलट या निरीक्षकांसमोरच मिकींना मंत्री करेपर्यंत आपण उपमुख्यमंत्रीपदाची सूत्रं स्वीकारणार नाही, असा इशारा विलींनी दिला. तिकडे दिल्लीत, काँग्रेसला दिलेल्या पाठिंब्याबाबत फेरविचार करण्याची धमकी देऊन राष्ट्रवादीचे सरचिटणीस डी. पी. त्रिपाठी मोकळे झाले. काँग्रेसवर दबाव आणण्याचे प्रयत्न राष्ट्रवादीतफेर् असे हरप्रकारे चालूच आहेत.

गोव्यात भाजपला मदत होईल असं कोणतंही पाऊल आपण उचलणार नाही, असं आश्वासन मात्र राष्ट्रवादीने दिलंय. ते देणं त्यांना भागच आहे. पण मिकींच्या मुद्द्यावर टोकाचं पाऊल उचलून राष्ट्रवादीने बाहेरून पाठिंबा द्यायचं ठरवलं, तर अगोदरच काठावरचं बहुमत असलेलं हे सरकार आणखी डळमळीत होईल. याचं कारण सध्या तरी त्याचा डोलारा राष्ट्रवादीच्या दोन आमदारांनी दिलेल्या टेकूवरच अवलंबून आहे.

मिकींचं मंत्रीपद हा खरं तर आता काँग्रेस नि राष्ट्रवादी या दोघांच्याही दृष्टीने नाजूक प्रश्न बनलाय. महाराष्ट्राचं उदाहरण देत दर वेळेला आम्हीच त्याग का करावा, असा सवाल भुजबळांनी केलाय. त्यांनी म्हटल्याप्रमाणे टाळी एका हाताने वाजत नाही, हे खरंच. पण ती वाजवण्यासाठी दोन्ही हात पुढे येत नाहीहेत, हेही तितकंच खरं. शेवटी हा खेळ राजकीय डावपेचांचा आहे. दोघेही एकमेकांकडे रोखून पाहताहेत. आता पहिली भुवई कोणाची लवणार हे पाहायचं...

भगवान परब

 
</text>
</doc>
