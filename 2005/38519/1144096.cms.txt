<doc>
<docno>1144096.cms.txt</docno>
<text>
 
महामुंबई: मुंबई टाइम्स
भर उकाड्यात जय मल्हार!
[ Thursday, June 16, 2005  08:16:32 pm]


मुंबई टाइम्स टीम

पावसाचे थेंब... त्यात चिंब भिजलेल्या आठवणी... मैत्रीचा सुगंध आणि त्यावर सजवलेला अविस्मरणीय अनुभव घेऊन 'मल्हार' पुन्हा येतोय. हे वाचून भर उकाड्यातला हा कुठला मल्हार, असा प्रश्न मान्सूनची आतुरतेनं वाट पाहत असलेल्या मुंबईकरांना पडला असेल. आकाशात पावसाचे ढग असोत वा नसोत, हवामान खात्याचा अंदाज काहीही असो, पण न चुकता वेळेत येणारा हा मल्हार म्हणजे झेविअर्समध्ये भरणारा तरुणाईचा मेळा आहे, हे कॉलजिअन्सच्या एव्हाना लक्षात आलंच असेल. तोच तो, सर्वांना परिचित मल्हारचा बेडूक आता डराँव डराँव करू लागलाय.

कॉलेज कॅम्पस रंगात येत असतानाच झेविअर्स कॉलेजवरही मल्हारचा रंग चढू लागलाय. देशभरातील 75 हून अधिक कॉलेजांचा सहभाग... हजारो विद्यार्थ्यांचा ओसंडून वाहणारा उत्साह आणि विविधरंगी आकर्षक कार्यक्रमांची उधळण... अशा संगमातून 'किंग ऑफ फेस्टिवल्स' अशी उपाधी कॉलेज क्राऊडने मल्हारला बहाल केली आहे. विद्यार्थ्यांचा हा विश्वास सार्थ ठरवण्यासाठी झेविअराइट्स पुन्हा जोमाने कामाला लागलेत. कुठे कमिटी तयार करून त्यांच्यावर कामाची जबाबदारी वाटण्याचं काम सुरू आहे, तर कुठे कार्यक्रमांना अंतिम रूप देण्यासाठी डोकेफोड जोरात आहे. वर्कशॉप्स कोणती असावीत? कोणत्या सेलिब्रिटीजना निमंत्रित करावं? गेल्या वषीर्च्या सिक्युरिटीतल्या त्रुटी यंदा कशा दूर कराव्यात? यावर विद्यार्थ्यांच्या नॉन-स्टॉप बैठका सुरू आहेत. सहा ऑगस्टपासून सुरू होणाऱ्या या फेस्टिवलच्या आयोजनासाठी आतापासूनच 1100 विद्यार्थ्यांची फौज तयार आहे.

कार्टून, मॅजिक, क्लासिक अशा वेगवेगळ्या थीम्स घेऊन गेली 27 वर्षं विद्यार्थ्यांचा भेटीला येणारा मल्हारचा मॅस्कॉट 'पडल' यंदा ग्लोबल होत आहे. त्यामुळेच मल्हारच्या सर्व छापील साहित्यावर असलेल्या या बेडकाचं रुपडं यंदा बदललंय. जागतिक पातळीवरील लोकप्रिय व्यक्ती आणि घटनांची झलक यंदा मल्हारमध्ये पाहायला मिळेल. आकर्षक वकॅशॉप्सबरोबरच इंडियन, वेस्टर्न, परफॉमिर्ंग, इन्फॉर्मल्स, अशा अनेक कार्यक्रमांचा पाऊस पाडणाऱ्या मल्हारमध्ये छाप उमटवण्यासाठी मुंबईच नव्हे, तर देशभरातील कॉलेजांमध्ये तयारीही सुरू झाली आहे.

 
</text>
</doc>
