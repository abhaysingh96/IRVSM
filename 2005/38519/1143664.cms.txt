<doc>
<docno>1143664.cms.txt</docno>
<text>
 
प्रगती फास्ट
अचूक कॉम्बिनेशनच्या शोधात
[ Thursday, June 16, 2005  12:42:38 pm]


सीईटी रिझल्टनंतर ऑनलाइन अर्ज भरण्याच्या पुढच्या टप्प्यासाठी तयारी एव्हाना सुरू झाली असेल. पण हा अर्ज भरायला पुष्कळ वेळ आहे. अर्थात, या वेळेचा कॉलेज - शाखा यांचं कॉम्बिनेशन शोधण्यासाठी उपयोग करावा लागेल. महाराष्ट्रातील 151 इंजिनीअरिंग कॉलेजेस आणि त्यातील सरासरी 5 शाखा यातून असंख्य पर्याय समोर येतात.

' कम्प्युटर, बायोमेडिकल, इलेक्ट्रॉनिक्स इंजिनीअरिंग, यापैकी काय करायचं, आयटी आणि टेलिकम्युनिकेशनचा ट्रेण्ड हा पुढची काही वर्षं कायम राहील का, नावाजलेल्या कॉलेजमध्ये आपण निवडलेल्या कोर्ससाठी प्रवेश मिळेल का, कॉलेज महत्त्वाचं असतं की आवडीचा विषय... यासारखे असंख्य प्रश्न विद्याथीर् आणि पालकांना सतावू लागले नसते तरच नवल होतं. सीईटी रिझल्टच्या रांगेत कितीतरी विद्याथीर् आणि पालकांनी या विषयांवर मनापासून चर्चा केली असेल. तरीही त्यांचा निर्णय अजून पक्का व्हायचा आहे.

सीईटीचं दिव्य पार केलं, रँकिंगसुद्धा चांगलं आहे, याचा अर्थ प्रवेश निश्चिती होत नाही. विद्यार्थ्यांना ऑनलाइन अर्ज भरण्याची कसोटी पार करावी लागेल. या अर्जाबद्दल जमेची बाजू म्हणजे विद्यार्थ्यांच्या हातात असलेला भरपूर वेळ. ही प्रक्रिया 5 ते 13 जुलैदरम्यान सुरू होईल. यात सीईटी रँकिंग लक्षात घेऊन कॉलेज आणि शाखेचा प्राधान्यक्रम नमूद करायचा आहे.

कदाचित नावाजलेल्या कॉलेजमध्ये तुमच्या आवडत्या शाखेला प्रवेश मिळेलच असं नाही. ही शक्यता लक्षात घेऊन अवास्तव अपेक्षा करणं टाळायला हवं. निर्णय प्रक्रियेत कॉलेज आणि शाखा यापैकी कोणत्या पर्यायाची निवड करावी, अशी नवीन समस्या तुमच्यासमोर उभी राहू शकते. माहितीच्या अभावातून होणाऱ्या मित्र-मैत्रिणी आणि पालकांच्या चर्चा या समस्येचं रूपांतर गोंधळात करतात आणि चुकीचा निर्णय घेतला जाऊ शकतो.

' कॉलेज की शाखा हा निवडीचा पेच सोडवताना विद्यार्थ्यांनी शाखेला महत्त्व देणं करिअरच्या दृष्टिकोनातून फायदेशीर ठरतं. कोर्स पूर्ण झाल्यानंतर तुम्ही कोणत्या कॉलेजमधून इंजिनीअर झाला आहात, हे तेवढंसं महत्त्वाचं नाही. मात्र तुम्ही ज्या शाखेतून इंजिनीअर झाला आहात ते नोकरी मिळवण्यासाठी महत्त्वाचं आहे. इण्टरेस्ट आणि भविष्यातील संधी लक्षात घेऊन पाहिजे त्याच शाखेत करिअर करणं जास्त शहाणपणाचं आहे. त्यामुळे कॉलेजला महत्त्व न देता शाखेला महत्त्व द्या. मात्र एकाच ग्रुपमधील शाखा असेल, तर शाखेपेक्षा कॉलेजच्या दर्जाला महत्त्व देणं योग्य ठरेल. पण त्यासाठी आधी प्रत्येक कॉलेजचा दर्जा माहीत असायला हवा,' असं विद्यालंकारचे संचालक विश्वास देशपांडे आणि व्हाइस प्रिन्सिपल मिलिंद तळवलकर यांनी सांगितलं.

कॉलेजमधील शिक्षणाचा दर्जा, इंजिनीअरिंग इण्डस्ट्रीत त्यांचं नाव, कॉलेजच्या विद्यार्थ्यांना असणारी मागणी, विद्यार्थ्यांना पुरवण्यात येणाऱ्या सोयी-सुविधा, अभ्यासासाठी अनुकूल वातावरण, प्लेसमेण्ट असिस्टन्स या सर्व बाबींचा विचार करून योग्य त्या कॉलेजची निवड करायला हवी. शिवाय प्रत्येक शाखेअंतर्गत येणाऱ्या विषयांचा विचारही आताच करायला हवा. अन्यथा कोर्स सुरू झाल्यावर अपेक्षित नसलेले किंवा इण्टरेस्ट नसलेल्या विषयांचा अभ्यास करावा लागतो. याचे वाईट परिणाम कालांतराने दिसून येतात. त्यामुळे प्रवेशापूवीर्च सारासार विचार करणं गरजेचं असतं.

' आता मिळतंय त्या कॉलेज किंवा शाखेला प्रवेश घ्या, पुढच्या वषीर् कॉलेज किंवा शाखा बदलू,' अशा प्रकराचा दृष्टिकोनही काही विद्यार्थ्यांमध्ये आढळतो. पण हा अत्यंत चुकीचा समज आहे. कॉलेज किंवा शाखा बदलता येत असली तरी प्रत्यक्षात मात्र ते शक्य नाही. अशा प्रकारे कॉलेज बदलताना प्रायवेट कॉलेजमध्ये आधी त्या वर्षाची फी भरावी लागते. त्यामुळे प्रत्यक्षात हे शक्य होत नाही, असंही देशपांडे यांनी सांगितलं.

काही शाखा परस्परसंबंधित असतात. उदा. आयटीला तुम्हाला प्रवेश घ्यायचा आहे. पण ए ग्रेड कॉलेज मिळेलच, याची शाश्वती नाही. अशा वेळी तुम्ही आयटीशी संबंधित इंजिनीअरिंगच्या इतर शाखा म्हणजे कम्प्युटर, टेलिकम्युनिकेशन यासारखे पर्याय ऑन लाइन अर्जात नमूद करायला विसरू नका.

इंजिनीअरिंगच्या यासारख्या संबंधित शाखा

2 इलेक्ट्रिकल, इलेक्ट्रॉनिक्स, टेलिकम्युनिकेशन, कम्प्युटर, आयटी, इन्स्ट्रुमेण्टेशन, बायोमेडिकल

2 मेकॅनिकल, ऑटोमोबाइल, मरिन, प्रोडक्शन

2 केमिकल, बायोटेक्नॉलॉजी

2 सिविल, कन्स्ट्रक्शन

मेकॅनिकल शाखेसाठी वर्कशॉपमध्ये काम करण्याची तयारी हवी. सिविल आणि मेकॅनिकल इंजिनीअरिंगसाठी ड्रॉइंग स्किलची मदत होऊ शकते. केमिकल आणि बायोटेक्नॉलॉजीसाठी केमिस्ट्रीचा अभ्यास असणं आवश्यक आहे. अनेकांना बायोमेडिकल आणि बायोटेक्नॉलॉजी या समान शाखा वाटतात, पण तसं नाही. बायोटेक्नॉलॉजीमध्ये केमिकलचा, तर बायोमेडिकलमध्ये मेडिकल इन्स्ट्रुमेण्ट्स तयार करण्याचा अभ्यास करावा लागतो. पण या सगळ्यात एक गोष्ट समान आहे, ती म्हणजे सगळ्याच शाखांमध्ये डिझायनिंग करावं लागतं.

विद्यार्थ्यांनी हातात असलेल्या या वेळेचा योग्य प्रकारे वापर केला पाहिजे. कॉलेज आणि शाखा यांचं कॉम्बिनेशन ठरवण्यापूवीर् इंजिनीअरिंगच्या विद्यार्थ्यांना भेटा. त्यांचे अनुभव, शिक्षकांचं मत लक्षात घ्या. तुम्हाला कोणत्या विषयांचा अभ्यास करायला आवडतं, हे महत्त्वाचं असतं.

मिताली तवसाळकर

 
</text>
</doc>
