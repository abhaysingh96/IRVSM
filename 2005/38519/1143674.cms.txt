<doc>
<docno>1143674.cms.txt</docno>
<text>
 
महामुंबई: मुंबई टाइम्स
मुंबईने मला काही दिलेलं नाही
[ Thursday, June 16, 2005  12:48:40 pm]


अमित भंडारी

मुंबई हा केवळ माझ्या देशाचा अविभाज्य घटक आहे, इतकंच मला माहिती आहे. देशाच्या आथिर्क राजधानीपेक्षा मुंबईची माझ्या लेखी ओळख आहे, ती बॉलिवूड म्हणून! पण या मंुबईने आतापर्यंत मला काहीच दिलेलं नाही... अगदी मनापासून! लोकांना भरभरून देणाऱ्या या मुंबईने माझी झोळी मात्र रिकामीच ठेवली आहे... हे उद्गार आहेत दक्षिणेचा सुपरस्टार मामुट्टी याचे! प्रसिद्धीच्या सर्वाेच्च शिखरावर असताना आजही मंुबईने आपली अपेक्षा पूर्ण केलेली नाही, ही खंत त्याच्या बोलण्यात सतत जाणवते. तो पब्लिकला परिचित आहे तो डॉ. जब्बार पटेलांनी आपल्यासमोर उभ्या केलेल्या डॉ. बाबासाहेब आंबेडकरांच्या लूकमध्ये! मामुट्टी दोन दिवस 'सौ झूठ एक झूठ' या त्याच्या चित्रपटाच्या कॅम्पेनसाठी मंुबईत आलाय.

आजच्या घडीला मला तितक्या सफाईने राष्ट्रभाषा हिंदीही बोलता येत नाही, ही उणीव भरून काढण्याची गरज वाटतेय. फक्त सलग तीन महिने द्या... अस्खलित हिंदी बोलून दाखवतो, केवळ हिंदीच काय, मुम्बय्या हिंदीही बोलून दाखवेन, असं तो कॉन्फिडण्टली सांगतो.

पण तुम्हाला असं वाटेल, की सगळं सोडून मंुबईत येऊन राहीन आणि इथे स्ट्रगल करेन... असं का करायचं. बॉलिवूडबद्दल सुप्त आकर्षण असलं, तरी इथे मला काम द्या, असं सांगण्यात वेळ वाया घालवण्यापेक्षा माझं बरं चाललंय की दक्षिणेत, असा उपरोधिक सूर लावत मामुट्टी म्हणतो, की एका अभिनेत्यासाठी मंुबईची 'बॉलिवूड' एवढी ओळख पुरेशी आहे. माझ्याकडेही तीच ओळख आहे.

विक्रम गोखले, जॉय सेनगुप्ता आणि लिलेट दुबे यांच्यासमवेत बाप्पादित्य रॉय दिग्दशिर्त 'सौ झूठ एक झूठ' या चित्रपटात आता इन्सपेक्टर विवेक ही व्यक्तिरेखा त्याने साकारलीय. आतापर्यंत साकारलेल्या अनेक पोलिसी भूमिकांपैकी हा एक रोल आहे, असं गोडपणे तो सांगतो. त्यामध्ये एक खास बात आहे, की त्या भूमिकेमुळे बॉलिवूडमधली पुन्हा एक एण्ट्री दमदार होईल, अशी आशा वाटत असल्याचं तो सांगतो. ज्या पद्धतीने या भूमिकेचा आलेख आहे, ते पाहता निश्चितच साऱ्यांचं लक्ष वेधून घेईल. यासोबत आणखी दोन चित्रपटांमधून आपल्यासमोर हिंदीत येईन, असं आश्वासन मामुट्टी देतो.

 
</text>
</doc>
