<doc>
<docno>1144160.cms.txt</docno>
<text>
 
अर्थव्यवहार
आयडिया सेल्युलरची 'पे इझी' सुविधा
[ Thursday, June 16, 2005  09:25:14 pm]


म. टा. व्यापार प्रतिनिधी

मुंबई : मोबाइल सेवांमधील आघाडीची कंपनी असणाऱ्या आयडिया सेल्युलरने पोस्टपेड मोबाइल धारकांसाठी 'बिल पेमेण्ट'सुविधा सुरू केली आहे. या सेवेमुळे पोस्टपेड ग्राहकाला बिल भरण्यासाठी आता 'आयडिया'च्या गॅलरीतही जाण्याची गरज भासणार नाही. अशाप्रकारची सेवा देणारी आयडिया सेल्युलर ही भारतातली पहिलीच मोबाइल सव्हिर्स प्रोव्हायडर असल्याचा दावा कंपनीने केला आहे.

आयडिया सेल्युलरचे मुख्य कार्यकारी अधिकारी विक्रम मेहमी यांनी सांगितले की, बिलाची तारीख लक्षात ठेवणे ही ग्राहकांसाठी नेहमीच डोकेदुखी ठरत असते. वेळच्या वेळी बिल न भरल्यास मोबाइल फोन बंद होण्याचा धोका असतो. त्यात 'आयडिया'च्या गॅलरीपर्यंत जाऊन बिल भरणे दरवेळी अनेक ग्राहकांना शक्य होत नाही. ही गोष्ट लक्षात घेऊन आयडियाने पोस्टपेड ग्राहकांना खास 'पे इझी' ही सुविधा सुरू केली आहे. याअंतर्गत पोस्टपेड ग्राहक आपली बिले जवळच्या रिटेल दुकानांमध्ये जाऊन भरू शकतात. या दुकानांमधून ती बिले कंपनीकडे पाठवण्यात येतील आणि बिल भरल्याची पावती ग्राहकांना 'एसएमएस'द्वारे मिळेल. विशेष म्हणजे या सेवेसाठी ग्राहकांकडून कोणतेही अतिरिक्त शुल्क आकारण्यात येणार आही.

 
</text>
</doc>
