<doc>
<docno>1143626.cms.txt</docno>
<text>
 
लेख
बाजार विद्येचाच मांडला!
[ Thursday, June 16, 2005  12:27:32 pm]


शिक्षण घेणारा विद्यार्थी आणि विद्यादान करणाऱ्या शिक्षण संस्था यांच्यात गुरू-शिष्याचे नाते असावे, असे सांगण्याचे दिवस आता संपले आहेत. राज्य आणि केंद सरकारच्या शिक्षणविषयक एकूणच उदासीन दृष्टिकोनामुळे सर्वत्र खाजगी विनाअनुदानित शिक्षण संस्थांचे पेव फुटले आहे. महापालिका, नगरपालिका आणि जिल्हा परिषदांच्या अखत्यारितील बहुतेक शाळांतील शिक्षणाचा घसरणारा दर्जा लक्षात घेता, काही पालकांना चांगल्या शिक्षणासाठी खाजगी संंस्थांकडे जावेसे वाटू लागले आहे. यामुळे नकळतच विद्यार्थी आणि शिक्षण संस्था यांच्यात ग्राहक व मालक असे अपेक्षित नसलेले नवे नाते निर्माण होत आहे. जागतिकीकरणाची प्रक्रिया व जगण्यासाठी दिवसेंदिवस वाढत जाणारी जीवघेणी स्पर्धा यामुळे भविष्यात कोणत्या शिक्षणाला अधिक महत्त्व असेल, याविषयी पालकवर्गात अनिश्चितता वाढत आहे. या पार्श्वभूमीवर आपल्या पाल्याचे इंग्रजी भाषेतील ज्ञान चांगले असेल, तर तो भविष्यात उत्तम नोकरी-व्यवसायात तग धरू शकतो, असा समज रुढ होत आहे. या समजापोटी विविध प्रकारच्या उत्पन्नगटातील पालकही इंग्रजी माध्यमातील शिक्षणाचा पुरस्कार करू लागले आहेत. हा ट्रेंड दिवसेंदिवस वाढत असून, प्रत्येक तालुक्याच्या ठिकाणी आणि मोठ्या गावांमध्ये इंग्रजी माध्यमाच्या शाळा मोठ्या प्रमाणात उदयास येत आहेत.

शिक्षणावर होणाऱ्या खर्चाचा सरकारी तिजोरीवरील भार कसा कमी होईल, अशी चिंता सरकारमध्ये आथिर्क नियोजन करणाऱ्या झारीतील शुक्राचार्यांना पडली आहे. त्यामुळे काही दिवसांनी सर्व प्रकारचे शिक्षण पैसै देऊनच घ्यावे लागेल, अशी परिस्थिती निर्माण होऊ पाहत आहे. ज्यांच्याकडे शिक्षणासाठी पैसा खर्च करण्याची ऐपत आहे, त्यांचे ठीक आहे. पण जीवघेण्या महागाईत महिन्याचे बजेट कसेबसे सांभाळणाऱ्या गरीब आणि मध्यमवगीर्यांच्या मुलांच्या शिक्षणाचे भवितव्य कठीण होईल, अशी भीती पालकांना वाटू लागली आहे.

काही अनुदानित शिक्षण संस्था आणि जिल्हा परिषदांसह स्थानिक स्वराज्य संस्थांतफेर् चालविल्या जाणाऱ्या अनेक शाळांतील शिक्षणाचा दर्जा बेताचा आहे. परिणामी, पालकांना आपल्या पाल्याच्या प्रवेशासाठी खाजगी शिक्षण संस्थांचे उंबरठे झिजवावे लागत आहे. नर्सरी, ज्युनिअर केजी, पहिली ते दहावीपर्यंतच्या प्रवेशाचा यात मोठा भाग आहे. प्राथमिक, माध्यमिक व उच्च माध्यमिक शाळांतील प्रवेशासाठी पालकांना मोठ्या देणग्या मोजाव्या लागतात. अनेक ठिकाणचा शाळांतील देणग्यांचा व्यवहार आणि शैक्षणिक वर्षातील साऱ्या फीचा तपशील पालकांना हैराण करणारा आहे.

अनेक कारणांसाठी विद्यार्थ्यांकडून वसूल केल्या जाणाऱ्या पैशांच्या पावत्या संस्थाचालक देत नाहीत. प्रवेशासाठी देणग्या घेणाऱ्या संस्थाचालकांच्या मनोवृत्तीला लगाम घालण्यासाठी राज्य सरकारने देणगी प्रतिबंधक कायदा केला आहे. पण या कायद्याचे अस्तित्व नावापुरते आहे. मुळात देणग्यांचा व्यवहार बेमालूमपणे व पावत्यांशिवाय होत असल्याने त्याचा पुरावा मिळणे कठीण आहे. पाल्याच्या शिक्षणात अडथळा येऊ नये, यासाठी देणगी प्रकरणात शांत बसण्याचीच बहुतेक पालकांची मनोवृत्ती असते.

खाजगी विनाअनुदानित शैक्षणिक संस्थांच्या चालकांचे काही कळीचे प्रश्ान् आहेत. संस्थेचा एकूणच डोलारा चालविताना विशेषत: आस्थापना खर्च व नवीन इमारत बांधण्यासाठी येणारा खर्च कोठून भरून काढायचा, अशी चालकांना चिंता असते. काही प्रमाणात संस्थाचालक यांचे आथिर्क प्रश्ान् विचार करण्यासारखे आहेत. मात्र तरीसुद्धा बहुतेक संस्थांतील व्यवहार वाखाणण्याजोगे नाहीत. राज्य सरकार आम्हांला एक दमडीही देत नसल्याने सरकारचे आमच्यावर कोणत्याही प्रकारचे नियंत्रण असता कामा नये, असे खाजगी संस्थाचालकांना वाटते.

खाजगीकरण हा परवलीचा शब्द बनत असल्याने एक वर्ग शिक्षणाच्या खाजगीकरणाची तळी उचलून धरतो. तो वर्ग आथिर्कदृष्ट्या सधन असल्याने पैशाच्या जोरावर चांगल्या सेवा मिळविता येतात, अशी त्यांची भावना बनलेली असते. काहीजण शिक्षण संस्था हा एक धंदा म्हणून त्याकडे पाहू लागली आहेत. राजकीय व बडे धनदांडगे यांच्याशी संबंधित मंडळीच नव्या संस्था काढण्याचा फंदात पडतात. अशा संस्थांतील शिक्षक आणि शिक्षकेतर कर्मचाऱ्यांना दिल्या जाणाऱ्या वेतनातही चालक कात्री लावत असतात, अशा तक्रारी आहेत. लोककल्याणकारी राज्याची संकल्पना पूर्णत्वास जाण्याचा भाग म्हणून सर्व स्तरांतील लोकांना सहज शिक्षण मिळेल, ही भावनाच लोप पावत आहे.

काही खाजगी शिक्षण संस्था शालेय पाठ्यपुस्तके आणि अन्य शालोपयोगी साहित्यही दुकानदार असल्याच्या थाटात स्वत:च विकू लागल्या आहेत. प्रत्येक विद्यार्थ्याने आणि त्याच्या पालकाने शालोपयोगी साहित्य संस्थेतूनच विकत घ्यायला हवे, असा दंडक निर्माण होऊ पाहत आहे. विशिष्ट शाळेचा गणवेश विशिष्ट दुकानातूनच विकत मिळतो. यातही कमिशनचा व्यवहार होत असल्याचा लोकांना संशय आहे. प्रत्येक बाबतीत पैसा मोजावा लागणे हे प्राथमिक, माध्यमिक शिक्षणक्षेत्राला शोभा देणारे नाही.

' तुमची फी भरण्याची व देणगी देण्याची ऐपत नसेल तर तुम्ही आमच्या शाळेत प्रवेशाचा अट्टहास कशासाठी करता', अशी पालकांच्या जिव्हारी लागणारी भाषाही अनेक संस्थाचालक बोलत असल्याच्या तक्रारी आहेत. त्यामुळे नफा कमावण्याचा धंदा असे स्वरूप धारण करू लागलेल्या खाजगी विनाअनुदानित शिक्षण संस्थांच्या एकूण कार्यपद्धतीबाबत राज्य सरकारने काही नियमावली करण्याची गरज आहे. प्राथमिक व माध्यमिक शिक्षण देणाऱ्या खाजगी विनाअनुदानित शिक्षण संस्थांच्या प्रवेश, शिक्षण शुल्क तसेच विद्याथीर् व पालकांच्या अन्य तक्रारींच्या निवारणासाठी सरकारी पातळीवर यंत्रणा असायला हवी.

अनेक संस्था देणग्या स्वीकारतात. त्यापैकी काही संस्थांचा देणग्या घेण्याचा हेतू रास्तही असू शकतो. पण देणगी मिळाल्यानंतर त्याची रीतसर पावती दिली जात नाही. असे बेनामी व्यवहार बंद व्हायला हवेत. काही शहरांत तर अमुक एका शाळेत प्रवेश मिळवून देणारी दलालांची फौजही तयार होत असल्याच्या तक्रारी आहे. हे सारे लक्षात घेता खाजगी शिक्षणामध्ये मालक आणि ग्राहक असे नवे नाते निर्माण होऊ पाहत आहे. तसे असेल, तर 'नव्या' शिक्षण व्यवस्थेतील ग्राहकांच्या हिताच्या संरक्षणासाठी राज्य सरकारने काही पाऊले उचलायला हवीत.

समीर मणियार

 
</text>
</doc>
