<doc>
<docno>1144154.cms.txt</docno>
<text>
 
देश-विदेश
सहकारी बँक महासंघावर महाराष्ट्राचे 5 जण
[ Thursday, June 16, 2005  09:20:54 pm]


म. टा. विशेष प्रतिनिधी

नवी दिल्ली : राष्ट्रीय पातळीवरील 'नॅशनल फेडरेशन ऑफ को ऑपरेटिव्ह अर्बन बँकस् अँड सोसायटीज्'च्या उपाध्यक्षपदी डॉ. वसंत पवार (नाशिक) यांची निवड झाली असून, मुकुंद अभ्यंकर (पुणे), रमेश मंत्री (नागपूर), विजया भोगले, के. डी. व्होरा (मुंबई) संचालकपदी निवडून आले.

या निवडणुकीसाठी महाराष्ट्रातील 50 अर्बन बँकांचे अध्यक्ष तसेच फेडरेशन आणि सोसायटी गटातले निर्वाचित सदस्य दिल्लीत आले होते. अनेक वर्षानंतर महाराष्ट्राला या संस्थेवर मोठे प्रतिनिधीत्व मिळाले असून, राष्ट्रीय पातळीवरील उपाध्यक्षपद प्रथमच प्राप्त झाले आहे.

या निवडणुकीत 157 मतदारांनी मतदान केले. त्यात जगदीश मेहता (143), ज्योतिंद मेहता (130) दोघेही गुजरात, वसंत पवार (140), रमेश मंत्री (132), मुकुंद अभ्यंकर (131) सर्व महाराष्ट्र तसेच ए. एम.हिंदसगेरी (127), जी. राममूतीर् (130) दोघेही कर्नाटक असे सात जण सर्वसाधारण जागांवर निवडले.

राज्यस्तरीय फेडरेशनच्या माध्यमातून निवडल्या जाणाऱ्या 9 प्रतिनिधींमध्ये महाराष्ट्राचे अध्यक्ष के. डी. व्होरा तसेच सोसायटी गटाच्या 2 जागांवर महाराष्ट्राच्या विजयाताई भोगले आणि पश्चिम बंगालचे चतजीर् निवडून आले.

संस्थेच्या अध्यक्षपदी केरळचे काँग्रेस आमदार विजयकुमार यांची बिनविरोध निवड झाली. उपाध्यक्षपदाच्या दोन जागांपैकी एका जागेवर गुजरातच्या जगदीश मेहतांची निवड झाली. दुसरी जागा महाराष्ट्रासाठी सोडण्यात

आली होती.

त्यासाठी वसंत पवार, रमेश मंत्री आणि के. डी. व्होरा असे तीन स्पर्धक होते. तिघांचे एकमत न झाल्याने अखेर चिठ्ठ्या टाकण्यात आल्या. नाशिकच्या विश्वास बँकेचे संस्थापक विश्वास ठाकूर यांनी नेमकी वसंत पवार यांची चिठ्ठी काढली आणि पवार विजयी ठरले. ही निवड पाच वर्षांसाठी आहे. कर्नाटकचे संसदीय कार्यमंत्री एच. के. पाटील यांच्या पॅनलबरोबर ऐनवेळी तडजोड केल्यामुळे महाराष्ट्राच्या उमेदवारांना घवघवीत यश मिळाल्याचे विश्वास ठाकूर यांनी सांगितले.

 
</text>
</doc>
