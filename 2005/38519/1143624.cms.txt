<doc>
<docno>1143624.cms.txt</docno>
<text>
 
लेख: जाता जाता
सबकुछ सीईटी
[ Thursday, June 16, 2005  12:25:58 pm]


' बारावीच्या परीक्षेचं ग्लॅमर गेलेलं दिसतं!' चकोरीने म. टा.वर नजर टाकत मत मांडलं.

' आता सबकुछ सीईटी! क्लासवाले अॅडमध्ये बारावीच्या मेरिट लिस्टवाल्यांचे फोटो छापण्याचं बंद करतील. पालक पण क्लासचे सीईटीच्या मेरिटमध्ये किती आले याला महत्त्व देतील.' चकोरने तिला दुजोरा दिला.

' बिच्चारी मुलं! आधी बारावीची परीक्षा द्यायची. ती संपल्यावर सीईटीच्या क्लाससाठी धावायचं. तोपर्यंत निम्मी जाते. मग रिझल्टचं टेन्शन.' चकोरीच्या स्वरात विद्यार्थ्यांविषयी सहानुभूती होती.

' तू फक्त मुलांचा विचार करते आहेस. पालकांनाही किती त्रास होत असेल या सगळ्या गोष्टींचा!' चकोरने चर्चा पुढे नेली.

' मानसिक त्रासाबरोबर खिशालाही जबरदस्त चाट बसते. एकेका विषयासाठी कित्येक हजार रुपये मोजावे लागतात. इतकं करून मेडिकलला नाहीतर इंजिनीयरिंगला अॅडमिशन मिळाली तर बरं. नाहीतर डोक्याला तो आणखी ताप होऊन बसतो.' चकोरने बारावीच्या पालकांचं दु:ख बोलून दाखवलं.

इतक्यात ज्यु. चकोर आणि ज्यु. चकोरी दाखल झालेे.

' मॉम, खायला काय आहे?' कन्येने आल्याआल्याच प्रश्ान् टाकला.

' हिला दुसरं काही सुचतं का बघा! आम्ही इथे इतक्या गंभीर विषयावर चर्चा करतो आहोत.' चकोरीने तिला दटावलं.

' डायनिंग टेबल कॉन्फरन्सचा विषय काय आहे?' मुलाने विचारलं.

' बारावी आणि सीईटीच्या परीक्षा हा तुमचा विषय आम्ही निवडला आहे.' चकोरने मुलाला चचेर्त ओढण्यासाठी जाळं टाकलं.

' आमच्यापेक्षा तुमचा विषय आहे. आम्हाला फक्त अभ्यास करायचा असतो आणि परीक्षा द्यायची असते. खरी परीक्षा असते ती बहुतेक पालकांची.' मुलाने सांगून टाकलं.

' आमची परीक्षा!' चकोरीने आश्चर्याने विचारलं.

' क्लासची फी, पेमेंट सीट मिळाली तर ती फी भरण्यासाठी पैसे गोळा करायचे. प्लस टेंशन असतंच.' मुलाने खुलासा केला.

' शिवाय प्रायव्हेटवाले मनात येईल तेव्हा फी वाढवतात. मेडिकलवाल्यांची काय हालत झाली आहे बघ!' कन्येने त्याला साथ दिली.

तुमच्या म्हणण्यात तथ्य आहे अशा अर्थाने दांपत्याने मान हलवली.

' अॅक्चुअली आपली एज्युकेशन पॉलिसी अँटीपुअर आहे. गरिबांनी डॉक्टर वगैरे होऊ नये असं सरकारला वाटतं.' मुलाने आणखी एक पाऊल पुढे टाकलं.

' खरं आहे रे बाबा तुमचं म्हणणं!' असं म्हणत चकोरीने चहाची तयारी सुरू केली. वातावरण एकदम गंभीर बनलं.

चकोर

 
</text>
</doc>
