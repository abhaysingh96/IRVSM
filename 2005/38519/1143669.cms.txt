<doc>
<docno>1143669.cms.txt</docno>
<text>
 
महामुंबई
नाट्यसंकुलाच्या उद्घाटनातील नर्म विनोदी नाट्यप्रयोग!
[ Thursday, June 16, 2005  12:45:26 pm]


म. टा. सांस्कृतिक प्रतिनिधी

मुंबई : अखिल भारतीय मराठी नाट्य परिषदेच्या यशवंतराव चव्हाण नाट्यसंकुलाच्या उद्घाटन नाट्याचा दीर्घांक गंभीरपणे साजरा करण्याचा आटोकाट प्रयत्न परिषदेचे पदाधिकारी करीत असतानाच 'पाहुणे कलाकार' म्हणून आलेल्या राजकीय नेत्यांनी मात्र नर्म विनोदी अदाकारीने प्रेक्षकांना रिझवले.

नाट्याचार्य गोविंद बल्लाळ देवलांच्या स्मृतिदिनी प्रतिवषीर् नाट्य परिषदेतफेर् साजरा होणारा 14 जूनचा मराठी रंगभूमी दिन गौरव सोहळ्यामुळे कलावंतांसाठी पर्वणीचा ठरत असला तरी मागण्यांच्या न संपणाऱ्या यादीमुळे राज्यर्कत्यांसाठी मात्र तो छातीत धडकी भरणारा दिवस ठरत होता, हे विलासराव देशमुख, छगन भुजबळ यांनी नकळतपणे कबूलच करून टाकले. विलासराव म्हणाले, 'मी अनेक वषेर् राज्याचा सांस्कृतिक कार्यमंत्री होतो. तेव्हा मी 14 जूनचा कायमचा पाहुणा असायचो. तेव्हाचे अध्यक्ष मच्छिंद कांबळी यांच्या भाषणात नाट्यसंकुल, कलावंतांची निवृत्ती वेतन योजना अशा अनेक मागण्या असायच्या.' या वाक्यानंतर पॉज न घेताच त्यांनी पुढचे वाक्य समोर बसलेल्या कांबळींकडे बघत टाकले, 'कांबळींनी खूप मेहनत घेतली. पण काही योग असतात... (इथे मात्र पॉज) आमच्यासारख्यांच्या आयुष्यात तर असे योग सारखे येतात.'

नाट्यसंकुल सुरू व्हायला लागलेल्या विलंबाचा अन्य वक्त्यांप्रमाणे विलासरावांनीही उल्लेख केला. पण त्यावर मल्लिनाथी करत ते म्हणाले, 'एखादी गोष्ट सहज घडली तर त्याचं महत्त्व नसतं. 12 वर्षांनी मूल झालं तर त्याचा आनंद मोठा असतो. दरवर्षाला पाळणा हलला तर त्याचं मोल नसतं.'

नाट्यपरिषदेचे प्रमुख कार्यवाह प्रदीप कबरे यांनी कलावंतांसाठी घराची मागणी केली, तेव्हा सार्वजनिक बांधकाम मंत्री छगन भुजबळ यांनाही 14 जूनच्या मागण्यांची आठवण झाली. ही याद ते जागवत असतानाच शरद पवार मोठ्या आवाजात म्हणाले, '14 जून हा मागणी दिन आहे.' भुजबळ म्हणाले, 'दरवषीर् हा कार्यक्रम असतो. मागण्याही असतात. यंदाही त्या आलेल्या आहेत. आम्ही अनेकांना घरं दिली, अनेकांना द्यायची राहिली आहेत. पण ज्यांच्याकडे आहेत त्यांच्याकडे दोन-दोन तीन-तीन घरं आहेत. मुख्यमंत्री बदलला की नवं घर मिळतं. नव्या मुख्यमंत्र्याला कलावंताच्या घराविषयी कल्पनाच नसते.'

अर्थमंत्री जयंत पाटील यांनी 'सांगलीत पिकतं ते मुंबईत विकतं, हा आत्मविश्वास घेऊनच मुंबईत आलो', असे सांगितले. तो धागा पकडून आणि नाट्यसंकुलाला एका महिन्याच्या आत भूखंड उपलब्ध करून देणाऱ्या (तेव्हाचे महापौर) छगन भुजबळ यांचं स्मरण ठेवून पवार म्हणाले, 'आता सांगलीकर मुंबईला पैसे देण्यासाठी येतात. सगळे निर्णय 'सहजपणे' कृतीत येण्यासाठी भुजबळ असतात, तेव्हा मला काळजी वाटत नाही.'

नाट्यसंकुलाच्या पूर्ततेसाठी सुशीलकुमार शिंदे व जयंत पाटील यांनी चार कोटी रुपये दिले, हे पुन: पुन्हा सांगितले जात होते. तेव्हा पवारांनी आठवण दिली, 'चार कोटी नव्हे सरकारने सात कोटी नाट्यसंकुलासाठी दिले आहेत. त्यातले तीन कोटी मीच दिले आहेत. एक कोटी राजाराम शिंदे अध्यक्ष असताना आणि दोन कोटी कांबळींना.' मुंबईतल्या कुठल्याही नाट्यगृहापेक्षा संकुलातील नाट्यगृहाचे भाडे कमीच असेल, असे सांगणाऱ्या मोहन जोशींच्या उत्साहालाही त्यांनी टोकले. ते म्हणाले, 'मराठी माणूस कॉस्टिंगचा विचार करत नाही आणि मग पुढचा व्यवहार आतबट्ट्याचा ठरतो.' तो व्यवहार काय असावा, हेही त्यांनी जाता जाता सांगून टाकले.

 
</text>
</doc>
