<doc>
<docno>1086424.cms.txt</docno>
<text>
 
महाराष्ट्र
त्याच्या दुर्दम्य इच्छाशक्तीला ना सीमा, ना बंध...
[ Saturday, April 23, 2005  10:26:42 pm]


म. टा. प्रतिनिधी

पुणे : ' ब्लॅक ' मधील मिशेलसारखी दुर्दम्य इच्छाशक्ती केवळ चित्रपटातच पहायला मिळते असं नाही. किंबहुना सत्य हे कल्पनेहून अधिक अद्भूत असते, असं म्हणातात. त्याचा प्रत्यय पुण्यातल्या एका अंध युवकाने अनेक अडचणींवर मात करून स्वत:ची जिद्द प्रत्यक्षात उतरवून दिला आहे. राहुल देशमुख या दृष्टिहीन विद्यार्थ्याने लिहिलेल्या ' मैत्री निबंधाशी ' या पुस्तकाची पहिली आवृत्ती संपली असून लवकरच त्याची दुसरी आवृत्ती प्रकाशित होणार आहे.

अवघ्या तीन महिन्यांपूवीर् जानेवारीत प्रकाशित झालेल्या ' मैत्री निबंधाशी ' ( पाचवी ते सातवी आणि आठवी ते 12 वीसाठी) या पुस्तकाला विद्यार्थ्यांचा उत्तम प्रतिसाद लाभल्याने पहिली आवृत्ती अल्पावधीतच संपली. समाजशास्त्र विषय घेऊन कला शाखेतलं पदव्युत्तर शिक्षण घेणाऱ्या राहुलनं बी. एडची पदवीही घेतली आहे. आपण मिळवलेल्या ज्ञानाचा उपयोग सर्वसामान्य विद्यार्थ्यांना व्हावा, याकरता गेल्या दोन वर्षांपासून निबंधांचे पुस्तक प्रकाशित व्हावे यासाठी त्याचा प्रयत्न सुरू होता.

अंधांसाठी कार्यरत असणाऱ्या ' स्नेहांकित ' या संस्थेच्या स्थापनेमध्ये महत्त्वाचे योगदान देणाऱ्या राहुलने 12 वी च्या परीक्षेत अंध विद्यार्थ्यांमध्ये प्रथम क्रमांक पटकावला होता. तेव्हापासून मुलांसाठी मार्गदर्शक ठरू शकेल, असं काहीतरी लिहण्याची त्याची मनीषा होती. ' गणित किंवा इंग्रजीमध्ये सहज गुण मिळू शकतात ; पण भाषेत चांगले गुण मिळवण्याकरता थोडी तयारी आवश्यक असते. म्हणूनच, त्याची सुुरुवात निबंधापासून व्हावी याकरता हे पुस्तक लिहलं, असं त्यानी सांगितलं.

ब्रेलमधील निबंध मित्रांनी देवनागरीमध्ये रूपांतरित केले. मात्र, त्याचं पुस्तक करण्यासाठी योग्य प्रकाशकच मिळत नव्हता. त्यावेळी खऱ्या अर्थाने एखाद्या नवोदित लेखकाला कोणत्या अडचणींना सामोरं जावं लागतं, याचा प्रत्यय आल्याचंही त्यानं सांगितलंं.

 
</text>
</doc>
