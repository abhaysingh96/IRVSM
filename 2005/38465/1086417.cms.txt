<doc>
<docno>1086417.cms.txt</docno>
<text>
 
क्रीडा
दुरावा कमी करण्यासाठी महिला क्रिकेट संघटना प्रयत्नशील
[ Saturday, April 23, 2005  10:18:22 pm]


म. टा. प्रतिनिधी

पुणे : महिला क्रिकेटला प्रोत्साहन देण्याकरता आंतरराष्ट्रीय महिला क्रिकेट संघटनेचे आंतरराष्ट्रीय क्रिकेट परिषदेत विलीनीकरण झाले असले, तरीही भारतीय क्रिकेट नियामक मंडळ आणि भारतीय महिला क्रिकेट संघटनेमध्ये मात्र अद्याप दुरावा कायम आहे. हा दुरावा कमी करण्यासाठी महिला क्रिकेट संघटनेच्या प्रयत्नांना बीसीसीआयने अद्याप दाद दिलेली नाही, असे संघटनेच्या चिटणीस शुभांगी कुलकणीर् यांनी सांगितले.

महिला क्रिकेट खेळले जाणाऱ्या देशांमध्ये पुरुष आणि महिला संघटना एकत्रित कार्यरत असताना केवळ भारतच त्याला अपवाद ठरत असल्याने विलीनीकरणासाठी आयसीसीकडून नुकतीच एका वर्षाची मुदतवाढ देण्यात आली आहे. त्यासंदर्भात अधिक माहिती देताना शुभांगी कुलकणीर् यांनी सांगितले की, पुरुष आणि महिला संघटनांच्या विलीनीकरणामुळे महिला क्रिकेटचे अनेक फायदे होणार असून त्यामुळे नव्या पिढीच्या युवतींनाही याकडे करियर म्हणून पाहता येऊ शकेल. त्यासाठी गेल्या कित्येक महिन्यांपासून प्रयत्न सुरू असून आयसीसीच्या नियमांनुसार विलीनीकरणाच्या प्रक्रियेस सुरुवात करणे आवश्यक असल्याचे पत्र बीसीसीआयचे अध्यक्ष जगमोहन दालमिया यांना वारंवार पाठवण्यात आले आहे. मात्र, अद्यापही आम्ही त्यांच्याकडून उत्तराच्या प्रतीक्षेत आहोत. बीसीसीआय सोबत विलीनीकरण झाल्यास महिला क्रिकेटच्या सामन्यांचे वेळापत्रक देशांतर्गत सामन्यांच्या तारखा आणि ठिकाणांनुसार ठरवण्यात येईल असे स्पष्ट करून त्यांच्याकडे उपलब्ध असणाऱ्या माकेर्टिंगच्या धोरणाचा फायदा महिला क्रिकेटलाही होऊ शकेल, असे त्या म्हणाल्या. तसेच, पुरुषांच्या क्रिकेटमधील सवोर्त्तम खेळाडूंचे मार्गदर्शनही काही अंशी महिलांना मिळाल्यास त्यांच्यातही सुधारणा घडून येतील. त्यामुळे महिला क्रिकेटचा प्रचार आणि प्रसार होणे सुलभ होईल, अशी अपेक्षा त्यांनी व्यक्त केली. मात्र, विलीनीकरणाचा निर्णय बीसीसीआयच्या कार्यकारी समितीतफेर्च घेतला जाईल, असे स्पष्ट करून त्यासाठी विशेष बैठक बोलावण्यात येणार नसल्याचे बीसीसीआयचे चिटणीस एस. के. नायर यांनी सांगितले.

महिला क्रिकेटचा स्तर उंचावण्याकरता आयसीसीतफेर् नेमण्यात आलेल्या विशेष समितीमध्ये शुभांगी कुलकणीर् आशिया खंडाचे प्रतिनिधित्त्व करत असून भारताप्रमाणेच पाकिस्तान आणि श्रीलंका या देशातील महिला क्रिकेटचा विकास करण्याचे मुख्य उद्दिष्ट त्यांच्यासमोर आहे. भारताशी तुलना करता सध्या पाकिस्तान आणि श्रीलंकेत खेळल्या जाणाऱ्या महिला क्रिकेटच्या दर्जात बरीच तफावत असून त्यांची गुणवत्ता वाढवण्यासाठी प्रयत्न केले जातील, असे त्यांनी सांगितले. त्याचबरोबर मलेशिया, सिंगापूर या देशांमध्येही काही प्रमाणात महिला क्रिकेट खेळले जात असून त्यांनाही प्रोत्साहन दिले जाईल, असे त्यांनी स्पष्ट केले.

महिला विश्वचषकाच्या अंतिम फेरीपर्यंत धडक मारल्यामुळे भारतीय संघाला प्रेक्षकांकडून चांगला प्रतिसाद मिळत आहे. आगामी काळात इंग्लंडचा महिला संघ भारताच्या दौऱ्यावर येणार आहे. या दौऱ्यात पाच वन-डे, एक कसोटी सामना आणि प्रथमच तीन ' टूवेंटी-टूवेंटी ' सामने खेळवण्यात येणार आहेत, अशी माहिती त्यांनी दिली.

 
</text>
</doc>
