<doc>
<docno>1085878.cms.txt</docno>
<text>
 
महामुंबई
तीन लग्ने, 25 'बॅड एन्ट्री'
[ Saturday, April 23, 2005  12:14:20 am]


म. टा. प्रतिनिधी

मुंबई : मरीन ड्राइव्ह पोलिस चौकीत 16 वर्षांच्या मुलीवर दारू पिऊन दोन वेळा बलात्कार करणारा नराधम पोलिस शिपाई सुनील मोरे याची आतापर्यंत तीन लग्ने झाली असून पोलिस सेवेतील वैयक्तिक रेकॉर्ड अतिशय खराब असल्याची माहिती हाती आली आहे. नशापाणी केल्यासंदर्भात आणि गैरहजर राहण्याच्यासंदर्भात त्याच्या सेवापुस्तिकेत 25 ' बॅड एन्ट्रीज ' ची नोंद आहे. दरम्यान, शुक्रवारी मिळालेल्या वैद्यकीय अहवालानुसार मोरेनेे त्या मुलीवर बलात्कार केल्याचे निष्पन्न झाले आहे. न्यायालयाने त्याला तीन मेपर्यंत पोलिस कोठडीत ठेवण्याचे आदेश दिले असून उपमुख्यमंत्री आर. आर. पाटील यांनी बलात्कारित मुलगी व तिच्या कुटुंबियांना सरकारतफेर् आवश्यक ती सर्व मदत देण्याचे आश्वासन दिले आहे.

मूळचा सातारा जिल्ह्यातील माण येथील असलेला मोरे माहीम पोलिस वसाहतीत राहतो. त्याची तीन लग्ने झाल्याचे व मुलेही असल्याचे समजते. तो कामावर असताना नशापाणी करायचा, अधून मधून गैरहजरही राहायचा. त्यामुळे त्याला वरिष्ठांकडून बऱ्याचदा समज देण्यात आली होती. मात्र तरीही त्याने दुर्वर्तन सुरूच ठेवल्यामुळे त्याच्या सेवापुस्तिकेत सुमारे 25 हून अधिक वेळा ' बॅड एन्ट्री ' ची नोंद करण्यात आल्याचे एका अधिकाऱ्याने सांगितले.

हे प्रकरण गुन्हे शाखेकडे सोपवण्यात आल्यानंतर पोलिस सहआयुक्त (गुन्हे) मीरा बोरवणकर यांनी मोरेची कानउघाडणी केली. पोलिस दलाला काळिमा फासणाऱ्या या शिपायाला चांगलाच इंगा दाखवण्याची सूचनाही त्यांनी चौकशी अधिकाऱ्यांना दिली.

मरीन ड्राइव्हवरील प्रेमिकांना मोरे नेहमी खडसावायचा, असे समजल्याने त्याने याआधीही असा काही प्रकार केला आहे का, याचाही कसून शोध घेण्यात येत आहे.

 
</text>
</doc>
