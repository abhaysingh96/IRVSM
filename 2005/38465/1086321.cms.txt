<doc>
<docno>1086321.cms.txt</docno>
<text>
 
महाराष्ट्र
400 पोलिसांच्या वेढ्यातून कुख्यात गुंड निसटला!
[ Saturday, April 23, 2005  06:16:29 pm]


म. टा. वृत्तसेवा

सांगली : खून, दरोडे, खंडणी वसुली, हाणामारी, अपहरण, शस्त्रांचा धाक दाखवून दहशत निर्माण करणे, सुपारी घेणे अशा अनेक गुन्ह्यांत सहभाग असलेला वाळव्याच्या कुप्रसिध्द गुंड इर्शाद लांडगे याला पकडण्यासाठी गुरुवारी तब्बल चारशे पोलिसांनी वसगडे येथे ऊसाच्या फडाला वेढा दिला होता ; तरीही गोळीबार करून इर्शाद निसटला. त्याचा साथीदार शहानवाज मात्र पोलिसांच्या हाती लागला आहे.

वाळवा येथील अट्टल गुन्हेगार इर्शाद लांडगे हा गुन्हेगारी टोळीचा म्होरक्या म्हणून ओळखला जातो. राजकारणातील एका गटाशी त्याचा जवळचा संबंध आहे. राजकीय वैमनस्यातूनच त्याने मध्यंतरी वाळवा येथील नायकवडी बंधूना धमक्या देऊन दहशत निर्माण केली होती. त्याला पकडण्यासाठी पोलिस गेले सहा महिने प्रयत्न करीत आहेत. गुरुवारी तो हाती लागलाही असता. मात्र पोलिसांचे त्यासाठीचे प्रयत्न अपयशी ठरले.

स्थानिक गुन्हे अन्वेषण विभागाचे निरीक्षक चंदकांत शिंदे आणि त्यांचे सहकारी गुरुवारी सांगलीकडे येत होते. परतताना रस्त्यावर एक मारुती व्हॅन सुसाट वेगाने वसगडे गावाकडे निघालेली त्यांना दिसली. संशय आल्याने पोलिसांनी त्या गाडीचा पाठलाग सुरू केला.

वसगडे येथे त्या मारूती व्हॅनने एका मोटरसायकला धडक दिली. त्यानंतर रस्त्यात पडलेल्या टायरवरून जात असता गाडी उंच उडाली आणि त्यातून शहानवाज बाहेर फेकला गेला. पोलिसांनी त्याला पकडले. याच गाडीतून गुंड लांडगेही प्रवास करीत असल्याचे कळताच पोलिसांनी पुन्हा मारुती गाडीचा पाठलाग सुरू केला.

पुढे लांडगे गाडी सोडून ऊसाच्या शेतात पळून गेला. मग दीड- दोन तासातच सुमारे 400 पोलीस व ग्रामस्थांनी ऊसाच्या त्या संपूर्ण शेतालाच वेढा दिला, पण लांडगे पसार झाला.

 
</text>
</doc>
