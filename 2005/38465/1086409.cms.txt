<doc>
<docno>1086409.cms.txt</docno>
<text>
 
महामुंबई
डान्सबारबंदीच्या समर्थनासाठी सोमवारी बैठक
[ Saturday, April 23, 2005  10:09:41 pm]


म. टा. प्रतिनिधी

मुंबई : डान्सबारवर बंदी घालण्याच्या निर्णयाचे स्वागत करतानाच त्याचे काटेकोरपणे पालन केले जावे, यासाठी सरकारवर दबाव आणण्यासाठी विविध संघटनांच्या वतीने सोमवारी सायंकाळी 6 वाजता दादर पश्चिम येथील छबिलदास हायस्कूलमध्ये एक बैठक आयोजित करण्यात आली आहे.

उपमुख्यमंत्री आर. आर. पाटील यांनी डान्सबारवर बंदी घालण्याचा निर्णय घेतल्यापासून एका विशिष्ट वर्गातून या निर्णयाच्या विरोधात काहूर उठविले जात आहे. स्वातंत्र्याच्या नावाखाली ही बंदी अयोग्य ठरविण्याचा प्रयत्न होत असून बारबालांच्या रोजगाराचा मुद्दाही पुढे केला जात आहे. मात्र, ही कारणे सांगणाऱ्यांना डान्सबारमुळे उद्ध्वस्त होणारे हजारो संसार, बिघडणारी कायदा आणि सुव्यवस्था दिसत नाही का, असा या संघटनांचा सवाल आहे. त्यामुळे सरकारच्या निर्णयाचे समर्थन करण्यासाठी ही बैठक आयोजित करण्यात आली असल्याचे ' घर हक्क जागृती परिषदे ' च्या विद्या चव्हाण तसेच ' स्त्री शक्ती सदन ' च्या सुशिला काडोर्झ यांनी सांगितले.

समाजात अनेक महिला काबाडकष्ट करून आपल्या कुटुंबाचा उदरनिर्वाह करीत असतात. मुंबईसारख्या ठिकाणीही लिज्जतचे पापड लाटण्याचे काम करून आपले संसार चालविताना अनेक स्त्रिया दिसतात. डान्सबारमध्ये काम करणाऱ्या या भगिनींचीही अशीच मेहनत करून चरितार्थ चालविण्याची तयारी असल्यास त्यांना मार्गदर्शन व मदत करण्याची आमची तयारी असल्याचे याबाबत विद्या चव्हाण यांनी सांगितले. सोमवारच्या बैठकीत घर हक्क जागृती परिषद, स्त्री शक्ती सदन, मुंबई सभा, आशादीप, महिला आधार मंच, महिला न्यायदान केंद आदी संघटना सहभागी होणार असून यावेळी डान्सबार बंदीच्या निर्णयाच्या कठोर अमलबजावणीसाठी सरकारवर दबाव आणण्याबाबत ठोस कार्यक्रम ठरविण्यात येणार असल्याचे चव्हाण यांनी सांगितले.

 
</text>
</doc>
