<doc>
<docno>1086395.cms.txt</docno>
<text>
 
खास बात
नवा अवतार!
[ Saturday, April 23, 2005  09:10:36 pm]


जनरल परवेझ मुशर्रफ यांचं गेल्या रविवारच्या ' वन डे ' मॅचच्या निमित्ताने दिल्लीला आगमन झालं, ते पूर्णपणे नव्या अवतारात!

अटल बिहारी वाजपेयी यांच्या राजवटीत मुशर्रफ ' आग्रा समीट ' साठी अवतरले होते ते एका सैनिकाच्या, कमांडोच्या भूमिकेत. भारत आणि पाकिस्तान यांच्यातील कोणताही विवाद हा लष्करी परिभाषेतच सुटू शकतो, अशी त्यांची तेव्हा भूमिका होती. ' आग्रा समीट ' च्या आधी त्यांनी स्वत:ला पाकिस्तानचे अध्यक्ष म्हणून घोषित केले होते आणि साहजिकच भारताशी बोलणी करताना विशेषत: काश्मीर प्रश्ानवर चर्चा करताना, त्यांना आपण किती ' टफ ' राहू शकतो, ते पाक जनतेला दाखवून द्यायचं होतं. त्यांच्या स्वत:च्या राजकीय अस्तित्वासाठीही ते जरुरीचं होतं. त्यामुळेच ' आग्रा समीट ' साठी ते भारतात आले, तेव्हा त्यांचा काश्मीर हाच वन पॉईंट अजेंडा होता आणि ते त्यांच्यादृष्टीनं स्वाभाविकही होतं.

पण ' आग्रा समीट ' नंतरच्या पाच वर्षांत परिस्थिती पुरती बदलून गेली होती. पुलाखालून बरंच पाणी वाहून गेलं होतं...

... आणि त्याला प्रामुख्यानं 9 । 11 नंतर म्हणजेच न्यूयॉर्क च्या र्वल्ड ट्रेड सेंटरवर झालेल्या हल्ल्यांनंतरची परिस्थिती कारणीभूत होती. तालीबान राजवटीला असलेला सक्रिय पाठिंबा एका क्षणात काढून घेणं, जनरल साहेबांना भाग पडलं होतं. अमेरिकन परराष्ट्रमंत्री कॉलिन पॉवेल यांनी मुशर्रफ यांना सुनावलं होतं : ' एकतर आमच्याबरोबर राहा वा आमच्या विरोधात. ' या एका फोनमुळे सारं वातावरण बदलून गेलं होतं.

त्याचबरोबर पाकिस्तानातील धामिर्क कठोरपंथीयही मुशर्रफ यांच्या विरोधात गेले होते. खुद्द मुशर्रफ यांच्या हत्येचे प्रयत्न झाले होते. शौकत अझिझ यांच्यावरही खुनी हल्ला झाला होता. एवढंच नव्हे, तर जनरल साहेबांचा को- कमांडोही त्यातून सुटू शकला नव्हता. त्यामुळे मुशर्रफ यांना अमेरिकावादी धोरण स्वीकारणं भाग पडलं होतं.

त्याच वेळी बलुचिस्तानातही राष्ट्रवादी प्रवृत्ती जागृत झाल्या होत्या आणि तेथील पंजाब्यांविरुद्ध उठाव सुरू झाले होते. पण या अशा वातावरणालाही एक सोनेरी किनार होती आणि ती म्हणजे पाकिस्तानची अर्थव्यवस्था हळूहळू सुधारू पाहत होती. मुशर्रफ यांच्या साऱ्या आकांक्षा त्यावरच केंदित झाल्या होत्या.

मुशर्रफ यांना पाठिंबा देणारा भक्कम गट हा अर्थातच लष्कर होता. त्याच्या बळावरच मुशर्रफ यांच्या साऱ्या उड्या होत्या. पण जनरल साहेबांनी लष्कराचीही शुद्धीकरण मोहीम हाती घेतली. गेल्या तीन-चार वर्षांत त्यांनी हळूहळू लष्करातून साऱ्या जिहादी गटांना बाहेर काढलं. त्यांचं सारं लक्ष आथिर्क सुधारणांकडे होतं.

एकाचवेळी पश्चिमेकडील बलुचीस्तान आणि पूर्वेकडील भारत अशा दोन्ही सीमांवर लढणं त्यांना अशक्य होतं. त्यामुळे भारताबरोबरचे संबंध सुरळीत करण्याशिवाय मुशर्रफ यांच्यापुढे पर्याय नव्हता.

इस्लामाबाद येथे झालेल्या ' सार्क ' परिषदेतील त्यांच्या भाषणातून हे पहिल्यांदा सूचित झालं आणि त्या पद्धतीनं मग त्यांची भाषाही बदलत गेली. काश्मीरमधील अतिरेक्यांचा स्वातंत्र्यसैनिक असा होणारा उल्लेख कमी कमी होत गेला. हा महत्त्वाचा बदल होता. पण त्याहीपेक्षा महत्त्वाचा बदल हा पाक जनतेच्या मनोभूमिकेत होऊ लागला होता. क्रिकेटमुळं सारं वातावरण बदलून गेलं होतं. पन्नास वर्षांत प्रथमच भारताशी सुरळीत संबंध प्रस्थापित करण्याच्या मोहिमेत पाक जनतेचं पाऊल सरकारच्या पुढं होतं. खरं तर दरम्यानच्या काळातच कारगिल होऊन गेलं होतं. जम्मू काश्मीर विधानसभा आणि भारतीय संसदेवर हल्ला झाला होता...

या साऱ्या पार्श्वभूमीवर ' वन डे ' सामन्याच्या निमित्तानं मुशर्रफ यांचं दिल्लीत आगमन झालं, तेव्हा त्यांचा बाज पुरता बदलून गेलेला होता. लष्करी गणवेश त्यांनी केव्हाच उतरवून ठेवला होता आणि एका मुरब्बी राजकारण्याचा अवतारात ते दिल्लीत येऊन दाखल झाले होते.

त्याचं आणखी एक कारण होतं. पंतप्रधान डॉ. मनमोहन सिंग यांच्या रूपानं त्यांना एक ' आदरणीय ' असं व्यक्तिमत्व भेटणार होतं. अर्थमंत्री या नात्यानं यांनी बजावलेल्या कामगिरीनं डॉ. सिंग यांची प्रतिमा उजळलेली होती. वातावरणात भलताच बदल होऊन गेला होता...

आता जनरल साहेबांपुढे ' चॉईस ' एकच होता आणि तो म्हणजे काश्मीर प्रश्ानवर तातडीनं संवाद सुरू करणं... पण आपले पंतप्रधानही भलतेच ठाम होते. बोलण्यांमधील मुख्य मुद्दा अर्थातच काश्मीर होता. पण नव्यानं सीमेची पुनआर्खणी होणार नाही, दहशतवादाबाबत तडजोड नाही अशी खंबीर भूमिका डॉ. सिंग यांनी घेतली. त्यामुळे काश्मीरच्या प्रश्ानवर बोलताना ' ओपन बॉर्डर ' एवढाच तोडगा मुशर्रफ यांच्यापुढे राहिला. दोन राष्ट्रांमधील सीमारेषाच गैरलागू किंवा अप्रस्तुत (इरिलेव्हंट) करून टाकणे... एवढाच मार्ग होता. मुशर्रफ यांनी या साऱ्या प्रकारात मुत्सद्देगिरीची कमाल दाखविली. आपल्याकडे केवळ शहाणपणच नव्हे तर दूरदृष्टीही आहे, हे दाखवण्यात ते यशस्वी ठरले. ' फिर वहीं दिल लाया हँू! ' असं म्हणणं बरोबर नव्हे तर ' नया दिल लाया हँू! ' हे ' एडिटर्स गिल्ड ' ने आयोजित केलेल्या चचेर्तील त्यांचे उद्गार यास साक्ष आहेत.

आता खरा प्रश्न् भारतातील दहशतवादी कारवायांना ' इन्फ्रास्ट्रक्चर ' पुरविणारी पाकिस्तानातील ' आयएसआय ' पुरस्कृत यंत्रणा नष्ट करणं हा आहे. त्यादृष्टीनंही जनरल साहेब काही हालचाली करतील अशी आशा करता येते. कारण ऐतिहासिक श्रीनगर- मुझफ्फराबाद बससेवेच्या उद्घाटनाच्या पूर्वसंध्येला अतिरेक्यांनी त्या पर्यटक केंदाला आग लावून दिल्यानंतर आपल्या बदलत्या भाषेनुसार हल्लेखोरांचा उल्लेख जनरल साहेबांनी दहशतवादी (टेररिस्ट) असा केला होता, हे या पार्श्वभूमीवर लक्षात घ्यायला हवे.

त्यामुळेच आता दहशतवाद्यांना कुमक पुरवणारं पाकिस्तानातील हे ' इन्फ्रास्ट्रक्चर ' उद्ध्वस्त करण्याच्या दृष्टीनं एक पाऊल जरी मुशर्रफ यांनी उचललं तर ते त्यांना राजनैतिक मुत्सद्दी म्हणून अधिक उंचीवरचं डॉ. मनमोहन सिंग यांच्याबरोबरीचं स्थान मिळवून देईल, यात शंकाच नाही.

दिलीप पाडगावकर

 
</text>
</doc>
