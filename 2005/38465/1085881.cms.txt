<doc>
<docno>1085881.cms.txt</docno>
<text>
 
महामुंबई
मंत्रालयाचा उद्या सुवर्णमहोत्सव
[ Saturday, April 23, 2005  12:16:45 am]


म. टा. प्रतिनिधी

मुंबई : राज्यातील दहा कोटी जनतेच्या आशाआकांक्षचे प्रतीक आणि राज्यातील सवोर्च्च सत्ताकेंद असलेल्या मंत्रालयाच्या इमारतीला रविवारी 50 वर्षे पूर्ण होत असून सध्या सुमारे सात हजार कर्मचाऱ्यांनी गजबलेल्या या इमारतीचा सुवर्णमहोत्सव साजरा होत असताना आता बाजूलाच नवी टोलेजंग इमारत बांधण्याचे वेध राज्य सरकारला लागले आहेत. या इमारतीने 50 वर्षांत एकूण 17 मुख्यमंत्री बघितले आहेत.

स्थानिक प्रशासनाने दाद न दिल्यास थेट मुंबईत येऊन आपल्या प्रश्ानंची तड लावण्यासाठी राज्याच्या कानाकोपऱ्यातून मंत्रालयाकडे ओघ सुरू होतो. सुरुवातीला ' सचिवालय ' म्हणून ओळखल्या जाणाऱ्या या इमारतीचे भूमीपूजन त्या वेळच्या मुंबई राज्याचे मुख्यमंत्री बाळ गंगाधर खेर यांच्या हस्ते 16 एप्रिल 1952 या दिवशी करण्यात आले. यानंतर तीन वर्षांतच 65 लाख 46 हजार 936 रुपये खर्चून ही इमारत उभारण्यात आली. मंुबई राज्याचे मुख्यमंत्री मोरारजी देसाई यांच्या उपस्थितीत तत्कालीन राज्यपाल हरेकृष्ण मेहताब यांच्या हस्ते 24 एप्रिल 1955 रोजी तिचे उद्घाटन झाले.

मंत्रालयाची उभारणा झाल्यानंतर ही जागा अपुरी वाटू लागल्याने पाच वर्षातच विस्तारीत इमारत सव्वा कोटी रुपये खर्चून बांधण्यात आली. आता काळाच्या ओघात मंत्रालयासमोरील प्रशासकीय इमारतही अपुरी पडत असल्याने मंत्रालयाच्या आवारतच नवी टोलेजंग इमारत बांधण्यासाठी आराखडे तयार करण्याचे काम सध्या सुरू आहे. जवळपास 74 हजार चौरस मीटर क्षेत्रफळ असलेल्या या वास्तूमधील मंत्र्यांची संख्या 20 वरून 69 वर पोहोचली आहे. या जंबो मंत्रिमंडळामुळे या इमारतीवर सातवा मजलाही बांधण्यात आला. राज्यमंत्र्याची सोय या इमारतीत करण्यात आली. प्रथम सचिवालय म्हणून ओळखली जाणारी या वास्तूचे नामकरण 1978 मध्ये त्या वेळचे मुख्यमंत्री शंकरराव चव्हाण यांच्या कारकीदीर्त ' मंत्रालय ' म्हणून करण्यात आले.

 
</text>
</doc>
