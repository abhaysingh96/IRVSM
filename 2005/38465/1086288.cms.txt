<doc>
<docno>1086288.cms.txt</docno>
<text>
 
संवाद
फॅण्टॅस्टिक गॅलरी!
[ Saturday, April 23, 2005  05:20:09 pm]


गेली सहा दशके आपल्या विलक्षण कुंचल्याने रसिकांना हसविणाऱ्या, अद्भुत जगाची सैर घडविणाऱ्या ज्येष्ठ व्यंगचित्रकार शि. द. फडणीस यांच्या शंभराहून जास्त ओरिजिनल व्यंग/हास्यचित्रांचे प्रदर्शन येत्या बुधवारपासून ठाण्यात होत आहे. अक्षररंग कला अॅकॅडमीतफेर् होत असलेल्या या प्रदर्शनाच्या निमित्ताने फडणीसांच्या ' हसरी गॅलरी ' या पुस्तकाची चौथी आवृत्तीही प्रकाशित होईल.

व्यंगचित्रकार शि.द. फडणीस यांच्या ' हसरी गॅलरी ' त डोकावताना विलक्षण वेगळ्या दुनियेत गेल्याचा प्रत्यय येतो. ही दुनिया विलक्षण म्हणजे अगदी अद्भुतच म्हणायला हवी. सामान्य माणसाच्या स्वप्नांच्या किंवा फॅण्टसीच्या प्रदेशापेक्षाही निराळी अशी इथली प्रत्येक गोष्ट आहे. इथल्या स्त्रिया, पुरुष, बालके सारीच छान गोड आहेत. त्यांचे कपडे साधे, नीटनेटके असले तरी रंग आकर्षक आहेत. डोळे टपोरे आहेत. चेहऱ्यावरचे भाव तर पाहातच राहावेत, असे आहेत. आश्चर्य आणि निरागसता या दोन्हीचे विलोभनीय मिश्रण या सर्वांच्या चेहऱ्यावर आहे. सर्व पात्रं मध्यमवगीर्य, सुसंस्कृत आहेत. या पात्रांमध्ये डॉक्टर आहेत, शेतकरी, नोकरदार, पोलिस, लष्करी अधिकारी आहेत ; विद्याथीर्, खेळाडू आहेत ; पाकशास्त्रनिपुण गृहिणी, कुटुंबवत्सल महिला, बस कंडक्टर, पेमी युगुलं, छोटी बाळं, स्कूटरचालक, नर्तक आहेत ; क्वचित पुढारीही आहेत.

आपल्या अवती-भवती नेहमी असणारी चिडक्या-रडक्या चेहऱ्यांची माणसं आणि विदूप रचनेची व्यवस्था यांचा इथे मागमूसही नाही, या दुनियेतील केवळ माणसंच नव्हे तर मांजरं, कुत्री, बोकड वगैरे प्राणीही छान गोंडस आहेत. इतकंच नव्हे तर स्कूटर, बस, पुतळे यासारख्या निजिर्व वस्तूही नाजूक, मोहक आहेत.

बरं, ही सर्व पात्रं, वस्तू नुसत्याच स्थिर नाहीत, तर त्यांचं स्वत:चं चालतं-बोलतं जग आहे. हे जग सदैव जागं आहे, चालू आहे. या जगाचे स्वत:चे प्रॉब्लेम्स आहेत व त्यावर त्यांनी स्वत: शोधलेली उत्तरंही आहेत, या अद्भुत दुनियेतील माणसांचं वागणंही अगदी या दुनियेला साजेसं आहे. मुख्य म्हणजे कुठेही गोंधळ, आवाज, कोलाहल, आरडा-ओरडा नाही. सर्व हालचाली अगदी शांतपणे, नि:शब्द सुरू आहेत!

अद्भुतातली पात्रं

भविष्य जाणून घेणारा फडणीसांचा फूटबॉलपटू ज्योतिषाला आपला चक्क पाय दाखवतोय! डोक्यावर केस उगवावेत म्हणून ' हेअर टॉनिक ' लावणाऱ्या टकलूचे नेमके दाढीचेच केस भराभरा वाढतात... अन् तेही आरशातल्या प्रतिबिंबाचे! पोट फुटेपर्यंत खाणाऱ्या भोजनभाऊ- खादाडखाऊचे पोट शिवून देणारी (दोन टाके उभे, दोन आडवे!) सहधर्मचारिणीही याच दुनियेतली (आपल्या दुनियेत डाएटिंगचा सल्ला मिळतो!) सिनेमासिकं वाचताना बाटलीतलं दूध मांडीवरच्या बाळाऐवजी (घरच्या) मांजराने पिणं हे इथे नैसगिर्कच म्हणायला हवं!

गाईच्या दुधाच्या पावडरीचं दूध ( बापरे!) प्यायल्यामुळे गोंडस बाळालाही गाई सारखीच शिंगं फुटणं किंवा विणकाम-भरतकाम करताना कुत्र्यांच्या डिझाइन्सनीसुद्धा एकमेकांशी भांडणं हे या अद्भुत जगातच शक्य आहे.

स्कूटरविषयक इतके असंख्य प्रसंग फडणीसांच्या या दुनियेत घडत असतात की आपल्या दुनियेतल्या स्कूटरचालकांनी गंभीरपणे ते प्रसंग न्याहाळावेत! उदा. नवराबायको स्कूटरवरून भन्नाट वेगाने ( नक्कीच पुण्यातले असणार!) जात असताना समोर म्युन्सिपालिटीच्या पाईपमध्ये यांची स्कूटर अन् हे दोघे पाईपवर! दुसऱ्या रस्त्यावर साइडकार मागेच अडकली तरी पुढे आलेल्या नवऱ्याला त्याचा पत्ताच नाही! पाईपमध्ये स्कूटर व बायको अडकली तरी नवऱ्याचा पहिला प्रेफरन्स स्कूटर बाहेर काढण्याला! वगैरे वगैरे.

बागेतल्या झाडांना पाणी घालणं हे अगदी साधं साचेबंद काम. काहीही न घडणारं. पण फडणीसांच्या दुनियेत मात्र याच कामात खूप प्रसंग घडतात. मैत्रिणीकडे बघता-बघता चुकून अजाणता पाईपऐवजी सापच हातात धरणे, शेजारणीच्या नळाचे पाणी चोरून घेताना शेजारणीने केळीचा आख्खा घडच लांबवणे! किंवा लहान मुलीने दुधाच्या बाटलीतून लहान रोपट्याला थेंब थेंब पाणी घालून जगवणे... सारंच अद्भुत!

पण या दुनियेतला सगळ्यांत अफलातून अद्भुत प्रसंग म्हणजे माणूस स्वत:च्याच पडलेल्या सावलीला हात देऊन उठवण्याचा प्रयत्न करतोय हा! अनेक अर्थ निघणारा हा प्रसंग खरोखरीच अंतर्मुख करणारा! सिम्पली ग्रेट!!

या अद्भुत जगात शि.द. फडणीस सतत सैर करत असतात. गेल्या पन्नास-पंचावन्न वर्षांच्या त्यांच्या या भटकंतीतून या अद्भुत जगाचं चित्रण त्यांनी आपल्यासाठी केलंय. ' हसरी गॅलरी ' या प्रदर्शनातून किंवा फडणीसांच्या पुस्तकातून फेरफटका मारताना रसिकांना हीच अद्भुतता गुंतवून ठेवते.

प्रशांत कुलकर्णी

 
</text>
</doc>
