<doc>
<docno>1086462.cms.txt</docno>
<text>
 
महामुंबई
प्रेमी युगुलांनीही घेतला धसका
[ Saturday, April 23, 2005  11:21:11 pm]


म. टा. प्रतिनिधी

मुंबई : मरीन ड्राइव्ह पोलिस चौकीत अल्पवयीन मुलीवर पोलिस शिपायाने बलात्कार केल्याची धक्कादायक घटना घडून दोन दिवस उलटून गेले असले तरी या घटनेचे पडसाद अजून उमटत आहेत. तरुण वर्गाने तर झाल्या प्रकाराचा कमालीचा धसका घेतला असून प्रेमीयुगुलांचे विरंगुळ्याचे हक्काचे ठिकाण असलेल्या चौपाट्या, नरिमन पॉइंट, बँड स्टँड, ठाण्यातील उपवन, पवई गार्डन आदी विविध स्पॉटवरील उपस्थिती रोडावल्याचे चित्र तेथे फेरफटका मारल्यावर दिसून येऊ लागले आहे.

बँड स्टँड, उपवन, नॅशनल पार्क आदी ठिकाणी बऱ्यापैकी निवांतपणा मिळत असल्याने तरुण- तरुणींच्या थव्यांनी हे स्पॉट गजबजलेले असतात. सुख-दु:खाच्या गप्पा मारत तास-दोन तास बसायचे आणि घरच्या वाटेला लागायचे हा तरुण मंडळींचा परिपाठ! पण मरीन ड्राइव्हच्या घटनेचा या गजबजाटावर चांगलाच परिणाम झाला आहे. येथे येणाऱ्यांची गदीर् कमालीची रोडावली आहे. सूर्य अस्ताला गेला तरी बराच उशिरापर्यंत सुरू राहणाऱ्या गप्पा आता मावळत्या सूर्याबरोबरच आटोपत्या घेऊन परस्परांचे निरोप घेतले जातानाचे दृष्य दिसू लागले आहे.

ठाण्याच्या उपवनमध्ये तर एरव्ही दूर, डोंगराच्या पायथ्याशी तरूण मंडळी जाऊन बसत. पण तेही प्रमाण कमी झाल्याचे तिथे कायम हजेरी लावणाऱ्या एका गटाने सांगितले. रात्रीच्या वेळी पोलिसांची मुंबईतल्या या स्पॉटच्या ठिकाणी गस्त सुरू असते. पोलिसांच्या गस्तीचा आधार वाटायचा. परंतु, मरीन ड्राइव्हच्या घटनेनंतर भीती वाटू लागली आहे, अशी प्रतिक्रिया प्रेमीयुगुल व्यक्त करतात. कौटुंबिक पातळीवर पालकही घराबाहेर पडताना, कुठे चालला आहात, सोबत कोण आहे, फार वेळ बसू नका ', अशा सूचना करू लागले आहेत. मरीन ड्राइव्हसारख्या गजबजलेल्या ठिकाणी असा प्रकार होत असेल, तर आडवळणाच्या ठिकाणी जाण्याची रिस्क नकोच, असा सूर उमटू लागला आहे.

या घटनेने पोलिसांची तर अवघडल्यासारखी स्थिती झाली आहे. बँड स्टँडच्या परिसरात पॅट्रोलिंग करणाऱ्या एका पोलिसाने दिलेली प्रतिक्रिया बरेच काही सांगून जाते. ' आम्ही गस्त घालतो. क्वचितप्रसंगी काहीजणांना हटकतोही. पण ते त्यांच्या भल्यासाठी आम्ही करतो. त्यामुळे काहीवेळेस तरुणवर्ग आमच्यावर नाराज होतो. तरीही त्यांना आमचा आधार वाटतो. पण मरीन ड्राइव्हच्या घटनेने आमची प्रतिमा खराब झाली आहे. लोकांचा विश्वास वाढावा यासाठी आणखी प्रयत्न करावे लागणार आहेत. '

 
</text>
</doc>
