<doc>
<docno>1086323.cms.txt</docno>
<text>
 
महाराष्ट्र
बळीराजा कोपला...
[ Saturday, April 23, 2005  06:17:37 pm]


ताराचंद म्हस्के

शिर्डी : विजेच्या वाढत्या लोडशेडिंगमुळे नगर जिल्ह्यातील त्रस्त शेतकरी आता थेट रस्त्यावर उतरला आहे. रास्ता रोको, वीज मंडळाबरोबरच तहसील कार्यालयांची आंदोलकांकडून केली जात असलेली ' टाळेबंदी ' आदी आंदोलने म्हणजे त्यांच्या मनातील असंतोषाचे प्रकटीकरणच! मात्र या आंदोलनाची वीज मंडळ, लोकप्रतिनिधी, सरकार यापैकी कोणीही दखल तर घेतली नाहीच उलट शेतकऱ्यांच्या विरोधात गुन्हे दाखल करण्याची अहमहमिका लागली आहे.

आम्हीच शेतकऱ्यांचे तारणहार...आम्हीच त्यांना फुकटात वीज देऊ, असा नारा देत दोन्ही काँग्रेसनी राज्यातील बळीराजाची मते आपल्याकडे खेचली आणि हातातून निसटू पाहणारी राज्याची सत्ता राखली. मात्र त्याच काँग्रेस आघाडी सरकारला आज शेतकऱ्यांचा विसर पडलेला दिसतो आहे.

तीन वर्षानंतर यावेळी राज्यात चांगला पाऊस झाल्याने शेतकऱ्यांत समाधानाचे वातावरण होते. पण विजेचा लपंडाव सुरू झाला आणि त्यांच्या समाधानावर पाणी पडले. एकीकडे शेतातील विहिरींना पाणी आहे, पण ते उचलण्यासाठी वीज नाही, अशा स्थितीत पाणी असतानाही विजेअभावी शेतकऱ्यांची पिके वाया गेली. वाढत्या लोडशेडिंगने आहे ती पीकेही नष्ट होण्याच्या मार्गावर आहेत.

आधी शहरी भागात तीन आणि ग्रामीण भागात सहा तासांचे लोडशेडिंग होते. नंतर त्यात वाढ झाली. अलिकडे पंधरा तासापर्यंत लोडशेडिंग गेल्याने त्याचा फटका ग्रामीण भागातील शेतकऱ्यांना बसला तसाच लहान मोठ्या उद्योगांनाही. त्यामुळे निर्माण झालेल्या संतापाचा उदेक होऊन शेतकऱ्यांनी आंदोलन हाती घेतले आहे.

या आठवड्यात नगर जिल्ह्यात आंदोलनाची धार अधिकच तीव्र झाल्याचे जाणवले. कोल्हार येथे ' रास्ता रोको ' करून आंदोलकांनी नगर-मनमाड हायवे बंद पाडला. लोणी, बाभळेश्वर, श्रीरामपूर येथील वीज मंडळाच्या कार्यालयाला टाळे ठोकण्यात आली. पाथडीर्त तालुका कार्यालयाला कुलुप ठोकून आंदोलकांनी कार्यालयाचे कामच बंद पाडले.

संतप्त शेतकऱ्यांनी आंदोलन सुरू केले असले तरी त्यांची समजूत काढण्यासाठी ना सरकारकडे वेळ आहे ना लोकप्रतिनिधींकडे. आंदोलक शेतकरी निवेदने घेऊन वीज मंडळाच्या कार्यालयात गेले तर तेथील अधिकाऱ्यांकडून पदरात पडते ती मुजोर वागणूक. शेतकऱ्यांच्या तक्रारींची दखल घेणे तर दूरच उलट त्यांच्याविरुध्द पोलिसात गुन्हे दाखल करण्याचे आदेश सत्तारूढ पक्षाकडून निघत आहेत. त्यामुळे लोकप्रतिनिधी शेतकऱ्यांच्या पाठीशी नाहीत, असेच चित्र सध्या दिसत आहे.

नव्या वेळापत्रकानुसार शहर भागात चार तास व ग्रामीण भागात नऊ तासांचे लोडशेडिंग सुरू झाले आहे. शहरी भागात प्रामुख्याने संध्याकाळी सहा ते रात्री 10 आणि सात ते 11 या वेळेत लोडशेडिंग आहे. त्यामुळे त्याचा फटका शाळा- महाविद्यालयीन विद्यार्थ्यांना बसणार आहे. ही परिस्थिती लक्षात घेऊन रात्रीचे भारनियमन कमी करावे, अशी शिक्षण क्षेत्रातून मागणी होत आहे.

 
</text>
</doc>
