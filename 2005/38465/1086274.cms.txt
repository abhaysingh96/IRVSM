<doc>
<docno>1086274.cms.txt</docno>
<text>
 
संवाद
बँकॉकमध्ये तीन दिवस
[ Saturday, April 23, 2005  05:12:55 pm]


... आम्हाला दुसऱ्याच्या गाडीतून जायला आवडत नाही, असे सर्वसामान्य थायी माणूस सांगतो. त्यामुळे घरटी किमान एक मोटार असे प्रमाण बँकॉकमध्ये आहे. तेथील सरासरी किमान पगार साधारणपणे दहा हजार बाथ म्हणजेच सुमारे साडेबारा हजार रुपये. या रकमेतील निम्म्यापेक्षा जास्त रक्कम थायी माणूस मोटारीचा हप्ता म्हणून देतो व संसार चालविण्यासाठी दुसरी नोकरी करतो...

जिथे रिक्षाला टॅक्सी म्हणतात आणि टॅक्सीला ' टॅक्सी मीटर ' म्हणतात, त्या बँकॉकमध्ये पाऊल ठेवल्याबरोबर प्रथमदर्शनी जाणवते ते उड्डाणपुलांचे जाळे. अतिशय मोठ्या विमानतळावरून बाहेर पडलात की थेट एका पुलावरच जाता आणि हा पूल जवळपास तीस कि. मी. दूर असणाऱ्या बँकॉक शहरापर्यंत तुम्हाला थेट नेऊन सोडतो. अर्ध्या तासाच्या प्रवासानंतर उंचचउंच इमारती दिसायला लागतात आणि आपण त्या ' परिचित ' शहरात आलो आहोत असे जाणवायला लागते. प्रत्यक्ष तेथे पाऊल ठेवल्यावर , ' अरेच्चा, ही तर दुसरी मुंबईच ', असे उद्गार नकळत निघतात. मार्च-एप्रिलमध्ये तेथे जायचे म्हणजे डोक्याला तापच. तापमान 38 ते 40 अंश सेल्सिअस. परंतु, वाईट गोष्ट अशी की घाम येत नाही. त्यामुळे शरीर सणसणीत तापते. म्हणूनच असेल, पर्यटक तेथे उतरला की त्याला आधी टोपी दिली जाते. डोके सांभाळायला. पुढचा सल्ला अधिक महत्त्वाचा असतो : ' पाकिटे, घड्याळे आणि इतर सामान सांभाळा. केव्हा ते काढून घेतले जाईल तुम्हाला कळणारच नाही. ' याचे प्रत्यंतर आम्हाला कुणालाच आले नाही, हे आमचे सुदैवच.

बँकॉकची अर्थव्यवस्था मुख्यत्वे पर्यटनावर अवलंबून आहे. दुसरा उद्योग सोने- चांदीच्या दागिन्यांचा. थायी लोक दागिन्यांच्या बाबतीत अक्षरश: वेडे आहेत. आणखी महत्त्वाची बाब अशी की या व्यवसायात बरेच भारतीय आहेत. भारतातून दागिने करून आणून तेथे विकायचे हा त्यांचा व्यवसाय. आपल्याकडे भाव सांगताना दहा ग्रॅमचा सांगतात. तेथे पंधरा ग्रॅमचा. तेथील सोने साधारणपणे आपल्याच किंमतीला आहे. आम्ही तेथे असताना पंधरा ग्रॅमना सुमारे 9600 रुपये असा भाव होता. म्हणजेच ग्रॅममागे 640 रुपये. अन्य उद्योगांतही भारतीय मोठ्या प्रमाणात दिसतात. त्याहीदृष्टीने ते शहर मुंबईच्या जवळचे वाटते. तेथे रस्ते अप्रतिम आहेत. खड्डे शोधूनही सापडत नाहीत आणि रस्त्यांवरची स्वच्छता बघितल्यावर आपल्यालाही बरेच काही शिकण्यासारखे आहे. (महापालिका अधिकाऱ्यांना पाहणी दौरा काढण्यासाठी उत्तम जागा आहे) इतके चांगले रस्ते कसे, असा प्रश्न मनात आल्यावाचून राहात नाही. इथे भ्रष्टाचार नावाचा प्रकारच नाही की काय, असे वाटते. मुंबईला परतताना विमानात शेजारी एक बंगाली उद्योगपती बसले होते. त्यांचा तीस वषेर् बँकॉकमध्येच मुक्काम आहे. त्यांना याबद्दल विचारले असता त्यांची कॉमेंट ऐकण्यासाठी होती. ते म्हणाले , ' आमच्याकडे टेन पसेर्ंटची अलिखित पद्धत आहे. म्हणजे, एखादे कंत्राट हवे असेल तर कंत्राटाच्या दहा टक्के रक्कम संबंधित अधिकाऱ्याला द्यावी लागते. परंतु, याचा अर्थ काम वाईट केले तरी चालेल असे मात्र नाही. काम चोख झाले नाही तर पुन्हा कंत्राट मिळत नाही. कंत्राटदारालाही जबाबदारीची पूर्ण जाणीव असते. म्हणूनच आथिर्क व्यवहार कसाही झाला तरी त्याचा प्रत्यक्ष कामावर विपरीत परिणाम होतच नाही. हेच अन्य उद्योगांना लागू होते. '

इतके चांगले रस्ते असल्यावर त्यावर धावणाऱ्या मोटारींची संख्या भरपूर असणारच. पण केवळ रस्ते हाच एकमेव घटक त्यामागे नाही. आम्हाला दुसऱ्याच्या गाडीतून जायला आवडत नाही, असे सर्वसामान्य थायी माणूस सांगतो. त्यामुळे घरटी किमान एक मोटार असे प्रमाण बँकॉकमध्ये आहे. तेथील सरासरी किमान पगार साधारणपणे दहा हजार बाथ म्हणजेच सुमारे साडेबारा हजार रुपये. या रकमेतील निम्म्यापेक्षा जास्त रक्कम थायी माणूस मोटारीचा हप्ता म्हणून देतो व संसार चालविण्यासाठी दुसरी नोकरी करतो. परंतु, कामावर जायचे तर स्वत:च्या वाहनातूनच, हे त्याने ठरविलेलेच असते. बँकॉकमधल्या मुक्कामात आणखी एक महत्त्वाची बाब निदर्शनाला आली. ती म्हणजे घरातला जवळपास प्रत्येकजण काम करतो. मोठमोठ्या मॉलमधून तेरा चौदा वर्षांच्या मुलीही काम करताना दिसतात. रस्त्यावर पसेर्सपासून कीचेनपर्यंत सर्व काही विकणाऱ्या मुलामुलींचे वयही हेच असते. तेथे रिक्षा, टॅक्सी व मुंबईतल्या ' बेस्ट ' सारखी बससेवा आहे. बहुतांश लोक स्वत:च्या वाहनाने जात असल्याने या सेवा मुळातच महाग आहेत.

तेथे पर्यटनाचा व्यवसाय जोरात आहे. रॉयल पॅलेस आणि भरपूर प्रमाणात असलेली मंदिरे येथे प्रत्येक पर्यटकाला नेऊन आणले जाते. परदेशी पर्यटक मोठ्या प्रमाणावर असल्याने त्यांच्यासाठी पैसे घेऊन अधिकृत गाइड म्हणून काम करणारे लोकही आहेत. परंतु तेही इतिहासाचा विपर्यास कसा करतात ते आम्हाला दिसून आले. परदेशी पर्यटकांच्या एका गटाला एक गाईड, हनुमानाला वीस बायका होत्या, असे बिनदिक्कतपणे सांगत होता. त्याला आम्ही वस्तुस्थिती सांगितल्यावरही तो त्याच्या विधानावर ठाम होता. या शहरात पर्यटनाच्या दृष्टीने मात्र चांगल्या सोयी आहेत. शहराच्या मध्यभागी असलेल्या नदीचा तर इतका छान उपयोग करून घेतला आहे, की महाराष्ट्रातले समुदकिनारे आपण अक्षरश: वाया घालवत आहोत की काय, असे वाटते.

बँकॉकचे दृष्य स्वरूप हे असे दिसते. अंमली पदार्थांची वाहतूक व सेवन, वेश्याव्यवसाय वगैरे गोष्टी तेथे आहेतच. परंतु, सर्वसामान्य पर्यटकाला त्याचा त्रास होत नाही. स्थानिक माणसाला राजाबद्दल अतीव आदर आहे. गौतम बुद्धाची मंदिरे ठिकठिकाणी दिसतात. किंबहुना, त्यासाठीच ते प्रसिद्ध आहे. एकंदरीत, व्यापारीकरणाचा अर्थ समजलेले शहर म्हणजे बँकॉक असे समजायला हरकत नाही.

अशोक पानवलकर

 
</text>
</doc>
