<doc>
<docno>1086286.cms.txt</docno>
<text>
 
संवाद
'सारे जहाँ से अच्छा (?)'
[ Saturday, April 23, 2005  05:18:57 pm]


गाणी आणि कविता निर्माण होतात. त्यातील अनेक रसिकांच्या मनात रुजतात आणि रुळतात, बराच काळ रुंजी घालत राहतात. पण पुढे ती काळाच्या ओघात कधी विस्मृतीच्या किनाऱ्यावर जाऊन पडतात, ते कळतही नाही. पण काही काव्यपंक्ती संस्कृतीचा भाग बनतात. स्वातंत्र्यपूर्व काळात आनंदमठ कादंबरीच्या शेवटच्या पृष्ठावर प्रसिद्ध झालेल्या बंकिमचंद यांच्या ' वन्दे मातरम् ' ने स्वातंत्र्यप्रेमींच्या मनाचा कधी ठाव घेतला, हे जसे कुणालाच कळले नाही, तसेच डॉ. अल्लामा इक्बाल यांच्या ' सारे जहाँ से अच्छा, हिन्दोस्तां हमारा... ' चे ही झाले. ' वन्दे मातरम् ' चा नारा देत स्वातंत्र्यसैनिक ब्रिटिश पोलिसांचा लाठीमार सहन करत होते, त्याच वेळी याच मंत्राचे स्मरण करत क्रांतिकारक हसत हसत आपल्या मानेभोवती गळफास आवळत होते. डॉ. इक्बाल यांनी एका व्यासपीठावरून ' सारे जहाँ से अच्छा ' आळवले, तेव्हा त्यांनाही कल्पना नव्हती की, शंभर वर्षांनंतरही भारताची ओळख स्वत:ला पटवण्यासाठी घराघरात याच काव्यपंक्ती वापरल्या जातील.

दोन दिवसांपूर्वी ' सारे जहाँ से अच्छा ' ही शताब्दी झाली. पण प्रत्येक भारतीयाने कधी ना कधी जे गीत ऐकले, म्हटले, त्याची शताब्दी साजरी करण्याचे मात्र कुणाला सुचले नाही. मुंबई विद्यापीठाच्या उर्दू विभागाने याची वाच्यता केली नसती, तर कदाचित या गीताची जन्मकथा आणि तारीख कुणाला कळलीही नसती. गल्लीबोळातील छोटे-मोठे पुढारी, संस्था आणि इमारती यांचे वेगवेगळे महोत्सव साजरे करण्यात ज्या देशाला वर्षाचे 365 दिवस कमी पडतात, त्या देशात ' सारे जहाँ से अच्छा ' चा जन्म मात्र विस्मृतीत जातो, हा केवळ अपघात नाही.

डॉ. इक्बालांच्या ' सारे जहाँ से अच्छा ' या नऊ कडव्यांच्या कवनात भारताविषयीचे प्रेम जसे ओतप्रोत भरलेले आहे, तसेच त्यात धर्मनिरपेक्षतावादाचा मंत्रही विशद झाला आहे. ते म्हणतात , ' मजहब नहीं सिखाता, आपस में बैर रखना। हिन्दी हैं हम वतन हैं, हिन्दोस्तां हमारा।। ' या देशातील राजकीय जीवनात वावरणाऱ्या किती जणांची या ओळींवर खरेच श्रद्धा आहे ? तशी असती, तर छोट्या छोट्या कारणांवरून आणि संकुचित स्वार्थापोटी जातीय तणाव निर्माण करून जमावांमध्ये हिंसक उदेक घडवून आणण्याचे केव्हाच थांबले असते. पण तसे करायचे, तर मोठ्या राजकीय संधींवर पाणी सोडावे लागेल. त्याला कुणाची तयारी नाही. ' हिन्दी हैं हम वतन हैं हिन्दोस्तां हमारा... ' हे हात उंचावून आवेशात म्हणणे सोपे आहे, पण त्याच अर्थ आचरणात आणायचा, तर मनानेही व्रतस्थ असण्याची गरज आहे. दुदैर्वाने, ती मानसिक शुचिर्भूती कुणाकडेच नाही.

आपण खरेच स्वत:ला केवळ ' हिन्दी ' म्हणजे ' भारतीय ' मानत नाही. कधी आपण ' हिंदू ' किंवा ' मुसलमान ' असतो, कधी ' मराठी ', ' गुजराती ', ' तामीळ ' वा अन्य भाषिक असतो, कधी ' ब्राह्माण ', ' क्षत्रिय ', ' मराठा ' असतो, तर कधी ' श्रीमंत ', गरीब ' किंवा ' मध्यमवगीर् ' असतो. असे आपले अस्तित्व वेगवेगळ्या रुपांत शोधताना आपण केवळ ' भारतीय ' म्हणून जगावे, असे मात्र वाटत नाही. कारण तशी आपली मनोवृत्ती तयारच झाली नाही. क्रमिक पुस्तकांमध्ये ' भारत माझा देश आहे. सारे भारतीय माझे बांधव आहेत ' ही प्रतिज्ञा छापलेली दिसते खरी, पण तिचा खराखुरा अर्थ कधी शिकवला गेला ? शिक्षण, नोकरी, विवाह, घर या साऱ्या व्यवहारांत आपले भारतीयत्व केवळ ' तांत्रिक ' अपरिहार्यता इतकेच आहे. अशा प्रजेला ' सारे जहाँ से अच्छा ' कसे भावणार ?

डॉ. इक्बाल म्हणाले , ' गुरबत में हों अगर हम, रहता हैं दिल वतन में। समझो वहीं हमें भी, दिल हो जहाँ हमारा।। ' किती जबरदस्त विचार! जेव्हा देशाला स्वातंत्र्याचे स्वप्न नुकतेच पडू लागले होते, तेव्हाही इक्बालना जिथे आपचे मन, तिथेच आमचा देश, असे वाटत होते. स्वातंत्र्य मिळाले, पण हृदयातला ' वतन ' मात्र कुठेतरी हरवला. कुठे गेला तो ? कुणाला तो आपल्या प्रांतापुरता सीमित वाटायला लागला, तर कुणाचा धर्म हे राष्ट्र वाटू लागले. कुणी जिथे संपत्तीच्या खाणी, त्या भूमीला मनाने वरले आणि ' स्वदेस ' मानले. इक्बालना वाटायचे की, परदेशात (गुरबत) राहात असलो, तरी आमचे मन मात्र या देशातच गुंतले आहे. आज परिस्थिती अशी की, जे या देशात राहतात, इथलेच अन्न खातात, इथल्या नद्यांचे पाणी पितात आणि इथल्याच हवेत मोकळे श्वास घेतात, त्यांचे मन मात्र दूर कुठल्यातरी देशाच्या स्वच्छंदी श्रीमंतीच्या उपभोगांच्या आठवणीत रमलेले. ज्या भूमीवर मन जडले नाही, त्या भूमीबद्दल अभिमान कसा वाटायचा आणि तो माझाच बगीचा, ही जाणीव तरी कशी व्हायची ?

1930 मध्ये महात्मा गांधी येरवड्याच्या तुरुंगात होते, तेव्हा त्यांच्या ओठांवर ' सारे जहाँ से अच्छा ' होते. भारताचे पहिले अंतराळवीर कॅप्टन राकेश शर्मा अंतराळयानात असताना इंदिरा गांधींनी त्यांना विचारले , ' इतक्या अंतरावरून भारत कसा दिसतो ?' त्यावर तात्काळ उत्तर आले , ' सारे जहाँ से अच्छा '. टीव्हीच्या पडद्यांवर ते दृश्य पाहताना सर्व भारतवासीयांच्या अंगावर रोमांच उभे राहिले. पंतप्रधान मनमोहन सिंग यांनी पंतप्रधानपदाची शपथ घेतली आणि नंतरची त्यांची प्रतिज्ञा होती. भारताला ' सारे जहाँ से अच्छा ' बनवण्याची. हे सारे काही असले, तरी त्या गाण्याच्या जन्माचा मात्र विसर पडला. कदाचित्, तीच काळाची मागणी असेल. ज्यावर तुमचा विश्वास नाही, त्याचे सोहाळे कशाला साजरे करायचे, असे कदाचित नियतीला वाटले असेल.

आपल्या जीवनात आता ' सारे जहाँ से अच्छा ' उरले, ते केवळ सेल फोनची पॉप्युलर ' रिंग टोन ' म्हणून. पण बदलत्या जमान्याच्या बदलत्या रुचींमध्ये हे ही नसे थोडके!

भारतकुमार राऊत

 
</text>
</doc>
