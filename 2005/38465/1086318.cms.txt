<doc>
<docno>1086318.cms.txt</docno>
<text>
 
महाराष्ट्र
कुटुंब की करिअर?
[ Saturday, April 23, 2005  06:14:26 pm]


एकत्रित कुटुंबपद्धतीतील व्यक्तीस्वातंत्र्याच्या अभावाविरोधात विभक्त कुटुंबांना सुरुवात झाली. दोन वेगवेगळे फ्लॅट शेजारी शेजारी घ्यायचे, अडल्या नडल्याला एकमेकांना मदत करायची, एकमेकांकडे जाऊन येऊन असायचे, अशा ' बोली ' वर संसार वेगळे ' थाटले ' जाऊ लागले. मागल्या पिढीचा व्यक्तीस्वातंत्र्याचा वारसा पुढच्या पिढ्यांनी आपल्या परीने आणखी काही पावलं पुढे नेला. नव्या पिढीने स्वतंत्र संसार हेच गृहित धरलं. एवढंच काय पण ही नवी पिढी करिअरला प्राधान्य देऊन कुटुंबाला दुय्यम लेखू लागली. अर्थात, सध्याच्या भांडवली जगात त्याला पर्याय नाही. त्यामुळे कुणालाच दोष देण्याचा प्रश्न नाही. जागतिकीकरणामुळे, माहितीच्या अविरत व अद्यावत स्त्रोतामुळे आज करिअरच्या संदर्भात तरी ' अनंत अमुची ध्येयासक्ती अनंत अन् आशा, किनारा तुला पामराला ' अशीच अवस्था आहे. यशाच्या दाही दिशा पादाक्रांत करायला निघालेल्या करिअरच्या अश्वमेधाचा वारू थोपवणे आता कुणाच्याच हातात राहिलेले नाही. अशा परिस्थितीत, आयुष्याच्या वेदीवर भावनांचा आणि नात्यांचा मात्र अपरिहार्यपणे बळी चढवला जात आहे.

नव्या पिढीतील बऱ्याच जणांनी ' ड्रिंक्स ' चा (डबल इन्कम नो किड्स) पर्याय स्वीकारायला सुरुवात केली आहे. स्वत:च्या करिअरच्या आड मुले व तद्नुषंगिक जबाबदाऱ्या येऊ नयेत म्हणून मुलेच होऊ न देण्याचा पर्याय अधिकाधिक जोडपी स्वीकारत आहेत. तसेच ' बायको ' म्हणून वा ' नवरा ' म्हणून कोणाची जबाबदारी घ्यायला लागू नये किंवा कुठलीही बंधनं नकोत, असं म्हणून लग्नच करायचं नाकारणारी तरुण मंडळी ' लिव्ह इन ' नात्यांचं समर्थन करताना दिसतात. थोडक्यात काय, तर रुढार्थानं मान्य असलेली कुटुंब पद्धती नाकारताना दिसतात.

बऱ्याचदा लग्न करायची, सांसारिक जबाबदाऱ्यांमध्ये अडकायची मनापासून इच्छा नसताना देखील केवळ साधारणत: एका ठराविक वयात ' सामाजिकदृष्ट्या ' लग्न झालेलं बरं, या भावनेतून, जनहितापेक्षा आपण वेगळे राहू नये, म्हणूनही लग्नाला मान्यता दिली जाते. राजीखुषीनं, हौसेनं लग्नाला तयार होणाऱ्यांपैकीही पूर्णत: सांसारिक जबाबदारीची जाणीव, व्यवहार्य आशाअपेक्षा समजून घेऊन लग्न करणाऱ्यांची संख्याही कमी असावी. नपेक्षा इतके सांसारिक बेबनाव सामोरे आले नसते. संसारात कुठल्याही प्रकारे विसंवाद निर्माण झाल्यास समुपदेशनावर वेळ घालवण्याऐवजी करिअरला, पुढले आयुष्य तरी निदान स्वत:च्या मनासारखे घालवता यावे म्हणून, प्राधान्य दिले जाते. कोर्टकचेरी करून नाही ते मनस्ताप ओढवून घेण्यापेक्षा झटपट घटस्फोट घेऊन आपापले आयुष्य शांतपणे जगायला मोकळे होण्याचा पर्याय जास्त निवडला जातो.

थोडक्यात काय, तर व्यक्तीगत आयुष्य जगण्याच्या आवडीनिवडीआड येणारी प्रत्येक गोष्ट नाकारली जाते. विशेषत: संसार व सांसाारिक जबाबदाऱ्या या चढत्या स्वरूपात व्यक्तीगत विकासाच्या, आयुष्याच्या आड येणारे अडथळे ठरू लागले आहेत. संपूर्ण कुटुंबातील एक सदस्य म्हणजे मी अशी भावना लयास जात आता ' माझ्यासाठी माझे कुटुंब ' अशी धारणा वाढीस लागते आहे. या वाढत्या व्यक्तीवादाचा, व्यक्तीस्वातंत्र्याचा परिणाम म्हणून की काय पण व्यक्ती आणि कुटुंब यांच्यातील विसंवाद वाढत आहेत.

याविषयी जाणीवपूर्वक विचार करून आत्मशोध घेण्याची वैयक्तिकच नव्हे तर कौटुंबिक आणि सामाजिक पातळीवरही गरज आहे. असा विचारविमर्ष, चर्चा घडून यावी यासाठी जागतिक कुटुंब दिनाच्या निमित्ताने ' समन्वय ' संस्थेने ' कुटुंबात राहून व्यक्तिविकास शक्य आहे का ?' या विषयावर राज्यस्तरीय खुली निबंध स्पर्धा आयोजित केली आहे.

जागतिक कुटुंब दिनी म्हणजे 15 मे 2005 रोजी नेहरू सेंटर, वरळी येथे सायंकाळी 4 वाजता याच विषयावर परिसंवाद आयोजित करण्यात आला आहे. या परिसंवादात शारदा साठे (ज्येष्ठ स्त्रीवादी कार्यर्कत्या), मुक्ता अवचट- पुणतांबेकर (मुक्तांगण व्यसनमुक्ती केंद), डॉ. अरविंद भावे (विख्यात मानसरोग तज्ज्ञ), तसेच अॅड. आशुतोष धर्माधिकारी सहभागी होतील. निबंध स्पधेर्चा बक्षीस वितरण समारंभही याचवेळी होईल.

' कुटुंबात राहून व्यक्तीविकास शक्य आहे का ?' या विषयावरील आपले निबंध मराठीतून कमाल एक हजार शब्दमर्यादेत सुवाच्य अक्षरात लिहून ' समन्वय ', 6 श्ाेयस, डी. एल. वैद्य रोड, दादर (प.) मुंबई 400028 या पत्त्यावर पाठवावे. अधिक माहितीसाठी संपर्क : 24302873 ( स. 11 ते 5).

अॅड. जाई वैद्य

 
</text>
</doc>
