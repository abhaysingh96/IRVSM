<doc>
<docno>1086428.cms.txt</docno>
<text>
 
महाराष्ट्र
वीज कर्मचाऱ्यांवर हल्ले करून भारनियमनाचा पेच सुटणार नाही
[ Saturday, April 23, 2005  10:30:40 pm]


म. टा. प्रतिनिधी

पुणे : उन्हाळ्याच्या दिवसांमध्ये विजेच्या मागणीत होणाऱ्या वाढीमुळे भारनियमनाची गंभीर समस्या राज्यासमोर आहे. मात्र, वीजमंडळ कार्यालयावर हल्ला करून ती सुटणार नाही. अवघ्या महिनाभरात सर्व व्यवस्था पुन्हा सुरळीत होईल, अशी अपेक्षा व्यक्त करून वीज ग्राहकांना संयम बाळगण्याचे आवाहन ऊर्जामंत्री दिलीप वळसे पाटील यांनी शनिवारी केले.

वक्तृत्त्वोतेजक सभेच्या वतीने आयोजित ' वसंत व्याख्यानमाले ' मध्ये ' राज्यासमोरील विजेची समस्या ' या विषयावर ते बोलत होते. स्लाइड्सच्या माध्यमातून त्यांनी राज्यातील सध्याची उजेर्ची स्थिती आणि आगामी काळात राज्य सरकार आणि वीज मंडळाकडून केले जाणाऱ्या प्रयत्नांबाबत माहिती दिली. वीज मंडळाची पुनर्रचना केली जात असली, तरीही त्याचे खाजगीकरण केले जाणार नसल्याचा स्पष्ट निर्वाळा देऊन सर्व कंपन्या सरकारच्याच मालकीच्या राहतील, असे त्यांनी सांगितले. स्पधेर्च्या जगात टिकून राहण्याकरता आणि वीज मंडळाची विश्वासार्हता वाढवण्यासाठी हा निर्णय घेण्यात आल्याचेही त्यांनी सांगितले.

गेल्या दोन दिवसांपासून राज्यात अतिरिक्त भारनियमनाला सुरुवात झाली. त्यामुळे अनेक ठिकाणी वीज मंडळाच्या कार्यालयांवर हल्ले झाले. त्याबाबत बोलताना वळसे पाटील म्हणाले की, जनतेच्या सहनशीलतेलाही सीमा असतात. मात्र, मागणी आणि पुरवठा यातील तफावत प्रमाणाबाहेर वाढून परिस्थिती नियंत्रणाबाहेर गेल्यानेच भारनियमन करावे लागत आहे. मात्र, उन्हाळा संपेपर्यंत लोकांकडून सहकार्याची अपेक्षा असून त्यानंतर परिस्थितीत सुधारणा होईल, अशी अपेक्षा त्यांनी व्यक्त केली.

पूर्वी ठरवून दिलेल्या वेळेपेक्षाही ग्रामीण आणि शहरी भागात सध्या जादा भारनियमन करावे लागत असले, तरी केवळ प्रायोगिक स्तरावर आठवड्यासाठीच ही योजना राबवण्यात येऊन त्यानंतर परिस्थितीचा आढावा घेऊन पुढील भारनियमनाविषयी निर्णय घेण्यात येईल, असे त्यांनी स्पष्ट केले.

वीजनिमिर्तीत 1995 पर्यंत अतिरिक्त उत्पादन करणाऱ्या महाराष्ट्रात त्यानंतर वीजनिमिर्तीची क्षमता वाढवण्याकरता कोणत्याच प्रकल्पांची उभारणी करण्यात आली नाही. त्यामुळे भारनियमन ही अचानक उद्भवलेली परिस्थिती नसून नियोजनात झालेल्या त्रुटींमुळे त्याचा सामना करावा लागतोय, असे त्यांनी नमूद केले.

वीजनिमिर्तीसाठी खाजगी कंपन्यांशी करण्यात आलेल्या सामंजस्य करारापासून ते अनेक नव्या प्रकल्पांच्या उभारणीपर्यंत अनेक योजनांद्वारे पुढील पाच वर्षांमध्ये राज्य भारनियमनमुक्त करण्यासाठी प्रयत्न करण्यात येईल, असा विश्वास त्यांनी व्यक्त केला.

 
</text>
</doc>
