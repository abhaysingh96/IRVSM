<doc>
<docno>1086283.cms.txt</docno>
<text>
 
संवाद
यही है राईट चॉईस...
[ Saturday, April 23, 2005  05:17:48 pm]


... राईट यांनी प्रशिक्षक म्हणून सूत्रं हाती घेतल्यावर ड्रेसिंग रूममधील वातावरण बदललं. त्यांनी पहिला फतवा काढला की कोणीही त्यांना सर म्हणायचे नाही. नुसती जॉन म्हणून हाक मारायची किंवा फारच संकोच वाटला तर कोच म्हणायचे. हा साऱ्या खेळाडूंना सुखद धक्का होता...

भारतीय क्रिकेट संघाचे पहिले परदेशी प्रशिक्षक म्हणून न्यूझीलंडच्या जॉन राईट यांची निवड झाली तेव्हा भारतीय क्रिकेटमध्ये परिस्थिती अतिशय गोंधळाची होती आणि साडेचार वर्षांनंतर त्यांनी प्रशिक्षकपद सोडल्यावरही परिस्थितीत फरक पडलेला नाहीच. बिलकुल जैसे थे।

राईट यांनी सूत्रं हाती घेण्यापूवीर् मॅचफिक्सिंगमुळे अझरची संघातून हकालपट्टी झाली होती, सचिन कर्णधारपदावरून पायउतार झाला होता आणि सौरभकडे नेतृत्वाची धुरा आली होती. स्टीव वॉचा जगज्जेता ऑस्ट्रेलियन संघ भारताच्या दौऱ्यावर आला होता, मंुबईतील कसोटीत ऑस्ट्रेलियाने साडेतीन दिवसातच भारताचा दणदणीत पराभव केला. हीच राईट यांची पहिली कसोटी. पदार्पणातच गांगुली-राईट जोडीला दणका बसल्यामुळे राईट त्यांच्यावर टीकेची झोड उठली नसती तरच नवल. माजी भारतीय कसोटीपटूंना प्रशिक्षक राईट यांची निवड पसंत नव्हतीच. त्यात भर पडली ती मंुबईतील पराभवाची. पुढे ईडन गार्डन्सवर इतिहास घडवला तो लक्ष्मण, दविड यांच्या विक्रमी भागीदारीने. फॉलोऑनच्या संकटानंतर लक्ष्मणला तिसऱ्या क्रमांकावर बढती देण्याची चाल राईट यांचीच. ती विलक्षण यशस्वी ठरली आणि भारताने कसोटी जिंकून मालिकेत बरोबरी साधली. त्यानंतर चेन्नईतील कसोटी जिंकून मालिकाही 2- 1 अशी खिशात घातली अन् अवघ्या क्रिकेटजगताने राईट-गांंगुलीचे गोडवे गायला सुरुवात केली. भारतीय क्रिकेटमधील एका सवोर्त्तम क्रिकेट मालिकेच्या यशात त्यांचा बहुमोल वाटा होता. आता साडेचार वर्षांच्या कालावधीनंतर राईट प्रशिक्षक पदावरून पायउतार झाले आहेत अन् योगायोगाची बाब म्हणजे पुन्हा भारतीय क्रिकेटमध्ये गोंधळाचीच स्थिती आहे. कर्णधार गांगुलीवर सहा झटपट क्रिकेट सामन्यांची बंदी आहे तसेच पाकिस्तानने भारतात भारताचा 4-2 असा पराभव करून झटपट क्रिकेट मालिका जिंकलीये तर कसोटी मालिक ा बरोबरीत सोडवलीये. पाकिस्तानात विजयोत्सव साजरा होतोय अन् भारतात मात्र मातम.

जॉन राईट हे न्यूझीलंडचे डावखुरे सलामीवीर तसेच माजी कर्णधार. धिमा, संयमी खेळ करण्यात त्यांचा हातखंडा. ऐंशीच्या दशकातील ऑस्ट्रेलिया, इंग्लंडवरील न्यूझीलंडच्या विजयी संघात त्यांचाही सहभाग. प्रशिक्षक म्हणून त्यांनी केन्ट कौंटीत चांगली कामगिरी केली. तिथेच त्यांची गाठ पडली राहुल दविडशी. राहुलने सौरभ, सचिन या आपल्या सहकाऱ्यांशी चर्चा करून राईट यांची भारतीय संघाच्या प्रशिक्षकपदी निवड करण्यात महत्त्वपूर्ण भूमिका बजावली. आत्मसंतुष्टता, निष्काळजीपणा, प्रेरणाशक्तीचा अभाव ही भारतीय क्रिकेटची त्रिसूत्री होती. पण राईट यांच्या आगमनानंतर हे चित्र हळुहळू का होईना पालटू लागलं.

राईट यांनी प्रशिक्षक म्हणून सूत्रं हाती घेतल्यावर ड्रेसिंग रूममधील वातावरण बदललं. त्यांनी पहिला फतवा काढला की कोणीही त्यांना सर म्हणायचे नाही. नुसती जॉन म्हणून हाक मारायची किंवा फारच संकोच वाटला तर कोच म्हणायचे. हा साऱ्या खेळाडूंना सुखद धक्का होता. आणखी एक गोष्ट त्यांनी खेळाडूंच्या मनावर बिंबवली की वैयक्तिक विक्रमापेक्षा सांघिक हिताला प्राधान्य द्यावं. भारतीय क्रिकेटच्या इतिहासावर नजर टाकली तर हेच दिसून येईल की विक्रमी कामगिरीचा उदोउदो केला जातो आणि संघहिताला तिलांजली देण्यात येते.

राईट यांच्या कारकिदीर्त हे चित्र बदलू लागले. त्यांच्या प्रशिक्षकपदाच्या साडेचार वर्षांच्या कारकिदीर्त 51 पैकी 20 कसोटी भारताने जिंकल्या तर 15 गमावल्या अन् 16 अनिणिर्त राहिल्या, यातही परदेशातील कसोट्यांचा विचार केल्यास 27 पैकी नऊ जिंकल्या तर अकरा गमावल्या अन् सात अनिणिर्त राखल्या. याआधी भारताने 90 च्या दशकात केवळ दोनच कसोटी जिंक ल्या होत्या. त्यादेखील श्ाीलंका आणि बांगलादेशासारख्या लिंबूटिंबू संघाविरूध्द. झटपट क्रिकेट सामन्यांची आकडेवारी पाहिल्यास 129 पैकी 68 सामन्यात भारत विजयी ठरला तर 55 सामने त्यांनी गमावले अन विशेष म्हणजे यातील बारा पराभव अगदी अलीकडील, त्यापैकी आठ तर पाकिस्तानविरुद्ध.

गतवषीर् भारताने पाकिस्तानचा पाकिस्तानात पराभव केला अन मोठी मर्दुमकी गाजवली याआधी कुठल्याही भारतीय संघाला पाकिस्तानात मालिका तर दूरच राहिली कसोटीदेखील जिंकता आली नव्हती पण भारताने कसोटी मालिका 2-1 अशी जिंकली तर झटपट क्रिकेट मालिकेत त्यांनी 3-2 अशी बाजी मारली. पाकिस्तानमधील विजयात भारतीय गोलंदाजांनी खास करून बालाजी, इरफान पठाण या तेज जोडगोळीसह अनिल कंुबळेची प्रभावी फिरकीने महत्त्वपूर्ण भूमिका बजावली होती पण आता मायदेशात मात्र ही त्रिकूट निस्तेज ठरले.

दक्षिण आफ्रिकेतील विश्वचषक क्रिकेट स्पधेर्च्या अंतिम फेरीत भारताने धडक मारली ही देखील राईट यांच्या दृष्टीनेमोठी जमेची बाब. साखळीत ऑस्ट्रेलियाने भारताचा दारूण पराभव केल्यावर देशात संतापाची लाट उसळली. याच संघाने नंतर एका पाठोपाठ विजयांचा सपाटा लावत अंतिम फेरी गाठली. उपविजेते पदावरच त्यांना समाधान मानावे लागले तरी त्यात मानहानी नव्हती. विंडीजमध्ये अजून दोन वर्षांनी होणाऱ्या विश्वचषक स्पधेर्त जेतेपद पटकावण्यासाठी भारताने आताच खंबीर उपाययोजना आखायला हवी. राईट यांच्यानंतर पुन्हा परदेशी प्रशिक्षकच नेमला जातो की काय याची साऱ्यांना उत्सुकता आहे. चॉईस इज ' राईट ऑर राँग ' हे लौकरच समजेल.

शरद कदेकर

 
</text>
</doc>
