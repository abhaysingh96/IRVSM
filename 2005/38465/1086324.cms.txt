<doc>
<docno>1086324.cms.txt</docno>
<text>
 
महाराष्ट्र
'सोलापूरचा सलमान' सापडणार?
[ Saturday, April 23, 2005  06:18:30 pm]


शिवाजी सुरवसे

सोलापूर : फक्त एक काळवीट मारणारा चित्रपट अभिनेता सलमान खान कायद्याच्या कचाट्यात सापडला व त्याचा देशभर गाजावाजा झाला ; परंतु सोलापूरच्या महात्मा गांधी प्राणिसंग्रहालयातील तब्बल 26 काळविटांचा ' बळी ' घेणारा ' सोलापूरचा सलमान ' कोण ? असा प्रश्ान् शहरवासियांना पडला आहे. या घटनेच्या न्यायालयीन चौकशीचे आदेश राज्य सरकारने दिले ; पण चौकशीला ' मुहूर्त ' सापडलेला नाही!

महापालिका आणि लोकप्रतिनिधींनाही या घटनेचे फारसे गांभीर्य राहिले नाही. नगरसेवकांचे ' लाड ' पुरवण्यासाठी येथील हरणांचा आणि सशांचा बळी घेतला जातो, असे विश्वसनीय माहितगारांकडून समजले. सत्ताधारी पक्षातील काही नगरसेवक यामुळे बदनाम होणार असल्याने या प्रकरणाचा तपास कुणाला नकोच आहे, असेही सांगितले जाते. वरिष्ठ पातळीवरच हे प्रकरण दडपण्याची खेळी केली जात नाही ना, अशीही शंका माहीतगार बोलून दाखवतात. शिवाय, एका अधिकाऱ्याची ' शिकार ' करण्यासाठी काळविटांचा बळी घेतला गेल्याचीही चर्चा आहे.

सोलापुरातील महात्मा गांधी राष्ट्रीय उद्यानातील कृष्णमृग जातीच्या तब्बल 26 काळविटांचा 28 मार्च रोजी पहाटे संशयास्पद मृत्यू झाला. यामुळे राज्यभर खळबळ निर्माण झाली होती. पुण्याच्या प्रयोगशाळेकडील ' व्हिसेरा ' अहवाल अद्याप उजेडात आलेला नाही. घटनेनंतर दहा दिवसांनी महापालिकेचे सहायक आयुक्त अनिल विपत यांनी ' अज्ञात व्यक्तीने विष टाकून काळविटांचा बळी घेतला ' अशा आशयाची फिर्याद दिली. महापालिकेने पोलिसांकडे दिलेली फिर्यादही विसंगतिपूर्ण आहे. फिर्यादीनुसार, पाच हरणे अद्याप ' बेपत्ता ' आहेत. या प्रकरणाबद्दल तर्कवितर्क लढविले जात असून तक्रारीनंतर आता 15 दिवसांचा कालावधी लोटला तरीही खरे कारण पुढे आलेले नाही. महापालिकेचे सहायक आयुक्त जी. आर. गोडबोले यांनी या घटनेची प्राथमिक चौकशी केली, असे सांगितले जाते. पण त्यातून काहीही निष्पन्न झालेले नाही.

या प्राणिसंग्रहालयात घटनेच्या अगोदरच्या रात्री दोन पुढाऱ्यांच्या वाढदिवसाची पाटीर् झाली होती, असे कळते! याबाबतचा चौकशी अहवाल आयुक्त एस. व्ही. आर. श्रीनिवास यांनी दिला असला, तरी न्यायालयीन चौकशी सुरू असल्याचे कारण पुढे करून याप्रश्ान्ी महापालिकेतील सत्ताधारी काँग्रेस-राष्ट्रवादी काँग्रेसने सारवासारव केली आणि सभागृहात विषय गुंडाळला. पण न्यायालयीन चौकशी ' सुरू आहे ' हे म्हणणे दिशाभूल करणारेच आहे. न्यायालयीन चौकशीचे आदेश निघाले असले तरी, अद्याप चौकशीसाठी न्यायाधीशांची नियुक्तीच झालेली नाही. तसे पत्र पालिकेला पाठवण्यात आलेले नाही.

सोलापूरचे वनरक्षक भास्कर वाळिंबे यांच्याकडून याप्रकरणी पाठपुरावा होईल, असे अपेक्षित होते. परंतु ' न्यायालयीन चौकशी ' च्या कांचनमृगामुळे तेही झालेले नाही. महापालिकेत एरवी गोंधळ घालणारे शिवसेना व भाजप हे विरोधी पक्षदेखील काळविटांच्या मृत्यूविषयी गप्प आहेत, हे विशेष. अधिकारी, नगरसेवक, वनअधिकारी आणि पोलिस अधिकारी यांनाही या प्रकरणाचे गांभीर्य नाही. प्राणिमित्र संघटनांनीदेखील हा विषय म्हणावा तितका लावून धरला नसल्याने आता सर्वसामान्य रहिवाशांनाही 26 काळविटांच्या मृत्यूचे काही वाटेनासे होणार, अशी चिन्हे आहेत!

 
</text>
</doc>
