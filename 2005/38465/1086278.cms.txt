<doc>
<docno>1086278.cms.txt</docno>
<text>
 
संवाद
फ्लाय इंडिया फ्लाय
[ Saturday, April 23, 2005  05:14:28 pm]


' घरोघरी टीव्ही ', ' हातोहाती मोबाइल ' या भारतात झालेल्या दोन क्रांतींनंतर आता प्रत्येक भारतीयाचे ' कधी ना कधी विमानप्रवास '... हेही स्वप्न नव्हे सत्य ठरणार आहे. लवकरच होऊ घातलेल्या भारतीय विमान वाहतूक उद्योगातील या क्रांतीबद्दल...

लोकहो, सज्ज व्हा! सुटकेस भरा, तयार व्हा, रेल्वे किंवा बसऐवजी थेट विमानातच बसायची तयारी करा...! दादरच्या एशियाड बसस्टँडवर शुक्रवारी संध्याकाळपासून रविवारी रात्रीपर्यंत जे वातावरण असतं, किंवा परळच्या एसटी डेपोत गणेश चतुथीर्च्या आदल्या रात्रीपासून नवरात्रीपर्यंत जे दिसतं, तेच येत्या मे महिन्याच्या तिसऱ्या आठवड्यापासून मुंबईच्या छत्रपती शिवाजी विमानतळ, दिल्लीच्या इंदिरा गांधी विमानतळ, कलकत्याच्या नेताजी सुभाषचंद बोस विमानतळ आणि देशातल्या इतर सगळ्या विमानतळांच्या बाहेर दिसणार आहे.

काही कारणांसाठी ऐनवेळी बाहेरगावी जाण्याचं ठरल्यावर सुटकेस घेऊन धावणाऱ्या, विमान निघण्याआधी तासभर एअरपोर्टवर पोहेचणाऱ्या प्रवाशांना , ' आमच्याकडे या ' असं सांगणारे वेगवेगळ्या विमान कंपन्यांचे एजंट दारातच उभे असलेले दिसणार आहेत. सुरुवातीला शंभर, मग दोनशे मग पाचशे रुपयांचे डिस्काऊंट ऑफर करून विमान सुटण्याच्या आधी ते भरेल अशी खात्री करण्याचं काम या एजंटांना दिलं जाणार आहे. हे सगळं घडणार आहे, भारतीय विमान वाहतूक उद्योगात लौकरच घडू घातलेल्या एका क्रांतीमुळे! टीव्हीच्या उद्योगात दहा वर्षांपूवीर् आलेल्या सॅटेलाइट टीव्हीमुळे जे झालं, टेलिकॉमच्या क्षेत्रात वेगवेगळ्या मोबाइल कंपन्यांच्या प्रवेशामुळे जे घडलं, रस्त्यावरच्या वाहतुकीच्या क्षेत्रात व्होल्वोच्या बसगाड्यांमुळे जे घडलं तेच आता देशांतर्गत आणि आंतरराष्ट्रीय विमान वाहतुकीच्या क्षेत्रात घडणार आहे. आहेत का खिशात हजार-दीड हजार रुपये, मग रेल्वे कशाला, विमानानंच चला की दिल्लीला! असं म्हणणारे एजंट तुम्हाला फोन करून सतावणार आहेत.

सहारा, जेट एअरवेज आणि डेक्कन एअरच्या पाठोपाठ आता स्पाइसजेट, किंगफिशर एअर, कॉन्टिनेंटल आदी कंपन्या भारतीय आकाशाचा वेध घेणार आहेत. सध्या आंतरराष्ट्रीय बाजारात क्रूड ऑइलच्या किंमती आकाशाला भिडल्यामुळे एव्हिएशन टर्बाइन फ्युएलच्या किमती वाढून हवाई प्रवास 12 टक्क्यांनी महागला असला तरी ही तात्पुरती फेज आहे, असं तज्ज्ञांचं म्हणणं आहे. मे महिन्याअखेरपासून देशात हवाई वाहतुकीच्या बाजारात इतकी स्पर्धा निर्माण होणार आहे की पतंगांची काटाकाटी असते तशी या विमानकंपन्यांत तिकिट दरांची काटाकाटी होईल अशी लक्षणं आहेत.

युरोप आणि अमेरिकेत झालेल्या ' नो फ्रिल्स ' एअरलाइन्सच्या प्रयोगाचं अनुकरण सध्या भारतात डेक्कन एअर ही कॅप्टन गोपिनाथ यांची कंपनी करते आहेच. आता इतरही किमान दोन कंपन्या तेच करायला लागतील आणि मग प्रस्थापित जेट आणि सहारा यांनाही तिकिट दरांमध्ये कपातीचा निर्णय घ्यावा लागेल, असा जाणकारांचा होरा आहे.

पण त्याचा अर्थ हा की, विमानातल्या सगळ्या फॅन्सी गोष्टी दिसेनाशा होतील, सकाळच्या फ्लाइटवर आकर्षक ब्रेकफास्ट, दुपारच्यावर चमचमीत जेवण वगैरे सवयी कदाचित भारतीय प्रवाशांना सोडून द्याव्या लागतील.

कॅप्टन गोपिनाथ यांच्याशी या विषयावर संपर्क साधला असता ते म्हणाले की विमान कंपनीला वेगवेगळ्या गोष्टींवर येणाऱ्या एकंदर खर्चापैकी पंचेचाळीस टक्के खर्च इंधनावरचाच असतो. सध्या इंधनाच्या किमती बऱ्याच वाढल्या असल्यामुळे बाकीच्या खर्चात कपात करून त्याचा फायदा ग्राहकापर्यंत पोहोचवण्याचा मार्ग आम्ही स्वीकारला आहे, पण भविष्यात इंधनाच्या किमती आंतरराष्ट्रीय बाजारात कमी झाल्या तर आम्ही जेवणासारख्या चांगल्या सुविधाही ग्राहकांना देऊ.

मे महिन्याच्या दुसऱ्या आठवड्यात किंगफिशरएअर ही नवी कंपनी आपल्या नव्या कोऱ्या एअरबस विमानांच्या सेवा घेऊन बाजारात उतरत आहे. त्या कंपनीने कमी तिकिटदर ठेवूनही प्रवाशांचे सगळे ' लाड ' करण्याची तयारी ठेवली आहे. सुरुवातीला मोठ्या प्रमाणावर गुंतवणूक करण्याची या कंपनीची तयारी आहे. त्यामुळे जेट आणि सहारा यांना आव्हानच निर्माण होईल. त्यापाठोपाठ बाजारात येणाऱ्या स्पाइस जेट या कंपनीने छोट्या शहरांपासून महानगरांपर्यंत स्वस्तातली हवाईसेवा देण्याचे धोरण ठेवले आहे. या कंपन्यांच्या आगमनानंतर नक्कीच तिकिटदर कपातीचे युध्द पेटणार, असे माहितगार सांगतात.

अनेक विमान कंपन्या भारतात सुरू होत असल्यामुळे तिकिटांच्या किमतींमध्ये कपात होत असतानाचा केंद सरकारने आता परदेशी कंपन्यांनाही भारतात प्रवेश आणि भारतीय विमान कंपन्यांना परदेशी जाण्याची परवानगी हे दोन्ही दिल्यामुळे तर या उद्योगात ज्याला ' एक्सप्लोझिव्ह ' म्हणावी, तशी स्थिती झाल्याचे अनेकजण सांगतात. पायलट, एअरहोस्टेस, ग्राऊंडस्टाफ या सगळ्यांची चंगळ आहेच पण खरी चंगळ नजिकच्याच भविष्यात विमानप्रवाशांची होणार आहे. अहमदाबाद, अमृतसर, तिरुवनंतपुरम, बंगलोर, गोवा यासारख्या विमानतळांवरून थेट अमेरिकेसाठी उड्डाण करण्याची परवानगी अमर्यादित स्वरुपात भारतीय आणि अमेरिकन कंपन्यांना सरकारने दिली असल्यामुळे हा वाहतुकधंदा अक्षरश: स्फोटक स्वरुपातल्या वाढीच्या उंबरठ्यावर आहे. शिवाय इंटरनेटवरून बुकिंगची सुविधा आता सगळ्या जगात उपलब्ध असल्यामुळे तर प्रवाशांचा ओघ मोठ्या प्रमाणात विमानवाहतुकीकडे येतो आहे.

विमान प्रवास करताना अनेकांना हल्ली असा अनुभव येतो की, आपल्या शेजारच्या सीटवर बसलेल्या माणसाने आपल्यापेक्षा खूप कमी किमतीत त्याच प्रवासाचे तिकिट घेतले किंवा त्याच विमानात बसलेल्या दुसऱ्या एखाद्याने खूप जास्त किंमत मोजली. अमेरिकन विमान कंपन्यांचे हे तंत्र आता भारतातही सवयीचे होऊ लागणार आहे. मुळात अमेरिकेत विकसित झालेला आणि आता भारतात सर्रास वापरला जाणारा त्याचा विक्रीपॅटर्न बराच इंटरेस्टिंग असतो. तो असा, की समजा 30 एप्रिल या दिवशी मुंबईहून कलकत्याला जाणाऱ्या एखाद्या विमानातील तिकिटांची विक्री करायची आहे, तर विमान कंपन्या प्रवासाच्या तारखेच्या वीस दिवस आधी विमानातली वीस टक्के तिकिटे मोठ्या सवलतीच्या दरात विकतात. मग प्रवासाच्या तारख्रेच्या वीस दिवस आधीपासून दोन दिवस आधीपर्यंत सत्तर टक्के तिकिटे बऱ्याच चढ्या किमतीने विकतात आणि प्रवासाला दोन दिवस राहिले असताना दहा टक्के तिकिटे पुन्हा अतिशय स्वस्तात विकतात, या पॅटर्नमुळे त्यांना विमान पूर्ण भरेल याची खात्री प्रत्येक क्षणाला मिळत राहते आणि त्यातून प्रचंड फायदा मिळतो. ही ' विन-विन ' स्थिती. यात जागरुक असलेल्या आणि अनुभवी प्रवाशांनाही लाभ मिळतो आणि विमान कंपनीलाही.... अशा सगळ्या गोष्टी आता भारतीय विमानवाहतुकीच्या क्षेत्रात येणार असल्यामुळे

डोमेस्टिक विमानप्रवास हा मध्यम किंवा कदाचित कनिष्ठ मध्यमवर्गासाठीही सवयीचा होणार आहे. ' घरोघरी टीव्ही ', ' हातोहाती मोबाइल ' या भारतात झालेल्या

दोन क्रांतींनंतर आता प्रत्येक भारतीय ' कधी ना कधी विमानात '... हेही स्वप्न नव्हे सत्य ठरणार आहे.

रोहित चंदावरकर

 
</text>
</doc>
