<doc>
<docno>1086270.cms.txt</docno>
<text>
 
संवाद
वाडा चिरेबंदी
[ Saturday, April 23, 2005  05:11:33 pm]


मी नाट्यक्षेत्राशी इतकी वर्षं संबंधित आहे. रंगमंचावर घरं उभारणं, वास्तूचा आभास निर्माण करणं हे आमच्यासाठी नेहमीचंच. कधी हे नेपथ्य अल्काझी आणि पीटर ब्रूकसारखे दिग्गज दोन/तीन लेव्हल्समध्ये, एखाद्याच वस्त्राच्या साह्याने विलक्षण ताकदीने उभारून त्यामधून महाल, सभागृह काय वाट्टले ते दाखवू शकतात. तर, काही जण नेत्रदीपक मायानगरी साकारतात. मला सांगायचंय हे की, लुटूपुटूचं, औटघटकेचं घर रंगमंचावर उभं करताना दमछाक होते आणि जर ते अगदी वास्तववादी हवं असेल तर मग संपलंच. ' घर ' ही संकल्पनाच विलक्षण ताकदीची, बहुआयामी, विविध अर्थांची आहे. अमुक एक म्हणजे घर अशी रूक्ष शास्त्रीय व्याख्या करताच येणार नाही. घरामागे अनेक संदर्भ, अनेक आठवणी, अनेक परीचा इतिहास असतो. आणि यामधून घर हळूहळू घडतं. it is not a ondday miracle.

माझी जेवढी म्हणून घरं झालेली आहेत, ती अशाच प्रोसेसमधून घडलेली आहेत. जयवंतांच्या घरात माझं लहानपण गेलं. आताच्या मानाने ते घर मोठं असलं तरी, येणाऱ्या जाणाऱ्यांच्या वर्दळीने सतत भरलेलं असायचं. परत ' आडचा काऊ - तो माझा भाऊ ' अशी अघळपघळ पद्धत आईबाबांची होती. मग काय... पार आते, चुलत, चुलत चुलते, मावसमावशे, सगळ्या नातेवाईकांचा राबता असायचा. मुलांना स्वतंत्र खोली असले लाड नसले तरी मी तेव्हाही, मला आठवतंय एक माझा कॉर्नर केला होता. माय क्रिएटिव्ह कॉर्नर. माझा हक्काचा. i was very touchy about it कालांतराने मग टप्प्याटप्प्याने वेगवेगळ्या घरांमध्ये राहात राहात 1963/64 मध्ये इथे पेटीट हॉल कॉम्प्लेक्समध्ये आले. हरीनच्या अकाली निधनाचं दु:ख हळवं होतं... देवेन सव्वा वर्षाचा, रवी तीन वर्षांचा... आणि मी असे इथं राहायला आलो. आयुष्यात पोकळी जरूर झाली होती. पण तेव्हा या माझ्या घराने मला मित्र बनून आधार दिला. मोठ्ठं घर असल्याने माझ्याकडे नेहमी कलाकारांची वर्दळ असायची. चर्चा व्हायच्या. तालमी झडायच्या. कधीही एकटं वाटलं नाही. it was a commune kind of a thing.very joyful...crowded...happy.

फारूखशी लग्न झाल्यावर मात्र हे चित्र बदललं. आतापर्यंत न भासलेली प्रायव्हसीची गरज जाणवली. आणि माझं घर परत बदललं. त्याने एकदम ' घरगुती ' रूप घेतलं. तेव्हा माझ्याकडे फनिर्चर थोडंफार होतं. काही दुर्गाबाईंनी दिलेलं होतं. आणि फारूखने त्याचं टिपिकल पारशी परंपरागत फनिर्चर आणलं. त्यामुळे आमच्या घरात टीव्ही आणि फोन वगळता अत्याधुनिक काहीही नाही. या घराचं रिनोव्हेशन, डेकोरेशन काहीही केलेलं नाहीए. जुन्या पद्धतीचं घर आहे. आणि ते तसंच ठेवलंय. फरशीसुद्धा जुनी आहे. फक्त बेडरूम्ज आणि किचन थोडंसं पालटवलं. बाकी जसं आहे तस्संच. इथल्या प्रत्येक गोष्टीला इतिहास आहे. हॉलमधली चायनीज कॅम्पर चेस्ट दुर्गाबाईंनी दिलीय. रायटिंग टेबल भुलाभाई देसाईंचं आहे. या अशा सगळ्या वस्तू असताना, मी घराचं इंटिरिअर करणं मूर्खपणाचं ठरलं असतं. so we kept all this as it is. फक्त देखभाल करायची, सांभाळायचं.

समुदाला दर्शनी घर आहे, आणि मला तो मोकळेपणा आवडतो. म्हणून पडदे लावलेले नाहीत. फक्त काचा बंद करतो. मी जेव्हा घर वसवलं, तेव्हा या आत्ताच्या थीम, कॉन्सेप्ट, आयडिया अशा भानगडी नव्हत्या. घर सजवणं हे गृहिणीचं काम असायचं. प्रत्येकाचं व्यक्तिमत्त्व त्यातून दिसायचं. आता मात्र थिंग्ज आर चेंजिंग. पण मला मात्र या घराचं रूप बदलायचं नाही. जसं आहे तसंच, प्रत्येकाला हे घर स्पेस देतं, प्रायव्हसी देतं. वॉर्म्थ देतं. i think i have achieved the concept of home. सकाळी निघताना हे घर मस्त, हसत, चिअरफुली माझ्या दिवसाची सुरूवात करून देतं... संध्याकाळी आल्यावर मला हवाहवासा उबदारपणा पुरवतं. आणि म्हणूनच end of every day i become homesick जगात कुठेही असले तरीही...

विजया मेहता

शब्दांकन : शुभा प्रभू-साटम

 
</text>
</doc>
