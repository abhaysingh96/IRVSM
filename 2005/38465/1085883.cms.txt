<doc>
<docno>1085883.cms.txt</docno>
<text>
 
महामुंबई
एमएसईबीला झटका!
[ Saturday, April 23, 2005  12:18:23 am]


म. टा. विशेष प्रतिनिधी

मुंबई : विजेची तीव्र टंचाई आणि जबरदस्त लोडशेडिंगचा तडाखा यामुळे प्रचंड संतापलेल्या नागरिकांनी गेल्या दोन दिवसांत राज्यात एकूण 11 ठिकाणी वीज मंडळाच्या कार्यालयावर हल्ले चढवून, मोडतोड करून काही ठिकाणी इंजिनिअरच्या तोंडाला काळे फासले, तर बऱ्याच ठिकाणी मंडळाच्या कचेऱ्यांना कुलूप ठोकले. रायगडच्या कर्जत तालुक्यातील चौक येथे संतप्त जमावाला पांगवण्यासाठी पोलिसांना हवेत गोळीबार करावा लागला, तर शेवगाव येथे लाठीमार करावा लागला. लोडशेडिंगच्या निर्णयाचा निषेध करण्यासाठी शेवगाव, पाथडीर् आणि कोल्हार येथे नागरिकांनी ऊर्जामंत्री दिलीप वळसे पाटील यांची प्रतिमा जाळली.

भारतीय जनता पक्षाने लोडशेडिंगवरील तीव्र भावनांना राजकीय वळण देण्यास सुरुवात केली असून अनेक ठिकाणी मोर्चाने जाऊन मोडतोड, काळे फासणे वगैरे प्रकार भाजपच्या नेतृत्त्वाखाली झाले आहेत.

ग्रामीण भागात नऊ तास लोडशेडिंग करण्याच्या सरकारच्या निर्णयाचे गुरुवार आणि शुक्रवारी कर्जतजवळील चौक येथे तीव्र पडसाद उमटले. या निर्णयामुळे संतप्त झालेल्या रहिवाशांनी गुरुवारी वीज मंडळाच्या ऑफिसची नासधूस केली, तर शुक्रवारी एका पेट्रोल पंपावर दगडफेक केली. परिस्थितीवर नियंत्रण मिळवण्यासाठी पोलिसांना हवेत गोळीबार करावा लागला. या घटनेत कुणीही जखमी झालेले नाही. परिस्थिती आता नियंत्रणात आहे.

जुन्या मुंबई-पुणे महामार्गावर असलेल्या चौकमधील रहिवाशांमध्ये गुरुवारी सायंकाळपासूनच लोडशेडिंगच्या विरोधात धुसफूस सुरू झाली होती. सायंकाळी सहापर्यंतही वीजपुरवठा सुरू न झाल्याने त्यांनी वीज मंडळाच्या ऑफिसची मोडतोड केली. एवढ्यावरच ते थांबले नाहीत, तर हायवेवर लाकडाचे ओंडके आणि दगड टाकून त्यांनी रात्री आठ ते साडेनऊ या वेळेत वाहतूक बंद पाडली. हायवेवरून जाणाऱ्या काही वाहनांवर दगडफेकही केली.

या प्रकारानंतर वीज मंडळाच्या ज्युनियर इंजिनिअरनी त्यांची शुक्रवारी सकाळी एक्झिक्युटिव्ह इंजिनिअरशी चर्चा घडवून आणण्याचे आश्वासन दिले. त्यामुळे रहिवासी घरी परतले. मात्र, वीज मंडळाचे एक्झिक्युटिव्ह इंजिनिअर सकाळी दहापर्यंत न आल्याने त्यांचा संयम सुटला आणि त्यांनी डायमंड पेट्रोल पंपावर दगडफेक केली. गुरुवारी रात्रीपासूनच तेथे असलेल्या पोलिसांनी घटनास्थळी धाव घेऊन जमावाला पांगवण्यासाठी हवेत गोळीबार केला.

वीज मंडळाच्या ऑफिसची मोडतोड केल्याप्रकरणी 200, तर दगडफेक करून दंगल केल्या प्रकरणी 150 जणांविरुद्ध खालापूर पोलिस ठाण्यात गुन्हा नोंदवण्यात आला आहे. तेथील परिस्थिती आता नियंत्रणात आहे, असे जिल्हाधिकारी भास्कर वानखेडे यांनी सांगितले.

नांदेड तालुक्यातील आष्टी येथे संतप्त लोकांनी वीजमंडळाच्या कार्यालयावर हल्ला चढवून फनिर्चर मोडून तोडून टाकले तसेच तेथील कर्मचाऱ्यांना धक्काबुक्की केल्याचे समजते. अहमदनगर जिल्ह्यातील शेवगाव येथे लोडशेडिंगच्या विरोधात भारतीय जनता पक्षाने मोर्चा काढून तेथील ज्युनिअर इंजिनिअरला चपलाचा हार घातला. त्यामुळे जमावाला पांगवण्यासाठी पोलिसांना लाठीमार करावा लागला. याच जिल्ह्यातील पाथडीर् येथे संतप्त जमावाने मंडळाच्या कचेरीवर हल्ला करून तिथल्या कर्मचाऱ्यांच्या तोंडाला काळे फासले. कोल्हार येथे भाजपच्या मोर्च्याने ज्युनिअर इंजिनिअरला मारहाण करण्याचा आणि चपलांचा हार घालण्याचा प्रयत्न केला.

 
</text>
</doc>
