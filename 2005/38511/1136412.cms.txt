<doc>
<docno>1136412.cms.txt</docno>
<text>
 
देश-विदेश
मध्यमवगीर्यांमुळे 'रिअल इस्टेट'ची वाढ!
[ Wednesday, June 08, 2005  08:06:55 pm]


नवी दिल्ली (वृत्तसंस्था): भारतातील मध्यमवर्गाची सुखवस्तू स्थिती वाढतच राहण्याची चिन्हे असून याचा थेट परिणाम म्हणून, सध्या 12 अब्ज डॉलर उलाढाल असलेले भारतीय 'रिअल इस्टेट' क्षेत्र सन 2010 पर्यंत 45 ते 50 अब्ज डॉलरची उलाढाल गाठू शकेल, असा निर्वाळा 'मेरिल लिंच' या बहुराष्ट्रीय मर्चंट बँकिंग कंपनीने दिला आहे.

रहिवासी फ्लॅट तसेच व्यावसायिक इमारतबांधणी, जमीनखरेदी व बांधकामाशी संबंधित अन्य उद्योग यांचा समावेश असलेल्या 'रिअल इस्टेट' क्षेत्रात 100 टक्के परकीय गुंतवणुकीला भारताच्या सरकारने मान्यता दिल्याचे सुपरिणाम लवकरच दिसून येणार असल्याचे 'मेरिल लिंच'चे भाकित असून 'रिअल इस्टेट'च्या जोडीनेच 'मॉल' व मोठ्या दुकानांचे 'रीटेल' क्षेत्रही वाढणारच आहे; असे या कंपनीच्या अभ्यास अहवालात नमूद आहे. 'रीटेल इंडस्ट्री'तही 100 टक्के परकी भांडवलाला परवानगी आहेच; त्यामुळे येत्या पाच वर्षांतच हे क्षेत्रदेखील सध्याच्या चार अब्ज डॉलरवरून 15 अब्ज डॉलर उलाढालीचा टप्पा भारतात गाठू शकेल, असे 'मेरिल लिंच'चे म्हणणे आहे.

परकी गुंतवणूक हे रिअल इस्टेट क्षेत्राच्या वाढीचे एकमेव कारण नव्हे, अशी कबुलीही अहवालात आहे. 'मुळात, मध्यमवर्गाच्या उत्पन्नात झालेली वाढ, त्यातून ग्राहकसुखाच्या 'व्हॅल्यू अॅडेड' घरांकडे वाढलेला कल आणि शहरांच्या बदलत गेलेल्या कक्षा, तसेच बांधकाम क्षेत्राला कंपनीकरणामुळे लागलेली शिस्त आणि 'कमाल जमीनधारणा कायद्या'त होत असलेल्या सुधारणा, 'प्रॉपटीर् टॅक्स'चे सुसूत्रीकरण, या सर्वांचा परिपाक म्हणून हे क्षेत्र वाढते आहे' असे अहवाल सांगतो. नव्या 'सेवा करा'चा उल्लेख अहवालात नाही.

रिअल इस्टेट क्षेत्रात वाढ झाल्यास रीटेल क्षेत्रही 25 ते 30 टक्क्यांनी वाढणारच, असे सूत्र मांडून अहवालात, 'रीटेल क्षेत्र येत्या 10 वर्षांत 90 अब्ज डॉलरची उलाढालही गाठू शकेल', असा आशावाद प्रकट करण्यात आला आहे.'बांधकाम क्षेत्रात जो पैसा खर्च झाला, त्याचे पडसाद म्हणून 75 ते 80 टक्क्यांची वाढ ठोकळ राष्ट्रीय उत्पन्नात (जीडीपी) झाली आहे', अशी शाबासकीही 'मेरिल लिंच'ने भारताला दिली आहे.

 
</text>
</doc>
