<doc>
<docno>1136078.cms.txt</docno>
<text>
 
महामुंबई: मुंबई टाइम्स
मुंबईच्या जावा-येझ्दी निघाल्या लडाखकडे
[ Wednesday, June 08, 2005  03:12:23 pm]


निनाद सिद्धये

'एक दूजे के लिए' या 1981 साली तुफान गाजलेल्या चित्रपटात कमल हसनने हाणलेली बाइक आठवतेय? त्या काळात जावा किंवा येझ्दी चालवणं ही कॉलेज कुमारांसाठी अत्यंत रुबाब आणि प्रतिष्ठेची गोष्ट मानली जायची! 1997 मध्ये या दोन्ही बाइक्सचं भारतातलं प्रोडक्शन थांबलं. पण आजही या भन्नाट बाइकच्या प्रेमात असणारे अनेक जण आहेत.

सळसळत्या तरुणाईचं प्रतीक असणारी जावा आणि येझ्दी आजही 'शानसे' फिरवणाऱ्या मुंबईतल्या 'जावा-येझ्दी क्लब ऑफ इंडिया'ने जगातल्या सर्वाधिक उंचीच्या लेह आणि लडाख भागात या व्हिण्टेज बाइकची लाँग राइड करण्याचं ठरवलं आहे. मुंबईतल्या प्रवीण साठ्ये, हिरेन चांदे, देवांग राज, रोहन डिसिल्वा आणि मनीष शर्मा आणि गौरव शर्मा या सहा जावा-येझ्दीवेड्यांनी मिळून 'येझ्दी-जावा क्लब ऑफ इंडिया'ची स्थापना केली. या क्लबच्या अॅक्टिविटीचं मूळ होतं जावा आणि येझ्दी या गाड्यांच्या प्रेमात!

1961 च्या सुमारास जावा या चेकोस्लोव्हाकिअन कंपनीने भारतात आयडिअल जावा या कंपनीमार्फत बाइक्सचं उत्पादन सुरू केलं. त्यानंतरच्या तीन दशकांमध्ये जावा आणि तिच्यापाठोपाठ आलेली येझ्दी या दोन्ही बाइक्सनी बाजारपेठेत आपला चांगलाच जम बसवला होता. नव्या 100 सीसीच्या हलक्या आणि अॅव्हरेजच्या यूएसपीवर विक्री होणाऱ्या डिझायनर बाइक्सचा बाजारपेठेत शिरकाव झाल्यावर येझ्दी-जावा दिसेनाशा झाल्या. पण कंपनी बंद झाल्यावरही या गाड्यांचं वेड कमी झालं नाही. बाइक चालवण्यातला कम्फर्ट हे या गाड्यांचं आणखी एक वैशिष्ट्य.

जावा आणि येझ्दी घेऊन फिरणाऱ्या प्रत्येक क्लबमेम्बरचं लाँग डिस्टन्स ड्रायव्हिंगची संधी मिळणं हे एक स्वप्न होतं. पण बाइक्स जुन्या असल्यामुळे त्यांनी एका वेळेस 100 किमीपेक्षा जास्त राइड करण्याचा धोका पत्करला नव्हता. गेल्या वषीर् मात्र त्यांनी क्लबच्या अॅनिवर्सरीच्या निमित्ताने गोव्यापर्यंत जाऊन बाइकवरून 1500 किमीचा प्रवास केला. त्याच वेळी याहीपेक्षा मोठी भरारी मारण्याची क्षमता आपल्या टू व्हीलर्समध्ये आहे, हे या मंडळींच्या लक्षात आलं.

कोणत्याही बाइकप्रेमी अॅडव्हेंचेरसाठी लडाख आणि तिबेट ही दोन 'ड्रीम डेस्टिनेशन्स' असतात. त्यातल्या पहिल्या आणि अत्यंत कठीण अशा लडाखची निवड येझ्दी-जावा क्लबने केली आहे. मुंबई ते अंबाला हा प्रवास ट्रेनने केल्यानंतर अंबाला ते लडाख आणि परत, असा साडेतीन हजार किमीचा पल्ला हे 15 बायकर्स आपल्या दहा येझ्दी आणि जावा बाइक्सवरून 28 दिवसांमध्ये पूर्ण करणार आहेत. केवळ साहसापुरताच हा इव्हेण्ट मर्यादित न ठेवता 'विमेन एम्पॉवरमेण्ट' अर्थात, महिला सक्षमीकरणाचा सामाजिक आशय ठेवत त्यांनी ही वारी करण्याचं ठरवलं आहे. हिमाचल, गढवाल, जम्मू आणि काश्मीर या चार भागांमध्ये महिला निरक्षरतेचं प्रमाण सर्वाधिक आहे. त्यामुळे या वारीदरम्यान ते इथे साक्षरतेचा संदेशही देणार आहेत. यासाठी तिथल्या आशा या समाजसेवी संस्थेची मदत घेण्यात येणार आहे

 
</text>
</doc>
