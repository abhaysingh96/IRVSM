<doc>
<docno>1135983.cms.txt</docno>
<text>
 
प्रगती फास्ट
सीईटीनंतर काय?
[ Wednesday, June 08, 2005  02:47:52 pm]


बारावीचा रिझल्ट लागला तरी सीईटीमुळे विद्यार्थ्यांचं टेन्शन कमी झालेलं नाही. त्यात 14 जूनला सीईटीचा स्कोअर कळल्यानंतरही प्रवेशप्रक्रिया सुरळीत पार पडेल का, आवडत्या कॉलेजमध्ये प्रवेश मिळेल का...यासारखे यक्ष प्रश्न उभे आहेतच. सीईटीचा रिझल्ट कुठे लागलाय अजून, त्यामुळे पुढे नक्की काय करायचं, ते ठरवता येत नाही', अशा अनेक प्रकारच्या प्रतिक्रिया सध्या ऐकायला मिळताहेत.

सर्व जण आतुरतेने वाट पाहत असणाऱ्या या सीईटीचा रिझल्ट 14 जूनला जाहीर होत आहे. कालपर्यंत पीसीएम, पीसीबी विषयातला टॉप स्कोअर अॅडमिशनसाठी पुरेसा होता. पण आज कॉमन एण्ट्रन्स टेस्टमुळे हे चित्र पार बदलेलं आहे. मेडिकल, इंजिनीअरिंग किंवा फार्मसी क्षेत्रात करिअर करायचं तर टॉपमोस्ट कॉलेजमध्ये प्रवेश हवा. पण कोणत्या कॉलेजमध्ये प्रवेश मिळणार, हे सीईटीच्या रिझल्टवर अवलंबून आहे. त्यामुळेच येत्या काही वर्षांत पीसीएमपेक्षा सीईटीची तयारी करण्याचा ट्रेण्ड वाढला तर नवल वाटणार नाही.

सीईटीच्या प्रवेशप्रक्रियेनुसार इंजिनीअरिंंग कॉलेजला प्रवेश घेणं, वाटतं तेवढं सोपं निश्चितच नाही. सीईटीच्या रिझल्टचं टेन्शन आलं असलं तरी रिझल्ट कसा लागणार, नक्की कोणत्या शाखेत आणि कोणत्या कॉलेजमध्ये प्रवेश मिळणार, कोटा आहे का? पेमेण्ट सीट आहे की... असे अनेक प्रश्न पडू लागले आहेत.

2002 पूर्वी इंजिनीअरिंग शाखेसाठी व्हीजेटीआय आणि कौन्सिलिंग राऊण्ड्सच्या माध्यमातून प्रवेश दिला जात असे. सेण्ट्रलाइज्ड पद्धतीची ही प्रवेशप्रक्रिया फारच सोपी होती. पण 03 पासून ही सेण्ट्रलाइज्ड प्रवेशप्रक्रिया पर्सनल कौन्सिलिंगच्या ऐवजी कम्प्युटरच्या मदतीने पार पाडली जाते. महाराष्ट्रात एकूण 151 इंजिनीअरिंग कॉलेज आहेत. या कॉलेजमधून 80 टक्के सरकारच्या तर 20 टक्के जागा मॅनेजमेण्टचा कोटा असल्याची माहिती टेक्निकल एज्युकेशन बोर्डाचे डायरेक्टर प्रो. एम.बी. पासलकर यांनी दिली.14 जूनला रिझल्ट जाहीर झाल्यावर 15 ते 18 जूनदरम्यान मार्क्स व्हेरिफाय करून घेता येतील. त्यानंतर ऑनलाइन फॉर्म भरून घेतले जातील.

सेण्ट्रलाइज्ड प्रवेशप्रक्रिया पद्धतीनुसार विद्यार्थ्यांना पसंतीची शाखा आणि कॉलेज अर्जावर नमूद करावं लागेल. यासाठी विद्यार्थ्यांना 45 पर्यायांची मर्यादा आहे. पण अनेक विद्यार्थी चांगले मार्क्स मिळाल्याच्या आनंदात 45 पेक्षा कमी पर्याय लिहितात. कमी कॉलेज नमूद करणाऱ्यांना प्राधान्य दिलेल्या कॉलेजमध्ये प्रवेश मिळेलच असं नाही. कारण प्रत्येक कॉलेजची मेरिट लिस्ट वेगवेगळी असते. यात अनेक विद्यार्थ्यांची नावं कट ऑफ लिस्टमध्ये जातात, असं व्हीजेटीआयचे लेक्चरर प्रवीण देशमुख यांनी सांगितलं. हे टाळायचं असेल तर अर्जावरील सगळ्या पर्यायांना प्राधान्य द्या. त्यामुळे कमीतकमी एका कॉलेजमध्ये तरी प्रवेश मिळतो.

इंजिनिअरिंगमध्ये अनेक ब्रॅन्च आणि कॉलेजांचे पर्याय असले, तरी प्रत्येक विद्यार्थ्याने आपली क्षमता, आवड आणि मार्क््स या तिन्ही गोष्टींचा एकत्र विचार करून निर्णय घेणं गरजेचं असतं. 45 पर्याय दिल्यानंतरही एखाद्या विद्यार्थ्याला पाचव्या किंवा सहाव्या पर्यायाचं कॉलेज मिळालं, तर तो ठामपणे त्याबद्दल निर्णय घेऊ शकत नाही. उगाच भाराभर पर्याय देण्यापेक्षा सभोवतीची परिस्थिती जाणून योग्य निवड केल्यास गोंधळ होत नाही. त्यामुळेच अॅडमिशनपूर्वी विद्यार्थ्यांचं कौन्सिलिंग ही अत्यंत आवश्यक गोष्ट ठरते, असं विद्यालंकारचे विश्वास देशपांडे यांनी सांगितलं.

विद्यालंकारतर्फे यावर्षी अशा प्रकारची मार्गदर्शन शिबिरं आयोजित करण्यात येतात.ऑनलाइन भरलेले अर्ज अॅप्लिकेशन रीसिप्ट सेण्टरवर जाऊन तपासून घ्यावे लागतात. अर्जात भरलेली माहिती तपासून झाल्यावर मेरिट लिस्ट जाहीर करण्यात येईल. तुम्ही नमूद केलेली शाखा, कॉलेज आणि स्कोअर यांचा विचार करून योग्य त्या कॉलेजमध्ये प्रवेश घेता येणार आहे. 22 जुलै रोजी या अॅलॉटेड सीट्स जाहीर होणार असून 26 ते 31 जुलै दरम्यान विद्यार्थ्यांना कॉलेजमध्ये प्रवेश घेता येईल. एक ऑगस्टपासून कॉलेज सुरू होणार आहेत. तसंच 1 ते 15 ऑगस्टच्या दरम्यान रिकाम्या सीट्स, मॅनेजमेण्ट कोट्यातील सीट्स भरता येतील.

व्हीजेटीआयमधून इंजिनीअरिंग करणं, प्रेस्टिजिअस मानलं जातं. इथे प्रवेेश घेण्यासाठीही विद्यार्थ्यांना सीईटी द्यावी लागली आहे. व्हीजेटीआय, युनिव्हसिर्टी इन्स्टिट्यूट ऑफ डिपार्टमेण्ट ऑफ केमिकल टेक्नॉलॉजी (माटुंगा), गुरू गोविंद सिंग (नांदेड) आणि गव्हन्मेर्ण्ट इंजिनीअरिंग ऑफ पुणे या चार संस्था स्वायत्त (ऑटोनॉमस दर्जा मिळाल्यामुळे) असल्यामुळे त्यांची प्रवेशप्रक्रिया इतर कॉलेजांपेक्षा स्वतंत्र आणि वेगळी आहे. पण प्रवेश अर्ज भरणं, अर्ज तपासून घेणं आणि मेरिट लिस्ट ही प्रक्रिया इतर कॉलेजांप्रमाणेच असेल, अशी माहिती व्हीजेटीआयचे लेक्चरर प्रवीण देशमुख यांनी दिली. अर्जासोबत विद्यार्थ्यांना दहावी, बारावीची मार्कलिस्ट, मागासवगीर्यांमध्ये समावेश असल्यास जातीचा दाखला, क्रिमिलीअर कॅटेगरीत असल्यास संबंधित प्रमाणपत्र, जन्म तारखेचा दाखला, अॅड्रेस प्रूफ अशा सर्व प्रमाणपत्रांच्या प्रती जोडाव्या लागतात. सीईटी परीक्षा आणि रिझल्टबाबत अधिक माहितीसाठी 222.स्त्रह्लद्ग.श्ाह्मद्द.द्बठ्ठ या वेबसाइटला भेट देता येईल.

- मिताली तवसाळकर

 
</text>
</doc>
