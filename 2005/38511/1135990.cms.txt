<doc>
<docno>1135990.cms.txt</docno>
<text>
 
प्रगती फास्ट
थोडं जपून रिअॅक्ट व्हा
[ Wednesday, June 08, 2005  02:54:07 pm]


कमी टक्के मिळाले, की घरात टेन्शन येतं. याचा विद्यार्थ्यांवर वाईट परिणाम होऊ नये म्हणून पालक थोडी जपून प्रतिक्रिया देतात. त्याचप्रमाणे पालकांच्या संवादापासून वागण्यापर्यंत प्रत्येक गोष्ट विद्यार्थ्यांच्या करिअरवरही परिणाम करते. पैसा, व्यक्तिमत्त्वाचा विकास, नोकरी, कलागुणांना वाव यापैकी कोणत्या गोष्टीला महत्त्व द्यायचं, हे विद्यार्थी पालकांच्या प्रभावाखाली ठरवतात.

अमोघला लहानपणापासून अभिनयाची खूप आवड आहे. अॅक्टर होण्याचं त्याचं स्वप्न. पण घरात आईवडिलांचा त्याच्या या ध्येयाला विरोध आहे. हौस म्हणूनही त्याला नाटकात भाग घ्यायला बंदी आहे. या वातावरणात तो खूप बेचैन व्हायचा, हळूहळू तो अबोल आणि एकलकोंडा होऊ लागला.

आईवडिलांशी संवाद साधता येत नव्हता. त्याला अभिनयाचं इतकं वेड कसं, भविष्यात अभ्यासाचं आणि करिअरचं काय होणार, ही त्याच्या आईवडिलांची समस्या...कितीतरी अमोघ तुमच्या आजूबाजूला दिसतील. त्यात आईवडील किंवा पाल्य यापैकी एकाची अशी घालमेल होत असते. त्यामुळे करिअरचा विचार करताना कौटुंबिक वातावरणाचा विचार करणंही आवश्यक आहे.

काही कुटुंबामध्ये शिक्षणाला जास्त महत्त्व असतं, तर काही घरात ते प्रमाण अगदीच कमी असतं. यावर तुमच्या समाज आणि प्रदेशाचाही प्रभाव असतो. उदा. दाक्षिणात्य व्यक्ती बुद्धिमत्तेला प्राधान्य देतात, तर गुजराथी कुटंुबात व्यापारी वृत्तीला महत्त्व दिलं जातं. याचप्रमाणे काही कुटुंब मुला-मुलींच्या एकंदर व्यक्तिमत्त्वाचा विचार करतात, तर काही घरात पोटापाण्यापुरत देणारा निव्वळ जॉब हवा असतो. या सगळ्याचा कळत नकळत विद्यार्थ्यांच्या जडणघडणीवर परिणाम होत असतो.

मानसशास्त्रानुसार सर्वसामान्य निरीक्षण असं की मुलांना वाढवताना पालकांनी दिलेल्या सूचनांपेक्षा ते स्वत:च्या वागणुकीतून काय दाखवतात, हे जास्त परिणामक असतं. आईवडिलांनी ऑफबीट करिअर निवडलं आहे का, त्यांना जॉब महत्त्वाचा वाटतो, की बिझनेस यासारखी विचारसरणी विद्यार्थ्यांच्या करिअरची दिशा निश्चित करते.

कौन्सिलर्स ही पार्श्वभूमी जाणून घेतात. त्यामुळे विद्यार्थी कोणत्या गोष्टीला अधिक प्राधान्य देतील, याचा अंदाज करता येतो. शिक्षण घेण्यामागचा उद्देश पैसा मिळवण्यापुरता मर्यादित नसावा. विद्यार्थ्यांनी स्वत:चे गुण ओळखून व्यक्तिमत्त्वाचा विकास करणं, त्यातून आथिर्क स्वावलंबन कसं मिळवता येईल आणि व्यावसायिक प्रगती कशी होईल, तसंच 'प्रोफेशनल रोल'च्या जबाबदारीची जाणीव करण्यासाठी करिअरचा उपयोग व्हायला पाहिजे.

घरातल्या शिस्तीच्या वातावरणाचा मुलांवर अनेकदा वेगळ्या पद्धतीने परिणाम होऊ शकतो. फक्त पुस्तकी शिक्षणाला आणि मार्कांना अवास्तव महत्त्व वा त्यासाठी लहानपणी कशाची तरी भीती घातली गेली असेल, तर मुलांच्या व्यक्तिमत्त्वाचा विकास नीट होत नाही. अशी मुलं शिक्षण पूर्ण करून जेव्हा नोकरी-व्यवसायाला सुरुवात करतात तेव्हा सतत दडपणाखाली असतात. 'मला हे जमेल की नाही', 'मी कुठे कमी पडेन का,' अशी भीती त्यांना सातत्याने वाटते. परिणामी त्यांच्या कामात अनेक त्रुटी, कमतरता राहू शकतात. तसंच खूप दुर्लक्ष केलं, तर त्याचाही परिणाम नकारात्मकच होतो.एकूणच कुटुंबाचा विद्यार्थ्यांच्या करिअरवर खूप परिणाम होतो.

सहज बोलल्या जाणाऱ्या गोष्टी मुलांवर खोलवर परिणाम करतात. काही घरात सतत तुलना केली जाते. त्यामुळे मुलांमध्ये आत्मविश्वास कमी होतो. त्यांच्याशी बोलण्याचं भान पालकांनी ठेवायला हवं. उदा. रिझल्टच्या आधी किंवा कमी टक्के मिळाले म्हणून नंतर टेन्शन निर्माण होतं. त्या वेळी घरातली प्रत्येक प्रतिक्रिया मुलांवर परिणाम करत असते. उच्च शिक्षण घेणं हे निव्वळ नोकरी मिळवण्यासाठी नसून स्वत:च्या प्रगतीसाठी आहे. उच्चशिक्षणाचा उपयोग, त्याद्वारे मिळालेली माहिती, ज्ञान याचा उपयोग फक्त अर्थार्जन किंवा नोकरी मिळवण्यासाठी नसून वेगवेगळया पद्धतीने करता येतो. हे पालकच विद्यार्थ्यांपर्यंत पोहोचवू शकतात.

- वृशाली आठले

 
</text>
</doc>
