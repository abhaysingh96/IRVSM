<doc>
<docno>1135283.cms.txt</docno>
<text>
 
देश-विदेश
'अब की बारी' राजनाथसिंह ?
[ Wednesday, June 08, 2005  12:53:01 am]


म. टा. विशेष प्रतिनिधी

नवी दिल्ली : पाकिस्तानचे जनक महंमद अली जिना यांच्याविषयीच्या उद्गारांमुळे 'परिवारा'ची मने दुखावणारे भारतीय जनता पक्षाचे अध्यक्ष लालकृष्ण अडवाणी यांनी विधाने मागे घेण्याची 'लाइफलाइन' नाकारून पदाचा राजीनामा देणे आणि त्यावर ठाम राहणे योग्य मानल्यानंतर उपाध्यक्ष वेंकय्या नायडू यांच्याकडे अध्यक्षपदाची सूत्रे तात्पुरती सोपवण्यात आली असून, ताज्या घडामोडींवर विचार करण्यासाठी भाजपच्या संसदीय पक्षाची बुधवारी बैठक होत आहे.

उत्तर प्रदेशाचे माजी मुख्यमंत्री आणि सध्याचे सरचिटणीस राजनाथ सिंह यांची अध्यक्षपदी निवड होण्याची शक्यता व्यक्त करण्यात येत आहे. छत्तीसगड आणि झारखंडमध्ये पक्षाला एकहाती विजय मिळवून दिल्यामुळे पक्षाध्यक्षपदाच्या स्पधेर्त सिंह यांचे पारडे जड मानले जात आहे. माजी अध्यक्ष मुरलीमनोहर जोशी आणि राज्यसभेच्या सदस्य सुषमा स्वराज यांचीही नावे या पदासाठी घेण्यात येत आहेत.भाजपमध्ये राष्ट्रीय स्वयंसेवक संघाचे प्रतिनिधित्व करणारे सरचिटणीस संजय जोशी यांना मंगळवारी सकाळी निवासस्थानी बोलावून अडवाणी यांनी त्यांच्याकडे पक्षाध्यक्षपदाचा राजीनामा सोपवला.

राजीनामा देण्याचा निर्णय त्यांनी कराचीतच घेतला होता. विरोधी पक्षनेतेपद मात्र त्यांनी स्वत:कडे कायम ठेवले आहे.अडवाणी यांच्या राजीनाम्यानंतर दिवसभर एकीकडे पक्षाचे तमाम वरिष्ठ नेते त्यांचे मन वळवण्यासाठी धावाधाव करत होते, तर दुसरीकडे विहिंपच्या कार्यर्कत्यांनी आनंदोत्सव साजरा केला. संघाचे मुख्यालय नागपूर, अडवाणी यांच्या मतदारसंघातील अहमदाबाद तसेच इंदूरमध्ये फटाके वाजवून कार्यर्कत्यांनी जल्लोष केला.विहिंपचे सरचिटणीस प्रवीण तोगडिया यांनी, 'हा देशदोहावर देशभक्तीचा विजय' आहे, अशी तिखट प्रतिक्रिया दिली.

..............................

तर दंगेधोपे तरी टळले असते!

मुंबई (म. टा. प्रतिनिधी) : लालकृष्ण अडवाणी यांनी आपला खरा चेहरा वेगळा आहे, असे भासविण्यासाठी पाकिस्तानमध्ये जे वक्तव्य केले, तसे ते देशात थोडेजरी वागते, तरी मधल्या काळात देशात झालेले दंगेधोपे, अनेकांचा बळी, कोट्यवधीच्या मालमत्तेचे नुकसान, दोन जमातींमध्ये निर्माण झालेली तेढ या साऱ्या गोष्टी टळल्या असत्या, अशी कडवट प्रतिक्रिया राष्ट्रवादी काँग्रेसचे अध्यक्ष शरद पवार यांनी व्यक्त केली.

न परवडणारा वैचारिक गोंधळ!

मुंबई (म. टा. प्रतिनिधी) : जिना यांना इतिहास पुरूष ठरवून आधीच वैचारिक गोंधळ घातलाच होता. त्यात आता लालकृष्ण अडवाणी यांच्या राजीनाम्याने भर पडली असून हा वैचारिक गोंधळ हिंदू राष्ट्राला परवडणारा नसल्याची प्रतिक्रिया शिवसेनाप्रमुख बाळासाहेब ठाकरे यांनी व्यक्त केली आहे. वासे फिरले की घरात राहाण्यात काय अर्थ, असा प्रश्न त्यांनी उपस्थित केला.

 
</text>
</doc>
