<doc>
<docno>1135274.cms.txt</docno>
<text>
 
देश-विदेश
निवासी संकुलांमधील फ्लॅट महागणार!
[ Wednesday, June 08, 2005  12:48:15 am]


नवी दिल्ली (वृत्तसंस्था) : निवासी संकुलांच्या बांधकामांवर 16 जूनपासून सेवा कर लागू होत असून, 12 पेक्षा अधिक फ्लॅट असलेल्या नव्या इमारतींमधील फ्लॅट त्यामुळे महागणार आहेत. आठ अन्य सेवांबरोबरच निवासी संकुल बांधकामाच्या सेवेवरही हा कर लागू केला जात आहे. मंगळवारी राजधानीत काढण्यात आलेल्या अधिसूचनेत म्हटले आहे की, समान जागा असलेल्या, 12 हून अधिक निवासी घरे किंवा अपार्टमेंट्स असलेल्या गृहनिर्माण संकुलांच्या बांधकामांवर 10 टक्के सव्हिर्स टॅक्स आणि 2 टक्के शिक्षण कर (एज्युकेश सेस) नव्या 9 सेवांवर लागू करण्यात येत आहे

.हा सेवा कर फक्त फक्त बांधकाम सेवेवरच लागू करण्यात येत असल्याचे अर्थ मंत्रालयाच्या ज्येष्ठ अधिकाऱ्यांकडून सांगण्यात आले. कंत्राट तत्त्वावर प्रकल्प संपूर्ण उभारून देण्याच्या (टर्न की) बांधकामावर, त्या बांधकामासाठी आलेल्या खर्चाच्या 33 टक्के रकमेवर हा सेवा कर लागू करण्यात येणार आहे.

अर्थ मंत्रालयाचे सल्लागार पार्थसारथी शोम यांनी सांगितले की, बांधकामासाठी मजूर पुरवणाऱ्या कंत्राटदारांवर त्यांच्या कंत्राटाच्या संपूर्ण रकमेवर हा सेवा कर लागू होईल, कारण गृहनिर्माण संकुलाचा मालकच त्याच्या बांधकामासाठी लागणाऱ्या सर्व कच्च्या मालाचा खर्च करतो. हा कर 2005-06 वर्षाच्या केंदीय अर्थसंकल्पात समाविष्ट प्रस्तावानुसार लागू करण्यात येत आहे. अर्थसंकल्पात नऊ नव्या सेवांना कराच्या जाळ्यात आणण्यात आले असून, त्यानंतर करपात्र सेवांची एकूण संख्या 80 झाली आहे.

शिवाय आधीच्या 12 सेवांवरील करआकारणीची व्याप्ती वाढवण्यात आली असून, सरकारला सेवाकरांतून यंदा एकूण 17,500 कोटी रुपयांचा महसूल जमा करावयाचा आहे. आधीच्या वर्षात सरकारने सेवाकरातून 14,000 रुपयांचे उत्पन्न मिळविले होते.

 
</text>
</doc>
