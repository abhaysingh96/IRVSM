<doc>
<docno>1136384.cms.txt</docno>
<text>
 
महाराष्ट्र
सहा लाखांच्या बनावट सीडी जप्त
[ Wednesday, June 08, 2005  07:19:15 pm]


सातारा : सातारा शहराच्या राजावाडा चौकातील राजधानी टॉवर्समधील अंबिका म्युझिक पॅलेस या दुकानावर स्थानिक गुन्हे अन्वेषण विभागाने छापे टाकून सहा लाख रुपयांच्या बनावट सीडी जप्त केल्या. जिल्ह्यात पहिल्यांदाच एवढी मोठी कारवाई झाली आहे.

या दुकानात नव्या जुन्या हिंदी मराठी इगल, कृणाल, जी. पी. फाऊंटन आणि टाइम गोल्ड या कंपन्यांच्या बनावट सीडींची होलसेल आणि रिटेल पद्धतीने विक्री केली जाते, अशी माहिती मुंबईच्या बॉलिवूड अॅण्टी पायरसी प्रोटेक्शन सिनेव्हिजन कॉपी राइट प्रोटेक्टर के. यांना मिळाली होती. या कंपनीच्या तपास निरीक्षकांनी स्थानिक गुन्हा अन्वेषण विभागाशी संपर्क साधला.

पोलिस निरीक्षक धैर्यशील पवार यांच्या मार्गदर्शनाखाली पोलिस कर्मचाऱ्यांनी या दुकानावर छापा घातला. त्यांना दुकानात 5862 बनावट सीडी सापडल्या. फलटणमधील स्वामी समर्थ इलेक्ट्रीकल्समधून हिंदी चित्रपटांच्या 30 हजार 800 रुपये किमतीच्या 174 बनावट सीडी आणि 19 हजार 600 रुपयांच्या मराठी चित्रपटांच्या 98 बनावट सीडी जप्त करण्यात आल्या. या दुकानाचे मालक दिलीप लक्ष्मण राऊत (रा. जाधववाडी) यांच्यावर पोलिसांनी गुन्हा दाखल केला असून दिलीप राऊत यांची जामिनावर मुक्तता करण्यात आली आहे.

 
</text>
</doc>
