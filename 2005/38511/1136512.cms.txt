<doc>
<docno>1136512.cms.txt</docno>
<text>
 
अग्रलेख
'घरघर'
[ Wednesday, June 08, 2005  09:54:45 pm]


समाजाच्या सुखाचा विचार करताना अन्न, वस्त्र आणि निवारा या तीन मूलभूत घटकांचा प्रामुख्याने विचार केला जातो. यापैकी निवारा असे म्हणताना, केवळ माणसाच्या डोक्यावर छप्पर आणि चार भिंती असणे इतकेच अभिप्रेत नसते, तर त्याला भावनिक आधार देणारी, दिवसभराचे उद्योग संपल्यावर आतुरतेेने परतावे असे वातावरण असणारी वास्तू डोळ्यासमोर येते. त्यामुळे प्रगत देशांमध्ये घरांची उपलब्धता पुरेशा प्रमाणात असावी आणि जास्तीतजास्त लोकांना परवडेल अशी घरे तयार व्हावीत, असे धोरण आखण्यावर भर असतो.

विशेषत: शहरांमध्ये जेथे जागेची टंचाई असते आणि पर्यायाने भूखंडाच्या किमती न परवडणाऱ्या असतात, तेथे घरांबाबत वेगळा विचार राज्यर्कत्यांनी करावा, अशीच सर्वसामान्य माणसाची अपेक्षा असते. पण चित्र नेमके याच्या उलट आहे, हे अनेकदा जाणवते. घरांच्या किमती ठरण्यामध्ये जागेचे मूल्य आणि विविध कर यांचा वाटा असतो. यापैकी मुंबईसारख्या शहराला, नैसगिर्क बंधने असल्यामुळे वाढीला मर्यादा पडतात.

अशा वेळी कायद्याच्या आधारे आणि सवलती देऊन घर घेणे अधिकाधिक लोकांच्या आवाक्यात राहील याची काळजी घ्यावी लागते. पण गेल्या काही वर्षांत घर घेणे ही एक मोठी समस्या बनली आहे. यात आता भर पडली आहे ती घरांवर दहा टक्क्यांहून थोडा जादा सेवा कर आकारला जाण्याची. अर्थमंत्री पी. चिदंबरम यांनी यंदा बजेट मांडताना, या कराचे सुतोवाच केले होते. आता त्याची प्रत्यक्ष अंमलबजावणी सुरू होईल. यामुळे आता घर खरेदी करताना ग्राहकाच्या खिशाला चाट बसेल.

हा भार बिल्डर उचलेल अशी अपेक्षा करणे व्यर्थ आहे. शिवाय काही ठराविक प्रकारांत मोडणाऱ्या को-ऑपरेटिव्ह सोसायटीचे सभासद असणाऱ्यांना इतकाच सेवाकर भरावा लागणार आहे. सेवांचा विस्तार होत असताना, सरकारने त्यांच्याकडून कररूपाने तिजोरीत भर टाकणे समर्थनीय आहे. पण घरासारख्या जीवनावश्यक बाबींबाबत हाच न्याय लावणे योग्य आहे का, याचा विचार होणे गरजेचे आहे. अगदी मुंबईचे उदाहरण घ्यायचे झाले, तर कमाल नागरी जमीन धारणा कायदा आणि भाडे नियंत्रण कायदा यामुळे घरांची उपलब्धता कमी झाली, हे सरकारने मान्य केले आहे.

यापैकी पहिला कायदा मोडीतच काढावा, अशी सूचना केंद सरकारने केली आहे. कारण ज्या उद्देशाने हा कायदा आणीबाणीच्या काळात आणण्यात आला, त्यालाच सत्ताधाऱ्यांनी हरताळ फासला. नगरविकास खात्यात या कायद्यामुळे सर्वाधिक भ्रष्टाचार माजला. तीच गत भाडेकरूंना संरक्षण देण्याच्या अट्टहासापायी गेली पाचहून अधिक दशके अस्तित्वात असलेल्या कायद्याची झाली आहे. या कायद्यामुळे मुंबईत गुन्हेगारीला उत्तेजन मिळाले. जुन्या इमारती पाडून नवीन बांधकामे उभारण्याच्या मोहिमेला खीळ बसली. मालकांवर अनेक ठिकाणी संकटे कोसळली.

आता थेट जागतिक बँकेने या कायद्याबाबत फेरविचार करण्याचा आग्रह धरला आहे. एकीकडे हे कायदे राबवण्याबाबत सरकार नको तितके आग्रही राहिल्यामुळे दीर्घकाळ मुंबईत घरे महागली. त्याचा परिणाम झोपड्या वाढण्यात झाला. शहराला बकालपणा आला. शहर विदुप झाले. सरकारी आणि खाजगी भूखंडावर अतिक्रमण करून बांधकामे करणे, हा एक प्रचंड फायदा मिळवून देणारा व्यवसाय झाला. अशा बांधकामांना संरक्षण देण्यामध्ये महानगरपालिका आणि पोलिस कर्मचाऱ्यांनी उखळ पांढरे करून घेतले.

यात भर पडली ती अव्वाच्या सव्वा स्टँप ड्युटी आकारण्याची. सुदैवाने सरकारला या समस्येची जाण झाल्यामुळे या करात सुसूत्रता आणण्यात आली. तरीही छोट्या घरांना या करात अधिक सवलत मिळावी, असे तज्ज्ञांना वाटते आहे. असे असताना आता सेवाकराचे ओझे घर घेणाऱ्यांवर कोसळले आहे. एकीकडे मूलभूत अधिकारांची जपणूक करण्याबाबत सरकार आग्रही आहे असे सांगितले जात असताना हे घडते आहे हे विशेष.

आज अशी स्थिती आहे की मोटारीसारखी वस्तू, जिची किंमत घेतल्यापासून दरदिवशी घटत जाते, ती घेणे सहज सोपे झाले आहे. या उलट घरासारखी आवश्यक बाब, जिच्या किमतीत सतत वाढ होत असते, ती घेणे अधिक जिकीरीचे बनते आहे. मुंबईत गेल्या दशकभरात सरकारने एफएसआयची खैरात करूनही घरांच्या किमती कमी होत नाहीत, याचे एक कारण बांधकामासाठी लागणाऱ्या वस्तूंवरील करांमध्ये वाढ होत असते आणि इतर करही त्याच प्रमाणात वर जात असतात. घरांच्या किमती उतरल्यास बिल्डर्स आथिर्क संकटात सापडतील, या भीतीपोटी सरकार असे वागते आहे, असे सांगितले जाते. पण सरकारने ग्राहकाचा विचार करणे आवश्यक आहे.

 
</text>
</doc>
