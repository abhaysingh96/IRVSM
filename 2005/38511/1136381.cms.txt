<doc>
<docno>1136381.cms.txt</docno>
<text>
 
महाराष्ट्र
शांतता बोलणी फिस्कटल्याने नक्षलवादी कारवायांना जोर
[ Wednesday, June 08, 2005  07:14:22 pm]


नागपूर (वृत्तसंस्था) : आंध्र प्रदेशातील नक्षलवादी नेत्यांशी सुरू असलेली शांतता बोलणी फिस्कटल्याने विदर्भातील महाराष्ट्राच्या सीमा भागात नक्षलवाद्यांच्या कारवायांचा जोर वाढला आहे. नक्षलवाद्यांच्या या वाढलेल्या उपदवाची नोंद गुप्तहेर खात्याच्या ताज्या अहवालात घेण्यात आली आहे.एक जानेवारी ते 31 मे 2005 या पाच महिन्यांच्या काळात 479 नक्षलवादी हल्ल्यांमध्ये 169 जणांना जीव गमवावा लागला, अशी माहिती राज्याच्या गुप्तहेर विभागाचे सह आयुक्त पंकज गुप्ता यांनी दिली.

गेल्या वर्षी याच काळात 430 नक्षलवादी हल्ल्यांमध्ये 139 जण ठार झाले होते.आंध्र प्रदेश सरकारने नक्षलवाद्यांशी बोलणी सुरू केल्याने नक्षलवाद्यांच्या विविध गटांना पोलिसांच्या ससेमिऱ्यापासून उसंत मिळाली. त्याचा फायदा उचलत या गटांनी आपल्या सदस्यांना आंध्रातून दुसऱ्या प्रदेशांत हलवले. त्यांना तिकडे संघटित करून आणि प्रशिक्षण देऊन हिंसक कारवाया घडवून आणण्यासाठी त्यांचा वापर केला. शांतता बोलणी सुरू असल्याच्या काळात या गटांनी नव्याने भरतीही केली.

यामुळे त्यांची ताकद वाढली, असे गुप्ता यांनी सांगितले. नक्षलवाद्यांना जंगलाचा परिसर आणि तेथील लोकांचा चांगलाच परिचय असल्याने ते घनदाट जंगलातून सहजपणे मुक्त संचार करतात. आता त्यांच्याकडील शस्त्रेही अधिक आधुनिक असून त्यांना चांगले प्रशिक्षणही देण्यात आले असल्याचे, आढळून आले आहे, असे गुप्ता म्हणाले.याउलट महाराष्ट्र पोलिसांची परिस्थिती आहे. थेट भरती होणाऱ्या तरुणांपैकी फक्त दहा टक्के तरुण पोलिस अधिकारी या भागात नेमले जातात.

त्यामुळे पोलिसांच्या कार्यक्षमतेवर आणि समस्येबाबतच्या दृष्टीकोनात फरक पडतो, असे गुप्ता यांनी नमूद केले.गेल्या काही दिवसांपासून 50 ते 60 नेपाळी माओवादी तरुणांना महाराष्ट्र आणि छत्तीसगढच्या सीमा भागात प्रशिक्षण देण्यात येत आहे. ही प्रशिक्षण केंदे नजीकच्या बस्तरसारख्या दाट अरण्याच्या आणि डोंगराळ भागात आहेत, अशी माहितीही गुप्ता यांनी दिली.

 
</text>
</doc>
