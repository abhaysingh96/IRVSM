<doc>
<docno>1136586.cms.txt</docno>
<text>
 
अर्थव्यवहार
जेटवर कायदेशीर कारवाई होणार?
[ Wednesday, June 08, 2005  11:54:00 pm]


मुंबई (म. टा. व्यापार प्रतिनिधी) : अमेरिकेतील जेट एअरवेज इनकॉपोर्रेशनने भारतीय जेट एअरवेज कंपनीच्या व्यवस्थापनावर अनेक आक्षेप घेत बदनामी केल्याबद्दल त्यांच्या विरोधात कायदेशीर कारवाई करण्याचा निर्णय भारतीय जेट एअरवेज कंपनीच्या व्यवस्थापनाने घेतला असल्याचे सोमवारी पत्रकार परिषदेत सांगितले. येत्या 23 जूनला जेट एअरवेजने मुंबई ते नेवार्क थेट उड्डाणाची तयारी केली होती.

नागरी उड्डाणमंत्री प्रफुल पटेल यांनी एप्रिलमध्ये भारत व अमेरिका यांच्यात थेट हवाई उड्डाणाचा करार केल्यामुळे भारतीय विमानवाहतूक कंपन्यांना थेट अमेरिकेत प्रवासी वाहतूक करण्याचा परवाना मिळाला होता. मात्र, अमेरिकेतील जेट एअरवेज इनकॉपोर्रेशनच्या अध्यक्षा आणि सीइओ नॅन्सी हेकरमन यांनी तेथील वाहतूक खात्याकडे (डिपार्टमेंट ऑफ ट्रान्सपोटेर्शन) याचिका दाखल करून भारतातील कंपनीच्या 'जेट एअरवेज' या कंपनीच्या नावाला हरकत घेऊन व्यवस्थापनावर अनेक आरोप केले.

भारतीय जेट एअरवेज कंपनी 1991ला सुरू झाली. त्यासाठी त्यांना दाऊद इब्राहीम आणि अल कायदाने वित्तपुरवठा केला, असा आरोप अमेरिकेतील जेट एअरवेज कंपनीने केला. त्यामुळे सर्वत्र खळबळ माजली. मात्र, हे आरोप धादांत खोटे असल्याचा खुलासा जेट एअरवेजच्या व्यवस्थापनाने केला असून कंपनीची बदनामी केल्याबद्दल त्यांच्यावर कायदेशीर कारवाई करण्यासाठी पावले उचलत असल्याचे स्पष्ट केले.दरम्यान, अमेरिकेतील जेट एअरवेज इनकॉपोर्रेशन अजूनही नोंदणीकृत विमान कंपनी नाही, त्यांनी अमेरिकेत उड्डाण करण्यासाठी अमेरिकेच्या सरकारकडे कोणताही अर्ज केलेला नाही तसेच त्यांच्या नावावर कोणत्याही विमानांची नोंदणी नाही, अशी माहिती जेट एअरवेजच्या व्यवस्थापनाने उघड केली आहे.

 
</text>
</doc>
