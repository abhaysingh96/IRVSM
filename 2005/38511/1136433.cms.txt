<doc>
<docno>1136433.cms.txt</docno>
<text>
 
लेख
विमा कंपनीला दणका!
[ Wednesday, June 08, 2005  08:20:57 pm]


दिवसेंदिवस वाढणारे स्पर्धात्मक जीवन लक्षात घेता आपल्या लाख मोलाच्या चीजवस्तूंचे संरक्षण व्हावे, यासाठी विविध स्तरातील ग्राहक दक्षता घेऊ लागले आहेत. या कामी त्यांना विविध विमा कंपन्यांची पॉलिसी निवडण्याचे स्वातंत्र्य मिळाले आहे. पण काही विमा कंपन्यांचा एकूणच व्यवहार ग्राहकाभिमुख होण्याऐवजी ग्राहकांना त्रास देण्यासाठी होत आहे, अशा सार्वत्रिक तक्रारी आहेत. एखाद्या वस्तूचा विमा उतरविण्याचा भाग म्हणून अमुक एका कंपनीची पॉलिसी घेतल्यानंतर त्याबाबतचे नियम विमा घेणाऱ्यावर बंधनकारक असते.

विम्याचे हप्ते वेळेवर भरणे, पॉलिसीचे विहित मुदतीत नूतनीकरण करून घेणे वगैरे. काही चोखंदळ ग्राहकांना सर्व खबरदारी घेतल्यावरसुद्धा विम्याचा क्लेम करण्यासाठी खूप कष्ट घ्यावे लागतात. या पार्श्वभूमीवर दिल्ली राज्य ग्राहक तक्रार निवारण आयोगाने दिलेला निकाल ग्राहकांना दिलासा देणारा आहे.नवी दिल्ली भागातील धरमसिंग यांनी ऑगस्ट 1986मध्ये एक ट्रक खरेदी केला होता. भविष्यात वाहनाच्या सुरक्षिततेचा भाग म्हणून त्यांनी 'व्यावसायिक वाहना'साठी अडीच लाख रुपयांची न्यू इंडिया अॅश्युअरन्स कंपनीची 'मोटार पॉलिसी' घेतली.

ही पॉलिसी 29 ऑगस्ट 1990 ते 28 ऑगस्ट 1991 या कालावधीसाठी होती. काही अज्ञात व्यक्तींनी धरमसिंग यांच्या मालकीचा ट्रक 17 मे 1991 रोजी पळवून नेला. त्या ट्रकवर चालक असलेल्या जसबिरसिंग यांचेही अपहरण करण्यात आले होते. ते चालक ट्रकमालक धरमसिंग यांचे बंधू आहेत. धरमसिंग यांनी खूप शोध घेऊनही ट्रक आणि भावाचा शोध घेण्यात ते अयशस्वी ठरले. दोन महिन्यांच्या प्रयत्नांनंतर नाइलाजाने त्यांनी ट्रक व त्यावरील चालक बेपत्ता झाल्याची तक्रार लुधियाना पोलिसांकडे 15 जुलै 1991 रोजी नोंदविली.

या साऱ्या प्रकाराची माहिती धरमसिंग यांनी न्यू इंडिया अॅश्युअरन्स कंपनीला कळविली होती. त्यासोबत त्यांनी पोलिस एफआयआरची कॉपी जोडली होती. पण त्या पत्राची धरमसिंग यांना साधी पोेच देण्याची तसदी या विमा कंपनीने दाखविली नाही. याविषयी त्यांनी कंपनीला वारंवार स्मरणपत्रे पाठविली. पण त्याकडे विमा कंपनीने दुर्लक्ष केल्याचे धरमसिंग यांचे म्हणणे आहे. पळवून नेण्यात आलेला ट्रक व त्यावरील चालक अद्याप सापडत नसल्याचे धरमसिंग यांनी या प्रकरणाच्या तपासाच्या अंतिम रिपोर्टच्या कॉपीच्या हवाल्याने विमा कंपनीस कळविले. हे सारे सोपस्कार पार पाडल्यानंतरसुद्धा त्यांच्या प्रकरणा-बाबत विमा कंपनी काहीच दाद देत नव्हती.

ते विमा कंपनीच्या विभागीय कार्यालयात न्याय मागण्यासाठी गेले; पण त्यांना तेथूनही रिकाम्या हाताने परतावे लागले. त्यानंतर धरमसिंग यांनी हे प्रकरण ग्राहक आयोगाकडे नेले. ग्राहक मंचापुढे युक्तिवाद करताना न्यू अॅश्युअरन्स कंपनीचे म्हणणे असे होते की, 'चोरीपासून होणाऱ्या नुकसानीच्या संरक्षणासाठी त्या ट्रकचा विमा उतरविण्यात आला होता. मात्र या घटनेत ट्रकचे अपहरण झाले असून, चोरी झालेली नाही. त्यामुळे या घटनेमुळे झालेल्या नुकसानीची जबाबदारी विमा कंपनीवर येऊ शकत नाही. शिवाय धरमसिंग यांनी घटनेची माहिती खूप उशिराने कळविली, असा दावा विमा कंपनीने केला. घटनेची माहिती अक्षम्य विलंबाने देण्याची धरमसिंग यांची कृती त्या पॉलिसीच्या अटी व शतीर्ंचा भंग करणारी आहे, असा दावा विमा कंपनीने आपल्या युक्तिवाद केला होता.

सुनावणीच्या काळात आयोगाने या साऱ्या प्रकरणातील तपशीलवार माहिती घेतली. तक्रारदार धरमसिंग यांचे ट्रकचे केवळ नुकसान झाले नसून, त्यांचा भाऊही या प्रकरणात बेपत्ता झाला आहे. या घटनेमुळे त्यांची झालेली ओढाताण व मानसिक अवस्था यामुळे पोलिसांकडे तक्रार देण्यास त्यांना विलंब लागू शकतो, हे कंपनीने समजून घ्यायला पाहिजे होते, असे आयोगाने म्हटले आहे. या घटनेत चोरी आणि अपहरण या दोन बाबींचा कायदेशीर अर्थ लावण्यापेक्षा सदसद्विवेकबुद्धीचा वापर करून कंपनीने आपल्या ग्राहकाला न्याय द्यायला हवा होता.

तक्रारदाराच्या भावाचे अपहरण प्रकरणात ट्रकची चोरी झाल्याचे मान्य करण्यात विमा कंपनीला काय अडचण होती, असा सवालही आयोगाने केला.अखेर याप्रकरणी आयोगाने, न्यू इंडिया अॅश्युअरन्स कंपनीला दोषी ठरवून, या कंपनीने विम्याची अडीच लाख रु.ची रक्कम आणि त्या रकमेवर, 12 जुलै 1993पासून 12 टक्के दराने व्याज द्यावे; तसेच तक्रारदाराला झालेल्या शारीरिक व मानसिक त्रासाबद्दल 25 हजार रु.ची भरपाई आणि दाव्याच्या खर्चापोटी अधिक पाच हजारांची रक्कम द्यावी, असा आदेश आयोगाचे अध्यक्ष न्यायमूतीर् जे. डी. कपूर आणि सदस्य रुमनिता मित्तल यांनी नुकताच दिला आहे. विम्याचा क्लेम मिळविण्यासाठी त्यांना बराच काळ संघर्ष करावा लागला. अपहरण झालेल्या भावाचा अद्यापही शोध लागला नाही, याचे शल्य अजूनही त्यांना आहे.

- समीर मणियार

 
</text>
</doc>
