<doc>
<docno>1135293.cms.txt</docno>
<text>
 
महामुंबई
दोघे इटालियन नागरिक अटकेत
[ Wednesday, June 08, 2005  01:02:25 am]


मुंबई (म. टा. प्रतिनिधी) : सोन्याची नाणी विकण्याचा बहाणा करून एका व्यापाऱ्याला सुमारे सव्वाकोटी रुपयांना गंडा घालणाऱ्या दोघा इटालियन नागरिकांना गुन्हे शाखेच्या पोलिसांनी केरळहून अटक केली आहे. या दोघांनी दिल्ली व कोची येथेही काहीजणांना गंडा घातल्याचे निष्पन्न झाले आहे. दिपक नारायणदास दर्याणी (43) या ज्वेलरची फेब्रुवारी 2004 मध्ये जुहू येथील इटालियन फास्ट फूडमध्ये रिसो व्हीन्सेन्झो व अॅटोनिओ मावरो यांच्याशी ओळख झाली.

आम्ही सोन्याच्या नाण्यांचा व्यापार करतो, असे त्यांनी सांगितल्यामुळे त्यांनी या दोघांनाही घरी येण्याचे आमंत्रण दिले. हे दोघेही लोखंडाची तिजोरी घेऊन त्यांच्या घरी पोहचले. तेथे त्यांनी दर्याणी यांना तिजोरी उघडून सोन्याची 950 नाणी दाखवली. ही नाणी खरी आहेत हे पडताळून पाहता यावे यासासाठी यातील कोणतीही दहा नाणी बाजूला काढावी, असे त्यांनी दर्याणी यांना सांगितले.

दर्याणी यांनी नाणी काढल्यानंतर तिजोरी बंद करून ती दर्याणी यांच्या घरी तर तिची चावी या दोघांनी त्यांच्याकडेच ठेवून दिली.तिजोरीतील नाणी घेऊन दर्याणी यांनी बाहेरून पडताळून घेतली असता ती 22 कॅरेट सोन्याची असल्याचे निष्पन्न झाले. त्यामुळे घरी येऊन दर्याणी यांनी सर्व नाणी विकत घेतली.

त्या बदल्यात त्यांनी एक कोटी 25 लाख रुपये या इटालियन नागरिकांना दिले. मात्र, नंतर इतर नाणी पडताळून पाहिली असता ती बनावट निघाली.तिजोरीतून दहा नाणी काढल्यानंतर या इटालियन नागरिकांनी ती प्रथम आपल्या हातात घेतली. हातचलाखी करून त्यांनी खिशातील दुसरी दहा खरीखुरी नाणी काढून हातातील बनावट नाणी खिशात ठेवली. केरळमध्येही अशाच प्रकारे फसवणूक केल्याप्रकरणी या दोघांना तेथील कारागृहात टाकल्यानंतर येथील पोलिसांनी तेथे जाऊन त्यांना अटक केली.

 
</text>
</doc>
