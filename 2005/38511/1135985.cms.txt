<doc>
<docno>1135985.cms.txt</docno>
<text>
 
प्रगती फास्ट
परदेशातील प्रवासासाठी...
[ Wednesday, June 08, 2005  02:50:25 pm]


परदेशी शिक्षण घेणं, हा एक अनुभवसमृद्ध करणारा आणि आनंददायी करणारा अनुभव ठरू शकतो. मात्र परदेशात शिक्षण घेताना विद्यार्थ्यांना अनेक गोष्टींबाबत काळजी घेणं आवश्यक ठरतं. विद्यार्थ्यांनी परदेशात राहताना कोणकोणत्या गोष्टी ध्यानात ठेवायला हव्यात, याची यादी :

प्रवासात आरामदायी कपडे आणि पादत्राणं वापरा

सामानावर तुमचं नाव, पत्ता लिहा( सर्व सामान एकाच बॅगेत भरणं टाळा. आवश्यक कागदपत्रं, औषधं किंवा इतर अत्यावश्यक गोष्टी चेकिंगच्या बॅगऐवजी हॅण्डबॅगमध्ये ठेवा.

टूथपेस्ट, टूथब्रश, टॉवेल्स आणि इतर आवश्यक सामान तुमच्या केबिन बॅगेजमध्ये ठेवा.

सामानाचं वजन नियमांप्रमाणे असल्याची खात्री करून घ्या. अन्यथा तुम्हाला अतिरिक्त पैसे भरण्याची तयारी ठेवावी लागते.

तुमच्या परिसरातील व्यक्तींची नावं, टेलिफोन नंबर इमेल जवळ ठेवा. त्यांना संपर्क साधण्याची गरज कधीही भासू शकते.

महत्त्वाची कागदपत्रं जवळ ठेवा. अनोळखी व्यक्तीकडे ती कागदपत्रं सोपवू नका. अधिकारी व्यक्तीने ती मागितली, तर आयकार्डची खात्री करून मगच सुपूर्द करा.

सामानाकडे लक्ष द्या. अनोळखी व्यक्तीने दिलेल्या वस्तू वा सामान जवळ ठेवू नका. त्यात अमलीपदार्थ, बेकायदेशीर वस्तू असू शकते.

पासपोर्टमधील ओळखीचा दाखला असणाऱ्या पृष्ठाच्या दोन प्रती बनवा. पासपोर्ट हरवला किंवा चोरीला गेला तर या प्रतींचा उपयोग होऊ शकतो. त्यापैकी एक प्रत घरी/मित्र/नातेवाईकांकडे ठेवा आणि दुसरी प्रत स्वत:जवळ ठेवा.

पासपोर्ट साइज फोटो जवळ ठेवा. निरनिराळ्या कारणांसाठी त्यांचा उपयोग होऊ शकतो.

ज्या देशात जाणार तिथल्या स्थनिक कायद्यांची माहिती करून घ्या. कायद्याचं पालन करणं बंधनकारक असतं.

व्हिसा मिळवण्यापूर्वी आय-20 ची नक्कलप्रत घ्यायला विसरू नका. तुम्ही अमेरिकन वकिलातीतील अधिकाऱ्यांकडून आय-20 ची मागणी करू शकता. हा त्यांचा कामकाजाचाच एक भाग असतो.

वागण्या-बोलण्यातून किंवा पेहरावातून तुमच्याकडे अतिरिक्त लक्ष वेधलं जाणार नाही, याची काळजी घ्या. महागडा पोषाख, ज्वेलरी आणि इतर वस्तू (कॅमेरा, रेडिओ, सनग्लासेस) यामुळे लक्ष वेधून घेणं महागात पडू शकतं.

संबंधित देशाचं चलन जवळ ठेवा.

आंतरराष्ट्रीय डिमाण्ड ड्राप्टच्या माध्यमातून पैसे मिळायला दोन ते चार आठवडे जाऊ शकतात. त्यामुळे आवश्यक पैसे जवळ ठेवा.

शक्य असेल तर आंतरराष्ट्रीय वाहनचालक परवाना मिळवा. ओळखपत्र म्हणून याचा उपयोग करता येतो.

जेट लॅगसारख्या त्रासातून बाहेर पडायचं असेल, तर कमीतकमी दोन दिवस आधी इच्छित स्थळी पोहोचा.

तिथल्या फूडची सवय होईपर्यंत पुरेसं खाण्याचं सामान जवळ ठेवा.

सायकल चालवता येत असेल तर उत्तम. परदेशी युनिव्हसिर्टीच्या प्रशस्त आवारात फिरण्यासाठी सायकल सोयिस्कर पडते.

विद्यार्थ्यांना अभ्यासाच्या बरोबरीने किंवा कोर्स संपल्यानंतर पार्टटाइम जॉब करायचा असेल, तर संबंधित कायदे आणि नियमांची माहिती मिळवा.

हॅण्डबॅगमध्ये बदलण्यासाठी कपड्यांचा एक जोड ठेवा. प्रवासात सामान मिळायला उशीर झाला किंवा विमान कंपनीने तुमचं सामान चुकीच्या ठिकाणी पाठवलं, तर निदान कपडे तरी मिळतील.

भारतीय संस्कृतीविषयी माहितीपर पुस्तकं जवळ ठेवा. या संदर्भात काही प्रश्न विचारले, तर उत्तरं देता येतील.

अन्य देशातील विद्यार्थ्यांशी मैत्री करण्याचा प्रयत्न करा. त्यांची संस्कृती जाणून घेण्याची उत्तम संधी असते.

भारतीय संस्कृतीचं प्रतीक असलेल्या काही भेटवस्तू घ्या. नवीन ओळख झालेल्यांना त्या भेट म्हणून देता येतात.

सणसमारंभासाठी वापरायला एक पारंपरिक पोषाख घ्या.

वैद्यकीय खर्चाची तजवीज करायला मेडिकल इन्शुरन्स उतरवणं आवश्यक आहे.

घरी संपर्क साधण्यासाठी सोयिस्कर आंतरराष्ट्रीय कॉलिंग कार्ड विकत घ्या.

जवळपासच्या पोलिस स्टेशन, अग्निशामक केंद तसंच रुग्णालयाचा टेलिफोन नंबर जवळच्या डायरीत लिहून ठेवा.

कुटुंबीयांशी नियमितपणे टेलिफोन आणि इमेलने संपर्क साधा. स्ट्रेस मॅनेजमेण्टसाठी याचा उपयोग होतो.

कोणत्याही प्रकारच्या स्थानिक आंदोलन, राजकीय चळवळी किंवा अन्य गोंधळाचे प्रसंग यापासून शक्यतो दूर राहा.

- ग्लोबल एज्युकेशन कौन्सिल

 
</text>
</doc>
