<doc>
<docno>1136577.cms.txt</docno>
<text>
 
क्रीडा
चांगले प्रशिक्षक निवडून फायदा काय?
[ Wednesday, June 08, 2005  11:39:31 pm]


नवी दिल्ली (वृत्तसंस्था) : भारतात जोवर निवड समिती सदस्यांची नेमणूक विभागवार पद्धतीने केली जाते तोवर कितीही नामवंत प्रशिक्षक नेमले तरी भारताला फायदा होणार नाही, अशी स्पष्टोक्ती भारताचे माजी क्रिकेट प्रशिक्षक जॉन राईट यांनी दिली आहे. निवड समितीत योग्य व्यक्तींची निवड होत नाही; तोवर हे असेच चालणार, असे मत राईट यांनी मांडले आहे.

विस्डेन एशियाला मासिकाला दिलेल्या मुलाखतीत त्यांनी आपली मते मांडली आहेत. भारतीय संघाच्या निवड समितीत व्यावसायिक सफाईदारपणाची नितांत गरज आहे असे राईट यांना वाटते. कितीही चांगले प्रशिक्षक नेमले पण जर निवड प्रक्रियाच सदोष असेल तर परिस्थिती बिकट होते, असे मत राईट यांनी मांडले. विभागवार निवड समिती सदस्य निवडण्याची पध्दत बरीच वर्ष प्रचलित असली तरी त्यात आता बदल करण्याबाबत भारतीय क्रिकेट मंडळाने लक्ष घालायला हवे असे राईट यांचे मत आहे. निवड समितीत किती जण असावेत याबाबत मात्र ते ठामपणे काही सांगत नाहीत पण निवड समिती सदस्यांची भूमिका महत्त्वाची असते.

योग्य व्यक्तींचा यात समावेश असायला हवा, असे सांगून राईट म्हणतात प्रशिक्षकाप्रमाणेच निवड समिती सदस्यांनाही मुदत असायला हवी तसेच त्यांनी कामात चूक केली तर त्यांना डच्चू देण्यात यावा असेही राईट म्हणाले. जर प्रशिक्षकाने वाईट कामगिरी केली तर त्याची हकालपट्टी करण्यात येते त्याचप्रमाणे निवड समितीने वाईट संघ निवडला तर त्यांनाही जाब विचारायला हवा, असे राईट यांना वाटते. निवड समितीच्या बैठकीत प्रशिक्षकाला मताधिकार नाही याचे राईट यांना वैषम्य वाटते.

निवड समिती बैठकीला हजेरी लावायची, मत मांडायची पण जर तुम्हाला मताचा अधिकार नसेल तर कागदावरील तुमच्या स्वाक्षरीला काही किमत नाही असेही राईट म्हणाले. निवड समितीच्या बैठकीला तुम्ही हजर राहिल्यावर खेळाडूंची अशी धारणा होते की या निर्णयप्रकियेत तुम्हीदेखील सहभागी आहात पण प्रत्यक्षात या बैठकीत जर तुम्हाला मताधिकार नसेल तर अशा बैठकीला हजर न राहणेच श्ाेयस्कर असे राईट यांनी ठामपणे सांगितले.

कर्णधार बदलणे उचित ठरेल का? असे विचारले असता राईट म्हणाले, प्रथम सवोर्त्तम संघ निवडण्यात यावा व त्यातून कर्णधाराची निवड करावी. कर्णधार संघात नीट बसायला हवा. राहुल दविड कर्णधारपदासाठी योग्य असून त्यासाठी तो तयार आहे, त्याला संधी मिळेल असे राईट यांना वाटते. गांगुलीबाबत राईट म्हणाले, तो सध्या कर्णधार आहे.

अलीकडे त्याची कामगिरी नीट होत नाही पण त्याने याआधी चांगली कामगिरी करून दाखवली आहे. भारतीय संघाचा प्रशिक्षक ही आपल्यासाठी अभिमानाची घटना असे सांगून राईट म्हणाले, भारतीय प्रेक्षक क्रिकेट दिवाने आहेत शिवाय आदरतिथ्य, विद्वत्ता, नम्रता यासाठीही भारतीय प्रसिध्द आहेत. मला भारतीय खेळाडू, तसेच भारत आणि तेथील लोकांची सतत आठवण येते.

 
</text>
</doc>
