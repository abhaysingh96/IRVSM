<doc>
<docno>1136100.cms.txt</docno>
<text>
 
महामुंबई: मुंबई टाइम्स
चिनी छत्र्यांचा पाऊस नाही!
[ Wednesday, June 08, 2005  03:18:14 pm]


कल्पना राणे

यंदा हवामान खात्याने मान्सूनचं आगमन दोन आठवडे उशिरा होणार असल्याचं भाकित केलं असलं, तरी छत्रीचा धंदा मात्र तेजीत आहे. त्यातही गेली दोन वर्षं भारतात धुमाकूळ घालणाऱ्या चिनी छत्र्यांचं वर्चस्व मात्र यंदा संपुष्टात येत असल्याचं दिसतंय. या छत्र्या स्वस्त असल्या, तरी तकलादू असल्याचं ग्राहकांचं मत आहे. प्रामुख्याने फुलांच्या प्रिण्ट्स असलेल्या या चिनी छत्र्यांना, भारतीय ब्रॅण्ड्स नव्या डिझाइन्स आणि प्रिण्ट्सच्या स्वरूपात टक्कर द्यायला सज्ज झाले आहेत.

छत्र्यांचं सीझनल माकेर्ट हातातून निसटू न देण्यासाठी निर्मात्यांचा हा सगळा आटापीटा आहे. गेल्या काही वर्षांत लोकांच्या आवडीनिवडीमध्ये बदल घडतो आहे. पेहरावापासून घरगुती वापरापर्यंतच्या प्रत्येक गोष्टीत आवडनिवड बदलते आहे. सगळ्यांचाच फ्लॅशी आणि उठून दिसण्यावर भर असल्यामुळे छत्रीसारख्या सीझनल वापराच्या वस्तूतही डिझायनर ट्रेण्ड डोकावतो आहे. राजस्थानी मांडना, कांचीपुरम, बांधणी, आर्ट डेकॉर, कार्टून्स, प्राणी, सूयोर्दय, आयफेल टॉवर, पॉपसिंगर्स इत्यादी प्रिण्ट्सच्या छत्र्या यंदा ग्राहकांचं आकर्षण ठरत आहेत.

एक काळ असा होता, की फक्त काळ्या आणि मोठ्या दांड्याच्या छत्रीचं वर्चस्व होतं. नंतर रंगीबेरंगी छत्र्यांनी ट्रेण्ड बदलला. अर्थात, ते महिलांपर्यंत मर्यादित राहिलं होतं. आता हाच ट्रेण्ड वेगवेगळ्या प्रिण्ट्समुळे युनिसेक्स छत्र्यांच्या निमिर्तीत आला आहे. काळी छत्री साहेबाची शान होती. त्यात रंग भरले अमेरिकनांनी. ग्लोबलायझेशनचा प्रभाव आणि चॅनल्सने फॅशनचं दिलेलं एक्स्पोजर, यांनी कपड्यांबरोबर छत्रीलाही फॅशनेबल करून टाकलं. गोल आकाराबरोबर चौकोनी आकारही पाहायला मिळू लागले.

नुसत्याच फॅशनबेल छत्र्या असण्यापेक्षा त्या वापरण्यायोग्य असणंही गरजेचं आहे. हॅण्डल असलेल्या मोठ्या छत्र्या वापरणारा कारने प्रवास करणारा असतो. पण माझा खरा ग्राहक बस किंवा ट्रेनचा प्रवासी असल्यामुळे ती छत्री पर्स किंवा हॅण्डबॅगेत मावणं महत्त्वाचं होतं. त्यासाठी थ्रीफोल्ड, मग फोरफोल्ड आणि अगदी पाच फोल्डपर्यंत छत्र्या आम्ही बनवल्या. पुढे त्यात पॉकेट साइज छत्रीही काढून पाहिली. पण त्या टिकाऊ नसल्यामुळे आम्ही तीन फोल्डपर्यंतच छत्र्या सीमित बनवण्याचं ठरवलं, अशी माहिती इब्राहिम करीम अॅण्ड सन्सचे, अजीज करीम यांनी दिली. 'स्टॅग' हा त्यांचा ब्रॅण्ड 145 वर्षं जुना आहे. तसंच 'शहनशाह' या छत्रीला सेलिब्रिटीजमध्ये अजूनही मान्यता आहे.

मोठ्यांपासून सामान्यांपर्यंत त्यांच्या छत्र्या वापरल्या जातात.'प्रत्येक सीझनमध्ये नवी डिझाइन्स आणि प्रिण्ट्स काढण्याचा आमचा पहिल्यापासून ट्रेण्ड आहे. दोन वर्षांपूवीर् चेक्सच्या छत्र्या आल्या होत्या. नंतर बांधणीची छत्री आणली. आता राजस्थानी मांडना, देखावे, प्राण्यांची सुंदर प्रिण्ट्स असलेल्या छत्र्या आणल्या आहेत. राजस्थानी मांडना ही नक्षी अर्थपूर्ण असून त्यातून पावसाला आवाहन केलं जातं. भारतीय डिझाइन्स देणारे लोक आहेत, पण इतर डिझाइन्स खास परदेशातून मागवल्या जातात. नंतर त्या कॉपी होतात, हा भाग वेगळा, असंही करीम यांनी सांगितलं.50 रुपयांपासून 400 रुपयांपर्यंत मिळणाऱ्या या छत्र्यांचा रुबाब तसा पावसापुरताच. पण हीच छत्री नेमकी पाऊस आल्यावर विसरला असलात, तर मात्र अगदी दैना उडाल्यावाचून राहत नाही!

 
</text>
</doc>
