<doc>
<docno>1136097.cms.txt</docno>
<text>
 
महामुंबई: मुंबई टाइम्स
अभिजीत सावंतवर आरोप?
[ Wednesday, June 08, 2005  03:15:54 pm]


अमित भंडारी

त्याच्या हातावरच्या भाग्यरेषेला 'सोनी'चं कोंदण मिळालं आणि सगळी समीकरणं बदलून गेली. त्याचा आवाज देशाच्या कानाकोपऱ्यात घुमला आणि पाहता पाहता 'इंडियन आयडॉल' अभिजीत सावंतने सगळ्यांच्या मनावर गारूड केलं. गात्या गळ्याचा अभिजीत आता अभिनेता म्हणून प्रेक्षकांसमोर येतोय सीआयडी मालिकेतून! या मालिकेच्या एका एपिसोडमध्ये अभिजीतवर खुनाचा आरोप ठेवण्यात येतो आणि त्यामधून त्याची निर्दाेष मुक्तता होते किंवा आणखी कशा प्रकारे हे सारं फिरत राहतं, हे थोड्याच दिवसांत 'ऑन एअर' होणाऱ्या एपिसोडमधून उलगडेल.

अंधेरीच्या एसजी स्टुडिओमध्ये अभिजीत मंगळवारी प्रथम कॅमेऱ्याला सामोरा गेला. त्याच्यासोबत होती सीआयडीची टीम! शिवाजी साटम यांच्यासारखा रंगभूमी, मालिका आणि चित्रपटांमधून अभिनयाने प्रेक्षकांना आपलंसं करणारा मराठी चेहरा सेटवर असल्यामुळे त्याला दिलासा होताच. पण अभिजीत आता अभिनयाचे धडे गिरवत आहे. त्याला खऱ्या अर्थाने इंडियन आयडॉल बनण्यासाठी सोनीने कंबर कसली आहे.

अर्थात, टीआरपीचं बायप्रोडक्ट डोळ्यासमोर ठेवून हे प्रयत्न होत आहेत, हे वेगळं सांगण्याची आवश्यकता नाही. हॉस्पिटलमध्ये असणाऱ्या एका मुलीच्या गूढ मृत्यूची उकल होत नाही. हॉस्पिटलमधून तिच्या रूममधून अखेर बाहेर पडणारा इसम आहे इंडियन आयडॉल अभिजीत सावंत, त्या मृत पावलेल्या व्यक्तीचा मित्र! त्यामुळे संशयाचं वारं हे त्याच्या भोवती घोंगावतं आणि एका क्षणी अभिजीत सावंतला सीआयडी चौकशीसाठी कॉर्नर करतं. मग तिकडे अभिजीत गयावया करतो. मग त्या मुलीला कशासाठी मारू आणि का मारू, अशा विनवण्या करतो. त्या वेळी चक्क अभिजीतच्या डोळ्यातून अश्रू घळघळा वाहू लागतात... पुढे काय होतं, हे मात्र अद्यापि गुलदस्त्यात आहे.

यासंदर्भात अभिनेते शिवाजी साटम म्हणाले, की 'आपला' अभिजीत सावंत आता कॅमेऱ्याला अभिनेत्याच्या रूपात सामोरा जातोय, हे त्याच्यासाठी नवीन आव्हान आहे. कोणतीही गोष्ट मनापासून करण्याच्या त्याच्या वृत्तीमुळे सारं लवकर आत्मसात करण्याचा त्याचा गुण वाखाणण्याजोगा आहे.

 
</text>
</doc>
