<doc>
<docno>1136426.cms.txt</docno>
<text>
 
देश-विदेश
विजेची तार बसवर पडून 11 जण ठार
[ Wednesday, June 08, 2005  08:15:11 pm]


कडप्पा (आंध्र प्रदेश) (वृत्तसंस्था) : विजेची तार आंध्र प्रदेश राज्य परिवहन मंडळाच्या बसवर कोसळून उच्च दाबाच्या वीजप्रवाहाने बसमधील प्रवाशांपैकी 11 जण मृत्युमुखी पडले. ही दुर्घटना कडप्पा जिल्ह्यातील मैलावरम येथे घडली.जम्माला मडुगु येथून बुचमपल्ली गावाकडे निघालेल्या या बसमध्ये 30 प्रवासी होते. बसवर उच्च दाबाच्या विजेची तार कोसळताच प्रवाशांपैकी एक अनवाणी मुलगा संपर्कात आला.

तो ओरडू लागल्यावर नेमके काय झाले याचा अंदाज न आलेल्या ज्या ज्या प्रवाशांनी मुलाला स्पर्श केला त्यांनाही झटका बसून ते मृत्युमुखी पडले. मात्र ज्यांना दुर्घटनेतील धोका लक्षात आला त्यांनी बसच्या खिडकीच्या काचा फोडून बाहेर उड्या मारल्या. आंध्र प्रदेश सरकारने या घटनेच्या चौकशीचे आदेश दिले असून मृतांच्या नातेवाईकांना राज्य परिवहन मंडळाकडून 50 हजार रु. ची मदत जाहीर झाली आहे. मुख्यमंत्री राजशेखर रेड्डी हे कडप्पा जिल्ह्यातीलच असल्याने त्यांनी तातडीने घटनास्थळी धाव घेतली आहे.

 
</text>
</doc>
