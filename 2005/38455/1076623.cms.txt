<doc>
<docno>1076623.cms.txt</docno>
<text>
 
क्रीडा
शेवटच्या षटकात सचिन गोंधळला
[ Wednesday, April 13, 2005  04:57:07 pm]


शेवटच्या षटकात सचिन गोंधळलाअहमदाबाद : मोटेरावरील पाकिस्तानविरूद्धच्या चौथ्या झटपट क्रिकेट सामन्यातील निर्णायक षटक टाकताना सचिनचा गोंधळ उडाला होता. सामना संपल्यावर ही गोष्ट उघडकीस आली. शेवटच्या चेंडूवर पाकला विजयासाठी दोन धावा हव्या आहेत, अशी सचिनची समजूत झाली. प्रत्यक्षात मात्र त्यांना एकाच धावेची गरज होती.

कर्णधार गांगुलीनेच ही बाब नजरेस आणून दिली. तो म्हणाला , ' सचिनला वाटले की पाहुण्यांना अखेरच्या चेंडूवर दोन धावांची गरज आहे आणि म्हणून त्याने यष्टीरक्षक ढोणीला मागे जाण्यासाठी सांगितले. सचिन असं का करत आहे, हे एक क्षण आम्हाला कळले नाही. मग आम्ही त्याला पाकला केवळ एकच धावेची गरज असल्याचे सांगितले '.

शेवटच्या षटकात पाकिस्तानला तीन धावांची गरज असताना सचिनकडे चेंडू का देण्यात आला असे विचारले असता गांगुली म्हणाला , ' मध्यमगती गोलंदाजांच्या माऱ्याव धावा निघत होत्या पण सचिन चांगला फिरकी गोलंदाज असल्यामुळे आम्ही संधी घेतली '.

सहा झटपट क्रिकेट सामन्यांच्या मालिकेत काहीही निकाल लागू शकतो, असे 2-2 बरोबरीनंतर गांगुलीने सांगितले. भारताने 315 धावसंख्या उभारली पण प्रतिर्स्पध्यांना रोखण्यात त्यांना यश लाभले नाही. आम्ही धावसंख्या चांगली उभारली. पण अपेक्षेप्रमाणे खेळपट्टी फिरकीला अनुकूल ठरली नाही आणि पाकिस्तानने धावांचा यशस्वी पाठलाग केला. एकेरी धावांवर त्यांनी भर ठेवला. डावाच्या मध्यावर तीन षटके निर्धाव टाकली असती तर षटकामागे धावगती आठच्यावर गेली असती, असे गांगुलीने नमूद केले.

पाकचा कर्णधार इंझमाम म्हणाला , ' सांघिक कामगिरीमुळे आम्ही विजय संपादला. उत्तरार्धात त्यांनी झकास खेळ केला. प्रत्येकाने विजयात वाटा उचलला '. नाबाद 60 धावा काढणारा इंझमाम सामनावीर ठरला. ' मोठ्या धावसंख्येचा पाठलाग करताना संयम राखावा लागतो. आमच्यावर दडपण होते पण अखेर विजय संपादलाच. तीन चेंडू निर्धाव गेल्यावर आपण अल्लाची प्रार्थना केली व त्याने दाद दिली. कानपूरच्या पाचव्या सामन्याकडे आता आमचे लक्ष आहे '. असेही शेवटी इंझमामने सांगितले.

 
</text>
</doc>
