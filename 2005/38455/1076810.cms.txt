<doc>
<docno>1076810.cms.txt</docno>
<text>
 
महाराष्ट्र
पदाधिकारीच ग्रामपंचायतीचे थकबाकीदार!
[ Wednesday, April 13, 2005  07:45:32 pm]


म. टा. वृत्तसेवा

कराड : पदाधिकाऱ्यांनीच ग्रामपंचायत कराची थकबाकी न भरल्याने पाटण तालुका ग्रामपंचायत सध्या वादाच्या भोवऱ्यात सापडली आहे. आधी त्यांच्याकडून थकबाकी वसूल झाल्यावरच रहिवाशांची थकबाकी वसूल करा, अशी मागणी होत आहे. पदाधिकाऱ्यांनी त्यांची थकबाकी न भरल्यास त्यांच्या नावाची यादी थकबाकीच्या आकड्यासह शहरातील वार्ताफलकावर लावण्यात येईल, असा इशारा काही रहिवाशांनी दिला आहे.

पाटण ग्रामपंचायतीची जिल्ह्यातील मोठ्या ग्रामपंचायतीत गणना झाल्याने तिला नगरपंचायतीचा दर्जा देण्यात आला आहे.

कर्जवसुलीच न झाल्यामुळे आथिर्क अडचणींचा सामना करणाऱ्या ग्रामपंचायतीला रहिवाशांच्या गरजांना न्याय देता येत नाही. माजी सार्वजनिक बांधकाममंत्री विक्रमसिंह पाटणकर यांनी मोठ्या परिश्ामाने आणलेल्या साडेचार कोटी खर्चाच्या नळपाणी पुरवठा योजनेचे नियोजनही ढिसाळ पद्धतीने सुरू आहे. माणशी 55 लिटर पाणी हिशोबात धरून आणि 55 वर्षांनंतर पाटणची वाढणारी लोकसंख्या लक्षात घेऊन ही योजना आखण्यात आली होती. मात्र वितरण व्यवस्थेतील त्रुटींमुळे शहराच्या अनेक विभागातील व्यवस्था कोलमडली आहे. सरकारने वाढीव पाणीयोजनेसाठी आणि नव्या पाणी साठवण टाकीसाठी मंजुरी मिळवली. त्यासाठी बसवण्यात आलेल्या दोन विजेच्या पंपांसाठी महिन्याकाठी 60 हजार रुपये भाडे येते. पण ते भरण्यासाठीही ग्रामपंचायतीकडे पैसे नाहीत. कर्मचाऱ्यांना पगारही वेळेवर मिळत नसल्याने तेही काम वेळेवर करण्याबद्दल निरुत्साही असतात.

वणव्याने 4 लाखांची हानी

पाटण तालुक्यातील चाफेर गावाच्या हद्दीतील ' कुत्रीची पापडी ' नावाच्या शिवारात रविवारी संध्याकाळी लागलेल्या वणव्यात विविध प्रकारची झाडे जळून सुमारे चार लाख रुपयांचे नुकसान झाले आहे. याप्रकरणी पोलिस ठाण्यात गुन्हा नोंदविण्यात आला आहे.

 
</text>
</doc>
