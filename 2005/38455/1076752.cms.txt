<doc>
<docno>1076752.cms.txt</docno>
<text>
 
महामुंबई: मुंबई टाइम्स
बिंबिसार नगरात पाण्याचा खडखडाट
[ Wednesday, April 13, 2005  06:21:23 pm]


मुंबई टाइम्स टीम

गोरेगाव पूवेर्ला म्हाडाने उभारलेल्या बिंबिसार नगरातील तीन हजारांहून अधिक कुटुंबं गेल्या महिनाभरापासून पाण्याच्या खडखडाटाने त्रासली आहेत. महापालिकेकडे वारंवार तक्रारी-गाऱ्हाणी मांडूनही पाण्याच्या समस्येची तड लागत नसल्याने आता महापालिकेवर जाऊन धडकावं लागेल, असा इशारा या रहिवाशांनी दिला आहे.

गेल्या तीन वर्षांत इथे उभ्या राहिलेल्या म्हाडाच्या 32 बिल्डिंग्जमध्ये वेगवेगळ्या उत्पन्न गटानुसार प्रत्येक वर्गाला हव्या तशा जागा मिळाल्या आहेत. आतापर्यंत या बिल्डिंग्जमध्ये पाण्याची समस्या नव्हती. पण अचानक गेल्या महिन्याभरापासून पाण्याचा दाब इतका कमी झाला आहे, की वरच्या मजल्यांवरील रहिवाशांना दोन-दोन दिवस पाण्याशिवाय काढावे लागत आहेत. या भागातील रहिवाशांनी महापालिकेकडे तक्रारी केल्या असता जोगेश्वरी-विक्रोली लिंक रोडच्या कामांमुळे पाइपलाइन फुटली असल्याची शंका प्रथम अधिकाऱ्यांनी व्यक्त केली. नंतर मालाड पाइपलाइन खराब झाल्यामुळे ही समस्या निर्माण झाल्याचं सांगण्यात आलं. अनेक दिवस उलटूनही समस्येवर उत्तर मात्र सापडलं नाही. तेव्हा पालिकेच्या वॉर्ड ऑफिसमधील एका इंजिनीअरने वेगळाच तोडगा रहिवाशांपुढे मांडला. तुम्ही नऊ लाख रुपये भरून मोठ्या व्यासाची पाइपलाइन बसवायला तयार झालात, तर ही समस्या मिटेल, असा पर्याय त्याने रहिवाशांपुढे ठेवला. हे सगळं सुरू असताना पुढच्याच कॉम्प्लेक्समध्ये मात्र व्यवस्थित पाणी येत असल्याने रहिवासी आणखीच हैराण झाले.

या समस्येबद्दल पाणी खात्याचे मुख्य इंजिनीअर टी.व्ही. शाह यांनी सांगितलं, की सध्या मुंबईभर 20 टक्के पाणीकपात सुरूच आहे. बिंबिसार नगरातील समस्या मुख्यत्वेकरून जोगेश्वरीतील पाइपलाइन खराब झाल्यामुळे निर्माण झाली होती. तिथली डागडुजी करण्यात आली असून मुंबईतली पाणीकपात रद्द झाली, की इथली समस्याही सुटेल.

स्थानिक नगरसेवक आणि स्थायी समिती अध्यक्ष सुनील प्रभू म्हणाले की, या भागातील समस्यांचा आपण नेहमीच पाठपुरावा केला आहे. आताही त्यांच्या समस्यांमध्ये लक्ष घातलं असून लवकरच पाणीपुरवठा सुरळीत होईल. पालिकेच्या इंजिनीअरने नऊ लाख रुपये भरायला सांगितलं असल्यास रहिवाशांनी तक्रार घेऊन आपणाकडे यावं. त्यात आपण लक्ष घालू.

 
</text>
</doc>
