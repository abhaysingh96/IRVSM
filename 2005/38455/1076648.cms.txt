<doc>
<docno>1076648.cms.txt</docno>
<text>
 
महामुंबई
महापौरांच्या राजदंडाची सेनेकडून पळवापळव
[ Wednesday, April 13, 2005  05:04:02 pm]


म. टा. वृत्तसेवा

कल्याण : शिवसेना-भाजप युती एकीकडे एकत्रितपणे विविध पालिका निवडणुका जिंकत असताना मंगळवारी कल्याण- डोंबिवली महापालिकेच्या सभेत मात्र भाजपाच्या काही नगरसेवकांनी भाजपच्याच महापौरांविरोधात शिमगा घातला. तर शिवसेनेच्या नगरसेवकाने महापौरांचा राजदंड पळवून नेला. स्थायी समितीचे सभापती रमेश म्हात्रे यांनी संतापाच्या भरात सचिवांच्या दिशेने फाईल्स भिरकावली. सप्टेंबरमध्ये होऊ घातलेल्या महापालिका निवडणुकांच्या पार्श्वभूमीवर युतीमध्ये कमालीचे वाद निर्माण झाल्याचे चित्र महासभेतील गोंधळामुळे निर्माण झाले आहे.

महापालिकेची सर्वसाधारण सभा नियोजित वेळेपेक्षा पाऊण तास उशिरा सुरू झाल्याने काँग्रेस व राष्ट्रवादीने आरंभीच सभात्याग केला. त्यानंतर झालेल्या सभेमध्ये सत्तारुढ भाजपच्या भाई देसाई व नंदू जोशी या दोघा महापौरविरोधी गटातील नगरसेवकांनी विरोधी भूमिका बजावत महापौरांना वारंवार अडचणीत आणत भाजपच्या शिस्तीचे तीन-तेरा उडविले. महापौर हरिश्चंद पाटील आमदार झाल्यापासूनच भाजपचा एक गट महापौरांच्या विरोधात आहे. या गटाला भाजपच्या काही नेत्यांचा छुपा पाठींबा असल्याचे बोलले जाते. त्याचे प्रत्यंतर सर्वसाधारण सभेत घडले.

नंदू जोशी आणि भाई देसाई यांच्याविरुद्ध महापौर असा सामना सभेत रंगला होता. निमित्त मागील सभेचे इतिवृत्त मंजूर करण्यावरून झाले. मग पुरवणी विषय पत्रिकेवर चर्चा सुरू झाली. जोशी यांनी या विषयपत्रिकेवरील कागदपत्रे आम्हाला आताच मिळाल्याने चर्चा न करता नंतर घ्यावी, अशी मागणी करत महापौरविरोधाची तोफ डागली. परंतु भाजप नगरसेवकांच्या मागणीकडे दुर्लक्ष करीत सदर विषय बहुमताने मंजूर करण्यात आला. त्यापाठोपाठ कल्याण येथील गणेश घाटावरील शिवस्मारक व प्रल्हाद शिंदे यांच्या स्मारकांचे ठराव मंजूर करण्यात आले. परंतु त्याचवेळी भाजपच्या ज्येष्ठ नगरसेविका सुधा साठे यांनी हे विषय आम्हाला मंजूर नाहीत, असा एकाकी ओरडा सुरू केला. बरेचसे भाजपचे सदस्य त्यांना साथ देत नसले तरी शुभांगी दिवटे, भाई देसाई व नंदू जोशी यांचा त्यांना पाठींबा होता. सुधा साठे यांनी आम्ही आता सभात्याग करीत आहोत, असे सांगून त्या बाहेर निघाल्या. सभागृहात यावेळी एकच गोंधळ सुरू झाला होता. याच गोंधळात शुभांगी दिवटे यांनी राष्ट्रगीत सुरू केले. अचानक राष्ट्रगीत सुरू झालेले पाहून शिवसेनेचे सदस्य अवाक झाले. राष्ट्रगीत झाल्यानंतर महापौर निघून गेले. त्यापाठोपाठ भाजप नगरसेवकही निघून गेले. शिवसेनेचे नगरसेवक मात्र सभागृहात बसून होते. दरम्यान उपमहापौर रमेश जाधव यांनी महापौरांचे आसन ग्रहण केले. ज्या सदस्यांनी अचानक राष्ट्रगीत सुरू करून राष्ट्रगीताचा अपमान केला आहे. त्यांच्यावर कारवाई करावी, अशी मागणी करण्यात आली. शिवसेनेचे अनेक सदस्य पुढे येऊन उपमहापौर रमेश जाधव यांच्याशी वाद घालत होते. त्याचवेळी शिवसेनेचे मल्लेश शेट्टी यांनी अचानक टेबलावर चढून राजदंड पळवून नेला. त्यामुळे सभागृहात गोंधळ अधिकच वाढला. या गोंधळानंतर राजदंड परत आणण्यात आला. परंतु तोवर गणसंख्या कमी झाल्याने सभा तहकुब करावी लागली व पुन्हा राष्ट्रगीत होऊन सभा संपविली.

यानंतर शिवसेनेचे गटनेते राजेंद देवळेकर व स्थायी समिती सभापती रमेश म्हात्रे यांनी महापौरांना अडचणीत आणण्यासाठी भाजपच्या नगरसेवकांनी बेशिस्तीचे वर्तन केल्याचा आरोप पत्रकार परिषद घेऊन केला.

 
</text>
</doc>
