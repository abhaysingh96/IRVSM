<doc>
<docno>1076848.cms.txt</docno>
<text>
 
अर्थव्यवहार
मायक्रोसॉफ्टचे लक्ष आता भारतीय भाषांकडे
[ Wednesday, April 13, 2005  08:20:21 pm]


वृत्तसंस्था

नवी दिल्ली : इंग्लिशव्यतिरिक्त इतर भारतीय भाषांमध्ये आयटी अॅप्लिकेशन्स विकसित करण्यासाठी मायक्रोसॉफ्ट कॉपोर्रेशनने भारतातील इंजिनिअरिंगच्या विद्यार्थ्यांनाच एका मोहिमेद्वारे आवाहन केले आहे. यासाठी त्यांनी इंडिक डेव्हलपमेंट चॅलेंज (आयडीसी) ही काँटेस्टही सुरू केली आहे.

भारतीय भाषांमध्ये काम करू इच्छिणाऱ्या होतकरू डेव्हलपर्सना मायक्रोसॉफ्ट लागेल ती टेक्निकल मदत पुरवणार आहे. यासाठी मुंबई आणि दिल्लीतील आयआयटींच्या टेक्निकल फेस्टिव्हल्समधून या काँटेस्टविषयी माहिती विद्यार्थ्यांपर्यंत पोहोचवण्यात आली.

भारतात केवळ पाच टक्के जनताच ' इंग्रजी साक्षर ' आहे. त्यामुळे कंप्युटरला छोट्या शहरांत आणि खेड्यापाड्यांत पोहोचवण्यात इंग्लिश भाषा हा मोठा अडथळाच ठरतो. यासाठीच भारतीय भाषांत अॅप्लिकेशन्स विकसित करण्याची कल्पना पुढे आली, असे मायक्रोसॉफ्टचे सिनियर माकेर्टिंग मॅनेजर रवीश गुप्ता यांनी सांगितले. मायक्रोसॉफ्टने ' प्रोजेक्ट भाषा ' हा प्रकल्प हाती घेतला आहे. भारतीय भाषांमध्ये कंप्युटरचा वापर, अॅप्लिकेशन वाढावे यासाठी सरकारे, शिक्षण तज्ज्ञ, उद्योग क्षेत्र, डेव्हलपर्स आदिंना प्रोत्साहन देण्याचा ' प्रोजेक्ट भाषा ' चा उद्देश आहे. मुंबई आणि दिल्लीतील आयआयटींव्यतिरिक्त बनास्थली आणि म्हैसूर येथील विद्यापीठे, बंगलोरमधील इंडियन इन्स्टिट्युट ऑफ सायन्स यांच्याशीही मायक्रोसॉफ्टने बोलणी सुरू केली आहे.

इंडिक डेव्हलपर चॅलेंजला सुरुवातीपासूनच उत्स्फूर्त प्रतिसाद मिळत असून , 1000 विद्यार्थ्यांनी नावे नोंदवली आहेत.

 
</text>
</doc>
