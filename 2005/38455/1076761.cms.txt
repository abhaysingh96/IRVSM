<doc>
<docno>1076761.cms.txt</docno>
<text>
 
क्रीडा
खेळ मांडियेला
[ Wednesday, April 13, 2005  06:29:59 pm]


मळभ दूर होऊन लकाकणारं सूर्यकिरण जमिनीवर झेपावताना कसं दिसेल तसा तो आज मैदानावर भासला. त्याच्या तळपत्या बॅटमधून बऱ्याच दिवसांनी धावांचा ओघ वाहत होता. आज स्वत:ला जणू सिद्ध करण्यासाठी तो खेळत होता, म्हणजे आजपर्यंतच्या कमाईवर धूळ उडवायला निघालेल्यांना तो ठणकावून सांगत होता.

त्याचा थरार संपला असं सांगणाऱ्या साहेबाच्या देशातील त्याच्यावर घसरलेल्या सगळ्या टीकाकारांची तोंड बंदं करण्यासाठी खेळला. शूमाकरच्या गाडीच्या वेगानं त्याने टोलावलेला चेंडू सीमापार ओलांडून डौलात जात होता. तो आज काहीतरी वेगळाच असल्याचं भासत होता... पण ते समीकरण पुन्हा सिद्ध झालं, आता त्याला कोण काय करणार ?

तो खेळतो आणि भारताच्या हातातोंडाशी आलेला घास जातो काय नतदष्ट म्हणायचं का... असं बोलणाऱ्यांना! पण पाकविरुद्धच्या मॅचमध्ये पुन्हा एकदा या गोष्टीवर शिक्कामोर्तब झालं. शतक ठोकल्यावर पुन्हा पराभवाचं निमित्तमात्र व्हायची वेळ आली. त्याला अॅण्टिडिप्रेसण्ट पील म्हणायचं ठरवलं तर गेलं काही दिवस त्याचा खेळ पाहून आम्ही डिप्रेशनच्या गर्तेत अडकायचो. आता त्याची फलंदाजी पुन्हा खुलतेय, पण अंधश्रद्धा निर्मूलन समितीने (अंनिस) या प्रश्नावर काहीतरी केलं पाहिजे.

सचिन खेळतो आणि भारत सामना गमावतो, ही खूणगाठ मनाशी बांधणाऱ्या अंधश्रद्धाळू क्रिकेटरसिकांवर अंनिसने लिंबू फिरवायला हवा. भारतीय टीमच्या दादामुनीला वाटलं आता सचिन पुन्हा एकदा हिरो कपच्या सेमीफायनलमधल्या इडन गार्डनवरील करिष्म्याची पुनरावृत्ती करेल. पण दादा तुझं वय झालं, तुझी डोक्यावरची टांगती तलवार गेल्यावर तू कसा बथ्थड झालाय, तसा तोही काही प्रमाणात झाला असेल की... पण त्याची बॅट लागली म्हणून काय बॉलिंगचं अस्त्रही चालणार हे ठरवलंस आणि कावळा बसायला अन् फांदी तुटायला एकच वेळ इतकंच मिळालं सगळ्यांना कारण...

सचिन उत्स्फूर्तपणे खेळला. जिथे सेहवाग खेळतो... महेंदसिंग ढोणीही खेळतो... अर्थात, हे दोघं उचलली बॅट आणि लावली बॉलला या तालावर खेळतात. पण सध्या ते तुफान चालतायत अगदी धो...धो... प्रतिस्पधीर् त्यांना बाबूजी जरा धीरे चलो म्हणत याना गुप्तासारखे ठुमकत असतील. तोच नियम तू अहमदाबादच्या मॅचमध्ये लावला आणि तुझं गिमिक चाललं. आम्ही उगाच आपलं त्याला उत्स्फूर्तता वगैरे काहीबाही म्हणत राहिलो. पण तू खेळत राहा... तू विचारी क्रिकेटपटू आहेस असा आमचा समज आहे. तो गैर नाही, हे अगदी पुढच्या मॅचला अगदी गोडपणे बाद होऊन दाखवून देण्याचं काहीच कारण नाही. कारण कोणत्याही प्रकारे आम्हाला परफॉर्म करणाऱ्या सचिनची गरज आहे.

मंुबईची लॉबी नसताना निदान तू तरी मंुबईची लाज राखत बूज राखायला हवीस. मनापासून तुझ्यावर प्रेम करणाऱ्या रसिकाने तुझ्याकडून परफॉर्मन्सची अपेक्षा केली त्यात गैर ते काय ? एअरटेलच्या जाहिरातीत शाहरूखला जितका खुन्नस देतोस ना त्याच्या एक शतांश तरी प्रतिर्स्पध्यांना दे तुझ्या बॅटमधून सातत्याने! आजच्या घडीला एकदा तुझ्या झटक्याने प्रतिर्स्पध्यांना हादरा बसला तर त्याची धग आपसूकच इतर संघाना बसेल.

सचिन तुझ्यासारख्या खेळाडूला निमित्त का लागतं... कुणीतरी नावं ठेवण्याचं! इतरांनी नावं ठेवावीत इतका तुझा खेळ तकलादू व्हावा, ऐऱ्यागैऱ्या कोणीही खेळाला नावं ठेवावीत. तू खेळलास, निदान निमित्त मिळालं पण सातत्य दाखवण्याची भोळीभाबडी आशा बाळगून आहोत. तुमच्या समझोता एक्स्प्रेसला आमची ना नाही, पण इतका खुल्लमखुल्ला आयवॉश बरा नाही... अहमदाबादला इंझमामला शेवटची ओव्हर टाकताना तुझ्या चेंडूत दक्षिण आफ्रिकेच्या डोनल्डला गुंगारा देतानाची धग जाणवली नाही, याचीच खंत...

काही दिवसांपूर्वी तू बोलला होतास... मी देव नाही. हो, तू खरोखर देव नाहीस...केलंस सिद्ध! ठरवून उपवास करता येतो, तशी सेंच्युरी नाही मारता येत असं मस्करीत म्हणाला होतास. बॅटिंगला मैदानात उतरताना नेमकं मनात काय असतं, तर शून्य! येणाऱ्या चेंडूला सामोरं जातो. कुण्णाकुण्णाचा विचार येत नाही. युद्ध मैदानात असतं तितकंच ते मानसिक स्तरावरचंही असतं... असं म्हणालास. दोन्ही लढाया तू जिंकल्यास! आम्हाला कौतुक इतकंच बॅडपॅचचं दुष्टचक्र भेदता आलं तुला... तू तुझ्यासारखं खेळ... शतकांवर डोळा ठेवून खेळू नकोस... इतका कॅलक्युलेटिव होऊ नकोस. मंुबई क्रिकेटवाल्यांना अद्यापि तो बट्टा लागलेला नाही... त्याचं निमित्त मात्र तू होऊ नकोस... बस्स इतकंच!

अमित भंडारी

 
</text>
</doc>
