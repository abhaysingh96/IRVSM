<doc>
<docno>1076750.cms.txt</docno>
<text>
 
महामुंबई: मुंबई टाइम्स
भुलेश्वरचा भुलभुलय्या संपणार काय?
[ Wednesday, April 13, 2005  06:20:48 pm]


समीर कर्वे

पावभाजी, वेगवेगळ्या प्रकारचे पापड विकणारे, कुल्फीवाले, पाण्याच्या गाड्या, पंजाबी ड्रेसपासून बेडशीट््सपर्यंत विविध वस्तू विकणारे विक्रेते आणि कापडाच्या गठ्ठ्यांचे डोंगर घेऊन जाणाऱ्या हातगाड्या या सगळ्या गोष्टींनी गजबजून गेलेल्या भुलेश्वर-काळबादेवी भागामध्ये कुणालाही चालणं मुश्किल असतं. दक्षिण मुंबईतील लोकवस्ती कमी होऊनही काळबादेवी-भुलेश्वरमधली ही बजबजपुरी तशीच राहिली आहे. महापालिकेने या परिसरातील खाऊगल्ल्यांवर सुरू केलेली कारवाई हे त्यामुळेच मोठं आव्हान ठरणार आहे.

मुंबई महापालिकेच्या अतिक्रमण विरोधी पथकाने या भागात धडक कारवाई केली. त्या वेळी या पथकाला फेरीवाल्यांच्या आक्रमक विरोधाला सामोरं जावं लागलं. फेरीवाल्यांनी शिगा, काठ्या घेऊन केलेल्या हल्ल्यात एक पोलिस शिपाई आणि पालिकेचा सुरक्षारक्षक जबर जखमी झाले. आतापर्यंत या भागात कारवाईचा दणका देण्याचा प्रयत्न अयशस्वीच ठरला होता. चार-पाच वर्षांपूवीर् फूटपाथवरच्या फेरीवाल्यांना रस्त्यावर येण्यापासून रोखण्यात थोडं यश आलं होतं. पण पुन्हा रस्ते व्यापण्यास सुरुवात झाली.

गेली काही वर्षं तर भुलेश्वरातील दुकानदारांना आपल्यासमोरच्या भागात आपलाच माल विकणारा फेरीवाला ठेवणं परवडू लागलं आहे. ही जागा इतर कुणीतरी व्यापण्यापेक्षा आपलाच माल कुणीतरी विकला तरी चालेल, असा काहींनी विचार सुरू केला. पण या भागातल्या खादाडीच्या गाड्यांना पर्याय नसतो. त्यातून दुसऱ्या दिवशी या भागात रस्ते साफ करणाऱ्या कामगारांची मात्र दैना उडते. रस्त्यावर खरकटं आणि अन्नपदार्थ, कुजके कांदे-बटाटे यांनी अस्वच्छता झालेली असते. पावसाळ्यात तर लोकांना जीव मुठीत धरून चालावं लागतं.

भुलेश्वरच्या भुलभुलय्यामध्ये नवखा माणूस तर पार गोंधळून जातो. काळबादेवी ते भुलेश्वर, गुलालवाडी, कॉटन एक्स्चेंज, कबुतरखाना, सी.पी. टँक, पायधुनी हे सगळे भाग म्हणजे संध्याकाळपासून एका मोठ्या मॉलमध्ये रूपांतरित होतं. इथलं बागेर्निंग हे वर्षानुवर्षं या भागाचा यूएसपी बनलं आहे. त्यामुळेच या भागातील खादाडीच्या गाड्या वाढत गेल्या आहेत.

आता सुप्रीम कोर्टाच्या गाइडलाइन्सनुसार खाद्यपदार्थ रस्त्यावर शिजवणं आणि विकणं यावर बंदी आली आहे. अशा खाऊ गल्ल्यांची काळबादेवी-भुलेश्वर भागात प्रचंड दाटीवाटी झाली असल्याने या भागात धडक कारवाई करण्याचा निर्णय घेण्यात आला, असं पालिका उपायुक्त विजय कळम-पाटील यांनी सांगितलं. या कारवाईत पोलिस ठाण्याशी पुरेसा समन्वय नसल्यामुळे फेरीवाल्यांकडून इतका जीवघेणा हल्ला झाला का, असं विचारता कळम-पाटील म्हणाले, की या भागात चायनीज पदार्थ, राजस्थानी तसंच इतर खाद्यपदार्थांच्या गाड्यांचं प्रमाण मोठं होतं. लोकांना चालणंही मुश्किल झाल्याच्या तक्रारी होत्या. त्यामुळे या भागात कारवाई करण्याचं ठरवण्यात आलं. पोलिस तसंच कमांडो फोर्स होती, तरीही फेरीवाल्यांनी संघटित हल्ला केला. अशी जोखीम असली, तरी कारवाई सुरूच राहील, असं ते म्हणाले.

या भागात रहिवासी कमी झाले असून व्यापारधंद्यांच्या निमित्ताने येणाऱ्या लोकांना या गाड्यांवर खाणं स्वस्त पडतं. इथले काही रहिवासीही वर्षानुवर्षं या खादाडीला सरावले आहेत. त्यामुळे रेल्वे स्टेशनबाहेरच्या कारवाईला लोकांचा जितका पाठिंबा मिळतो, तितका इथे मिळत नाही.

 
</text>
</doc>
