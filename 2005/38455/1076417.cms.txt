<doc>
<docno>1076417.cms.txt</docno>
<text>
 
अर्थव्यवहार
सहकारी बँक कर्मचाऱ्यांना सानुग्रह अनुदान नाही
[ Wednesday, April 13, 2005  03:24:15 pm]


जॉन कोलासो

मुंबई : भारतीय रिर्झव्ह बँक आणि राज्य सहकार खाते यांच्यात सध्या नागरी सहकारी बँकांना कडक शिस्त लावण्याची शर्यत चालू असून त्याचा फटका 650 नागरी बँकांच्या सुमारे 25 हजारांहून अधिक कर्मचाऱ्यांना बसणार आहे. या शर्यतीअंतर्गत सर्व नागरी बँक कर्मचाऱ्यांना सानुग्रह अनुदान देण्यावर राज्य सहकारी मंत्रालयाने बंदी घातली आहे.

रिर्झव्ह बँकेने यापूवीर्च सहकारी बँक संचालक व त्यांच्या नातेवाईकांना कर्ज मंजूर करण्यावर निर्बंध घातलेले आहेत तसेच कर्जवसुलीचे नियमही अत्यंत कडक केले आहेत. आता त्याच्या पुढे जाऊन सहकार खात्याने असा फतवा काढला आहे की, कर्मचाऱ्यांना बोनसव्यतिरिक्त कोणतेही सानुग्रह अनुदान देण्यात येऊ नये. यामुळे बँक कर्मचाऱ्यांमध्ये तसेच संचालकांमध्ये खळबळ माजली आहे.

मासिक पगार 3500 रु. पगार असलेल्या कर्मचाऱ्यांनाच 8.33 टक्के प्रमाणात बोनस मिळू शकतो. ही मर्यादा बहुतांश कर्मचाऱ्यांनी यापूवीर्च ओलांडलेली आहे. त्यामुळे दिवाळीच्या सुमारास कर्मचाऱ्यांना प्रोत्साहन म्हणून अनेक बँका सानुग्रह अनुदान देतात. सहकार खात्याच्या आदेशामुळे ते आता देता येणार नाही.

सहकार खात्याने आदेशात म्हटले आहे की, नागरी सहकारी बँका बोनस नियमातील तरतुदींपेक्षा बऱ्याच वेळा कर्मचाऱ्यांना जास्त प्रमाणात बोनस व सानुग्रह अुनदाने देतात. त्यामुळे या बँकांना नफ्यातून मोठ्या प्रमाणावर तरतुदी कराव्या लागल्याने काही बँकांना तोटाही होऊ लागला आहे.

महाराष्ट्र स्टेट कोऑपरेटिव्ह बँक्स असोसिएशनचे सचिव डॉ. वि. य. तराळे यांनी, हा आदेश कर्मचाऱ्यांच्या विरोधात असल्याचा आरोप केला. फक्त ' आजारी ' बँकांनाच सानुग्रह अनुदानवाटपास मनाई करायला हवी होती. मात्र सरसकट सर्व बँकांवर बंदीमुळे कर्मचाऱ्यांच्या कार्यक्षमतेवर प्रतिकूल परिणाम होण्याची शक्यता आहे, असे सांगून ते म्हणाले की, या आदेशात सुधारणा करण्याचा असोसिएशनचा प्रयत्न आहे.

सहकार खात्याने बँकांच्या ऑडिटसाठी चार्टर्ड आकाऊंटन्टना देण्यात येणारी फी हजारो रुपयांवरून लाखो रुपयांत करण्याचा निर्णय एका फटक्यात घेतला होता. त्यावेळी ही फी कमी करण्याची विनंती अनेक बँकांनी केली होती. तसेच हायकोर्टाच्या सूचनेनंतरही फेरविचार न करण्याचा निर्णय सहकार खात्याने घेऊन सहकारी बँकांना आथिर्क अडचणीत टाकले आहे. असे असताना बँक कर्मचाऱ्यांच्या सानुग्रह अनुदानावर बंदीच्या या निर्णयावर अनेक बँक व्यवस्थापकांनी आश्चर्य व्यक्त केले आहे.

 
</text>
</doc>
