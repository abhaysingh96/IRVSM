<doc>
<docno>1076554.cms.txt</docno>
<text>
 
अग्रलेख
कारत यांच्यापुढील आव्हान
[ Wednesday, April 13, 2005  04:14:13 pm]


वयोवृद्धांना निवृत्त करण्यावरून भगव्यांत शब्दयुद्ध पेटले असताना, दिल्लीत मार्क्सवादी कम्युनिस्ट पक्षाच्या राष्ट्रीय अधिवेशनात हरकिशनसिंग सुरजित यांच्याकडून प्रकाश कारत यांच्याकडे कोणतीही कटुता न येता पक्षाच्या सरचिटणीसपदाचे हस्तांतर झाले.

सुरजित यांनी 1992 नंतरच्या भारतीय राजकारणातील कसोटीच्या काळात माकपची धुरा सांभाळली. सरचिटणीसपदावरून निवृत्त होण्याची इच्छा त्यांनी व्यक्त केली आणि ती मान्य झाली, तेव्हा त्यांचे वय 89 होते. पश्चिम बंगालचे माजी मुख्यमंत्री ज्योती बसू यांनीही आधी मुख्यमंत्रीपद सोडले आणि आता त्यांनी पोलिट ब्यूरोवरून निवृत्त होण्याचीही इच्छा प्रदशिर्त केली होती. परंतु पक्षाने 92 वर्षांच्या बसू यांच्यासह सुरजित यांनाही मार्गदर्शनासाठी पोलिट ब्यूरोवर कायम ठेवले आहे.

पक्षाची 1964 साली स्थापना झाली, तेव्हाच्या संस्थापक नऊ सदस्यांत या दोघांचा समावेश होता. त्यामुळे पोलिट ब्यूरोमध्ये ते नसणे, येथील मार्क्सवादी कम्युनिस्टांना भावनात्मकदृष्ट्या पचवून घेता येत नसावे. मार्क्सवादी कम्युनिस्ट पक्ष गेली अनेक वषेर् पश्चिम बंगालमध्ये सलगपणे सत्तेवर आहे. केरळ आणि त्रिपुरा या राज्यांतही या पक्षाची काँग्रेसबरोबर सत्तेसाठी स्पर्धा असते. मात्र सत्तेत राहूनही, पक्षाच्या वैचारिक चौकटीला वा संघटनेच्या निर्णयप्रक्रियेला ढिसाळपणाची लागण झालेली नाही. पक्षाच्या धोरणात्मक चौकटी पक्षाचा पोलिट ब्यूरो ठरवतो आणि बऱ्याच अंशी ज्योती बसू यांच्यासारख्या प्रभावशाली नेत्यालाही राज्यकारभार हाकताना फार स्वातंत्र्य घेता येत नाही.

कारभार हाकताना तडजोडी जरूर केल्या जातात, पण त्या वैचारिक चौकटीत बसवून दाखवाव्या लागतात! त्यामुळे या तडजोडींवर स्वाभाविकपणेच मर्यादाही येतात. सुरजित यांच्या जागी कारत आल्यामुळे माकपच्या धोरणांत मूलभूत स्वरूपाचे सोडाच, लक्षणीय बदलही होण्याची शक्यता नाही, ती या सामूहिक निर्णयप्रक्रियेत व्यक्तीला दुय्यम स्थान असल्यामुळेच. मात्र 56 वर्षांचे कारत संघटनेत अधिक जान आणू शकतात, हे निश्चित.

प्रामुख्याने दोन राज्यांतील प्रादेशिक पक्षाचे स्वरूप आलेल्या माकपसाठी त्याचीच अधिक गरज आहे. गेल्या दशकभरात केंदात आघाड्यांचे राजकारण अपरिहार्य ठरले आहे. त्यात भाजप व काँग्रेस या दोन पक्षांखालोखाल सर्वाधिक जागा मिळवणारा पक्ष माकप आहे. भाजप वा काँगेस प्रणीत आघाड्यांखेरीज तिसऱ्या पर्यायाला देशाच्या राजकारणात वाढता वाव असून, त्याला आकार देण्याची धडपड सुरजित यांच्या काळापासून माकप करीत आहे. कारत यांच्यापुढील खरे आव्हान हे माकपच्या नेतृत्वाखाली समर्थ तिसऱ्या पर्यायाची उभारणी हे आहे. त्यासाठी माकपला स्वत:चा पाया अधिक विस्तृत करावा लागेल आणि हिंदीभाषिक राज्यांत पक्षाच्या विस्तारावर भर द्यावा लागेल.

पक्षाच्या पोलिट ब्यूरोत वृंदा कारत यांच्या रूपाने प्रथमच एका महिलेला स्थान मिळाले आहे. पक्षाचे नवे सरचिटणीस प्रकाश कारत यांच्या त्या पत्नी असल्या, तरी त्यांची नियुक्ती ही पक्षातील ' घराणेशाही ' ची निदर्शक आहे, असे पक्षाचे शत्रूही म्हणणार नाहीत. मात्र स्त्री-पुरुष समानता हा ज्या पक्षाच्या वैचारिक निष्ठेचा अविभाज्य भाग आहे, त्या पक्षाच्या सवोर्च्च निर्णययंत्रणेत महिलेला स्थान मिळायला 41 वर्षे का लागावीत, याचे आत्मपरीक्षण व्हायला हवे.

हिंदी पट्ट्यात कनिष्ठ जातींतील वाढत्या राजकीय आकांक्षांना वाव देण्यात पक्षाला अपयश का आले, याचाही विचार होणे गरजेचे आहे. सांप्रदायिक भाजपला सत्तेपासून रोखण्यासाठी काँग्रेसला पाठिंबा देतानाच, काँगेसच्याही उदारीकरणाच्या धोरणांवर अंकुश ठेवण्याचे माकपचे धोरण यापुढे चालू राहील ; किंबहुना कामगार, शेतकरी, ग्रामीण गरीब यांच्यावर विपरीत परिणाम करणाऱ्या आथिर्क धोरणांना विरोध करण्याची भूमिका घेऊन, या वर्गांत पक्षाचा विस्तार करणे आणि त्याच आधारे हिंदी पट्ट्यात जातीय ध्रुवीकरणावर मात करण्याचा प्रयत्न करणे, ही माकपची व्यूहरचना राहणार आहे.

पक्षाचे अस्तित्व लोकलढ्यांतून अधिकाधिक जाणवू लागले, तरच नेतृत्वाची पिढी बदलण्यामागील हेतू साध्य झाला याची पावती मिळेल.

 
</text>
</doc>
