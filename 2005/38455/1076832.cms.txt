<doc>
<docno>1076832.cms.txt</docno>
<text>
 
बहुतांची अंतरे
तिकिटाशिवाय प्लॅटफॉर्मवर येताच येणार नाही अशी व्यवस्था आवश्यक
[ Wednesday, April 13, 2005  08:05:52 pm]


' फुकट्या प्रवाशांकडून पश्चिम रेल्वेला दोन कोटींचे उत्पन्न ', असे शीर्षक असलेली बातमी (म. टा. 4 एप्रिल) वाचली. दंडाची रक्कम वाढविल्याने रेल्वेचे उत्पन्न वाढले यात रेल्वेचे काय कर्तृत्व ? कुणीही फुकट प्रवास करू नये हा दंड करण्यामागे हेतू असतो- असायला हवा. तसे होताना दिसत नाही. जे प्रवासी पकडले जातात, त्यांनी अनेकदा फुकट प्रवास केलेला असतो त्याचे काय ?

कुणीही फुकट प्रवास करू नये असे रेल्वेला खरोखरीच वाटत असेल तर तिकिटाशिवाय कोणत्याही प्लॅटफॉर्मवर कुणाही प्रवाशाला प्रवेश करता येऊ नये अशी व्यवस्था करायला हवी. परदेशात अशीच व्यवस्था असते. त्यामुळे तेथे विदाउट तिकिट हा प्रकार नाही. तेथील रेल्वेचे कधीही नुकसान होत नाही. अनेक परकीय बऱ्यावाईट गोष्टींचे अनुकरण आपण करीत असतो. मग या उत्तम पद्धतीचे का नाही ? भारतीय जनतेची ' चकटफू ' ची मानसिकता बदलणे महाकठीण! तेव्हा वर्षातून एकदा कारवाई करून फुकट्यांकडून इतके कोटी वसूल केल्याची बढाई मारण्यापेक्षा वर सुचविलेला उपाय करणेच रेल्वेच्या, पर्यायाने देशाच्या हिताचे ठरेल.

बाळ सितूत, विलेपारले, मुंबई.

 
</text>
</doc>
