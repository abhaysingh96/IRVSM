<doc>
<docno>1076371.cms.txt</docno>
<text>
 
महाराष्ट्र
'कृष्णा'च्या निवडणुकीचा प्रचार शिगेला
[ Wednesday, April 13, 2005  03:03:46 pm]


म. टा. वृत्तसेवा

कराड : ' कृष्णा सहकारी साखर कारखान्या ' च्या निवडणुकीचे वातावरण आरोप प्रत्यारोपांच्या फैरींनी आता चांगलेच तापू लागले आहे. लोकसभा आणि विधानसभेच्या निवडणुकीच्या निवडणुकीपेक्षा मोहिते-भोसले घराण्यांची ही ' महानिवडणूक ' रंगू लागली असून प्रचार टिपेला पोहोचलेला असताना सांगली-साताऱ्यातील प्रमुख नेत्यांचा कल कुणीकडे, हेही स्पष्ट होऊ लागले आहे.

' सहकार पॅनेल ' चे जयवंतराव भोसले, त्यांचे पुत्र विद्यमान चेअरमन डॉ सुरेश भोसले व नातू अतुल भोसले, तर ' रयत पॅनेल ' चे यशवंतराव मोहिते, त्याचे पुत्र डॉ. इंदजित मोहिते व पुतणे मदनराव मोहिते असा हा सामना आहे. शेतकरी संघटनेनेही काही उमेदवार उभे केले असले तरी, प्रचाराची राळ उडवण्यात त्यांचा सहभाग कमीच दिसतो. शेतकरी संघटनेने मतदारांच्या गाठीभेटींवर भर दिला आहे.

विरोधक प्रचारात आणि आरोपबाजीत अधिक आक्रमक, हा प्रत्येक निवडणुकीत हमखास दिसणारा प्रकार ' कृष्णा ' च्या निवडणुकीतही दिसतो आहे. कारखान्याने उत्पादनवाढीसाठी विविध कारणांनी घेतलेली 225 कोटी रुपयांची कजेर्, काठामारी प्रकरणात भरलेला सव्वा लाख रुपयांचा दंड यांवर मोहिते गटाचा आक्षेप आहेच ; पण सभासदांपेक्षा स्वत:च्या कुटुंबियांचे हित करण्यासाठी भोसले यांनी कारखान्यातील अधिकारपदाचा वापर केला, असा आरोपही मोहिते गटाने केला आहे. हे आरोप बिनबुडाचे असून आपण मोहिते यांच्यावर अब्रुनुकसानीचा दावा लावू, असे आव्हान भोसले गटाने दिले ; तर आधी ऑडिट केलेले ताळेबंद दाखवा, मगच अब्रुनुकसानीबद्दल बोला, असे प्रतिआव्हान मोहिते गटाने दिले आहे.

सांगली व साताऱ्यातील मिळून पाच ते सहा तालुक्यांचा समावेश ' कृष्णा ' च्या कार्यक्षेत्रात होतो. सांगलीच्या कडेगाव आणि खानापूर या तालुक्यांतील नेत्यांपैकी पृथ्वीराज देशमुख यांचा पाठिंबा भोसले गटाला, तर पतंगराव कदम हे मोहिते गटाच्या बाजूने, असे चित्र आहे. सांगलीच्याच वाळवा तालुक्यातील नेते व अर्थमंत्री जयंत पाटील यांचा मूक पाठिंबा मात्र भोसले गटाला आहे, असे समजले. स्वत: जयंत पाटील यांनी याबद्दल कोणतेही वक्तव्य केले नसले, तरी त्यांच्या समर्थकांचा ओढा भोसले गटाकडे दिसतो. वाळव्यातील भोसले गटाच्या सभेत बहुसंख्य जयंत पाटील-समर्थक व्यासपीठावर होते!

 
</text>
</doc>
