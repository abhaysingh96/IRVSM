<doc>
<docno>1076686.cms.txt</docno>
<text>
 
महामुंबई
खारफुटी व तिवराची झाडे तोडण्यास मनाई
[ Wednesday, April 13, 2005  05:14:15 pm]


म. टा. प्रतिनिधी

मुंबई : अंधेरीतील सात बंगला भागासह कांजूर मार्ग, गोराई, मालवणी व गोरेगाव लिंकिंग रोड येथील खारफुटी व तिवराची झाडे (मॅन्ग्रोव्ह) तोडण्यास मनाई करतानाच त्या परिसरात कोणतीही विकासकामे करू नयेत, असा स्पष्ट आदेश मुंबई हायकोर्टाने दिला आहे.

याशिवाय राज्याच्या किनारी भागात किती प्रमाणात खारफुटी व तिवराचे जंगल आहे याचे उपग्रहाद्वारे मॅपिंग करून ते काम 15 मेपर्यंत पूर्ण करा, असेही मुख्य न्या. दलवीर भंडारी व न्या. शरद बोबडे यांच्या खंडपीठाने मंगळवारी दिलेल्या आदेशात म्हटले आहे. किनारपट्टी भाग व्यवस्थापन प्राधिकरणाकडे ही मॅपिंगची जबाबदारी कोर्टाने सोपविली आहे. आता याप्रकरणी 14 जूनला पुढची सुनावणी ठेवण्यात आली आहे.

खारफुटी व तिवराच्या झाडांमुळे पर्यावरणाला फार मोठा हातभार लागत असून पर्यावरण संरक्षणाच्या दृष्टीने उपयुक्त असलेली ही झाडे मोठया प्रमाणात तोडली जात असल्याचे बॉम्बे इन्व्हायरोमेंटल अॅक्शन ग्रुप( बीइएजी) आणि महाराष्ट्र मानव सेवा संघ या अर्जदारांनी जनहित याचिकांद्वारे हायकोर्टाच्या निदर्शनाला आणले. यासाठी त्यांनी विविध लेखांचाही संदर्भ कोर्टापुढे ठेवला. त्यातील एका लेखात पर्यावरणवादी व माजी केंदीय मंत्री मनेका गांधी यांचाही मुद्दा मांडण्यात आला. देशभरात खारफुटीची व तिवरांची तब्बल 87 टक्के झाडे नष्ट झाली असल्याचे मनेका गांधी यांचे म्हणणे आहे.

त्सुनामीच्या भूकंपाचाही मुद्दा यावेळी अर्जदारांनी कोर्टापुढे मांडला. त्सुनामीनंतर नागापट्टम भागात सहा हजार लोक दगावले. त्या परिसरात खारफुटीची व तिवराची मोठ्या प्रमाणात कत्तल झाली होती तर त्या भागाच्या जवळच असलेल्या पिचवाम या ठिकाणी खारफुटी व तिवराची झाडे असल्याने तेथे हानी कमी झाली, असे अर्जदारांनी नमूद केले. या झाडांमुळे लाटांपासून संरक्षण मिळते, असेही प्रतिपादन त्यांनी केले.

या पर्यावरण संरक्षक झाडांच्या परिसराचे उप्रगह मॅपिंगच होत नाही व 1997 नंतर आतापर्यंत कधीच असे मॅपिंग करण्यात आले नाही. ज्या भागात खारफुटी व तिवराची झाडे आहेत ती वाचविण्याऐवजी तेथे ती तोडण्याचेच प्रकार चालू आहेत. त्यामुळे त्यांचे तातडीने संरक्षण करण्यात यावे, अशी विनंती अर्जदारांनी हायकोर्टाला केली.

 
</text>
</doc>
