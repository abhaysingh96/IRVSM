<doc>
<docno>1076684.cms.txt</docno>
<text>
 
महामुंबई
रवींद म्हात्रेचे लायसन्स रद्द का केले नाही?
[ Wednesday, April 13, 2005  05:13:36 pm]


म. टा. प्रतिनिधी

मुंबई : शिवसेनाप्रमुख बाळासाहेब ठाकरे यांचा खासगी सचिव रवींद म्हात्रे याच्या मोटारीखाली दोन महिला ठार झाल्याच्या घटनेनंतर त्यांचा वाहन चालविण्याचा परवाना रद्द करण्यासाठी पोलिसांनी काय कारवाई केली, याचा खुलासा करण्याचे आदेश मुंबई हायकोर्टाने पोलिसांना मंगळवारी दिले.

म्हात्रे यांच्याविरुद्ध त्वरित मोटार वाहन कायद्याखाली कारवाई का केली नाही व त्याच्यावर प्रतिबंधात्मक कायद्यांतर्गत काही गुन्हा नोंदविण्यात आला होता का, याचाही तपशील देण्यास न्या. आर. एम. एस. खांडेपारकर व न्या. पी. व्ही. काकडे यांच्या खंडपीठाने सांगितले आहे.

मनीष माशेलकर याने केलेल्या याचिकेची सुनावणी सुरू असून त्यावर खंडपीठाने हा आदेेश दिला आहे. पुढील सुनावणी 19 एप्रिलला होणार आहे. म्हात्रे यांच्याविरुद्ध सदोष मनुष्यवधाचा गुन्हा दाखल करण्यात यावा व आपल्याला 50 लाख रुपयांची नुकसानभरपाई मिळावी, अशी मागणी अर्जदाराने याचिकेत केली आहे. म्हात्रे याच्या मोटारीला 26 मार्चला अपघात झाला होता. त्यात या मोटारीखाली लीलावती माशेलकर व शीला पावसकर या मायलेक ठार झाल्या होत्या.

 
</text>
</doc>
