<doc>
<docno>1076530.cms.txt</docno>
<text>
 
धावते जग
चिनी संकेत
[ Wednesday, April 13, 2005  04:08:48 pm]


सांकेतिक भाषा आणि प्रतिकात्मक राजकारण हे आजच्या चीनचे वैशिष्ट्य आहे. कुठलीही गोष्ट स्पष्टपणे न सांगता विशिष्ट अशी भाषा वापरून आपली राजकीय भूमिका स्पष्ट करण्याची प्रथा माओ झेडुंग यांनी सुरू केली, ती आजही चालू आहे. अशी सांकेतिक भाषा वापरण्याचा एक फायदा असा असतो की त्याचा वाटेल तसा अर्थ काढता येतो.

तसेच शब्दात अडकायला होत नाही. भारत-चीन सीमा-वादाबाबत ' इतिहासाचे ओझे ' ' अकोमोडेटिंग इच अदर ' वगैरे भाषा वापरून आपल्याला नेमके काय म्हणायचे आहे, याचा पत्ता चिनी राज्यकर्ते लागू देत नाहीत.

अर्थात जाहीरपणे ही भाषा वापरली जात असली, तरी राजनैतिक चचेर्च्या वेळी अशी भाषा सहन केली जात नाही. तिथे स्पष्टच बोलावे लागते. अमेरिकेबरोबरचे संबंध सुधारताना चीनने पिंगपाँग नीतीचा अवलंब केला होता. म्हणजे अमेरिकन पिंगपाँग खेळाडूंबरोबर चिनी खेळाडूंना खेळण्याची परवानगी देऊन आपण अमेरिकाविरोध सोडीत आहोत, याचे संकेत दिले होते.

आता हिंदी-चिनी भाईभाईच्या दुसऱ्या पर्वाचे संकेत देताना चीनने आधुनिक प्रतिकांचा वापर केला आहे. चीनने ' बीजिंग रिव्ह्यू ' या मासिकाच्या मुखपृष्ठावर ऐश्वर्या राय आणि प्रसिद्ध चिनी अभिनेत्री झंग झियी यांचे छायाचित्र छापून दोन्ही देश एका नव्या संबंधांची सुरुवात करीत असल्याचे संकेत दिले आहेत.

दोन्ही देशांतल्या दोन प्रथितयश नट्यांच्या छायाचित्रांची प्रतिके वापरताना दोन्ही देशांतील सांस्कृतिक संबंधाचा दाखला तर चीनने दिला आहेच, पण या दोन्ही अभिनेत्री कमशिर्यल सिनेमाशी संबंधित असल्यामुळे दोन्ही देशांत व्यापारी संबंध वृद्धिंगत होत असल्याचेही सूचित केले आहे.

ऐश्वर्या राय व झंग झियी या आंतरराष्ट्रीय पातळीवर मान्यताप्राप्त झालेल्या नट्या आहेत. त्यामुळे त्यांच्या माध्यमातून चीनने दोन्ही देशांतील मैत्रीचा हा जगाला दिलेला संदेश आहे. झंग झियी ही ' क्राऊचिंग टायगर, हिडन ड्रॅगन ' या चित्रपटामुळे भारतीयांना परिचित आहे. ऐश्वर्या राय हिने ' कान आंतरराष्ट्रीय चित्रपट महोत्सवा ' मध्ये भारताचे प्रतिनिधित्व केल्यामुळे जगाला ती माहीत झाली आहे.

भारत आणि चीन यांच्या चित्रपट संबंधांचा इतिहास हा ' डॉ. कोटनीस की अमर कहाणी ' या चित्रपटापासून सुरू होतो आणि तिथेच संपतो. आता दोन्ही देशांत व्यापारी देवाणघेवाण सुरू झाल्यानंतर भारतीय चित्रपटांच्या सीडीज चीनमध्ये पोहचू लागल्या असून काही चित्रपट लोकप्रिय झाले आहेत. काही चिनी सिनेमे भारतात चित्रपट महोत्सवात पाहायला मिळाले असले, तरी त्यांची छाप भारतीयांवर पडलेली नाही. असे असले तरी अशा संकेतातून आणि संबंधातून चीन भारताबरोबर खरोखरीच नव्या संबंधांची सुरुवात करीत असेल, तर या संकेतांना काही अर्थ प्राप्त होईल. अन्यथा ती चीनची एक चलाखी मानली जाईल.

 
</text>
</doc>
