<doc>
<docno>1076912.cms.txt</docno>
<text>
 
महामुंबई
नियम तुडवणाऱ्या रुग्णालयांच्या सवलती काढणार
[ Wednesday, April 13, 2005  09:33:33 pm]


म. टा. प्रतिनिधी

मुंबई : राज्यातील धर्मादाय रुग्णालयांना स्वस्तात जमीन देण्यासह अनेक सवलती राज्य सरकारने दिल्या असल्या तरी मान्य केल्याप्रमाणे गरीब रुग्णांना ही रुग्णालये मोफत उपचार देत नसल्याची कबुली देताना यात सुधारणा न झाल्यास या रुग्णालयांना दिलेल्या सवलती काढून घेण्यात येतील, अशी ग्वाही सरकारने बुधवारी विधान परिषदेत दिली.

धर्मादाय ट्रस्टकडून राज्यातील अन्य जिल्ह्यांत 250 तर मुंबईत 70 रुग्णालये चालवण्यात येतात. त्यासाठी सवलतीच्या दरात भूखंड देण्याबरोबरच वाढीव ' एफएसआय ' देण्यात येतो. याशिवाय प्राप्तिकर, वीज व पाणी यांच्या दरातही सवलत मिळते. या बदल्यात त्यातील 20 टक्के खाटा अतिगरीब व दुर्बल घटकातील रुग्णांसाठी राखून ठेवणे आवश्यक असते.

बॉम्बे हॉस्पिटलच्या अनुषंगाने शिवसेनेचे डॉ. दीपक सावंत, विलास अवचट, अनिल परब या सदस्यांनी हाच प्रश्ान् विचारला होता. त्याला उत्तर देताना, बॉम्बे हॉस्पिटलला मुळात दिलेल्या सवलतीनंतर पुन्हा विस्तारीत बांधकामासाठी वाढीव चटईक्षेत्र देण्यात आले होते व त्यानुसार या जागेतील 30 टक्के खाटा तसेच ठराविक प्रमाणात बाह्य रुग्णविभागातील सुविधा गरीब व गरजू रुग्णांसाठी उपलब्ध करून देणे आवश्यक होते. मात्र, त्याचे पालन केले जात नसल्याचे राज्यमंत्री हसन मुश्रीफ यांनी सांगितले.

ब्रीच कॅन्डी, लीलावती, हिंदुजा या रुग्णालयांकडून ठरल्याप्रमाणे गरीब रुग्णांना मोफत सुविधा दिल्या जात नसल्याचे त्यांनी यावेळी मान्य केले. याबाबत हायकोर्टातही सुनावणी सुरू असून ही रुग्णालये नियमांचे पालन करीत नसतील तर त्यांच्या सवलती काढून घ्या, अशाच सूचना न्यायालयाने दिल्या असल्याचे मुश्रीफ यांनी सांगितले.

याबाबत सुधारणा करण्याची एक संधी या रुग्णालयांना देण्यात येईल, अन्यथा न्यायालयाच्या आदेशानुसार त्यांच्या सवलती काढून घेण्याची कारवाई करण्यात येईल, असा इशारा त्यांनी दिला. या रुग्णालयांच्या कारभारावर लक्ष ठेवण्यासाठी नेमण्यात येणाऱ्या समितीवर लोकप्रतिनिधींचा समावेश करण्याच्या मागणीचा विचार करण्याचेही मुश्रीफ यांनी मान्य केले.

जीवनदायी योजनेअंतर्गत 1997 ते 2005 या काळात बॉम्बे हॉस्पिटल, हरकिसनदास, लीलावती, नानावटी, ब्रीच कॅन्डी, कंबाला हिल या रुग्णालयांनी अवघ्या 44 रुग्णांवरच उपचार केले असल्याचा आरोप डॉ. दीपक सावंत यांनी केला. त्यावर या रुग्णालयांच्या वर्तनामुळे आरोग्य विभागाचे अधिकारीही त्रस्त असल्याचे हसन मुश्रीफ म्हणाले. प्रा. जोगेंद कवाडे यांनी, या रुग्णालयांचे संचालक मंडळ बरखास्त करून त्यांच्यावर प्रशासकच नेमण्याची मागणी केली. तर सुरुवातीला 30 ते 35 हजार रुपये भरल्याशिवाय या रुग्णालयांमध्ये प्रवेशच दिला जात नसल्याचे शिवसेनेचे दिवाकर रावते म्हणाले. या रुग्णालयांमध्ये अपघात विभागच नसल्याकडे भाजपचे मधू चव्हाण यांनी लक्ष वेधले.

 
</text>
</doc>
