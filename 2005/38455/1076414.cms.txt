<doc>
<docno>1076414.cms.txt</docno>
<text>
 
क्रीडा
हिचकॉक प्रेझेंट्स...
[ Wednesday, April 13, 2005  03:23:04 pm]


अतुल परचुरे

अहमदाबादमधल्या मॅचचा स्क्रीन प्ले आल्फ्रेड हिचकॉकनेच लिहिला होता, असं वाटण्याइतकी ही रोमहर्षक मॅच झाली. अर्थात भारत-पाक मालिकेत एखादी तरी मॅच अशी व्हावी, असं वाटत होतं आणि झालं तसंच... पण पारडं आपल्याऐवजी त्यांच्याकडे झुकलं. निर्णायक क्षणी पाकिस्तानी क्रिकेटपटूंनी जिगर पणाला लावली आणि सारा कॅनव्हासच बदलून गेला क्षणार्धात! शेवटच्या बॉलपर्यंत मॅच चुरशीची झाली आणि ' पैसा वसूल ' म्हणेपर्यंत ती हातून निसटली. विजयाने डोळ्यादेखत हुलकावणी दिली.

आजच्या सामन्यात पुन्हा येरे माझ्या मागल्या झाले, बोलिंग, बॅटिंग आणि फील्डिंग या तिन्ही आघाड्यांवर आपण कमालीचे हतबल ठरलो. आपल्या हातातली मॅच आपण हळूहळू का होईना, प्रतिर्स्पध्यांच्या हातात देणारा बेभरवशाचा खेळ करतो, याचा प्रत्यय पुन्हा मिळाला. सकाळी खेळपट्टी ओलसर असल्यामुळे झालेला तमाशा आंतरराष्ट्रीय सामन्यासाठी अशोभनीय होता. आदल्या दिवशी पाण्याच्या माऱ्याचे प्रमाण अधिक झाल्यामुळे विकेट ओलसर असल्याचं कारण लज्जास्पद आहे. त्यामुळे विकेट एक्स्पर्ट्सची मतं फोल ठरली, अंदाज चुकले... या विकेटवर अडीचशे धावांचा टप्पा ओलांडणं मुश्कील होईल, असं म्हणणाऱ्यांचे दात घशात घालणारा आकडा धावफलकाने दाखवला. 48 षटकांमध्ये 317 धावा.

 
</text>
</doc>
