<doc>
<docno>1077017.cms.txt</docno>
<text>
 
महामुंबई
शिवाजी पार्कवर उभं राहतंय रामराज्य!
[ Wednesday, April 13, 2005  11:56:49 pm]


म. टा. प्रतिनिधी

मुंबई : बाबूजी आणि गदिमांनी साकारलेल्या अजरामर गीत रामायणाच्या आठवणींना उजळा देण्यासाठी आसुसलेल्या श्रोतृवृंदाला पुन्हा एकदा ' त्या ' भूतकाळाच्या सुवर्ण क्षणांचे स्मरण व्हावे, यासाठी शिवाजी पार्कवर जय्यत तयारी सुरू आहे. बदलत्या तंत्रज्ञानाचा योग्य वापर क रून गीत रामायणातील काही प्रसंग बॅलेच्या माध्यमातून मंचावर साकारण्यात येणार आहेत.

या कार्यक्रमाला 30 हजारांहूनही जास्त प्रेक्षक येतील, असा आयोजक विनोद तावडे यांचा अंदाज आहे. श्रोतवृंदाला रामराज्यातच आल्याचा अनुभव मिळावा यादृष्टीने वातावरणाची निमिर्ती केली जाईल व त्यादृष्टीने बैठक, भव्य खांब, प्रशस्त दरवाजांची रचना, प्रकाश योजना वगैरे व्यवस्था करण्यात येईल. कार्यक्रमाच्या शेवटी 75 फूट उंचीचा रावण उभारून जाळण्यात येणार आहे. त्यासाठी ' क्विक फायर ' या अत्याधुनिक पद्धतीचा वापर करण्यात येणार असून त्यामुळे प्रदूषण अथवा अपघात घडणार नाही याची काळजी घेण्यात आली आहे अशी माहितीही त्यांनी दिली.

मंचाचे तीन भाग केले असून त्यात अयोध्या नगरी, वनवासाचा कालखंड आणि लंका या तीन पार्श्वभुमीवर पूर्ण रचना सादर होणार आहेत. ज्या रचनेचे सादरीकरण करण्यात येईल त्याच अनुषंगाने मंचाचे दृश्य बदलण्यात येईल. प्रतिध्वनीमुळे होणारा त्रास टाळण्याकरिता आशियातील ' रॉजर ' या सवोर्त्कृष्ट ध्वनी व्यवस्थेचा वापर करण्यात येणार आहे.

अनेक प्रसिद्ध कार्यक्रमांच्या भव्य मंचाची आखणी करणारे नितीन देसाई या मंचाच्या वेगळेपणाबद्दल सांगताना म्हणाले की, गीतरामायणासारखी कलाकृती पेश करताना झगमगाटापेक्षा यातल्या शब्दांच्या जवळ जाणारा मंच उभारणे जास्त आवश्यक होेते. ही गोष्ट ध्यानात ठेऊन या मंचाची रचना केली आहे. पण त्याबरोबरच काही खास इफेक्ट, ट्रीक सिन्स यांचाही वापर केल्या मुळातच प्रभावी असलेली ही कलाकृती निश्चितच आणखी प्रभावी होईल.

रामजन्म, सीता स्वयंवर, सेतू बांधा रे सागरी, हनुमानाचा सीता शोध, सीताहरण असे अनेक महत्त्वाचे प्रसंग बॅलेच्या माध्यमातून साकारले जातील. या कार्यक्रमाची एकंदर रचना तीन भागात पार पडणार आहे. ज्योतिर्भास्कर जयंतराव साळगावकर, भाऊ मराठे व संजय उपाध्ये निवेदन व निरुपण करणार आहेत.

गीत रामायणातल्या सगळ्या रचनांच्या गायनासोबतच प्रत्यक्ष गीतरामायणाची कलाकृती रचली जात असताना गेल्या 50 वर्षांतील घडलेले प्रसंग, काही मान्यवरांच्या मुलाखती इत्यादी घटनाक्रम प्रेक्षकांना कार्यक्रम सुरू असतानाच उभारल्या जाणाऱ्या दोन प्रशस्त पडद्यावर दाखवले जाणार आहेत. प्रत्यक्ष गायन, अविष्कार आणि चित्रफीत या तीन माध्यमातून पार पडणाऱ्या या कार्यक्रमात 16 तारखेला सीतेच्या हरणापर्यंत कार्यक्रम होईल. पुढील घटनाक्रम सांगणाऱ्या रचना 17 तारखेला पार सायंकाळी 6 ते रात्री 9.30 दरम्यान पार पडणार आहे.

 
</text>
</doc>
