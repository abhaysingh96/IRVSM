<doc>
<docno>1076986.cms.txt</docno>
<text>
 
महामुंबई
अंधश्रद्धाविरोधी कायद्यानुसार जादुटोणाही अंधश्रद्धा
[ Wednesday, April 13, 2005  11:42:58 pm]


म. टा. प्रतिनिधी

मुंबई : अंधश्रद्धाना पायबंद घालण्याच्या उद्देशाने तयार करण्यात आलेल्या विधेयकामध्ये तथाकथित देवदूत, वैदू आणि भोंदुबाबा हे देवाच्या नावाखाली किंवा आपल्याकडे दैवी वा अलौकिक किंवा जादुई शक्ती आहे, असे सांगून जादुटोण्याचा अवलंब करून जी कृत्ये करतात ती सर्व कृत्ये अंधश्ाद्धा या वर्गवारीत समाविष्ट केली आहेत. अशी सर्व कृत्ये ही लोकांचा विज्ञानावरील विश्वास उडविणारी असून असे खोटे दावे समाजाच्या स्वास्थ्यास बाधा आणणारे असल्याने ते दखलपात्र गुन्हे असून फौजदारी दंड संहितेखाली शिक्षेस पात्र आहेत असे स्पष्ट म्हटले आहे.

अंधश्रद्धा या केवळ गरीब लोकांतच असतात तसेच बकरे कापणे किंवा नरबळी म्हणजेच अंधश्रद्धा असे समजणाऱ्या सुशिक्षितांनाही या विधेयकाने ताळ्यावर आणण्याचे काम केले आहे. हे विधेयक संमत होऊन त्याचे कायद्यात रूपांतर झाल्यास आपल्यात दैवी शक्ती आहे असे सांगून चमत्कार करणारे अनेकजण त्याच्या कचाट्यात येऊ शकतील. तसेच एखाद्या स्त्रीस तिच्या अंधश्रद्धाचा फायदा घेऊन तिला फसवून आणि तिच्यावर अत्याचार करून तिला इच्छेविरुद्ध वेश्याकर्म करण्यास भाग पाडणे हा दखलपात्र गंभीर गुन्हा ठरविला गेल्याने महाराष्ट्रातील देवदासी प्रथा निर्मूलनाच्या कामास वेग मिळण्याची शक्यता निर्माण झाली आहे.

भूत उतरविण्यासाठी बांधून ठेवून अमानुष मारहाण करणे, शारीरिक व मानसिक छळ या वर्गवारीत मोडणारी कृत्ये करणे, शरीरावर अणकुचीदार वस्तू खुपसून घेणे, करणी-भानामती करून पैसे उकळणे, जारणमारण-चेटूक यांच्या नावाखाली मारणे वा जातीबहिष्कृत करणे वा नग्न धिंड काढणे, दैवी शक्तीच्या नावाखाली स्वैर लैंगिक संबंध ठेवणे आणि स्त्रियांचा लैंगिक गैरफायदा घेणे, लोकांना देवाचा आशीर्वाद किंवा धनलाभाचे अमीष दाखवणे अशा कृत्यांचा समावेश अंधश्ाद्धेच्या व्याख्येत करण्यात आला आहे. या प्रकारच्या अंधश्रद्धामूलक कारवायांसंदर्भात तक्रारी नोंदविण्याचे अधिकार असलेले दक्षता अधिकारी नेमण्यात येणार असून त्याने अंधश्ाद्धा निर्मूलनाचे कार्य करणाऱ्या स्वयंसेवी संस्थांशी समन्वय साधावा असे या मसुद्यात म्हटले आहे. या अधिकाऱ्याला अडथळा आणणाऱ्या व्यक्तीस तीन महिने कारावास किंवा पाच हजार रुपये दंड होऊ शकेल.

 
</text>
</doc>
