<doc>
<docno>1076454.cms.txt</docno>
<text>
 
महामुंबई
आता मुंबईच्या डान्स बारनाही टाळे
[ Wednesday, April 13, 2005  03:37:09 pm]


म. टा. प्रतिनिधी

मुंबई : राज्यातील मुंबईबाहेरचे डान्स बार बंद करण्याच्या निर्णयाने उडवलेला धुरळा खाली बसण्याच्या आतच मुंबईतील डान्स बारनाही टाळे ठोकण्याचा निर्णय उपमुख्यमंत्री आर. आर. पाटील यांनी मंगळवारी रात्री उशिरा विधानसभेत जाहीर केला. सरकारच्या या निर्णयामुळे मुंबईतील दीड हजाराहून अधिक डान्स बार एका फटक्यात बंद होणार आहेत.

मुंबईतील डान्स बारची संख्या आणि बारबालांच्या पुनर्वसनाचे संभाव्य प्रश्न लक्षात घेऊन आधी मुंबई या बंदीतून वगळण्यात आली होती. पण, बंदीचा निर्णय कोर्टात टिकणार नाही, असे विधि व न्याय खात्याने सरकारच्या लक्षात आणून दिल्यानंतर सरकारला मुंबईतील बारनाही टाळे ठोकण्यावाचून गत्यंतर उरलेले नाही.

मंगळवारी मंत्रिमंडळ बैठकीत सविस्तर चचेर्नंतर या निर्णयाला एकमताने मान्यता देण्यात आल्याचे समजते. या निर्णयामुळे महानगरातील 50 हजाराहून अधिक बारबालांच्या व्यवसायावर गदा येणार आहे.

डान्स बारचा विळखा ठाणे, पुणे, रायगड, परिसरातील अनेक गावांना बसून तरुण पिढी उद्ध्वस्त होत असल्याची तक्रार आल्यावर आर. आर. यांनी 30 मार्च रोजी अधिवेशनातच मुंबई वगळून अन्य भागांतील डान्स बार बंद करण्याची घोषणा केली होती. मुंबईचे वेगळेपण लक्षात घेऊन मुंबईतील डान्स बारना सवलत देण्यात आली होती. या बारची पाहणी करण्यासाठी अतिरिक्त मुख्य सचिवांच्या अध्यक्षतेखाली चार सचिवांचा समावेश असलेली समिती नेमण्यात आली होती.

मात्र, अशी एकांगी बंदी आणता येणार नाही आणि तसा निर्णय घेतलाच, तर तो कोर्टात टिकणार नाही, असे विधि व न्याय खात्याने सरकारच्या निदर्शनास आणून दिले. ' मुंबई पोलिस कायद्या ' च्या आधारे मुंबईसह राज्यभरातील डान्स बारना परवानगी देण्यात आली होती. त्यामुळे, बंदीत मुंबईचाही समावेश करावा लागेल, असे स्पष्ट मत या विभागाने सरकारकडे नोंदवले. त्यामुळे हा बंदीचा निर्णय केला गेला.

मुंबईतील बार बंद करण्याची जबाबदारी एक्साइज अधीक्षक आणि एक्साइज आयुक्तालयातील अधिकाऱ्यांवर सोपवण्यात आली आहे. मुंबईबाहेर ही जबाबदारी एक्साइज अधीक्षक व जिल्हाधिकारी व जिल्हा पोलिस अधीक्षक यांच्यावर असेल. बंद बारमध्ये परमिट रूम चालू ठेवण्यासही मनाई आहे.

बंदी सुरू!

मुंबईतील डान्स बारवरही बंदी येणार असल्याची कुणकुण शहरात आधीपासून होती. त्यामुळे, अनेक बारमालकांनी मंगळवारी रात्रीपासूनच डान्स बार बंद ठेवलेे.

 
</text>
</doc>
