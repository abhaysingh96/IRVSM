<doc>
<docno>1076459.cms.txt</docno>
<text>
 
महाराष्ट्र
दयानंद म्हस्के यांच्या अपहृत नातवाची हत्या
[ Wednesday, April 13, 2005  03:39:24 pm]


म. टा. वृत्तसेवा

कराड : झोपडपट्टी सुधारणा आणि पुनर्वसन राज्यमंत्री दयानंद म्हस्के यांच्या पुतण्याच्या अपहृत मुलाची हत्या करण्यात आल्याचे सोमवारी रात्री उशिरा उघडकीस आले. या प्रकरणी एक संशयिताला ताब्यात घेण्यात आले आहे. नरेश म्हस्के ( 7) असे या मुलाचे नाव असून शिवाजी हायस्कूलच्या आदर्श प्राथमिक शाळेतून शुक्रवारी दुपारी त्याचे अपहरण करण्यात आले होते.

मिरज येथील रितेश देवताळे या लहान मुलाच्या हत्येपाठोपाठ दोन वर्षांतील या भागातील अशा प्रकारची ही दुसरी घटना आहे.

म्हस्के यांचे पुतणे रवींद म्हस्के येथील माकेर्ट यार्ड परिसरात राहतात. त्यांना तीन मुली असून नरेश हा एकच मुलगा होता. कराड तालुक्यातील कालगावातील रेल्वेरुळानजीक धनगराच्या ओढ्यावरील फरशी पुला-खाली सिमेंट पाइपमध्ये सडलेल्या स्थितीत नरेशचा मृतदेह सापडला.

या परिसरात पसरलेल्या दुर्गंधीमुळे शंका येऊन एका गुराख्याने पोलिसांना माहिती दिली होती. त्यानुसार पोलिसांनी शोध घेतला असता त्यांना हा मृतदेह आढळून आला. शाळेच्या गणवेषावरून तो नरेशचाच असल्याचे त्याच्या वडिलांनी ओळखले. मृतदेहाच्या अवस्थेवरून अपहरणाच्या दिवशीच नरेशचा खून झाल्याचा पोलिसांचा कयास आहे. मृतदेहाची कवटी फुटलेल्या अवस्थेत असल्याने सिमेंटच्या पाइपवर डोके आपटून नरेशचा खून केला असावा, असा प्राथमिक अंदाज आहे.

नरेशला ' शक्तिमान ' ची चित्रे जमवण्याचा तसेच शरीरावर ' टॅटू ' गोंदवण्याचा छंद होता. मृतदेहाच्या अंगावरील गणवेषाच्या खिशात टॅटू सापडल्याने त्याच्या वडलांना हुंदके आवरता आले नाहीत. सुमारे सहा महिन्यांपूवीर् नरेशला भेटायला एक अज्ञात व्यक्ती आली होती.

या व्यक्तीशी ओळख नसल्याचे नरेशने सांगितले होते. त्या माणसाला नरेशच्याच शाळेत शिकणाऱ्या त्याच्या बहिणीनेही पाहिले होते. म्हस्के यांचा मुंबईला जकातवसुलीचा ठेका आहे. मात्र, व्यवसायात आपले कोणाशीही वैर नसल्याचे त्यांनी पोलिसांना सांगितले आहे.

 
</text>
</doc>
