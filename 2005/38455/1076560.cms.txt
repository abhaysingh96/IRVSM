<doc>
<docno>1076560.cms.txt</docno>
<text>
 
अग्रलेख
काँग्रेसला धडा!
[ Wednesday, April 13, 2005  04:17:04 pm]


नवी मुंबई आणि औरंगाबाद या दोन महापालिकांना महाराष्ट्राच्या राजकारणात विशेष स्थान आहे. 1980 च्या दशकांत औरंगाबादेत झालेल्या एका दंगलीच्या पार्श्वभूमीवर महापालिका निवडणूक जिंकून शिवसेनेने प्रथमच मुंबई-ठाणे या पट्ट्याबाहेर आपले पाऊल रोवले होते. हे पाऊल इतके भक्कम होते की महापालिकेच्या गेल्या निवडणुकीत औरंगाबादेतच गोपीनाथ मुंडे यांच्यासारख्या भारतीय जनता पक्षाच्या नेत्याने ' शिवसेना विसजिर्त करण्याची ' घोषणा केल्यानंतरही पालिकेच्या चाव्या शिवसेनेच्याच हाती आल्या होत्या.

नवी मुंबईवरही शिवसेनेची एकेकाळी चांगलीच पकड होती. गणेश नाईक यांच्यासारखा विश्वासू शिलेदार या प्रांताची सुभेदारी सांभाळत असे आणि त्याच्या पाठीशी ठाणे जिल्ह्याचे ' शिवसेनाप्रमुख ' आनंद दिघे असत. त्यामुळेच या ' जुळ्या ' मुंबईवरही शिवसेनेचेच अधिराज्य स्थापन झाले होते. पण हे अधिराज्य स्वबळावर नव्हे, तर नाईक यांच्या पाठबळावर निर्माण झाले होते, हे नाईक यांनी शिवसेनेला ' अखेरचा जय महाराष्ट्र! ' केल्यानंतर स्पष्ट झाले.

ठाणे जिल्ह्याच्या एका टोकाला नाईक आपले साम्राज्य उभे करीत असतानाच दुसऱ्या वसई- विरारच्या टोकाला हितेंद ठाकूर यांनी आपली मनसबदारी उभी केली होती. एका तपानंतरही त्या पट्ट्यात त्यांचेच राज्य आहे, हे अनेक निवडणुकांनी दाखवून दिले आहे.

औरंगाबाद व नवी मुंबई या दोन महापालिका आणि ठाणे जिल्ह्यातील अन्य चार नगर-पालिकांच्या निवडणूक निकालांनी या गृहीतकावर शिक्कामोर्तब तर केले आहेच ; शिवाय शिवसेना, भाजप, काँग्रेस आणि राष्ट्रवादी काँग्रेस या चार पक्षांच्या मर्यादाही स्पष्ट केल्या आहेत.

औरंगाबादचा आपला बालेकिल्ला शाबूत राखण्यात शिवसेनेला यश आले असले, तरी हे यश निभेर्ळ नाही ; कारण त्यासाठी भाजपची कुमक घेणे त्यांना भाग पडले आहे. तर मुंबईपासून हाकेच्या अंतरावर असलेल्या नवी मुंबईत, नाईक सोडून गेल्यापासून शिवसेनेला भगवा फडकवता आलेला नाही.

राष्ट्रवादीला नवी मुंबईत निभेर्ळ म्हणता येईल, असा विजय जरूर मिळाला आहे ; पण तो विजय राष्ट्रवादीचा नसून नाईक यांच्या कर्तृत्वामुळे मिळाला आहे. काँग्रेस आणि राष्ट्रवादी या राज्यातील दोन प्रमुख सत्ताधारी पक्षांपुढील मर्यादा खऱ्या अर्थाने औरंगाबादेत स्पष्ट झाल्या आहेत.

सहा महिन्यांपूर्वी झालेल्या विधानसभा निवडणुकीत औरंगाबादमध्ये राजेंद दर्डा यांनी बाजी मारली. पण त्या यशात राष्ट्रवादीचा वाटा होताच. ते काँग्रेसने मान्य केले नाही. अन्यथा ही निवडणूकही राष्ट्रवादीबरोबर आघाडी करूनच लढण्याचे शहाणपण काँग्रेसला सुचले असते.

औरंगाबादमधील 98 मतदारसंघांपैकी किमान 38 मतदारसंघांवर मुस्लिमांचे पूर्ण वर्चस्व आहे, तर आणखी पाच मतदारसंघांत दलितांचे. त्यामुळे काँग्रेस आणि राष्ट्रवादी यांना संयुक्तपणे ही निवडणूक जिंकण्यास फारसे श्रम पडले नसते. उलट शिवसेना-भाजप युतीला हा विजय उर्वरित पन्नास-पंचावन्न हिंदूबहुल मतदारसंघांवरच सारे लक्ष केंदित करून मिळवावा लागला आहे. त्यामुळेच त्याचे महत्त्व अधिक आहे. त्याचवेळी ठाणे जिल्ह्यातील अंबरनाथ आणि बदलापूर नगरपालिका जिंकणाऱ्या युतीला नवघर-माणिकपूर आणि नालासोपारा या दोन नगरपालिकांमध्ये मात्र शथीर्चे प्रयत्न करूनही हितेंद ठाकूर यांना शह देता आला नाही.

अर्थात ठाकूर यांनाही या विजयासाठी काँग्रेस आणि राष्ट्रवादीबरोबर बऱ्याच तडजोडी कराव्या लागल्या, हे लक्षात घ्यावे लागेल. बदलापूरमध्ये गेल्या विधानसभा निवडणुकीत आमदार निवडून आणणाऱ्या राष्ट्रवादीला पालिका निवडणुकीत फारशी चमक दाखवता आली नाही. त्यामुळे सर्वच पक्षांनी या निवडणुकांपासून बोध घेणे जरुरीचे आहे. मात्र राज्याची सत्ता कायम राहिल्यानंतरही काँग्रेसमध्ये आलेली मरगळ ही त्या पक्षाच्या दृष्टीने विशेष चिंतेची बाब ठरायला हवी.

मुख्यमंत्री आणि प्रदेशाध्यक्ष यांची तोंडे दोन दिशांना असल्यावर यापेक्षा वेगळे अपेक्षितही नव्हते. राष्ट्रवादी काँग्रेसने विधानसभा निवडणुकीनंतर जोमाने पक्षबांधणी सुरू केली आणि अत्यंत आक्रमक पद्धतीने कारभार सुरू केला आहे. या पार्श्वभूमीवर तर काँग्रेसचे अपयश अधिकच ठळकपणे अधोरेखित झाले आहे. या तुलनेत विधानसभा निवडणुकीत राज्याची सत्ता आघाडीकडून खेचून घेण्यात आलेल्या अपयशानंतरही शिवसेना आणि भाजप यांनी अधिक विचारपूर्वक पाऊले टाकली, असेच निकालांवरून दिसत आहे.

ज्याने त्याने आपापले गड राखले, असा या निकालांचा एका वाक्यात मथितार्थ असला, तरीही यापासून काही धडा न घेतल्यास काँग्रेसची स्थिती दिवसेंदिवस अधिकच बिकट होत जाईल, यात शंका नाही.

 
</text>
</doc>
