<doc>
<docno>1076907.cms.txt</docno>
<text>
 
लेख
कठोर निर्णयांची अपेक्षा
[ Wednesday, April 13, 2005  09:27:25 pm]


यावर्षी औरंगाबाद शहराला 400 वर्षे पूर्ण होत आहेत. पर्यटन, उद्योग या व इतर दृष्टीने मराठवाड्याची राजधानी असलेल्या या शहराची भिस्त आता भाजप-शिवसेनेवर आहे. 15 वर्षांच्या पुर्वानुभवानंतर काही कडूगोड निर्णय घेतले तरच जनतेला परत एकदा भाजप-सेनेला संधी दिल्याचा आनंद होईल...

' औरंगाबाद की संभाजीनगर ' हा भावनिक प्रश्न एकीकडे आणि ' विकासासाठी पाच वषेर् संधी देऊन तर पहा ' हे काँग्रेसी भावनिक आवाहन यामध्ये लोकांनी शिवसेनेच्याबाजूने कौल दिला. एकूण 98 जागांपैकी सेनेला 25; तर भाजपला 21 जागा मिळाल्या. याशिवाय सेनेचे पाच व भाजपचे चार बंडखोर निवडून आले. अशा निवडणुकीमध्ये बऱ्याच वेळा हे बंड तोतयांचे असते. म्हणजे भाजपच्या वॉर्डात सेनेला पर्याय काढून दिलेला असतो. हे काहीही असले, तरी शिवसेनेने या रणधुमाळीत हा बालेकिल्ला मोठ्या हिकमतीने राखला. ज्या पद्धतीने काँग्रेस व राष्ट्रवादीने ही निवडणूक प्रतिष्ठेची बनविली होती, ती पाहता सेना-भाजपला मिळालेले यश तसे मोठेच आहे. अर्थात त्यामध्ये प्रचाराच्या शेवटच्या टप्प्यात सेनाप्रमुखांच्या सभेचा मोठा वाटा आहे. याचा फायदा ' निखळ हिंदूमतपेढी ' वॉर्डामध्ये भाजपला झाला. सेनेच्या तुलनेत भाजपचे यश तसे घवघवीत राहिले. सेनेच्या 54 उमेदवारांपैकी 25 जण निवडून आले ; तर भाजपच्या 32 उमेदवारांपैकी 21 जण निवडून आले. म्हणजे भाजपचे 65 उमेदवार विजयी ठरले. भाजप पुरस्कृत जहुराबी नासेरखान या सिल्लेखान्यातून निवडून आल्या. संभाजीनगरचा औरंगाबादमधील हा शिरकाव म्हणण्यापेक्षा चांगल्या बदलाची ही सुरुवात म्हणायला हरकत नाही. भाजपचे 21 जागांचे यश अनपेक्षितच आहे.

प्रचारात आघाडी घेणाऱ्या राष्ट्रवादी काँग्रेसच्या भ्रमाचा भोपळा यावेळी फुटला. त्या पक्षाला 14 जागांवरच समाधान मानावे लागले. सलीम पटेल वगळता राष्ट्रवादीचे सर्वच नगरसेवक पराभूत झाले. बैठका, प्रचारफेऱ्या, उपमुख्यमंत्री आर. आर. पाटील यांच्यापासून सर्व नेत्यंाच्या सभा यामुळे राष्ट्रवादीने वातावरण भारून गेले होते. राष्ट्रवादीने वरकरणी प्रत्येक सभेत काँग्रेसपक्षावर दुगाण्या झाडल्या ; पण आतून बंडखोरीने पक्षस्थिती पोखरून गेली. तिकीट वाटपापासून राष्ट्रवादी युवक काँगेसच्या कार्यर्कत्यांनी दोन प्रचार कार्यालये फोडून बंडखोरीची तीव्रता दाखवून दिली. 40 बंडखोर राष्ट्रवादीच्या विरोधात उभे राहिले. हे बंड स्वकीयांच्या विरोधात होते. परिणामत: पक्ष चौथ्या क्रमांकावर फेकला गेला.

एकंदर 98 वॉर्डातील दुसऱ्या क्रमांकाच्या मताची वर्गवारी पाहिली तर 31 वॉर्डांमध्ये काँगेस ; तर 17 ठिकाणी राष्ट्रवादी काँग्रेस दुसऱ्या स्थानावर आहे. याचा अर्थ काँग्रेसला महापालिका ताब्यात घेण्यास बराच वाव होता. पण काँग्रेस-राष्ट्रवादीला बेरजेचे राजकारण जमलेच नाही. सत्तेमध्ये वाटेकरी असलेले हे दोन पक्ष प्रचार-सभांमध्ये सेना-भाजपवर बोलण्याऐवजी एकमेकावर चिखलफेक करीत आहेत, हे लोकांना भावले नाही.

यावेळी काँगेस पक्षाने दलित नेत्यांना पक्षाच्या मुख्य प्रवाहामध्ये सामावून घेण्याचा आगळा वस्तुपाठ घालून दिला आहे. रिपब्लिकन चळवळीत काम करणाऱ्या सातजणांना आमदार राजेंद दर्डा यांनी उमेदवारी मिळवून दिली, त्यावेळी आंबेडकरी चळवळ संपविण्याचा हा घाट आहे, असा आरोप गाडे-कवाडे-कांबळे यांनी केला. पण यापैकी चारजण चांगल्या मतांनी निवडून आले. पण त्याचवेळी गंगाधर गाडे यांच्या पत्नी सूर्यकांता गाडे यांच्यासह पूर्ण गट पराभूत झाला. तथापि, बसपाने एक, भारिपने दोन, आठवले गटाने एक व कांबळे गटानी एक जागा जिंकली. यावेळी शिवसेनेने दलित मताला महत्त्व असलेल्या अनेक वॉर्डांत यश संपादन केले.

संभाजीनगर व औरंगाबादेतील भावनिक पोलादी भिंत तोडण्याचा प्रयत्न आता काँग्रेसच्या बाजूने होण्याची गरज आहे. औरंगाबादचे इब्राहिमखान पठाण यांनी, काँगेसचे शहराध्यक्षपद म्हणजे आपल्याला वेगळी जहागिरी बहाल केली असे समजून अनेक काँगेस नेत्यांची गल्ली-बोळात पायपीट करवून घेतली. पण म्हणावे तसे यश मिळाले नाही. तीन वार्डांत तर बी. फॉर्म मिळालेल्या उमेदवारापेक्षा दुसऱ्याच लोकांना उमेदवारी दिली गेली. शेवटी या शहराचे नेतृत्व करण्याचा वकूब असलेल्या व्यक्तीला शहराध्यक्षपद दिले तरच या भावनिक भिंती पडू शकतील. प्रत्येक ठिकाणी जाती-धर्माचे गणित न मांडता लोकप्रश्नाची जाण असलेली मंडळी पुढे येण्याची गरज आहे.

औरंगपुरा, खडकेश्वर, आविष्कार कॉलनी, कोकणवाडी या संभाजीनगरच्या प्रभावित वार्डात काँग्रेस-राष्ट्रवादीचे उमेदवार निवडून आले. औरंगाबाद ते संभाजीनगरमधील हे अंतर कमी करण्यासाठी सहेतुक प्रयत्नांची गरज आहे. अगदी जातीनिहाय विश्लेषण केेले तरी यावेळी महापालिकेतील 27 मुस्लिमांची संख्या 24 वर आली. याशिवाय 11 मराठा , 15 बौद्ध, दोन चांभार, नऊ ब्राम्हण असले तरी इतर मागासवगीर्यांचा वरचष्मा मोठाच आहे.

या निवडणुकीत बन्सीलालनगर वॉर्डातील उच्च विद्याविभूषित सेनेच्या अल्पा विकास जैन मोठ्या मताधिक्याने निवडून आल्या. दोन्ही काँग्रेस एकत्र येऊनसुद्धा त्यांनी दोन हजार तीनशे वीस मते जास्त घेतली. त्यानंतर नक्षत्रवाडीतून सेनेच्या अनिता घोडेले 71 टक्क्यांच्या मताधिक्यांनी निवडून आल्या. शेवटी भावनिक प्रश्नापेक्षा विकास कामांना महत्त्व दिले जाते. माजी नगरसेवक विकास जैन व नंदु घोडेले यांच्या कामाला या विजयाने चांगली पोचपावती मिळाली आहे. अर्थात असे काही अपवाद वगळले तर शिवसेनेची गेल्या 15 वर्षांची कारकीर्द देदिप्यमान वगैरे नव्हतीच. सेनाप्रमुख बाळासाहेब ठाकरे यांची सभा झाली नसती तर ' संभाजीनगर की औरंगाबाद ' चे सगळे समीकरण गडबडले असते. आता भाजपची मंडळी आनंदाने चिंतन वगैरे करतील ; पण शिवसेनेच्या नगरसेवकांना नवीन पायंडा घालण्यासाठी धडेच द्यावे लागतील. हे धडेही ' माजी ' मंडळींकडून नकोत. नाही तर, कंत्राटांची रेटलिस्ट आणि अ- 1 मधून कोणती वचनपूतीर् होते यांचेच धडे शिकवले जायचे.

असे सांगतात की औरंगाबादचे पहिले नगराध्यक्ष द्वारकादास पटेल दररोज सकाळी उठून शहराचे रस्ते, कचरा, वीज याची पाहणी करायचे. नाही म्हणायला, मोरेश्वर सावे, विकास जैन, प्रदीप जैस्वाल, रशीद मामू, भागवत कराड या महापौरांनी चांगली कामगिरी करून दाखविली. पण नंतर महिला महापौर नामधारी ठेवून राज्यकारभार हाकण्याची पद्धत सुरू झाली. या निवडणुकीत दारुण पराभव झालेल्या रुक्मिणीबाई शिंदे यांना, ना बोलता यायचे ना कोणता विषय त्यांना कळू दिला जायचा. महापौर असूनही त्यांनी एकदा आपले सगळे कर्मचारी भ्रष्ट आहेत अशी तक्रार सरकारकडे केली होती. त्याअगोदर एका महिला महापौरांनी चुकीने पण आत्यंतिक आदराने सेनाप्रमखांना सभागृहात चक्क श्रद्धांजली वाहिली होती. असे अनेक किस्से आहेत. सुुदैवाने यावेळी अल्पा जैनसारख्या संगणकक्षेत्रातील पदवीधर निवडून आल्या आहेत. गटागटाच्या राजकारणापेक्षा कोणाचा आवाका जास्त याचाही विचार केला पाहिजे. भावनिकतेवरचा भर कमी करून पालिकेचे अर्थकारण पाहिले पाहिजे.

संजीव उन्हाळे

 
</text>
</doc>
