<doc>
<docno>1076548.cms.txt</docno>
<text>
 
लेख
सायबर क्राइमचा वाढता धोका!
[ Wednesday, April 13, 2005  04:13:06 pm]


' सायबर क्राइम ' ही केवळ कथा- कादंबऱ्यांमधील किंवा सिनेमातील अद्भुत गोष्ट राहिली नसून ती आता आपल्या रोजच्या जीवनात अनुभवाला येणारी घटना बनू लागली आहे. विशेष म्हणजे या क्राइमचा फटका आपल्यापैकी कोणालाही बसू शकतो, याचा अनुभव पुणे पोलिसांना गेल्याच आठवड्यात आला. सायबर क्राइमची ही प्रकरणे सध्या छोटी आणि किरकोळ वाटत असली तरी भावी काळात ' इकॉनॉमिक ऑफेन्स ' च्या क्षेत्रात सायबर क्राइमला घातक स्वरूप येेऊ शकते.

पुण्यातल्या काही तरुणांनी प्रथम एका कॉलसेंटरमधून आणि नंतर सायबर कॅफेत बसून चालवलेल्या कारस्थानात एका बहुराष्ट्रीय बँकेच्या परदेशातल्या खातेदारांना मोठ्या रकमांना लुबाडले. कॉलसेंटरच्या माध्यमातून त्या खातेदारांनी काही महिन्यांपूवीर् खरेदी केली होती. त्याचे पेमेंट करण्यासाठी त्यांनी आपल्या खात्याचा पिन कोड नंबर दिला होता. त्याचा वापर करून त्यांच्या खात्यातून पुण्यातल्या या महाभागांनी जवळपास दोन कोटी रुपये काढून घेतले. वेगवेगळ्या खात्यांतून हे पैसे काढण्यात आल्यामुळे सुरुवातीला अमेरिकेतल्या संबंधित खातेदारांना संशय आला नाही. पण नंतर खात्यातल्या रकमांमध्ये तफावत दिसायला लागल्यामुळे आणि आपण केलेल्या पेमेंटपेक्षा बरीच जास्त रक्कम खात्यातून गेल्याचे दिसू लागल्याने हे परदेशी खातेदार सावध झाले. मग त्यांनी आपल्या बँकेकडे तक्रार केली आणि बँकेने केलेल्या चौकशीत केवळ योगायोगाने भारतातल्या (पुण्यातल्या) कॉलसेंटरला दिल्या गेलेल्या पिन कोडचा गैरवापर करण्यात आल्याचे उघडकीला आले.

हे सगळे प्रकरण उघडकीला येईपर्यंत चोरट्यांनी दोन कोटीपेक्षा अधिक रक्कम लंपास केली होतीच ; पण आताही जवळपास 75 हजार अमेरिकन डॉलर्सची रक्कम नेमकी कोठे गेली याचा पत्ता लागत नसल्याचे पोलिसांचे म्हणणे आहे. सायबर क्राइममध्ये अटक झालेल्या एकाच्या ई- मेल अकाऊंटमध्ये सगळा तपशील होता ; पण तो पोलिस कस्टडीत असताना त्याच्या फरारी असलेल्या एका साथीदाराने त्याच्या ई-मेलच्या अकाऊंटचा पासवर्डच बदलला. त्यामुळे आता त्याचे ई-मेल कोणालाच (त्याला स्वत:लाही) उघडता येत नाही, अशी स्थिती आहे.

परदेशी नागरिकांच्या खात्यामधून पैसे परस्पर काढून घेण्याचे प्रकरण इतके बेमालूमपणे आखण्यात आले आहे, की पुणे पोलिसांना या सगळ्यामागे कोणतीतरी एखादी आंतरराष्ट्रीय टोळी असावी, असा संशय आता येतो आहे. ज्यांच्या खात्यातून पैसे काढण्यात आले तेही सगळे परदेशी नागरिक आहेत. ते एनआरआय नाहीत. त्यामुळे तक्रार देण्यासाठी भारतात वगैरे येण्याची त्यांच्यापैकी कोणाचीही इच्छा नाही. अशा परिस्थितीत हे प्रकरण पुढे चालवणे आणि तपास करणे हे पोलिसांसाठी अधिकच मोठे आव्हान बनले आहे.

या सगळ्या प्रकरणामध्ये कोणाचे पैसे काढले गेले किंवा किती काढले गेले या गोष्टींपेक्षासुद्धा हा गुन्हा केवळ योगायोगाने उघडकीला आला हे अधिक महत्त्वाचे आहे. गुन्हेगाराच्या हातून काहीतरी चूक घडली म्हणून गुन्हा उघडकीला आला असे नेहमीच होते. पण ती चूक घडली नसती तर हे भामटे कदाचित इतरांच्या खात्यातून पैसे काढतच राहिले असते. आतातर हे पैसे काही देशविघातक कामांसाठी वापरले गेल्याचा पोलिसांचा संशय असल्यामुळे या सायबर क्राइम प्रकरणाने गंभीर वळण घेतले आहे.

या सगळ्यामध्ये लक्षात घेण्याचा मुद्दा हा की गुन्हेगारीचे स्वरूप आणि त्याचे भौगोलिक ठिकाण याला आता काही मर्यादा राहिलेल्या नाहीत. दोन कोटी रु.चा आथिर्क गुन्हा पूवीर् केवळ मुंबई किंवा दिल्लीसारख्या बड्या महानगरांमध्येच होत असे. आता इंटरनेटच्या जमान्यात हा गुन्हा पुण्यात घडला आहे. उद्या कोल्हापूर किंवा सांगलीसारख्या ठिकाणी बसूनही गुन्हेगारांना असेच गुन्हे करता येतील. म्हणजे कोट्यवधींच्या मोठ्या आथिर्क अफरातरीसाठी मुंबई किंवा दुबईत बसण्याची गुन्हेगारांना गरज नाही.

या प्रकरणात गुंतलेल्यांचे वय आणि त्यांची पार्श्वभूमी बघितली तर अधिकच थक्क व्हायला होईल. याचे कारण ते सर्वचजण गुन्हेगारीच्या क्षेत्रात नवखे आहेत आणि ऐन पंचविशीतले तरुण आहेत. मुंबईच्या सराईत गुन्हेगारांच्या भाषेत बोलायचे झाले तर त्यांचे वय पाकीटमारी करण्याचे म्हणजे ' उमेदवारी ' चे आहे. पण त्यांनी थेट दोन कोटींचा ' माल ' मिळवला. यावरून सायबर क्राइमच्या नव्या क्षेत्रामुळे गुन्हेगारीच्या पारंपरिक पद्धतीही मोडीत निघत असल्याचे दिसते.

आता इतके बदल गुन्हेगारीत होत असतील, तर पोलिसांच्या यंत्रणा त्याला सामोरे जाण्यास सक्षम आहेत का, हा प्रश्ान् नव्याने उपस्थित करण्याची वेळ आली आहे. मुंबई आणि पुणे पोलिसांनी सायबर क्राइम सेल निर्माण केले आहेत. पण उद्या सायबर क्राइम यवतमाळमध्ये बसूनही केला जाऊ शकतो. त्यावर महाराष्ट्र पोलिसांची काय भूमिका असणार आहे, हा आता सवाल आहे. म्हणूनच सायबर क्राइमचा फटका सामान्यांनाही बसायला लागल्याच्या सध्याच्या जमान्यात केवळ पोलिसांवर जबाबदारी टाकून उपयोग नाही. एकेकाळी निरक्षर आणि अशिक्षित माणसेच गुन्हेगारीत होती. आता कम्युटर वापरणाऱ्या काही शिक्षित तरुणांनीही गुन्हेगारीत करियर सुरू केले आहे! त्यामुळे सामान्यांनाही आपल्या इंटरनेट व्यवहारांच्या बाबतीत, आपल्या बँकेतल्या इलेक्ट्रॉनिक ट्रान्झॅक्शनच्या संदर्भात आणि इतरही वेळी सावध राहावे लागेल.

रोहित चंदावरकर

 
</text>
</doc>
