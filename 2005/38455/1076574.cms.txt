<doc>
<docno>1076574.cms.txt</docno>
<text>
 
महाराष्ट्र
 जळगावमध्ये मंगळवारपासून दोन दिवसाआड पाणीपुरवठा
[ Wednesday, April 13, 2005  04:24:22 pm]


म . टा. वृत्तसेवा

जळगाव : जळगाव शहराला पाणीपुरवठा करणाऱ्या ' गिरणा पंपिंग ' चा जलसाठा संपला असून गिरणा धरणातून सोमवारी सोडलेले पाणी पंपिंग स्टेशनपर्यंत पोहोचण्यास किमान आठ दिवस लागणार असल्याने महापालिकेने मंगळवारपासून दोन दिवसाआड पाणीपुरवठा करणार असल्याचे जाहीर केले आहे.

' गिरणा पंपिंग ' स्टेशनचा पाणीसाठा संपला असल्याने गिरणा धरणातून एक आवर्तन देण्याची मागणी महापालिकेने तीन एप्रिलला केली होती. मात्र, आवर्तन न देता सोमवारी दुपारी गिरणा धरणातून पाणी सोडण्यात आले. हे पाणी पोहोचण्यास आठ दिवसांचा अवधी लागणार आहे. त्यामुळे दोन दिवसाआड पाणीपुरवठा करण्याचा निर्णय घेण्यात आला आहे.

मंगळवारी शहराच्या अनेक भागात उशीरा व कमी दाबाने पाणीपुरवठा झाला. यंदा गिरणा धरण शंभर टक्के भरले होते. त्यामुळे जळगावकर सुखावले होते. धरण पूर्ण भरल्याने यंदा उन्हाळ्यात पाणीटंचाई जाणवणार नाही, अशी सर्वांची अपेक्षा होती. मात्र, पाटबंधारे विभागाचे ढिसाळ नियोजन, पाण्याची झालेली नासाडी यामुळे जळगावकरांना पाणीटंचाईला तोंड द्यावे लागेल अशी चिन्हे आहेत.

आगीत लाखोंची हानी

जळगाव जिल्ह्यात सोमवारी जामनेर, बोदवड, अमळनेर व रावेर तालुक्यांतील भिन्न घटनांत आग लागून लाखोंचे नुकसान झाले.

अमळनेर येथे एका जिनिंग मिलला आग लागून लाखोंचा कापूस जळून खाक झाला. बोदवड तालुक्यातील साळशिंगी येथे सात घरे तेरा खळी आगीत जळून भस्म झाली. जामनेर तालुक्यातील रामपूर तांडा येथे लागलेल्या आगीत पाच झोपड्याजळून खाक झाल्या. या आगीत प्राणहानी मात्र झाली नाही.

 
</text>
</doc>
