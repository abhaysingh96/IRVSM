<doc>
<docno>1076631.cms.txt</docno>
<text>
 
महाराष्ट्र
वाचन-लेखन प्रकल्प त्रासाचाच!
[ Wednesday, April 13, 2005  04:58:46 pm]


म. टा. वृत्तसेवा

रत्नागिरी : वाचन-लेखन प्रकल्पांतर्गत शिक्षक व विद्यार्थ्यांना शाळेत आठ ते 10 तास उपस्थित राहण्याची सक्ती करण्यात आली असून विद्यार्थ्यांच्या शारीरिक व मानसिक क्षमतेचा विचार करता ती फारच त्रासदायक आहे. अशा परिस्थितीत सरकारला त्याबाबत फेरविचार करावाच लागेल, असे महाराष्ट्र राज्य शिक्षक परिषदेचे कोकणातील आमदार रामनाथ मोने यांनी म्हटले आहे.

सर्व शिक्षा अभियानात घेतलेल्या आढाव्यात राज्यातील प्राथमिक शाळांतील आठ लाख 31 हजार विद्यार्थ्यांना लिहिता- वाचताही येत नसल्याची बाब उघड झाली. अशा विद्यार्थ्यांना डोळ्यासमोर ठेवून राज्य सरकारने 61 दिवसांचा वाचन-लेखन प्रकल्प जाहीर केला. त्यानुसार शाळा सुरू होण्याआधी दोन तास व सुटल्यानंतर दोन तास असे चार तास शिक्षकांनी विद्यार्थ्यांना मार्गदर्शन करावे, असे आदेश देण्यात आले आहेत.

रत्नागिरी तालुका राज्य शिक्षक परिषदेच्या वतीने आयोजित मेळाव्यात बोलताना शिक्षक परिषदेचे आमदार रामनाथ मोने यांनी त्यावर टिप्पणी केली. ते म्हणाले की, अभ्यासात मागे पडलेल्या अशा मुलांसाठी अधिक वेळ देण्यास आमची मुळीच ना नाही. 61 दिवसच काय पूर्ण वर्षभर त्यांच्यासाठी आम्ही अधिक वेळ देऊ. मात्र, त्याचे योग्य नियोजन होणे गरजेचे आहे. या प्रकल्पामुळे विद्यार्थ्यांना आठ ते 10 तास शाळेत उपस्थित राहावे लागते आहे. त्यांच्या शारीरिक व मानसिक क्षमतेचा विचार करता हा काळ फारच आहे. त्याचबरोबर अशी सक्ती कायद्याच्या चौकटीतही बसणारी नाही. तेव्हा त्याचा सरकारला फेरविचार करावा लागेल, असे त्यांनी नमूूद केले.

 
</text>
</doc>
