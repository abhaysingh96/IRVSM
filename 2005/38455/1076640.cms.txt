<doc>
<docno>1076640.cms.txt</docno>
<text>
 
अर्थव्यवहार
एफएम रेडिओ क्षेत्रातही एफडीआय
[ Wednesday, April 13, 2005  05:01:59 pm]


वृत्तसंस्था

नवी दिल्ली : एफएम रेडिओ क्षेत्रात 20 टक्के परकीय थेट गुंतवणुकीस (एफडीआय) परवानगीचा महत्त्वपूर्ण निर्णय माहिती आणि नभोवाणी मंत्रालयाने मंगळवारी घेतला. मात्र, बातम्या आणि चालू घडामोडींविषयक कार्यक्रम खासगी एफएम वाहिन्यांवरून दाखवण्यास अजूनही परवानगी नाही.

आजवर खासगी एफएम कंपनीत परदेशी संस्थात्मक गुंतवणूकदारांना एकूण भागभांडवलाच्या 20 टक्के गुंतवणूक करण्याची परवानगी आहे, मात्र थेट परकीय गुंतवणुकीची मुभा नव्हती. एकूणच एफएम रेडिओ क्षेत्रासाठी नवीन पॅकेज बनवण्यात आल्याचे केंदीय माहिती आणि नभोवाणी मंत्री जयपाल रेड्डी यांनी येथे एका कार्यक्रमात सांगितले. लवकरच केंदीय मंत्रिमंडळाकडे हे पॅकेज मंजुरीसाठी पाठवण्यात येईल.

दूरसंचार नियामक प्राधिकरणानेही (ट्राय) एफएम रेडिओमध्ये एफडीआयची शिफारस केलेली आहे. डीटीएचमध्ये 20 टक्के आणि केबल इंडस्ट्रीत 49 टक्के एफडीआयला परवानगी आहे. त्यामुळे एफएम रेडिओ क्षेत्रातबाबतही असाच निर्णय घ्यावा, अशी ही शिफारस होती.

 
</text>
</doc>
