<doc>
<docno>1076651.cms.txt</docno>
<text>
 
देश-विदेश
मानवी हक्क आयोगाकडे बारबालांची धाव
[ Wednesday, April 13, 2005  05:04:57 pm]


वृत्तसंस्था

नवी दिल्ली : डान्स बार बंद करण्याच्या महाराष्ट्र सरकारच्या निर्णयामुळे 75 हजार बारबाला आणि सुमारे तीन लाख पुरुष कर्मचाऱ्यांवर बेकारीची कुऱ्हाड कोसळणार असल्याची फिर्याद घेऊन भारतीय बारर्गल्स युनियनच्या प्रतिनिधींनी मंगळवारी राष्ट्रीय मानवी हक्क आयोग आणि राष्ट्रीय महिला आयोगाकडे धाव घेतली.

राष्ट्रवादी काँग्रेसच्या काही कार्यर्कत्यांनी आपल्याला धमकावल्याचा आरोपही या प्रतिनिधींनी केला आहे. सरकारच्या या निर्णयात हस्तक्षेप करण्याबाबत दोन्ही आयोगांना निवेदन सादर केल्यानंतर, ओढण्यांनी चेहरा झाकून परमजीत कौर आणि रंजीत गिल या मूळ पंजाब येथील पण मुंबईतील डान्सबारमध्ये काम करणाऱ्या बारबालांनी पत्रकारांसमोर कैफियत मांडली.

डान्सबार बंद करताना सरकारने पक्षपाती धोरण अवलंबल्याचा आरोप या निवेदनात करण्यात आला आहे. विशिष्ट विभागांतील बार केवळ तोंडी आदेशान्वये बंद करण्यात आले असून अन्य ठिकाणचे बार राजरोस सुरू असल्याचे युनियनचे म्हणणे आहे.

महाराष्ट्र सरकारकडे या निर्णयाचा खुलासा मागण्यात येईल ; तसेच या प्रकरणी आयोगाने चौकशी करण्याची आवश्यकता आहे का, याचाही निर्णय घेण्यात येईल, असे राष्ट्रीय महिला आयोगाकडून सांगण्यात आले.

महाराष्ट्रातील एकूण बारबालांपैकी 75 टक्के बारबाला बांगलादेशी आहेत, तसेच केवळ महाराष्ट्रातील बारबालांचेच पुनर्वसन करण्यात येईल, ही सरकारची भूमिका चुकीची आहे. केवळ तीन ते चार टक्केच बारबाला बांगलादेशी आहेत, असा दावा भारतीय बारर्गल्स युनियनच्या मानद अध्यक्ष तसेच राष्ट्रीय महिला पक्षाच्या प्रमुख वर्षा काळे यांनी केला. बहुसंख्य बारबाला अन्य राज्यांतील असून त्यांचेही पुनर्वसन झाले पाहिजे, अशी आमची मागणी असल्याचे त्यांनी सांगितले. या प्रकरणी येत्या तीन-चार दिवसांत कोर्टात जाण्याचा इशाराही त्यांनी दिला.

 
</text>
</doc>
