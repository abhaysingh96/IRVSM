<doc>
<docno>1076661.cms.txt</docno>
<text>
 
महामुंबई
महाराष्ट्राचे 80 टीएमसी पाणी आंध्र, कर्नाटकाला
[ Wednesday, April 13, 2005  05:07:55 pm]


म. टा. विशेष प्रतिनिधी

मुंबई : कृष्णा पाणीतंटा लवादाने महाराष्ट्राला 594 टीएमसी पाणी दिले पण सगळे पाणी न अडविल्याने दरवषीर् आपल्या वाट्याचे 80 ते 90 टीएमसी पाणी कर्नाटक आणि आंध्र प्रदेशला जाते, असा गौप्यस्फोट शेकापचे ज्येष्ठ सदस्य गणपतराव देशमुख यांनी विधानसभेत केला. कृष्णेच्या अतिरिक्त 300 टीएमसी पाण्याच्या वाटपासाठी केंदाने लवाद नेमला असून आधीचेच पाणी न अडविल्याने महाराष्ट्राच्या वाट्याला काय येणार, असा सवाल त्यांनी केला.

राज्यपालांनी समन्यायी वाटपाच्या तत्त्वानुसार निधीचे वाटप केल्यापासून कृष्णा खोऱ्यातील कामे निधीअभावी थंडावली आहेत. आंतरराज्य लवादाचे निर्णय ज्या पाण्याला लागू आहेत, अशी खोऱ्यातील प्रकल्पांना समन्यायी वाटपातून वगळायला हवे होते. यासाठी राज्य सरकारने राज्यपालांना योग्य ते मार्गदर्शन करायला हवे होते.

पण सरकारने आपली जबाबदारी पार न पाडल्याने आंतरराज्य प्रकल्पांना निधी उपलब्ध होऊ शकला नाही. हा प्रकार जसा कृष्णा खोऱ्याबाबत झाला तसाच प्रकार गोदावरी खोऱ्याबाबतही होऊ शकतो, अशी भीती देशमुख यांनी व्यक्त केली.

आपण आपल्या वाट्याचे पाणी न वापरल्याने दरवषीर् कृष्णेचे 80 ते 90 टीएमसी पाणी कर्नाटक आणि आंध्र प्रदेशला जात आहे. कृष्णेच्या अतिरिक्त 300 टीएमसी पाण्याच्या वाटपाबाबत केंद सरकारने लवाद नेमला आहे. लवादाच नेमताच या पाण्याचा मोठा वाटा मिळविण्यासाठी आंध्र प्रदेश सरकारने 30 हजार कोटी रुपयांच्या योजना तयार केल्या असून त्याच्या निविदाही काढल्या आहेत.

आपण मात्र आधीचेच 594 टीएमसी पाणी वापरले नाही, अशी खंत व्यक्त करत देशमुख म्हणाले की, उद्या निधी उपलब्ध झाला तरी पाणी मिळणार नाही. त्यामुळे दुष्काळी भागातील जनतेचे हाल कधीच संपणार नाहीत, असा इशारा त्यांनी दिला.

 
</text>
</doc>
