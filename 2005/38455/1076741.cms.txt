<doc>
<docno>1076741.cms.txt</docno>
<text>
 
महाराष्ट्र
लता मंगेशकरांच्या गाण्याने सजला चैत्रोत्सव
[ Wednesday, April 13, 2005  06:16:47 pm]


मुंबई टाइम्स टीम

डोंबिवली : लता मंगेशकर यांची गाणी सादर करणासाठी निवडायला सुरुवात केली तेव्हा कुठलं गाणं निवडावं असा प्रश्न पडला. प्रत्येक गाणं म्हणावं असा मोह झाला होता. मग त्यातले आवडते संगीतकार,

मनातून भावलेलं काव्य आणि एरवी फारशा सादर न होणाऱ्या रचना असा निकष लावला, असं पद्मजा फेणाणी-जोगळेकर यांनी ' तेरे सूर और मेरे गीत ' या कार्यक्रमात सांगितलं.

संवेदना आर्ट्सच्या चैत्रोत्सव कार्यक्रमात लता मंगेशकरांनी गायलेल्या गीतांचा कार्यक्रम पद्मजा फेणाणी-जोगळेकर यांनी सादर केला. प्रत्येक गीतातील गायकी व संगीताची वैशिष्ट्यंही त्यांनी उलगडून सांगितली.

' धीरे धीरे मचल ऐ दिल ए बेकरार ' या गीताने सुरू झालेला हा कार्यक्रम... ' तू जहाँ जहाँ चलेगा मेरा साया साथ होगा ', ' साजन की गलीयाँ छोड चले ', ' हा ए रे वो दिन क्यूं ना आए ', ' कैसे दिन बीते ', ' अगर मुझसे मोहब्बत है ', ' कभी कभी मेरे दिल में खयाल आता है ', ' तेरी आँखो के सिवा दुनियामें रखा क्या है ', ' बैरन नींद न आए ', ' तेरे बीना मेरा कही जिया लागेना ',

' इस मोड पें आते है ', ' प्रभू तेरो नाम ', ' रहे ना रहे हम महका करेंगे ', ' तेरे सूर और मेरे गीत '... या गीतांनी सजला होता.

संगीत संयोजक आनंद सहसबुद्धे यांच्यासह वादक मंदार पारखी, प्रवीण फाटक, ज्ञानेश देव, विजय तांबे, उमाशंकर शुक्ला, त्रिगुण पटवर्धन, अभिजीत सावंत, सूर्यकांत सुवेर् व मनोज देसाई या वादकांनी रसिकांची वाहवा मिळवली. विजय तांबे यांच्या बासरीवादनाला रसिकांनी उत्स्फुर्त वन्समोअर दिला.

' संवाद प्रतिभेचा ' या कार्यक्रमात अभिनेत्री मृणाल कुलकणीर् व अभिनेते सचिन खेडेकर यांच्याशी निवेदिका उत्तरा मोने यांनी संवाद साधला. मृणाल कुलकणीर् म्हणाल्या , ' अवंतिका ' च्या निमित्ताने कलाकार व दर्शक असं नातं दोघांमध्ये न राहता मी समाजाची घटक झालं, असं त्यांनी सांगितलं.

सचिन खेडेकर म्हणाले, नेताजींच्या भूमिकेसाठी मी दोन वर्षं अभ्यास केला. ही भूमिका करताना मानसिक बदल झाला. कोणतीही भूमिका चुटकीसरशी करू शकणार नाही. अभिनय करणं कठीण आहे. हे नव्यानं जाणवू लागलं. नेताजींची भूमिका मिळाली नसती तर वाहवत गेलो असतो, असं त्यांनी सांगितलं.

 
</text>
</doc>
