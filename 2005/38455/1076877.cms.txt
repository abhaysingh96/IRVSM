<doc>
<docno>1076877.cms.txt</docno>
<text>
 
लेख
रक्षक की भक्षक?
[ Wednesday, April 13, 2005  09:00:20 pm]


छातीत दुखत असताना त्यावर उपचार करण्याऐवजी हृदयविकाराचे निदान करण्यात आले आणि त्या रुग्णाकडून भरमसाठ पैसेही घेतले गेले. दिल्लीतील या घटनेची दखल घेऊन ग्राहक तक्रार निवारण आयोगाने अलीकडेच महत्त्वपूर्ण निर्णय दिला आहे...

एखाद्या रुग्णास गंभीर आजार झाला नसला तरी तो झाल्याचे खोटे दर्शवून, महागडा उपचार-खर्च वसूल करण्याची प्रवृत्ती वैद्यकक्षेत्रात बळावत आहे. डॉक्टर चुकीच्या पद्धतीने उपचार करून रुग्णांकडून अवाच्या सव्वा पैसे उकळतात, अशा तक्रार काही प्रमाणात यायला लागल्या आहेत. त्यास वैद्यकक्षेत्रातील एक गट जबाबदार असला, तरी अशा मंडळींच्या नफेखोर मनसुब्यास पायबंद घालणे आवश्यक आहे.

एका रुग्णास छातीत वेदना येऊन त्यास अस्वस्थ वाटत होते. या विकाराचा उपचार करण्याऐवजी त्यास हृदयविकाराचा तीव्र झटका आल्याचे भासवून, त्यावरील महागड्या उपचाराचा खर्च वसूल करण्याचा प्रताप दिल्लीच्या एका खाजगी हॉस्पिटलकडून घडल्याचे प्रकरण उघडकीस आले आहे.

हा प्रकार वैद्यकीय सेवेतील हलगजीर्पणाचा उत्तम नमुना असून, चुकीचा उपचार करून संबंधित रुग्ण व त्यांच्या नातेवाईकांस मानसिक त्रास दिल्याच्या आरोपावरून, संबंधित हॉस्पिटलने पाच लाख रुपयांची भरपाई द्यावी, असा निकाल दिल्लीच्या राज्य ग्राहक तक्रार निवारण आयोगाने नुकताच दिला आहे.

दिल्ली येथील के. एल. भोला नावाच्या रुग्णाच्या छातीत कळा यायला लागल्या. तयामुळे त्यांच्या कुटुंबियांनी त्यांना उपचारासाठी शहरातील खेरा हॉस्पिटलमध्ये 15 सप्टेंबर 1992 रोजी दाखल केले होते. सुरुवातीच्या उपचाराने त्याच दिवशी त्यांची प्रकृती सुधारत होती. मात्र त्यांच्याकडून जादा पैसे काढता यावे, या उद्देशाने या हॉस्पिटलमधील डॉक्टरांनी भोला यांना हृदयविकाराचा तीव्र झटका आल्याचे सांगितले.

हृदयविकाराची तीव्रता टाळण्यासाठी त्यांना महागडी इंजेक्शन्स देण्यात आली. त्याशिवाय हृदयविकारासाठी लागणारी औषधे व उपचारही नाहक सुरू करण्यात आल्याचे आयोगाला सुनावणीच्या काळात समोर आलेल्या कागदपत्रांवरून आढळून आले आहे. या रुग्णाला सुमारे 10 ते 15 दिवस हॉस्पिटलमध्ये राहण्यास सांगण्यात आले. त्यापोटी त्याला 76 हजार रुपयांचा खर्च लावण्यात आला, असे तक्रारदारांचे म्हणणे होते.

नंतर याच रुग्णाने 21 ऑक्टोंबर 1992 रोजी आरएमएल हॉस्पिटलमध्ये जाऊन, तेथील हृदयरोग विभागाचे प्रमुख डॉ. दीपक नटराजन यांच्याकडून प्रकृतीची तपासणी करून घेतली. त्यावेळी भोला यांना, हृदयविकार अजिबात नव्हता व नाही ; त्यामुळे त्यांना हृदयविकाराचा यत्किंचितही त्रास होण्याचा प्रश्ान्च निर्माण होत नाही, असा निष्कर्ष त्या विकाराचे निदान करण्यात निष्णात असलेल्या या तज्ज्ञ डॉक्टरांनी नोंदविला. तसा मेडिकल रिपोर्टही दिला.

छातीत येणाऱ्या वेदना थांबवण्यासाठी त्या रुग्णास एक साधे इंजेक्शन दिले असते तर त्यास लवकर आराम मिळून तो त्याच दिवशी बरा होऊन घरी गेला असता. पण रुग्णाकडून जादा पैसे काढण्याच्या मनसुब्याने खेरा हॉस्पिटल व तेथील डॉक्टरांनी वापरलेला मार्ग खूपच आक्षेपार्ह आहे, असे मत राज्य ग्राहक तक्रार निवारण आयोगाचे अध्यक्ष न्यायमूतीर् जे. डी. कपूर, सदस्य महेश चंद आणि रुमनिता मित्तल आदींनी नोंदविले. तसेच या प्रकरणी दिल्लीच्या खेरा हॉस्पिटलला दोषी ठरवून, अनुचित प्रथा व सेवेतील अक्षम्य त्रुटींबद्दल जबाबदार धरले आहे. या हॉस्पिटलने संबंधित रुग्णास पाच लाख रु.ची भरपाई द्यावी, असा आदेशही दिला आहे.

रुग्ण आणि डॉक्टर यांच्यातील नाते जिव्हाळ्याचे आणि विश्वासाचे असते. त्यात नफेखोरीच्या प्रवृत्तीस अजिबात स्थान असता कामा नये. मात्र घडलेले प्रकरण अतिशय वाईट असून, ते अमानवी आहे. वैद्यकक्षेत्रातील सदस्याने आपल्या व्यावसायिक तत्त्वाला स्पष्ट मुरड घातल्याचे यात दिसते, असे ताशेरेही आयोगाने मारले आहेत. अशा अपप्रवृत्ती नष्ट करण्यासाठी कठोर कारवाई व्हायलाच हवी, असे मतही आयोगाने निकाल देताना व्यक्त केले आहे.

असे गैरप्रकार बोटावर मोजता जाणाऱ्या काही हॉस्पिटलांत घडतात अशा तक्रारी आहेत. त्या पार्श्वभूमीवर डॉक्टर व रुग्ण यांच्यातील पवित्र नाते टिकविण्यासाठी प्रयत्न व्हायला हवेत, असे या निकालाने सूचित केले आहे.

समीर मणियार

 
</text>
</doc>
