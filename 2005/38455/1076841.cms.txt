<doc>
<docno>1076841.cms.txt</docno>
<text>
 
अग्रलेख
'महाराजां'ची सुटका!
[ Wednesday, April 13, 2005  08:15:07 pm]


भारतीय कर्णधार सौरव गांगुलीला सहा सामन्यांसाठी सक्तीची विश्रांती घ्यायला लावून , ' आयसीसी ' ने त्याच्या चाहत्यांना तसेच विरोधकांनाही एकाच वेळी दिलासा दिला आहे. पण या घटनेचा भावनेच्या भरात वाहून न जाता, साकल्याने विचार झाला पाहिजे.

एका बलाढ्य संघाचा कर्णधार असूनही सामन्यावर कोणतीही छाप न पाडणारा खेळाडू अशी एकेकाळच्या क्रिकेटच्या या ' महाराजा ' ची सध्या अवस्था आहे. पाकिस्तानविरुद्धच्या कसोटी मालिकेत एक-एक आणि आता ' वन डे ' त दोन-दोन अशी बरोबरी असताना खरे म्हणजे कोणताही कर्णधार समाधानी राहिला असता. पण गांगुलीला ते भाग्य लाभले नाही.

गांगुली हा मुळात एक शैलीदार डावखुरा फलंदाज. पण प्रत्येक फलंदाजाला कधी तरी ' बॅड पॅच ' येतो, तसा तो त्याला आला आहे. त्यात त्याचा स्वत:चा दोष नसला, तरी त्याचा हा ' बॅड पॅच ' क्रिकेटशौकिनांनी किती काळ सहन करायचा हा प्रश्ान् आहे!

गांगुली ऑस्ट्रेलियन संघाचा कर्णधार असता तर त्याचे कर्णधारपद गेले असतेच ; शिवाय तोही संघाबाहेरच फेकला गेला असता. कारण तिथे सवोर्त्तम खेळाडूलाच नेहमी प्राधान्य दिले जाते. कोणाचेही वैयक्तिक लाड पुरविले जात नाहीत.

भारतात मात्र काही मोजक्याच बड्या खेळाडूंना डोक्यावर चढवून ठेवल्याने संघातील एखाद्या जागेसाठी गुणवान खेळाडू उपलब्ध असला, तरी त्याला न घेता काही विशिष्ट लोकांचीच वर्णी लावली जाते. पण तो वेगळा विषय आहे.

गेल्या काही महिन्यांत आपल्या फलंदाजीमुळे सौरवने अनेक एसएमएस विनोदांना जन्म दिला आहे. पाकविरुद्धच्या पाच दिवसांच्या कसोटी मालिकेत त्याची सरासरी होती 9.6 आणि आताच्या वन डे मालिकेत चार सामन्यांत मिळून तो अवघ्या 31 धावांची मजल गाठू शकला आहे. याआधीच्या मालिकांतही त्याचा खेळ खराबच होता.

त्यामुळेच या बंदीमुळे एक प्रकारे भारतीय निवड समितीचीच सुटका झाली आहे! मुळात गांगुली हा वन डे सामन्यांचाच खेळाडू. 91-92 च्या हंगामापासून तो खेळतोय. या मंगळवारची वन डे ही त्याची 270 वी होती. याचाच अर्थ त्याला वन डे सामन्यांचा चांगला अनुभव आहे. तरीही पाकविरुद्ध आक्रमक कर्णधार म्हणून तो अपयशी ठरत आहे.

उलट, पाक कर्णधार इंझमाम उल हक मात्र अहमदाबादमधील विजयामुळे कौतुकास पात्र ठरला आहे. पाच दिवसांच्या 82 कसोटींत खेळलेल्या गांगुलीला, निर्धारित वेळेत षटके पूर्ण होत नाहीत, हे लक्षात आले नसणार, असे नाही. तरीही लागोपाठच्या सामन्यांत षटकांचा गोंधळ व्हावा, हे त्याला शोभेसे नाही.

जमशेदपूर सामन्यानंतर याच कारणास्तव 70 टक्के मानधनावर पाणी सोडणाऱ्या गांगुलीने पुढच्याच सामन्यांत नेमकी तीच चूक करावी, हे क्षम्य नाहीच. पण मैदानावरचे असले वाद गांगुलीला नवे नाहीत. ऑस्ट्रेलियाविरुद्ध 27 मार्च 1998 रोजीच्या सामन्यात पंचांना बॅट दाखविणाऱ्या गांगुलीवर पुढच्याच कोचीच्या सामन्यात खेळण्यास बंदी घालण्यात आली होती.

पंचांच्या निर्णयाचा निषेध केल्याबद्दल त्याला नंतरही दोनदा फटका बसला होता. वेळेत षटके पूर्ण न केल्याबद्दलही गेल्या वर्षअखेरीस त्याच्यावर दोन कसोटी खेळण्यास बंदी घातली होती. तोच प्रकार पुढे ऑस्ट्रेलियाबरोबर घडला. परंतु, त्यावेळी आयसीसीकडे अपील केल्यावर ही बंदी उठविण्यात आली होती. त्यानंतर आता ही बंदी आली आहे.

अर्थात, कोणत्याही घटनेला दोन बाजू असतात, तशा यालाही आहेत. षटके टाकण्यास उशीर लागला तरी चालेल, परंतु सामना जिंकण्यासाठी काहीही करायला हवे, असा विचार गांगुलीने केलेला असू शकतो. दुसरे असे की, क्रिकेटजगतात खेळाडूंवर कारवाई करताना आयसीसीकडून दुजाभाव केला जातो, हे सर्वांनाच माहीत आहे.

ऑस्ट्रेलिया किंवा इंग्लंडच्या खेळाडूंनी वेळोवेळी मैदानावर धसमुसळेपणा केलेला आहे. फलंदाजांच्या अंगावर धावून जाणे, सतत बडबड करणे, वेळप्रसंगी शारीरिक झटापट करणे आदी प्रकार हे खेळाडू सर्रास करत आणि टीव्ही कॅमेरे ते व्यवस्थित टिपत. त्यांच्यावर कारवाई करण्यात आयसीसीने तत्परता दाखविल्याचे ऐकिवात नाही.

ज्यांच्या गोलंदाजीच्या अॅक्शनवर आक्षेप घेतला जातो, तेही भारत (हरभजन) किंवा श्ाीलंकेसारख्या (मुरलीधरन) आशियाई संघांतलेच आहेत. आक्रमकपणा फक्त ऑस्ट्रेलियन खेळाडूंनीच करावा, असा आयसीसीचा काही नियम आहे का ? मात्र ऑस्ट्रेलियन संघाचे यश केवळ याच आक्रमकतेत आहे, असे मानून चालणार नाही. त्यांचा खेळही उजवा आहे.

गांगुली तिथेच कमी पडतो आहे. दुसरे असे की, पैशाच्या मोहापायी भारतीय मंडळ खेळाडूंना एकापाठोपाठ एक सामने खेळायला लावते. खेळाडूही याच कारणास्तव अनेकदा फिट नसतानाही खेळतात. या शारीरिक थकव्याचा परिणामही खेळाडूंवर होत असतो. यावरही उपाय शोधायला हवा. मंडळासह सर्वच या बंदीपासून काही शहाणपण शिकतील का ?

 
</text>
</doc>
