<doc>
<docno>1076850.cms.txt</docno>
<text>
 
अर्थव्यवहार
'व्हॅट' आकारणीतील विसंगतीचा दिल्लीतच सोक्षमोक्ष
[ Wednesday, April 13, 2005  08:20:55 pm]


म. टा. व्यापार प्रतिनिधी

मुंबई : ' व्हॅट ' चे दर सर्व राज्यांत सारखे नसल्यामुळे ' व्हॅट ' अमलबजावणीच्या उद्देशालाच तडा गेला आहे. ही गंभीर बाब असून यावर कायमस्वरूपी तोडगा काढण्यासाठी शुक्रवार व शनिवारी ' व्हॅट समिती ' ची बैठक दिल्लीत होणार आहे.

' व्हॅट ' च्या दरात सर्व राज्यांत तफावत असल्यामुळे व्यापारी व सरकार यांच्यात तणाव निर्माण झाला आहे. याचा परिणाम अनेक राज्यांत व्यापाऱ्यांकडून ' व्हॅट ' ला विरोध होत आहे. म्हणूनच यातून मार्ग काढण्यासाठी मे महिन्यात होणारी बैठक तातडीने एप्रिलमध्येच बोलावली असल्याचे ' व्हॅट समिती ' चे सचिव रमेशचंद यांनी एका कार्यक्रमात पत्रकारांना सांगितले.

व्यापाऱ्यांच्या ' व्हॅट ' बाबत तक्रारी असल्यास चचेर्चे दरवाजे उघडे आहेत असे सांगून, सैन्याच्या कॅन्टिनमध्ये मिळणाऱ्या वस्तूंवरील ' व्हॅट ' बाबत निर्णय आता संरक्षण मंत्रालय आणि अर्थ खाते यांनीच घ्यायचा आहे, असे रमेशचंद यांनी स्पष्ट केले.

एक एप्रिलपासून 20 राज्यांत ' व्हॅट ' ची अमलबजावणी झाली असली तरी प्रत्येक राज्यात ' व्हॅट ' च्या दरांत विसंगती आहे. उत्तर प्रदेश, तमिळनाडू, उत्तरांचल या राज्यांत ' व्हॅट ' ची अमलबजावणी झाली नाही तर भारतीय जनता पक्षाची सत्ता असलेले राजस्थान, मध्यप्रदेश, गुजरात, झारखंड व छत्तीसगड या राज्यांनी ' व्हॅट ' विरोध केला आहे.

दिल्लीत जीवनरक्षक औषधांना वगळले

दिल्लीच्या मुख्यमंत्री शीला दीक्षित यांनी जीवनरक्षक औषधे, स्टीलच्या भांड्यांसारखी घरगुती वस्तू ' व्हॅट ' मधून गळण्याचा महत्त्वाचा निर्णय कॅबिनेट बैठकीत घेतला. तसेच डिझेलच्या विक्रीकरात कपात करण्यासाठी ' व्हॅट समिती ' ची चर्चा करण्याचे ठरवले आहे. ' व्हॅट ' मुळे डिझेलवर 10 ऐवजी 20 टक्के कर आकारावा लागत आहे.

' व्हॅट ' च्या अमलबजावणीला 13 दिवस झाले आहेत. या दरम्यान ' व्हॅट ' मध्ये सुधारणा करण्यासाठी अनेक संघटनांनी सरकारकडे प्रस्ताव दिले आहेत. दिल्ली सरकारने शक्य होतील तेवढ्या त्रुटी दूर करण्याचे प्रयत्न केले असून उर्वरित तक्रारी व प्रस्तावांसाठी ' व्हॅट समिती ' शी चर्चा केली जाईल.

गुजरात, दमणमुळे महाराष्ट्रातील व्यापारी चिंतेत

गुजरातमध्ये ' व्हॅट ' ला विरोध व महाराष्ट्राच्या तुलनेत दमणमध्ये ' व्हॅट ' चे दर कमी असल्यामुळे राज्यातील व्यापारी वर्गात गोंधळ व चिंता आहे. अन्नातील काही घटक जे एक एप्रिलपूवीर् कर कक्षेबाहेर होते ते आता ' व्हॅट ' च्या कक्षेत आले आहेत. उदा. मिठावर आता चार टक्के कर द्यावा लागत आहे. शिवाय त्यांच्या प्लॅस्टिक कव्हरसाठीही वेगळा कर द्यावा लागेल, असे सांगण्यात येते.

प्लॅस्टिक कंगव्यांचे उदाहरणही बोलके आहे. यासाठी महाराष्ट्रात 12.5 टक्के कर आहे तर दमणमध्ये केवळ चार टक्के. या सर्वांच्या परिणामस्वरूप गुजरातमधील वस्तू राज्यात चार टक्के सीएसटी व 5.3 टक्के जकात कर भरून विकल्या तरी येथील वस्तूंपेक्षा ग्राहकांना स्वस्तात मिळतील. यामुळे राज्यातील व्यापाऱ्यांना आथिर्क फटका बसेल, याची व्यापाऱ्यांना चिंता आहे.

 
</text>
</doc>
