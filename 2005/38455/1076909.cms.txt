<doc>
<docno>1076909.cms.txt</docno>
<text>
 
महामुंबई
मुंबै बँकेसाठी 3 पॅनलमध्ये रस्सीखेच
[ Wednesday, April 13, 2005  09:30:36 pm]


सुकृत खांडेकर

मुंबई : मुंबई जिल्हा मध्यवर्ती सहकारी बँकेच्या संचालक मंडळाची निवडणूक 19 एप्रिल रोजी होत असून 2900 कोटी रुपयांचे खेळते भांडवल असलेल्या या बँकेची सत्ता मिळवण्यासाठी तीन पॅनेलमधे जोरदार रस्सीखेच आहे. तिन्ही पॅनलचे बहुसंख्य उमेदवार काँग्रेस व राष्ट्रवादी काँग्रेसशी संबंधित आहेत. शरद पवार, विलासराव देशमुख, पतंगराव कदम, अजित पवार, छगन भुजबळ यांच्यसह अनेक नेते या निवडणुकीवर लक्ष ठेवून आहेत. शेळके, खोपडे आणि सामंत यांची मुंबै बँकेतील मक्तेदारी तोडण्याचा चंग अॅड. महादेव शेलार यांच्या नेतृत्त्वाखालील परिवर्तन पॅनेलने व शिवाजीराव नलावडे यांच्या नेतृत्त्वाखालील सहकार पॅनलने बांधला आहे.

सहकार क्षेत्रातील बुजुर्ग गुलाबराव शेळके व रघुवीर सामंत यांच्या नेतृत्वाखाली समर्थ सहकार पॅनल मैदानात आहे. शेळके नागरी सहकारी बँक मतदारसंंघातून व सामंत गृहनिर्माण सहकारी संस्था मतदारसंघातून लढत आहेत. माथाडी कामगार नेते व सातारा सहकारी बँकेचे अध्यक्षपद भूषवलेले पोपटराव पाटील याच पॅनेलमधून नागरी सहकारी बँक मतदारसंघातून उभे आहेत. बँकेचे अध्यक्ष चंदकांत खोपडे तसेच माजी संचालक उत्तम सावंत, भालचंद सावंत, विजय निकम, माजी अध्यक्ष अशोक गजरे यांच्या पत्नी आशा गजरे, शारदा हळेमठ, नंदकुमार काटकर आणि माजी आमदार अशोक धात्रक याच पॅनेलमधून निवडणूक लढवत आहेत.

प्रदेश काँग्रेसचे चिटणीस अॅड. शेलार यांच्या नेतृत्वाखालील परिवर्तन पॅनलने शेळके-सामंत यांच्या पॅनलपुढे कडवे आव्हान उभे केले आहे. शेळके आणि नलावडे यांचे पॅनल परस्परांविरोधात असले, तरी दोघेही एकाच नाण्याच्या दोन बाजू आहेत, असे परिवर्तन गटाचे म्हणणे आहे.

बंद गिरण्या व आजारी उद्योग सुरू करण्यासाठी मुंबै बँकेने मुळीच लक्ष दिले नाही, असेही त्यांनी म्हटले आहे. मध्य प्रदेश औद्योगिक विकास मंडळाला दिलेले 129 कोटी रुपये बुडाले, राज्यातील विविध कारखान्यांना दिलेले 200 कोटी वाहून गेले, कृष्णा खोरे योजनेत गुंतवणूक करताना नाबार्ड व रिर्झव्ह बँकेच्या नियमांचे उल्लंघन केले, सभासदांना डिव्हिडंड नाही आणि कर्मचाऱ्यांना बोनस नाही. यातूनच बँकेची अधोगती होत असल्याचे दिसून येते, असे परिवर्तन पॅनलने म्हटले आहे.

या पॅनलमधे अरुण जाधव, जिजाबा पवार, जयवंत विचारे, प्रकाश पवार, वसंत सूर्यवंशी, दीप्ती ढमढेरे, राजेंद पाटील, आनंद माईणकर, अर्जुन हिवाळे, पुरुषोत्तम दळवी, अरुण संकपाळ, श्रद्धा शिकेर् आदींचा समावेश असून खासदार गुरुदास कामत, एकनाथ गायकवाड, भाई जगताप, विलासकाका पाटील, जगन्नाथ शेट्टी यांना मानणारे या पॅनेलमधे बरेच आहेत.

31 वर्षांपूर्वी स्थापन झालेल्या मुंबै बँकेचे सध्याचे भांडवल 38 कोटीच्या घरात असून स्वनिधी 415 कोटी रुपये, तर ठेवी 2256 कोटी रुपये आहेत. बँकेने 567 कोटींचा कर्जपुरवठा केला असून खेळते भांडवल 2863 कोटी आहे. बँकेच्या मुंबई परिसरात 40 शाखा आहेत.

 
</text>
</doc>
