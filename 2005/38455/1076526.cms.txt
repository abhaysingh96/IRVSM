<doc>
<docno>1076526.cms.txt</docno>
<text>
 
धावते जग
उत्तम निर्णय
[ Wednesday, April 13, 2005  04:06:15 pm]


काही निर्णय उशिराने घेतले गेले, तरीही ते अभिनंदनीय असतात. याचे कारण त्या निर्णयांचा सामाजिक स्वास्थ्यावर दूरगामी परिणाम होणार असतो.

' दी सेंट्रल बोर्ड ऑफ सेकंडरी एज्युकेशन ' ने आपल्या शाळांमधून ' जंक फूड ' देण्यास बंदी घालण्याचा निर्णयही असाच आहे. गेल्या काही वर्षांमध्ये आपल्या आहाराच्या सवयीही बदलल्या आहेत.

पोह्यांऐवजी पोटॅटो चिप्स, पोळीचा लाडू किंवा भाकरीचा कुस्कराच्याऐवजी डोनट, घरगुती चिवड्यापेक्षा बर्गर यांनाच आपण पसंती देऊ लागलो. परंतु चकाकणारे सर्वच सोने नसते, त्याप्रमाणेच जिभेला चांगले लागणारे आणि आकर्षक पद्धतीने सामोरे येणारे सर्वच आपल्या आरोग्याच्या दृष्टीने चांगले असतेच, असे नाही.

किंबहुना त्यामध्ये प्रकृतीला अपायकारक घटक असण्याचीच संभाव्यता अधिक असते. ज्याला जंक फूड म्हटले जाते, त्या प्रकारातील अन्नपदार्थांचे सतत सेवन केल्याने फाजील लठ्ठपणा वाढतोच ; पण त्यासोबत येणारे उच्च रक्तदाब, मधुमेह यासारखे विकारही येतात, असे अमेरिकेत सिद्ध झाले आहे.

त्यामुळेच या प्रकारच्या पदार्थांचा आस्वाद घेण्याचे प्रमाण आता अमेरिकेत कमी झाले आहे. ज्या चेन स्टोअरमध्ये जाऊन खान-पानाचा आनंद घेणे हे एतद्देशीय प्रतिष्ठेचे मानतात, त्याच चेन स्टेअरमध्ये जाणे युरप- अमेरिकेत कमीपणाचे मानले जाते. परंतु आपण अजूनही परकीय ते ते चांगले, याच विचाराला घट्ट धरून असल्याने या प्रकारच्या चेन स्टोअरचे फावते आणि तेथील खाद्यपदार्थांची तडाखेबंद विक्रीसुद्धा होते. असे पदार्थ सातत्याने खाण्यात आले, तर त्याचा आरोग्यावर विपरीत परिणाम होतो.

त्यामुळेच आता पोटॅटो चिप्स, फ्रेंच फ्राईज, बर्गर्स कोलाज्वर बंदी घालण्याचा निर्णय दी सेंट्रल बोर्ड ऑफ सेकंडरी एज्युकेशनने घेतला आहे. लहान वयामध्ये मूल कोणता आहार घेते, त्यावरच त्याची वाढ कशी होणार हे अवलंबून असते. निकोप वाढीसाठी आणि सुदृढ शरीरासाठी पौष्टिक आहाराची गरज असते. याचा अर्थ रोज बदाम-पिस्ते खाल्ले पाहिजेत, असा नाही.

घरी केलेले आणि परंपरेने चालत आलेले पदार्थ खाणे हितकारक असते. ज्या प्रदेशात आपण राहतो, तेथील वातावरण, हवामान, सर्वसामान्यांची जीवनशैली या गोष्टींचा एकत्रित विचार करून आणि वर्षानुवर्षांच्या अनुभवजन्य शहाणपणातून हा आहार निश्चित होत असतो. ऋतुमानानुसार त्यात बदलही होत असतो. परंतु जाहिरातबाजी आणि भयानक वेगवान जीवनपद्धती यामुळे या गोष्टींकडे दुर्लक्ष होते आणि अपायकारक गोष्टींना नकळतपणे जवळ केले जाते.

नव्या निर्णयाने त्याला आळा बसण्यास मदत होईल, अशी आशा आहे.

 
</text>
</doc>
