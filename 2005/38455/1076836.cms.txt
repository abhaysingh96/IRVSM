<doc>
<docno>1076836.cms.txt</docno>
<text>
 
धावते जग
तिवरांचे रक्षण
[ Wednesday, April 13, 2005  08:08:46 pm]


मुंबईतील तिवराच्या जंगलांना बिल्डरांच्या वेशातील भक्षकांपासून वाचवण्याची जबाबदारी अखेर मुंबई हायकोर्टाला स्वत:च्या शिरावर घ्यावी लागली, ही राज्यात आणि महापालिकेत सत्तेवर असणाऱ्यांना बसलेली चपराकच आहे.

अर्थात मुंबई आणि त्यातील नागरिक यांच्या भवितव्याची पर्वा न करता, या भक्षकांची साथ करण्यात लक्षावधी रुपयांचा मलिदा असल्यामुळे, विकास की पर्यावरण यासारखे भ्रामक प्रश्न निर्माण करून लोकांचा बुद्धिभेद करण्याचा प्रयत्न ते केल्याशिवाय राहणार नाहीत.

विकास महत्त्वाचा की पर्यावरण, असा प्रश्न राजकारणी, उद्योगपती किंवा बिल्डर पुतनामावशीचा आव आणून विचारतात, तेव्हा त्यांना ना सामान्य माणसाचा विकास करायचा असतो, ना ' पर्यावरण ' म्हणजे नेमके काय याची त्यांना जाणीव असते. पर्यावरणावर आघात करून होणारा तथाकथित विकास, हा अंतिमत: समाजाला मोठी किंमत मोजायला लावीत असतो.

ही किंमत अनेकदा दृश्य नसते किंवा दीर्घ काळानंतर जाणवत असते. त्यामुळे पर्यावरणावरील आक्रमणाचे विशिष्ट कृत्य आणि हे दुष्परिणाम यांचा थेट कार्यकारणभाव सर्वसामान्य नागरिकांच्या लक्षात येत नाही.

मुंबईतील तिवरांचे जंगल नष्ट करून तेथे उत्तुंग इमारती वा झोपडपट्ट्या उठवणारे, नागरिकांच्या ' निवाऱ्या ' ची सोय करतात, असा आव आणीत असले, तरी त्यामुळे ते भविष्यात या महानगरालाच धोका पोचवून हजारो नागरिकांचे जीवनही नष्ट करण्याच्या प्रक्रियेला हातभार लावीत असतात.

पर्यावरणशास्त्राने हे ज्ञान आपल्याला आता दिले आहे. पावसाळ्यात मुंबईच्या अनेक भागांत पूरसदृश स्थिती दिसणे, हा मुंबईचा नैसगिर्क समतोल ढळल्याचाच पुरावा आहे. तिवरांच्या जंगलाचे मुंबई बेटाच्या जगण्यातील स्थान किती कळीचे आहे, हे लक्षावधी रुपयांचा बेहिशेबी पैसा अल्पकाळात कमावणे एवढ्याच ध्येयाने प्रेरित झालेल्या बिल्डर-मंडळींना कळणे आणि कळले तरी वळणे अशक्य आहे. पण नुकत्याच झालेल्या त्सुनामी लाटांच्या आघातात नागरी जीवन वाचवण्यात तिवरांच्या जंगलाने निर्णायक भूमिका पार पाडल्याचे पुरावेच समोर आल्याने, सर्वसामान्य नागरिकांना तिवरांच्या संरक्षणाची मोहीम हे ' पर्यावरणवाद्यांचे फॅड ' नाही, हे पटवून देणे कठीण नाही. या पार्श्वभूमीवर मुंबईतील अंधेरीचा सात बंगला परिसर, गोराई, मालवणी, गोरेगावचा लिंकरोड परिसर आणि कांजुरमार्ग येथील तिवरांच्या पाच विशाल पट्ट्यांची राखण करण्याची जबाबदारी सरकारवर टाकणारा आणि तेथील तिवरांना बाधा येईल अशाप्रकारचे कोणतेही विकास-काम करण्यास मनाई करणारा आदेश देऊन मुंबई हायकोर्टाने ' मुंबई वाचवा ' मोहिमेतील पहिले पाऊल टाकले आहे.

पुढची पावले उचलायला सरकारला भाग पाडण्यात सर्वसामान्य नागरिकांच्या संघटित शक्तीने मोठा वाटा उचलायला हवा.

 
</text>
</doc>
