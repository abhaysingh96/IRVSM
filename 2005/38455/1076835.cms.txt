<doc>
<docno>1076835.cms.txt</docno>
<text>
 
धावते जग
कमनशिबी सोरेन
[ Wednesday, April 13, 2005  08:07:20 pm]


' दैव देते पण कर्म नेते ' अशी स्थिती झारखंड मुक्ती मोर्चाचे नेते शिबू सोरेन यांची झाली आहे. चहाचा कप ओठांपर्यंत जावा, पण चहा प्यायला मिळू नये तशी स्थिती त्यांच्या सतत वाट्याला येत आहे.

नरसिंह राव सरकारवरच्या अविश्वास ठरावावर मतदान करताना अनेकांचा ' लाभ ' झाला, त्यांनी तो पचवून वर ढेकर दिला ; पण सोरेन यांचे दुदैर्व असे की त्यांना तो पचविता आला नाही. उलट नाना चौकश्यांना तोंड देण्याची पाळी त्यांच्यावर आली. गेल्या लोकसभा निवडणुकीत ते निवडून आले.

काँग्रेसला सत्ता मिळवून देण्यासाठी पाठिंबा देण्याच्या मोबदल्यात त्यांनी या शुक्लकाष्ठातून स्वत:ची सुटका तर करून घेतलीच, पण मंत्रिमंडळात स्थानही मिळविले. पण भाजपने कलंकित मंत्र्यांविरुद्ध सुरू केलेल्या मोहिमेत सोरेन यांना लक्ष्य केले. त्यातच जुन्या खून खटल्याच्या प्रकरणात न्यायालयाने त्यांच्याविरुद्ध वॉरंट काढले.

परिणामी त्यांना राजीनामा तर द्यावा लागलाच, पण पोलिसांच्याही स्वाधीन व्हावे लागले. नंतर त्यांची जामिनावर सुटका झाली तरी त्यांना मंत्रिमंडळात स्थान मिळण्याची चिन्हे दिसेनाशी झाल्यामुळे सोरेन यांचा जीव काकुळतीला आला. अखेर झारखंड विधानसभेच्या निवडणुका तोंडावर आल्यामुळे चार महिने ताटकळत असलेल्या सोरेन यांना कोळसा मंत्री (हे त्यांचे आवडते खाते आहे) करण्यात आले.

आता या मंत्रीपदावर ते सुखाने राहतील अशी अपेक्षा होती. पण झारखंडचे मुख्यमंत्री होण्याच्या त्यांच्या महत्त्वाकांक्षेने उचल खाल्ली. निवडणुकीचे निकाल लागल्यावर बहुमत नसताना, मुख्यमंत्री होण्याचा जुगार खेळण्यासाठी त्यांनी केंदातील मंत्रीपद सोडले. पण पुन्हा सोरेन यांना दैवाचा फटका बसला. राज्यपालांनी ज्या तऱ्हेने सोरेन यांच्या पदरात झुकते माप टाकून त्यांना मुख्यमंत्रीपद दिले त्यावर जबर टीका झाली आणि सोरेन यांना मुख्यमंत्रीपद सोडावे लागले.

भाजपचे मुंडा यांनी विधानसभेतील मतदानात आपल्या बाजूने कौल मिळवून सोरेन यांचे सारे गणितच बिघडवून टाकले. आज स्थिती अशी आहे की, सोरेन यांचे केंदातील मंत्रीपद गेले, मुख्यमंत्रीपद लाभले नाही, जी आपली दोन मुले आपल्या सहकाऱ्यांची नाराजी पत्करून त्यांनी निवडणुकीला उभी केली होती ती पराभूत झाली.

आता मनमोहनसिंग पुन्हा कधी केंदातील शपथविधीसाठी बोलावतात, याची वाट सोरेन आतुरतेने पाहत आहेत.

 
</text>
</doc>
