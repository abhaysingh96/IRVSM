<doc>
<docno>1076838.cms.txt</docno>
<text>
 
लेख: जाता जाता
काडा वेलची!
[ Wednesday, April 13, 2005  08:10:27 pm]


आरं आरं आबा! जरा दमानं! येकदम फाष्ट लेनमधीच गाडी घातली राव तुमी! दनादना दनादना दांडपट्टा फिरवत सुटलाय जनू! अवं काय चालवलंय तरी काय तुमी ?

आज काय, राज्यातलं डान्सबार बंद. उद्या काय, मुंबईतलेबी बार बंद, परवा काय बेकायदा झोपड्या पाडल्यात, आता म्हन्ताय बेकायदा बिल्डिंगीबी पाडू.

आसा धडाका बरा हाय का आबा ? झेपल का तुमाला नंतरनं ? अवो, आपल्या प्रकृतीला मानवंल येवढंच काम करायचं असतं सरकारात, ह्ये इलासरावांच्या संगतीत ऱ्हाऊनबी शिकला न्हाइत व्हय तुमी ? त्ये बगा कसा डुईवरचा कोंबडा अज्जात मिरवत हासत हासत टोलवाटोलवी करत फिरतात. न्हायतर तुमी! कितीजनांची पंचायती करून ठिवलीय तुमी ?

तुमचं येक बरं हाय. राजकारनात उच्चपदाला पोचूनबी फकिरीचा सोभाव. वहिनी, मुलं तिकडं गावाकडंच ठिवल्यात. तुमच्या मुलांना चालती झेडपीची शाळा. तुमचं भागतं सरकारच्या मानधनात. बारमदल्या फटाकड्यांच्या लिपष्टिकीच्या खर्चायेवडंही उत्पन्न नसंल तुमचं. तेवड्या पैशात तुमचं भागतं, म्हनून त्यांनी कसं वो भागवावं ? काय तरी मानुसकी ठिवा राव!

आता कारवाई केली तर पुनर्वसनबी करू म्हन्ताय तुमी! पन सांगा, साध्या झोपड्या पाडल्यात तर चांगली नेटकी बिल्डिंग बांधून द्यावी लागती. सव्वादोनशे फुटाचे गाळे काढून द्यायला लागतात. आता तुमी बिल्डिंगा पाडल्या, तर त्यातल्या लोकांचं कुटं आनि कसं पुनर्वसन करनार तुमी ? पलीकडं हिरवीगार गार्डन बिर्डन टाकून, स्विमिंगपूल, टेनिस कोर्ट, क्लब हाऊसांच्या सोयी करून लोखंडवालासारख्या टोलेजंग बिल्डिंगा बांदायला लागतील आनि हजार हजार फुटाचे फ्लॅट काडून द्यायला लागतील राव यांच्या पुनर्वसनाला! मुंबईकरता जमवलेला समदा पैका त्यातच उधळायचा हाय काय ?

आनि आबा, तुमच्या कारवायांनी प्रॉब्लेम फकस्त या लोकांचा झालेला न्हाई. त्यांच्यावर अवलंबून असलेले ' डिपेंडंट ' किती हाइत, याचा इचार केलायसा का ? कुटुंबीय न्हाई वो , ' डिपेंडंट '! म्हन्जे बगा, डान्सबार म्हनलं की, नुस्त्या बारबाला आल्या का ? बारमालक, वेटर, रिक्षावाले ह्यांना काय वाऱ्यावर सोडनार व्हय तुमी ? झोपड्यामदे राहनाऱ्या लोकांची वेवस्था लावाल, झोपडीदादांचं काय ? बिल्डिंगवाल्यांचं जमंल, पन बिल्डरांचं काय ? आनि यांच्या आयत्या पिठावर रेघोट्या ओढनारे, त्यांच्यावर पोसनारे पोलिस, झोपडीदादा, बिल्डर, पालिका अधिकारी, सरकारी अधिकारी, तुमच्यासकट सगळ्या पक्षांमधले राजकारनी, यांच्या पुनर्वसनाचं काय ?

तवा आबा, जरा दमानं घ्या!

चला, काडा चंची... आरं आरं चुकलंच, काडा वेलची!!!

चकोर

 
</text>
</doc>
