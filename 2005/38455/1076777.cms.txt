<doc>
<docno>1076777.cms.txt</docno>
<text>
 
महामुंबई
पोलिसांच्या पत्रकार परिषदेवर पत्रकारांचाच बहिष्कार
[ Wednesday, April 13, 2005  07:06:42 pm]


म. टा. प्रतिनिधी

मुंबई : पोलिस आयुक्त ए. एन. रॉय जोपर्यंत पत्रकारांबाबत आणि माहिती देण्याबाबत केलेले विधान मागे घेत नाहीत तोपर्यंत मुंबई पोलिसांच्या पत्रकार परिषदांवर बहिष्कार टाकण्याचा निर्णय मुंबई क्राइम रिपोर्टर्स असोसिएशनने बुधवारी घेतला.

गुन्हे शाखेच्या सहआयुक्त डॉ. मीरा बोरवणकर यांनी एका गुन्ह्यातील माहिती देण्यासाठी बुधवारी दुपारी तीनच्या सुमारास पत्रकार परिषद आयोजित केली होती. मात्र पत्रकार परिषदेला कोणीही उपस्थित राहायचे नाही, असा निर्णय असोसिएशनने घेतल्यामुळे बोरवणकरांच्या पत्रकार परिषदेला प्रिंटमिडीयासह इलेक्ट्रॉनिक मिडियानेही बहिष्कार घातला. जोपर्यंत आयुक्त ए. एन. रॉय पत्रकारांना माहिती देण्याबाबतचे आपले विधान मागे घेत नाही तोपर्यंत हा बहिष्कार सुरूच ठेवण्यात येणार असल्याचे बोरवणकर यांना सर्व पत्रकारांनी सांगितले. गृहमंत्री आर. आर. पाटील यांनीही आयुक्तांनी पत्रकारांशी बैठक करून गैरसमज दूर करावेत अशा सूचना दिल्यानंतरही आयुक्त पत्रकारांना भेटले नसल्याचे समजते. पोलिस आयुक्तांच्या कार्यप्रणाली बाबत विरोधीपक्षनेत्यांनी टिका केलेली असतानाच पत्रकारांच्याही रोषाला रॉय यांना सामोरे जावे लागत आहे.

 
</text>
</doc>
