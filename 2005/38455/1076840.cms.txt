<doc>
<docno>1076840.cms.txt</docno>
<text>
 
अग्रलेख
दुसरी बारबंदी
[ Wednesday, April 13, 2005  08:12:10 pm]


ठाणे आणि रायगड जिल्ह्यातील डान्सबार बंद होण्याआधीच राज्य सरकारने मुंबईतील डान्सबारही बंद करण्याचा निर्णय घेतला आहे.

मंत्रिमंडळाने एकमताने हा निर्णय घेतला असला तरी तो केव्हापासून अमलात येणार, हे अद्याप स्पष्ट व्हायचे आहे. पण आठवडा-महिनाभरात सगळे डान्सबार बंद होतीलच. यापैकी किती डान्सबार अधिकृत आणि किती अनधिकृत याची चर्चा करण्यालाही आता काही अर्थ नाही. याचे कारण आता सगळेच डान्सबार बंद होणार आहेत. म्हणजेच या बारमालकांकडील परफॉर्मिंग लायसन्स सरकार काढून घेणार. ते काढून घेतल्यानंतरही बारमध्ये डान्स चालू ठेवणाऱ्यांना काय शिक्षा होईल, हेही उपमुख्यमंत्र्यांनी सांगून टाकले आहे. पण अशा अनधिकृत डान्सबारवर आतापर्यंत कारवाई का झाली नाही ? ती करण्यास पोलिसांना वा राज्य सरकारला कोणी अडवले होते की काय ?

सध्या उपमुख्यमंत्री केवळ डान्सबार बंद करण्याचे सांगत आहेत. पण मुंबईत आणि बाहेरही काही ऑकेर्स्ट्रा असलेले बार आहेत. ते सुरू करण्यासाठीही परफॉर्मिंग लायसन्स लागते. असे ऑकेर्स्ट्रा असलेले बार बंद करणार का, हे उपमुख्यमंत्र्यांच्या घोषणांमधून स्पष्ट झालेले नाही.

डान्स आणि ऑकेर्स्ट्रा चालणाऱ्या अथवा त्यापैकी काहीच न चालणाऱ्या अनेक बारमध्ये वेट्रेस काम करतात. अशा वेट्रेसची संख्याही हजारांमध्ये आहे. ' शॉप अॅण्ड एस्टॅब्लिशमेंट कायद्या ' नुसार महिलांना हॉटेलांत वेट्रेसचे काम करण्याची परवानगी आहे. ती परवानगीही सरकार काढून घेणार काय, हाही प्रश्न् आहे. तसे करायचे, तर त्या कायद्यातही दुरुस्त्या कराव्या लागतील.

सरकारच्या डान्स- बारबंदीच्या निर्णयामुळेही अनेक प्रश्न् निर्माण होणार आहेतच. डान्स-बारमध्ये काम करणाऱ्या मुलींमध्ये चार टक्केच मराठी असून, अन्य परप्रांतीय आहेत आणि सरकार केवळ मराठी मुलींच्याच पुनर्वसनाचा विचार करेल, अशी भूमिका उपमुख्यमंत्र्यांनी घेतली असली, तरी हे प्रकरण न्यायालयात जाईल तेव्हा ती कितपत टिकेल, याचा विचार झाल्याचे दिसत नाही. शिवाय काही बारबालांनी तर थेट राष्ट्रीय महिला आयोग आणि मानवाधिकार आयोग यांच्याकडे धाव घेतली आहे.

महिला आयोगाचे एक शिष्टमंडळ पुढील आठवड्यात मुंबईला येणार आहे. हे शिष्टमंडळ अमराठी मुलींच्या पुनर्वसनाचा मुद्दा उपस्थित केल्याशिवाय राहणार नाही आणि त्यावेळी परप्रांतीयांचा आम्ही विचार करणार नाही, ही भूमिका तिथेही मान्य होण्याची शक्यता नाही. यानंतर पंचतारांकित हॉटेलांमधील बारमध्ये चालणाऱ्या डान्सवरही बंदीचा मुद्दा पुढे येईलच. त्या हॉटेलांना वेगळा न्याय का, हा प्रश्न् डान्सर्गल्सनी विचारायला सुरुवात केलीच आहे. डान्सबारमुळे नीतिमूल्यांचा ऱ्हास होत आहे, तरुण पिढी वाईट मार्गाला लागत आहे, असा पवित्रा उपमुख्यमंत्र्यांनी घेतला आहे.

त्यांनी डान्सबारमुळे गुन्हेगारी वाढली वा बार गुन्हेगारांचे अड्डे बनले आहेत, असे सांगून बंदी घातली, तर समजण्यासारखे आहे. त्यांनी समाजाच्या नैतिक मूल्यांची जबाबदारी आपल्या शिरावर घेण्याचे कारण नाही. ती घ्यायचीच, तर स्वपक्षातील आणि इतरही अनेक राजकीय नेते लोककलांना आश्ाय देण्याच्या नावाखाली जे करतात, तेही त्यांना थांबवावे लागेल.

शिवाय, सरकार आणि प्रशासन यांतील भ्रष्टाचार थांबवावा. मुंबईतील सर्व पब्ज बंद करावेत. तरुण पिढीचा ऱ्हास होऊ नये, म्हणून उद्या ते मुलींनी काय कपडे घालावेत, काय फॅशन्स कराव्यात हेही सांगतील. निर्णय डान्सबारवरील बंदीचा आहे, म्हणून त्याचे स्वागत होत आहे. पण नीतिमूल्ये ठरवण्याची वा त्यांचे जतन करण्याची जबाबदारी राज्य सरकारची नाही. राज्य सरकारला भरपूर कामे आहेत.

 
</text>
</doc>
