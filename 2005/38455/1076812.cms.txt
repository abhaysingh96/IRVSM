<doc>
<docno>1076812.cms.txt</docno>
<text>
 
महाराष्ट्र
इतिहास विकणे आहे?
[ Wednesday, April 13, 2005  07:46:50 pm]


ताराचंद म्हस्के

अहमदनगर : ज्यांनी स्वांतत्र्य लढ्यासाठी आयुष्य वेचले... चळवळी केल्या... आणि ज्यांचा पं.जवाहरलाल नेहरू, सरदार पटेल, मौलाना आझादांपासून ते इंदिरा गांधी पर्यंत सर्वजण आदर करीत असे अहमदनगरचे सुपुत्र रावसाहेब आणि अच्युतराव पटवर्धन बंधूचा चिरेबंदी वाडा हा ऐतिहासिक ठेवा असूनही राज्य सरकारने त्याकडे दुर्लक्षच केलेले दिसते. सध्या ही वास्तू ज्यांच्या ताब्यात आहे त्या अहमदनगर जिल्हा सहकारी कृषी व ग्रामीण विकास बँक अर्थात ' भूविकास बँके ' ने हा वाडाच विकण्याच्या हालचाली सुरू केल्याने, ही ऐतिहासिक प्रॉपटीर् एका बिल्डरच्या घशात लोटणार आहे. सरकारने हा वाडा ताब्यात घेऊन त्याचे राष्ट्रीय स्मारक करावे. अशी मागणी जोर धरू लागली आहे.

पटवर्धन बंधूच्या वाड्याकडे सरकारने केलेल्या दुर्लक्षाबाबत युक्रांदचे नेते आणि ' सत्याग्रही विचारधारा ' चे संपादक डॉ. कुमार सप्तषीर् यांनी नाराजी व्यक्त केली. ' मटा ' शी बोलताना सप्तषीर् म्हणाले, स्वातंत्र्य लढ्यात अहमदनगरचे सुपुत्र रावसाहेब आणि अच्युतराव या पटवर्धन बंधूचे राष्ट्रीय पातळीवर मोठे योगदान आहे. त्यांच्यामुळेच अहमदनगर जिल्ह्यात, घराघरात स्वांतत्र्य आंदोलनाचा संदेश पोहोचला. ते बहुजनांचे नेते होते. त्या काळातला कोणी काँग्रेसजन जिल्ह्यातील काँग्रेस पक्षाचा सूत्रधार नाही ; म्हणून जिल्ह्यातील काँग्रेसवाल्यांना त्यांचे ममत्व वाटत नसावे, असा टोलाही जिल्ह्यातील काँग्रेसजनांना सप्तषीर् यांनी लगावला.

रावसाहेब पटवर्धन हे पं. नेहरू, सरदार पटेल यांचे निकटवती. अच्युतराव हे तर सामान्यजनांंच्या चळवळीत अग्रणी. काँग्रेसच्या सर्वच नेत्यांना ' चलेजाव ' चळवळीत अटक झाली ; तेव्हा तीन नेत्यांनी भूमिगत आंदोलन चालवले- ही ' त्रिमूतीर् ' होती जयप्रकाश नारायण, डॉ.राम मनोहर लोहिया आणि अच्युतराव पटवर्धन!

जेथून या भूमिगत चळवळीची खलबते चालत, जेथे पंडित नेहरू स्वत: येऊन चर्चा करीत, त्या कोर्टगल्लीतील पटवर्धन बंधूचा ऐसपैस असलेला चिरेबंदी वाडा नगरकरांचे नव्हे तर अख्या महाराष्ट्राचे भूषण आहे ; मात्र पटवर्धन बंधूच्या निधनानंतर त्याची परवडच सुरू आहे. हा वाडा स्मारकरूपात राहावा म्हणून ' हिंद सेवा मंडळा ' ने शाळेसाठी मागितला त्यासाठी त्यांनी 1976 मध्ये एक लाख 60 हजार रुपये देऊही केले. परंतु पटवर्धन बंधूच्या नातेवाइकांनी हा वाडा शाळेला न देता तो भूविकास बँकेला तीन लाख रुपयांना विकला. सध्या या वाड्यात राज्य वीज मंडळाचे वीज भरणा केंद, तर मागील बाजूस ज्या ठिकाणी पटवर्धन बंधूंचे वास्तव्य होते त्याठिकाणी भूविकास बँकेचे कार्यालय आहे. कोर्टगल्ली ते धनगरगल्लीपर्यंत पसरलेला हा वाडा येणाऱ्याजाणाऱ्यांना पटवर्धन बंधूची आठवण करून देतो. आज वाड्याच्या प्रवेश द्वारावर एक लहानशी पाटी ( प्लाक) पटवर्धन बंधूची स्मृती जागवते ; पण वाड्यात आणि जेथे बँकेचे कार्यालय आहे तेथे कुठेही पटवर्धन बंधूचे नाव तर सोडाच पण साधा फोटोही पाहायला मिळत नाही.

हा ऐतिहासिक ठेवा असल्याने राज्य सरकारने पटवर्धन बंधूचा वाडा जतन केला पाहिजे. पण सध्या सरकारचे त्याकडे लक्ष नाही. भूविकास बँकेने पैसे कमवण्याच्या उद्देशाने हा वाडा विकण्याच्या हालचाली सुरू केल्याचे समजते. ' पटवर्धन बंधूंसारखे नेतृत्व अहमदनगर जिल्ह्यात निर्माण झालेले नाही. सरकारने हा वाडा ताब्यात घेऊन त्याचे राष्ट्रीय स्मारक करून भावी पिढ्यांसाठी अहमदनगरचा वारसा टिकवावा ', अशी मागणी डॉ. कुमार सप्तषीर् यांनी केली.

 
</text>
</doc>
