<doc>
<docno>1076656.cms.txt</docno>
<text>
 
देश-विदेश
जम्मू-उधमपूर रेल्वेला आज सुरुवात
[ Wednesday, April 13, 2005  05:06:43 pm]


वृत्तसंस्था

नवी दिल्ली : पंतप्रधान डॉ. मनमोहन सिंग बुधवारी उत्तर संपर्क क्रांतीला हिरवा झेंडा दाखवून जम्मू तावी - उधमपूर रेल्वे मार्ग राष्ट्राला अर्पण करणार आहेत.

54.85 कि.मी. लांबीचा हा रेल्वे मार्ग जम्मू-उधमपूर-श्रीनगर-बारामुल्ला या महत्त्वाकांक्षी रेल्वे प्रकल्पाचा एक भाग आहे. या मार्गाची सुरुवात झाल्याने केंदातील सत्ताधारी संयुक्त पुरोगामी आघाडीच्या एका आश्वासनाची पूर्तता होणार असल्याचे यासंदर्भात केंद सरकारने प्रसिद्ध केलेल्या पत्रकात म्हटले आहे.

रेल्वेमार्गाच्या सुरक्षेसाठी कडक बंदोबस्त ठेवण्यात आला असून, रेल्वेमार्गाच्या संपूर्ण 54 किलोमीटर भागात जवानांचे अनेक पदरी संरक्षणकवच तयार केले आहे. अतिरेक्यांच्या कारवायांनी पिंजून काढलेल्या पर्वतांच्या क्षेत्रातही जवान डोळ्यांत तेल घालून पहारा देत आहेत.

बुधवारी या रेल्वेने प्रवास करणाऱ्यांना कोणत्याही प्रकारचा उपदव होऊ नये, याची काळजी घेतली जात असल्याचे रेल्वे पोलिसांनी सांगितले. रेल्वे पोलिस, जम्मू काश्मीर राज्य पोलिस आणि उत्तर रेल्वेचे उच्च अधिकारी अशा उच्चस्तरीय गटाने गेले दोन दिवस जम्मू-उधमपूर रेल्वेच्या मार्गाची कसून पाहणी केली. या लोहमार्गावर गाडी चालवण्याची चाचणी याआधी तीन वेळा घेण्यात आली आहे.

515 कोटी रुपये खर्चून बांधण्यात आलेला जम्मू-उधमपूर लोहमार्ग हा जम्मू-उधमपूर-श्रीनगर- बारामुल्ला रेल्वेमार्गाचा भाग आहे. त्यावर बजालता, संगर, मारवाल व रामनगर ही चार स्टेशने आहेत. तावी नदीचा रौद प्रवाह आणि तिच्या सारदान, रिंघाल, गंभीर आणि दुधार या चार उपनद्या वाटेत लागतात. गाडीच्या मार्गात 28 पूल ओलांडावे लागतात तर 21 बोगदे पार करावे लागतात.

अशा दुर्गम वाटेच्या प्रवाशांच्या सुरक्षेसाठी 700 हून अधिक जवान तैनात करण्यात आले आहेत. त्यापैकी अनेकांना 50 ठिकाणी पहाऱ्याचे काम आहे तर बाकीच्यांवर संकटकाळी संरक्षणाची जबाबदारी आहे. सात मोठ्या पुलांच्या दोन्ही बाजूंना कायमस्वरूपी संरक्षण पुरविण्यात आले आहे.

या प्रकल्पाचा पायाभरणी समारंभ तब्बल 22 वर्षांपूवीर् तत्कालीन पंतप्रधान इंदिरा गांधी यांच्या हस्ते झाला होता.

बॉम्ब बनविण्याचे सामान जप्त

दोडा आणि राजौरी येथील चार ठिकाणी अतिरेक्यांचे अड्डे सापडले असून, तेथून बॉम्ब बनविण्याचे सामान निमलष्करी दलांनी जप्त केले. अतिरेक्यांच्या अस्तित्वाचा ठावठिकाणा लागल्यानंतर हे छापे घालण्यात आले होते. त्यावेळी शस्त्रांबरोबरच अॅसिड, डिटोनेटर, रिमोट कंट्रोल यंत्रणा असा मोठा साठा सापडला. बॉम्ब बनविण्याचे हे सर्व अड्डे नंतर नष्ट करण्यात आले.

 
</text>
</doc>
