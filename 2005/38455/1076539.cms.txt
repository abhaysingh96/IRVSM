<doc>
<docno>1076539.cms.txt</docno>
<text>
 
लेख: जाता जाता
...पुढची निवडणूक आता कधी आहे?
[ Wednesday, April 13, 2005  04:11:10 pm]


माननीय मंत्रीमहोदय,

मी एक सामान्य माणूस. आपल्याला पत्र लिहायला एरवी धजलो नसतो, पण लिहितोय याचे कारण आजच्या पेपरमधल्या बातम्या. तुमचे वय मला माहित नाही. तुमच्या चेहऱ्यावरून, पोशाखावरून आणि अतिशय दिलखुलास वागण्यावरून ते कळतही नाही. ते जाऊ द्या. वय लपविण्याचे प्रत्येकाचे वेगवेगळे हेतू असतात. मला सांगायचंय ते वेगळंच.

कमी वयाचा निकष तुम्ही आपल्या राज्यातही लावणार काय ? लावणार असलात तर मला काही सूचना करायच्या आहेत. प्रत्येक क्षेत्रात नोकरी देताना कमीत कमी वय हा निकष असला पाहिजे. बालवाडीत नोकरी करायची आहे ? मग तेथीलच एका मुलाला/मुलीला नोकरी द्या. शाळेत शिक्षक हवेत ? विद्यार्थ्यांपैकीच नेमा की! शिक्षणसेवकांना देता त्याच्यापेक्षा कमी पैशांत काम करतील. दुसरी नोकरी करायची आहे. मग लहानातल्या लहान उमेदवाराला नोकरी द्या. व्यवसाय उभारायचाय ? मग निकष तोच. वय...

गंमत सोडा हो, पण हा कमी वयाचा निकष तुम्ही राजकारणात लागू केला तर काय होईल ? काही राजकारणी लोकांची बाळबोध भाषणे ऐकून कंटाळा आलाय. काय बोलतात ते त्यांचं त्यांना तरी कळतं की नाही कोणास ठाऊक. याऐवजी एखादा तरुण पोरगा कदाचित नेमकं भाषण करील. त्याचा तळागाळातल्या रोजच्या जीवनाशी संबंध असतो हो! ही पोरं बेरकी असतात. कुपोषण असो किंवा अन्य काही, दुष्काळ असो की पूर, फक्त विमानातून पाहण्यापुरता त्यांचा संबंध नसतो हो! ते त्या मातीतच वाढत असतात. तापलेल्या मातीत त्यांचे पाय आणि मनं भाजत असतात. त्यांना प्रोत्साहन द्या. पुढचे संघटनाप्रमुख यांच्यातूनच घडतात, असं तुम्हीच भाषणांतून सांगत असता ना ?

जे संघटनेचे तेच मंत्रीपदांचे. आजचे तरुण बेताल वागतात, हाताबाहेर गेले आहेत, असे तुम्हीच सांगत फिरता. पण काय हो, या पोरांनी आदर्श ठेवायचा तरी कोणाचा ? ज्यांना भेटावे असे वाटेल असे किती लोक उरले आहेत ? जे आहेत ते सत्तरीच्या पुढचे आहेत आणि त्यांना तरुणांपुढच्या प्रश्ानंची काहीच जाणीव नाही. ते त्यांच्याच जगात वावरताहेत. ते जग या शतकातले नाही.

अहो, घाबरू नका. मी तुमच्यासारख्या ज्येष्ठांना असं काही एकदम निकालात काढणार नाही. तुम्हाला निकालात काढणारा मी कोण ? माझी खंत एवढीच की निवडणुकीच्या वेळीच मतदारराजा तरुणांची निवड करत नाही आणि मग वयस्कर राजकारण्यांविषयी ओरडत बसतात. हे काही खरे नाही बुवा.

बरं मला सांगा, पुढची निवडणूक आता कधी आहे ? तुमचाच एक मतदार,

चकोर

 
</text>
</doc>
