<doc>
<docno>1076957.cms.txt</docno>
<text>
 
महाराष्ट्र
पाणीटंचाईला तोंड देण्यासाठी पालिकेचा आराखडा तयार
[ Wednesday, April 13, 2005  11:05:38 pm]


म. टा. प्रतिनिधी

पुणे : उन्हाळ्यात निर्माण होणारी पाणीटंचाई दूर करण्यासाठी महापालिका प्रशासनाने सर्व क्षेत्रीय कार्यालयांचा एकत्रित कृती आराखडा तयार केला आहे. त्यामध्ये टँकरची संख्या वाढवणे, उद्यानांना बोअरद्वारे पाणीपुरवठा, तसेच झोपडपट्टीतील अनावश्यक नळकोंडाळे बंद करणे, असे निर्णय प्रशासनाने या कृती आराखड्याद्वारे घेतले आहेत.

उन्हाळ्यात शहराची पाण्याची मागणी ही सर्वसाधारण मागणीपेक्षा 15 टक्के जास्त असते. अपुऱ्या क्षमतेमुळे वाढीव मागणी पूर्ण करणे शक्य नाही. त्यामुळे हा आराखडा तयार करण्यात आला आहे.

खराडी, महंमदवाडी, वडगांवशेरी, लोहगांव, कात्रज, कोंढवा, धनकवडी, वारजे माळवाडी, भुसारी कॉलनी, बावधन, बाणेर या भागात सध्या चारशे टँकरद्वारे पाणीपुरवठा केला जातो. उन्हाळ्याची वाढीव मागणी लक्षात घेऊन त्याभागात टँकरच्या शंभर खेपांची वाढ करण्यात येणार आहे. शिवाय 15 मार्च पासून ते 15 जुलैपर्यंत नवीन नळजोड देण्यात येणार नाही.

झोपडपट्ट्यांमध्ये सार्वजनिक नळकोंडाळ्यांची वेळोेवेळी पाहणी करण्यात येईल. अनावश्यक सार्वजनिक नळकोंडाळी बंद करण्याची मोहीम हाती घेतल्याचे, आराखड्यात नमूद केले आहे.

रस्ता दुभाजकांमधील झाडांना, उद्यानांना तसेच मैदानांना पालिकेतफेर् पिण्याचे पाणी देण्यात येते. हे पाणी देण्याऐवजी उद्यानांना आणि इतर ठिकाणी उद्यानांमध्ये बोअर घेऊन किंवा टँकरद्वारे पाणी पुरवठा करण्यात येणार असून, तसे उद्यान विभागाला कळवण्यात आले आहे.

पाण्याच्या लाइनची गळतीची ठिकाणे शोधून 80 टक्के गळती बंद करण्यात यश आल्याचा दावा पाणीपुरवठा विभागाने केला असून, गळतीच्या तक्रारींचे तातडीने निवारण करण्यासाठी क्षेत्रीय कार्यालयात तसेच पाणीपुरवठा विभागाच्या विभागीय कार्यालयांमध्ये 24 तास स्वतंत्र सेवकवर्ग ठेवण्यात येणार आहे. मुबलक प्रमाणात पाणी उपलब्ध होते त्यांनी पाण्याचा वापर कमी केल्यास उंचावर आणि दूरवर राहणाऱ्यांना पाणी उपलब्ध होऊ शकेल, अशी जनजागृती करण्यास प्रशासनाने सुरुवात केली आहे.

पाणीपुरवठ्यासंबंधी तक्रार निवारण कक्षांचे दूरध्वनी क्रमांक : स्वारगेट - 24442266, 24442519, आर्यभूषण - 2674046, लष्कर - 26361598, 26361934, बंडगार्डन - 26121453. वरिष्ट अधिकारी सुपेकर 9822648761.

 
</text>
</doc>
