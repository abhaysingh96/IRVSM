<doc>
<docno>1076830.cms.txt</docno>
<text>
 
बहुतांची अंतरे
वाईट पायंड्याचे अनुकरण कशासाठी?
[ Wednesday, April 13, 2005  08:05:12 pm]


बेस्ट कर्मचाऱ्यांवर वेतनाबाबत होत असलेला अन्याय आणि पाचवा वेतन आयोग त्यांना लागू न होण्याविषयी खंत व्यक्त करणारे पत्र (म. टा. 7 एप्रिल) वाचले. महापालिका किंवा बेस्ट ही समाजाला सेवा पुरविणारी संस्था आहे. ज्या वेळी त्यांचे वेतनमान ठरवण्यात येते, तेव्हा सामान्य जनतेवर पडणाऱ्या त्याच्या भाराबद्दल कामगार, युनियन, प्रशासनाने तारतम्य दाखवावे, अशी अपेक्षा असते. दुदैर्वाने तसे होताना दिसत नाही. राजकीय, युनियनबाजीतले फायदे-तोटे बघितले जातात आणि त्यामुळे सामान्य जनता भरडली जाते.

कोणत्याही तऱ्हेचे उत्पादन करणाऱ्या कारखान्यात नफा डोळ्यासमोर ठेवून उद्योग चालविले जातात, त्यामुळे तेथील कामगारांनी नफ्यावर आधारीत वेतनाची अपेक्षा बाळगली, तर ते समजू शकते. पण परिस्थिती मात्र सर्वस्वी वेगळी आहे. माझ्या माहितीतल्या एका देशभर नाव असलेल्या, प्रचंड नफा कमाविणाऱ्या उद्योगात निवृत्तीच्या उंबरठ्यावर असलेल्या अतिकुशल कामगाराचे वेतन नऊ हजार रुपयांपर्यंतही जात नाही, इतर कामगारांची गोष्टच सोडा. पण आपल्या उपदवमूल्याचा वापर करून पालिका कामगार मात्र अव्वाच्या सव्वा वेतनाची अपेक्षा बाळगणार! हा विरोधाभास नाही ? पाचवा वेतन आयोग ज्याप्रकारे मंजूर करण्यात आला, त्यात लोकानुनयाचा भाग मोठा होता. त्या वाईट पायंड्याची अपेक्षा सर्वच पालिका कामगार- कर्मचाऱ्यांनी करणे, हा लोकांचा विचार न करता फक्त आपल्या तुंबड्या कशा भरतील असाच विचार ठरेल. खाजगी क्षेत्रात शरद रावांसारखे आक्रस्ताळी नेते घुसले, तर दुसऱ्याच दिवशी तो उद्योग बंद पडेल ; कारण आज फक्त गेटच्या दरवाजावर युनियनची पाटी दिसते, तेवढेच तेथील त्यांचे नाममात्र अस्तित्व ; बाकी मालकांची मनमानी हाच कायदा!

राजू शेडगे, विलेपारले, मुंबई.

 
</text>
</doc>
