<doc>
<docno>1076742.cms.txt</docno>
<text>
 
महाराष्ट्र
नवघर-माणिकपुरात सत्ता मिळवण्याची हॅटट्रीक
[ Wednesday, April 13, 2005  06:17:37 pm]


शशी करपे

वसई विकास मंडळाने जनसेवा आघाडीचा धुव्वा उडवत नवघर-माणिकपूर पालिकेची सत्ता मिळवण्याची हॅटट्रीक पूर्ण केली. जनसेवा आघाडीच्या चार नगरसेवकांना पराभव पत्करावा लागला. या ठिकाणी शिट्टीच्या करिश्माने पाच अपक्षांना निवडून आणलं आणि काँग्रेेसच्या उमेदवारांना पराभव पत्करावा लागला. काँँग्रेसच्या एक तर राष्ट्रवादीच्या तीन उमेदवारांना विजयाची संधी मिळाली.

निवडणूक अगदीच एकतफीर् झाल्याचं दिसून आलं. मंडळाचे संदेश जाधव बिनविरोध निवडून आल्यामुळे 39 जागांसाठी निवडणूक झाली. एकूण 40 जागांपैकी वसई विकास मंडळाने 27, राष्ट्रवादी काँग्रेसने 3 आणि काँग्रेसने 1 जागा जिंकून सत्ता मिळवली.

जनसेवा आघाडीला चार जागांवर समाधान मानावं लागलं. तर पाच अपक्ष निवडून आले.

या निवडणूकीत शिट्टीचा करिश्मा दिसून आला. काँग्रेसचे सहाही उमेदवार स्वचिन्हावर निवडणूक लढवत होते. त्यापैकी एकच उमेदवार निवडून आला. तर उर्वरित ठिकाणी शिट्टी निशाणी घेऊन उभ्या असलेल्या अपक्षांनी बाजी मारली. तर राष्ट्रवादी काँग्रेसच्या तीन उमेदवारांनी शिट्टी निशाणी घेतल्याने ते विजयी झाले. मात्र शिट्टी निशाणी घेतलेला आरपीआयचा एकमेव उमेदवार पराभूत झाला. विद्यमान नगरसेवकांमध्ये वसई विकास मंडळाच्या प्रमिला पाटील पराभूत झाल्या. तर जनसेवा आघाडीचे विवेक पाटील वगळता दत्ता नर, संजय शिरोडकर, अनिता राणे आणि राजाराम बाबर यांना पराभव पत्करावा लागला. भारतीय जनता पाटीर्, जनता दल आणि संघर्ष समितीचा एकही उमेदवार निवडून येऊ शकला नाही.

निवडणूकीत मंडळ मित्रपक्ष आघाडीने एकतफीर् विजय मिळवला असला तरी 12 वॉर्डात अटीतटीची निवडणूक झाली. वॉर्ड क्रमांक 1 मध्ये मंडळाच्या किरण भोईर यांनी जनसेवा आघाडीचे महेश सरवणकर यांच्यावर अवघ्या सहा मतांनी विजय मिळवला. वॉर्ड क्रमांक 3 मध्ये माया तळेकर यांनी जनसेवा आघाडीच्या संगीता डोनोडे यांचा फक्त 18 मतांनी पराभव केला. वॉर्ड क्रमंाक 6 मध्ये आनंद मनमोहनसिंग यांनी जनसेवा आघाडीचे राजन झेवियर यांना 66 मतांनी पराभूत केलंं. तर शिवसेनेचे विद्यमान नगरसेवक राजाराम बाबर यांचा अवघ्या एका मताने राष्ट्रवादी काँग्रेसचे मनोज राय यांनी पराभव केला. बाबर यांचे आईवडील मतदानाच्या दिवशीच तिर्थयात्रेला बाहेर गेले होते. अन्यथा त्या दोन मतांच्या जोरावर बाबर एका मतांनी विजयी झाले असते. माजी नगराध्यक्षा मनीषा जाधव या वॉर्ड क्रमांक 19 मधे जनसेवा आघाडीच्या स्मिता आडिवरेकर यांचा अवघ्या 46 मतांनी पराभव करून निवडून आल्या.

वॉर्ड 29 मध्ये मंडळाच्या भारती ठाकूर यांनी जनसेवा आघाडीच्या वैशाली चेेंडेकर यांच्यावर 51 मतांनी विजय मिळवला. वॉर्ड क्र. 10 मध्ये मंडळाचे विजय वर्तक यांनी जनसेवा आघाडीच्या राजाराम नाईक यांच्यावर 97 मतांनी मात केली. मंडळाच्या नगरसेविका परमेश्वरी मुदलीयार यांनी वॉर्ड क्र. 22 मध्ये जनसेवा आघाडीच्या मिनाक्षी माह्यावंशी यांचा 83 मतांनी पराभव केला. वॉर्ड क्र. 30 मधे अपक्ष स्मिता शेट्टीगार यांनी जनसेवा आघाडीच्या कलावती पाटील यांचा 61 मतांनी पराभव केला. वॉर्ड क्र. 34 मधेही अपक्ष इनास घोसाळ यांनी काँग्रेसच्या राजू डिसिल्वा यांचा 59 मतांनी पराभव केला. विद्यमान नगरसेवक फ्रान्सिस डिसोझा अवघ्या आठ मतांनी निवडून आले. त्यांनी जनसेवा आघाडीचे जॅक गोम्स यांचा पराभव केला. तर वॉर्ड क्र. 40 मधे दोन नगरसेवकांमध्ये रंगतदार लढत झाली. त्यात शिवसेनेच्या विवेक पाटील यांनी मंडळाच्या प्रमिला पाटील यांच्यावर 30 मतांनी मात केली.

माजी नगराध्यक्ष धनंजय गुप्ता यांच्यासह मंडळाचे मनोहर गोवारी, शोभना शहा, संदीप पाटील, मनोहर पाटील, प्रकाश रॉड्रीक्स, मायकल डिकोस्टा आणि अंजना पाटील हे विद्यमान नगरसेवक पुन्हा निवडून आले. तर जनसेवा आघाडीचे दत्ता नर, संजय शिरोडकर, अनिता राणे आणि राजाराम बाबर पराभूत झाले. नर यांचा विद्यमान नगरसेवक प्रकाश रॉड्रीक्स यांनी मोठ्या मतांनी पराभव केला. अनिता राणे यांना मंडळाच्या विद्यमान नगरसेविका शोभना शहा यांनी पराभूत केलं. तर शहरप्रमुख आणि नगरसेवक संजय शिरोडकर यांच्यावर मंडळाचे प्रदीप पवार यांनी मात केली. किरण चेंदवणकर, विश्वनाथ मातोंडकर, संजय गुरव आणि विवेक पाटील हे निवडून आले. मंडळाने विद्यमान नगरसेवकांपैकी बऱ्याच जणांना उमेदवारी नाकारली होती. तर जनसेवा आघाडीचे विद्यमान नगरसेवक पराभूत झाल्यामुळे नव्या सभागृहात अनेक नवे चेहऱ्यांनी प्रवेश मिळवला आहे.

नगराध्यक्षपदाच्या थेट लढतीत मंडळाचे नारायण मानकर यांनी जनसेवा आघाडीचे दत्ता नर यांच्यावर मात केली. पालिकेचे प्रथम नगराध्यक्ष असलेल्या मानकर यांनी थेट निवडणूकीतही प्रथम नगराध्यक्ष होण्याचा दुहेरी मान पटकावला. नारायण मानकर यांना 26 हजार 466 तर नर यांना 21 हजार 75 मतं मिळाली. नारायण यांनी नर यांचा 5 हजार 391 मतांनी पराभव केला. नगराध्यक्षपदासाठी चांगली मतं मिळवणाऱ्या नर यांचा नगरसेवकपदासाठी दारुण पराभव झाला. तर सत्ता अबाधित राखणाऱ्या मंडळाला नगराध्यक्षपदाच्या निवडणुकीत अपेक्षेपेक्षा कमी मतं मिळाली.

 
</text>
</doc>
