<doc>
<docno>1076687.cms.txt</docno>
<text>
 
महामुंबई
जल्लोष, आरोळ्या आणि शिस्तही!
[ Wednesday, April 13, 2005  05:15:07 pm]


म. टा. प्रतिनिधी

मुंबई : अभिजीत सावंत आणि राहुल वैद्यच्या सत्काराचा कार्यक्रम भाषणबाजी टाळून पार पडला. त्यानंतर सुरू झाला या जोडगोळीच्या गाण्यांचा सिलसिला! बच्चेकंपनीच्या फर्माईशी होत होत्या. जोडीला वाद्यवृंद नव्हता, पण ' कोरस ' ला समोर पसरलेला छोट्यांचा सागर होता. त्या लाटांवर ते दोघेही स्वार झाले होते. अभिजीतने गायलेल्या ' इस मंजर को, पल को भूल ना पाऊंगा... ' च्या भावनाच त्यांच्या मनात घर करून राहिल्या असतील.

त्यानंतर दोघांनी सोनी टीव्हीने खास त्यांच्यासाठी तयार केलेले ' याद आयेंगे ये पल ' म्हणून दाखविलं. प्रत्येक गाण्याला टाळ्यांच्या कडकडाटात उत्फूर्त दाद मिळत होती.

त्याच्या आगमनाने सुरू झालेल्या ' अभिजीत अभिजीत ' च्या आरोळ्यांनी शाळेचे संपूर्ण पटांगणच दणाणून टाकले. अधून-मधून ' अभिजीत ' च्या नावाचे फलकही हलत होते. शाळेच्या गच्च्या, मजले सर्व-सर्व अगदी भरून गेलं होतं. शाळेच्या आजी- माजी विद्यार्थ्यांच्या खच्चून भरलेल्या पटांगणात जल्लोष होता, आरोळ्या होत्या. पण, तिला बेशिस्तीचं गालबोट नव्हतं हे विशेष!

शाळेत गणित हा आवडता विषय असलेल्या... त्याच्या ' फास्ट बोलिंग ' मुळे ' तुफान्या ' नाव पडलेला... आणि तासाला हिंदी सिनेमाची गाणी गुणगुणतो म्हणून शिक्षकांची बोलणी खाणारा अभिजीत आज केवळ त्याच्या शाळेसाठी, शिक्षकांसाठी आणि आपल्या छोट्या सवंगड्यांसाठी आला होता.

 
</text>
</doc>
