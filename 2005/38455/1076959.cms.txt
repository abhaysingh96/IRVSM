<doc>
<docno>1076959.cms.txt</docno>
<text>
 
महाराष्ट्र
भारनियमनात वाढ नाही
[ Wednesday, April 13, 2005  11:07:35 pm]


म. टा. प्रतिनिधी

पुणे : शहरातील भारनियमनात सुसूत्रता आणण्यासाठी विजेची मागणी आणि पुरवठा यांची विभागवार पाहणी करून त्याप्रमाणे नवीन आराखडा तयार करण्यात येणार आहे. दरम्यान वीजटंचाई वाढली असली तरी वापरावर कोणत्याही प्रकारचे अतिरिक्त निर्बंध घालण्याबाबतच्या किंवा दुकाने बंद ठेवण्याबाबत सूचना देण्यात आल्या नसल्याचे मंडळाच्या पुणे विभागाचे चिफ इंजिनियर आर. बी. गौतम यांनी सांगितले.

शहरातील भारनियमनाच्या वेळापत्रकानुसार त्यानुसार 100 मे. वॅ. एवढ्या म्हणजेच आठवड्यासाठी 15 तासांचे भारनियमन करण्यात आले असून त्यामध्ये आजपर्यंत कोणताही बदल झालेला नाही. मान्सूनपूर्व कामांसाठी तसेच गुरुवारच्या ' शट डाऊन ' कामाव्यतिरिक्त कोठेही अतिरिक्त भारनियमन केले जात नसल्याचे सांगून गौतम म्हणाले की, शहरातील प्रत्येक भागात प्रत्येक तासाला विजेचा किती लोड येतो, याची पाहणी करण्याचा कार्यक्रम आखण्यात आला आहे. येत्या आठवड्यात तो हाती घेण्यात येणार असून त्यानंतर मिळणाऱ्या आकडेवारीनुसार भारनियमनाबाबत नवीन आराखडा तयार करण्यात येणार आहे.

आजच्या परिस्थितीत लोड वाढू नये यासाठी विभागवार टीम तयार करण्यात आली असून ती पुरवठ्यापेक्षा जादा वीज घेतली जात नाही ना, यावर लक्ष ठेवत आहे. मंडळाने हाती घेतलेली पाहणी पूर्ण झाल्यानंतर मागणी आणि पुरवठा यांची निश्चित आकडेवारी हाती येईल. त्यानुसार मागणीप्रमाणे पुरवठा ' करणे शक्य झाल्यास जादा दिली जाणारी वीज गरज असणाऱ्या विभागाकडे वळवण्याचा प्रयत्न केला जाईल. त्यामुळे भारनियमनामध्ये अधिक सुसूत्रता येईल, असा विश्वास गौतम यांनी व्यक्त केला. दरम्यान गेल्या दोन दिवसात राज्यभरातील भारनियमन काही प्रमाणात कमी झाले असून 14 एप्रिल रोजी मागणी (सायं. पाच ते अकरा) 11, 900 मे. वॅ तर उपलब्धता 8,795 मे. वॅ. एवढी राहाणार आहे. म्हणजेच भारनियमन 3,105 मे. वॅ. असेल, असे मंडळातफेर् कळवण्यात आले आहे.

 
</text>
</doc>
