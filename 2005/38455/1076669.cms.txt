<doc>
<docno>1076669.cms.txt</docno>
<text>
 
महामुंबई
पालिका निकालांनी काँग्रेसला धोक्याची घंटा
[ Wednesday, April 13, 2005  05:09:46 pm]


सुकृत खांडेकर

मुबई : नवी मुंबई, औरंगाबाद, बदलापूर, अंबरनाथमधे झालेल्या निवडणुकीच्या निकालांनी काँग्रेसला धोक्याची घंटा दिली आहे. नवी मुंबईत राष्ट्रवादी काँग्रेसने आणि औरंगाबादमधे शिवसेना- भाजप युतीने मिळविलेल्या यशाने काँग्रेसच्या नेत्यांची झोप उडाली आहे. महापालिका व नगरपालिका निवडणुकीत विधानसभेप्रमाणे राष्ट्रवादी काँग्रेसशी युती केली असती तर काँग्रेसवर पराभवाची पाळी आली नसती, असे पक्षाचे नेते उघडपणे बोलू लागले आहेत. महापालिका निवडणुकीतील पराभवाला प्रदेश काँग्रेसचे दुर्बल नेतृत्त्वच कारणीभूत आहे, असे आरोप केले जात आहेत.

नवी मुंबईत काँग्रेसला 12 ठिकाणी उमेदवारच मिळाले नव्हते. अनेक ठिकाणी चुकीचे तिकीटवाटप झाले. तिकटांसाठी अनेक ठिकाणी देवघेवीचे व्यवहार झाले. पक्षनेतृत्त्वाचा निवडणुकीत कुठे वचक नव्हता. पक्षाची निवडणूक यंत्रणा निष्क्रिय असल्याने कार्यकतेर् दिशाहीन होते. तिकीटवाटपात मुख्यमंत्र्यांना व पक्षाच्या ज्येष्ठ पदाधिकाऱ्यांना विश्वासात घेतले नव्हते असेही एक कारण सांगण्यात येत आहे. ज्यांना निवडणुकांचा अनुभव नाही, अशांना निवडणूक प्रचाराची सूत्रे हाती देण्यात आली होती.

मुख्यमंत्र्यांनी पक्षाच्या तिकीटवाटपासाठी केलेल्या शिफारसीही काही ठिकाणी बदलण्यात आल्या. मुख्यमंत्र्यांनी प्रचारासाठी मुबलक साधन सामग्री उपलब्ध केली होती. प्रचारसभाही घेतल्या. पण त्यांच्या सभा अवेळी आयोजित करण्यात आल्या. त्यांच्या सभा कशा फ्लॉप होतील, यासाठीही काहींनी प्रयत्त्न केले. मुख्यमंत्र्यांच्या सभांना प्रतिसाद मिळू नये तसेच सभांचा परिणाम होऊ नये असेही काहींनी डावपेच लढविले.

निवडणुकांसाठी तयार केलेली पोस्टर्स- बॅनर्सचे अनेक गठ्ठे शेवटपर्यंत पोहोचलेच नव्हते. नवी मुंबईत काँग्रेसला उमेदवार मिळत नव्हते. एका कार्यर्कत्याच्या घरी जाऊन त्याच्या कुटुंबातील तिघांना बी फॉर्म दिले, पण त्यांनी राष्ट्रवादीच्या तिकिटावर निवडणूक लढविणे पसंत केले. नवी मुंबईत स्वबळावर लढण्याचा फाजिल आत्मविश्वास काँग्रेसला नडला. अनिल कौशिक, रमाकांत म्हात्रे आणि नामदेव भगत यांच्यातील समन्वयाचा अभाव काँग्रेसला महागात पडला.

अंबरनाथला शिवसेनेचा नगराध्यक्ष झाला. पण काँग्रेस व राष्ट्रवादीची मते एकत्र केली तर ती शिवसेनेपेक्षा कितीतरी जास्त होतात. काँग्रेस- राष्ट्रवादी विभाजनाचा लाभ युतीला झाला पण नुकसान काँगेसचे झाले.

औरंगाबादमधे काँग्रेस- राष्ट्रवादीत समझोता झाला असता तर युतीचा तिथे भगवा फडकला नसता, असे काँग्रेसचे नेते आता ठामपणे बोलू लागले आहेत. ' तुला ना मला, घाल कुत्र्याला ' अशा वागणुकीने काँग्रेसचेच नुकसान झाले अशी प्रतिक्रिया काँग्रेसच्या एका ज्येष्ठ मंत्र्याने व्यक्त केली. संघटन कौशल्यात राष्ट्रवादीने काँग्रेसवर बाजी मारल्याचे पुन्हा एकदा सिद्ध झाले.

महापालिका व नगरपरिषद निवडणुकीत राष्ट्रवादीशी युती करावी असा मुख्यमंत्री विलासराव देशमुख यांचा आग्रह होता. युती झाली असती तर नवी मुंबईचे महापौरपद राष्ट्रवादीला व औरंगाबादचे महापौरपद काँग्रेसला मिळाले असते असेही गणित मांडण्यात आले होते. पण व्यक्तीद्वेषाच्या राजकारणातून युती होऊ शकली नाही. युती न झाल्याने नुकसान काँग्रेसचे झाले. प्रत्येक निवडणुकीत राष्ट्रवादीची वाढणारी ताकद ही काँग्रेसला इशारा घंटा आहे.

 
</text>
</doc>
