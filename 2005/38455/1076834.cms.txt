<doc>
<docno>1076834.cms.txt</docno>
<text>
 
बहुतांची अंतरे
मने युरोप-अमेरिकेत जगणाऱ्यांचा शिवाजी पार्क भुयारी मार्गाला विरोध!
[ Wednesday, April 13, 2005  08:06:48 pm]


शिवाजी पार्क येथे भुयारी मार्ग बांधण्याचा प्रकल्प तडीस नेण्याचे ठरविल्याबद्दल मुंबई महानगरपालिकेचे अभिनंदन.

गेल्या काही वर्षांत रस्त्यांवरील वाहनांच्या संख्येत व वाहनचालकांच्या बेदरकारपणात झालेली वाढ लक्षात आलेला शिवाजी पार्क परिसरातील कोणताही सुज्ञ रहिवासी भुयारी मार्गाला विरोध करणार नाही. त्याचप्रमाणे या परिसरातील सर्व शाळा आता दोन सत्रांमध्ये भरतात. त्यामुळे शाळा भरणे व सुटणे या वेळी रस्त्यांवरील मुले व पालकांची गदीर्ही प्रचंड वाढली आहे.

भरपूर पैसा व मोकळा वेळ असणाऱ्या मूठभर लोकांनी, स्वत:चे हितसंबंध जपणाऱ्या कुणीतरी सुचवलेल्या कल्पनेवर भुयारी मार्ग विरोधाचे आंदोलन उभे केले होते. जीव मुठीत धरून रस्त्यांवरून चालणाऱ्या व रस्ता ओलांडणाऱ्या या परिसरातील सामान्य नागरिकांना विरोधी वा पाठिंबा निदर्शक आंदोलन करण्यास वेळ व पैसा नसल्याने केवळ मूक साक्षीदार बनण्याशिवाय पर्याय नव्हता. या धनदांडग्यांच्याच मुलांनी हाकलेल्या दुचाकी व चारचाकी वाहनांना तोंड देणे किती कठीण आहे, हे सायंकाळी शिवाजी पार्कला भेट दिलेल्या सर्वांनी अनुभवले असेल.

तरी कृपया मनाने युरोप-अमेरिकेत व नाईलाजाने भारतामध्ये जगणाऱ्या या मंडळींनी आता त्यांचा जोर व वृद्धांबद्दलची आस्था, भुयारीमार्गांत सरकते जिने अथवा लिफ्टची योजना करण्यासाठी आवश्यक निधी उपलब्ध करून देऊन दाखवावी. तसेच वृद्धांना रस्ता ओलांडण्यासाठी मदत करू वगैरे वल्गना करणाऱ्यांनी या सरकत्या जिन्यांच्या देखभालीचे काम करावे.

या मंडळींनी हे काहीही केले नाही व भुयारी मार्गाला विरोध करणे थांबविले आणि तो वेळेत पूर्ण होऊ दिला तरी शिवाजी पार्कचेच नव्हे, तर दादर-माहीम परिसरातील सर्व नागरिक त्यांचे आभारी असतील.

आनंद र. पाटील, दादर, मुंबई.

 
</text>
</doc>
