<doc>
<docno>1077011.cms.txt</docno>
<text>
 
महामुंबई
महिलेच्या प्रसंगावधानामुळे दोघे लुटारू अटकेत
[ Wednesday, April 13, 2005  11:54:18 pm]


म. टा. प्रतिनिधी

मुंबई : दादर येथे एका महिलेने धाडसाने लुटारूंचा पाठलाग केल्याची घटना ताजी असतानाच मालाड (प.) येथेही एका महिलेने प्रसंगावधान आणि साहसाने लुटारूंना पकडून दिले.

कृष्णा उत्सव येथे राहणाऱ्या शबिना कवल शर्मा ( 39) जेट एअरवेजमध्ये नोकरीला आहेत. अजयदास नथनीदास ( 25) आणि धमेंद यादव हे दोघे त्यांच्याकडे घरगडी आहेत. त्यांंनी दोघा साथीदारांमार्फत शर्मा यांचे घर लुबाडण्याचा कट रचला.

हे चौघे मंगळवारी सायंकाळी चाकू आणि वस्तरा घेऊन शर्मा यांच्या घरात घुसले. शबिना यांनी घरगड्यांना ओळखून त्यांंना हटकण्याचा प्रयत्न केला असता या दोघांबरोबर असलेल्या साथीदारांनी ताबडतोब चाकू आणि वस्तारा काढला. एकाने त्यांच्या हातावर चाकूने वार केला आणि त्यांच्या पतीच्या नाकावरही वस्तऱ्याने जखम केली. शबिना यांनी मोठमोठ्याने ओरडण्यास सुरुवात केल्यामुळे इमारतीखाली असलेले रखवालदार आणि शेजाऱ्यांनी त्यांच्या दिशेने धाव घेतली. हे पाहून आरोपींनी पळ काढला. त्यातील महंमद उमर नसरुल्ला मन्सुरी ( 29) आणि अजयदास नथनीदास यांंना पकडण्यात यश आले. इतर दोघे मात्र पसार झाले.

 
</text>
</doc>
