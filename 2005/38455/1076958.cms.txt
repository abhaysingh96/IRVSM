<doc>
<docno>1076958.cms.txt</docno>
<text>
 
महाराष्ट्र
परदेशी बँक फसवणूक प्रकरणी आणखी दोघे गजाआड
[ Wednesday, April 13, 2005  11:06:39 pm]


म. टा. प्रतिनिधी

पुणे : सिटी बँकेच्या न्यूयॉर्कमधील खातेदारांचे सांकेतिक क्रमांक (पिन) मिळवून कोट्यवधी रुपये काढणाऱ्या टोळीतील आणखी दोन तरुणांना बुधवारी अटक करण्यात आली. फायनान्स कंपनीकडून गृहकर्ज मिळवून देण्यासाठी एजंट म्हणून काम करणाऱ्या या तरुणांनी कर्जासाठी लोकांनी त्यांच्याकडे दिलेल्या कागदपत्रांचा वापर करून पुण्यातील बँकांमध्ये बनावट खाती उघडल्याचे पोलिस तपासात उघडकीस आले आहे.

दरम्यान , ' एमसोर्स कॉल सेंटर ' मध्ये कामाला असताना टोळीचा सूत्रधार आयविन थॉमस याने केलेल्या या प्रकाराची माहिती घेण्यासाठी सिटी बँकेचे अमेरिकेतील एक पथक पुण्यात दाखल झाले आहे.

आतापर्यंत थॉमस याच्यासह 14 जणांना अटक झाली आहे. बुधवारी पोलिसांनी आनंद कर्नावट आणि आशिषकुमार ठाकूर या दोघांना पकडल्याने अटक झालेल्यांची संख्या 16 झाली आहे. दोघांना 16 एप्रिलपर्यंत पोलिस कोठडीत ठेवण्याचा आदेश प्रथमवर्ग न्यायदंडाधिकारी ए. ए. ए. शेख यांनी दिला.

कर्नावट आणि ठाकूर हे दोघे एका फायनान्स कंपनीकडून गृहकर्ज मिळवून देण्याचे काम करायचे. त्यांच्याकडे येणाऱ्या लोकांकडून ते पुरावे म्हणून रेशनकार्ड, पगाराची पावती आणि फोटो घेेत. कर्ज देण्यास नकार मिळालेल्या लोकांच्या कागदपत्रांचा वापर ते बँकांमध्ये खाती उघडण्यासाठी करत होते. त्यांनी अशाप्रकारे बँक ऑफ महाराष्ट्र आणि स्टेट बँक ऑफ इंडिया या बँकांमध्ये खाती उघडली आहेत. दोघांनी गणपत थोरवे या नावाने एक खाते उघडल्याचे तपासात निदर्शनास आल्याचे पोलिसांनी सांगितले.

यापूर्वी अटक केलेल्या नरेंद यादव याने बनावट रेशनकार्डस तयार केली आहेत. यादव याच्यासह दोघेजण गोव्याला फिरायला गेले होते. त्याचा खर्च 50 हजार रुपये आला होता. तसेच, कर्नावट याने असेंट ही मोटार विकत घेतली आहे. याबाबत तपास करायचा असल्याचे पोलिसांनी स्पष्ट केले.

 
</text>
</doc>
