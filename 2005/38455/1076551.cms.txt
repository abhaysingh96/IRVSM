<doc>
<docno>1076551.cms.txt</docno>
<text>
 
लेख
संघ अरबी समुदात बुडवा
[ Wednesday, April 13, 2005  04:13:41 pm]


संघाला वाजपेयी यांनी आपले बाहुले म्हणून वागावे असे वाटत होते. पण संघाचा हा रिमोट कंट्रोल मानायला वाजपेयींनी नकार दिला. त्यांच्या या गंभीर गुन्ह्याबद्दल त्यांना अद्दल घडवावी तर तेवढी लोकप्रियता असलेला व तशा तोलामोलाचा नेता संघाला उभा करता आला नाही. सुरुवातीच्या काळात अडवाणींनी तसा प्रयत्न केला ; पण त्यात ते एकाकी पडले. अडवाणींना आपली चूक कळली. आता तर तेही पक्षात ' वाजपेयी लाईन ' चालवीत आहेत. त्यामुळेच सुदर्शन यांनी ' इंदाय स्वाहा, तक्षकाय स्वाहा ' च्या चालीत अडवाणी- वाजपेयी या दोघांनाही निवृत्त होण्याचा सल्ला दिला.

ज्या दुहेरी सदस्यत्वाच्या मुद्यावरून जनसंघीय जनता पक्षातून बाहेर पडले, त्याच दुहेरी सदस्यत्वाचा फटका त्याच जनसंघाला, म्हणजे आताच्या भाजपला बसेल असे कुणालाही वाटले नसेल. वाजपेयी- अडवाणी यांची रा. स्व. संघावरची निष्ठा पातळ झाल्यामुळे संघाचे सरसंघचालक सुदर्शन यांनी या दोन ज्येष्ठ नेत्यांवर तर कोरडे ओढलेच परंतु त्यांचे संघामध्ये एकेकाळी ज्येष्ठ सहकारी असलेल्या वाजपेयी यांनी काहीच कर्तृत्व गाजविले नाही असे सांगून सुदर्शन यांनी त्यांच्या संपूर्ण राजकीय कारकीदीर्वर बोळा फिरविला आहे. सुदर्शन यांची अपेक्षा अशी आहे की, संघाचा अजेंडा धाब्यावर बसवून भाजपला सत्तेवर आणणाऱ्या या दोन नेत्यांना या पक्षाने आता अडगळीत फेकून द्यावे आणि पक्ष नव्या नेत्यांच्या ताब्यात देऊन संघाचा अजेंडा अमलात आणावा.

खरे तर 1977 च्या आधी अस्तित्वात असलेला जनसंघ रा. स्व. संघाचा अजेंडा घेऊनच राजकारण करीत होता. पण हा अजेंडा देशातल्या जनतेला कधीच आपला वाटला नाही. त्यामुळे जनसंघाला सत्तेचा सहवास लाभला नाही. जनता पक्ष निर्माण झाल्यानंतर प्रथम जनसंघी नेत्यांना सत्तेची पदे मिळाली ; पण ती अन्य पक्षांशी वैचारिक तडजोड केल्यामुळे. या काळात वाजपेयी, अडवाणी, सुब्रमण्यम स्वामी आदी जनसंघी नेत्यांना प्रथम हे उमगले की, केवळ रा. स्व. संघाचा अजेंडा घेऊन कधीही जनतेपर्यंत जाता येणार नाही ; पर्यायाने जनसंघाला कधीही सत्ता मिळणार नाही. जनता पक्ष फुटल्यानंतर जनसंघी नेत्यांनी स्थापलेल्या भारतीय जनता पक्षाने प्रथमच या वैचारिक परिवर्तनातूनच संघापासून अंतर ठेवायला सुरुवात केली व गांधीवादी समाजवादाचा स्वीकार करून आपण संघाच्या छात्रछायेपासून दूर सरकत आहोत हे दाखवून देण्यास सुरुवात केली. भाजपला संघाच्या छावणीतून काढण्याचे एक अवघड काम अटल बिहारी वाजपेयी यांनी तेव्हापासूनच सुरू केले होते.

जनता पक्षाच्या सरकारात परराष्ट्र मंत्री म्हणून काम करताना वाजपेयी यांना पंडित नेहरूंच्या दूरदष्टीने आखलेल्या परराष्ट्र धोरणाचा प्रत्यय तर आलाच ; पण वैचारिक चौकटीत बंदिस्त न राहता सर्व गटा- तटांना बरोबर घेऊन जाण्याच्या धोरणामुळे काँग्रेस पक्ष दीर्घकाळ सत्तेवर राहू शकला, हेही पटले. नव्याने स्थापन झालेल्या भारतीय जनता पक्षाची सूत्रे त्यांच्याकडे आली तेव्हा त्यांनी उजव्या विचारसरणीचा राष्ट्रवादी पक्ष ही त्याची ओळख कायम राहील याची काळजी घेत पक्षाला संघाच्या कट्टर हिंदुत्ववादापासून दूर नेण्यास सुरुवात केली. पण ही तारेवरची कसरत होती. हे काम त्यांनी झपाट्याने करण्यास सुरुवात केली असती तर संघाच्या मठाधिपतींनी त्यांना तेव्हाच उचलून फेकून दिले असते. त्याचमुळे ते अडवाणी, मुरली मनोहर जोशी यांच्या राममंदिर आंदोलनाच्या बाजूनेही बोलत नसत आणि त्यात सामीलही होत नसत. बाबरी मशीद पाडल्याच्या प्रकरणात वाजपेयी संदिग्ध भूमिका घेत असल्याचा आरोप त्यांचे विरोधक करतात ; पण ही भूमिका त्यांनी का घेतली याचे विश्लेषण मात्र ते चुकीचे करतात. ज्या राममंदिर आंदोलनामुळे आपण सत्तेवर आलो असा दावा अडवाणी, जोशी आदी नेते करतात तो दावाच चुकीचा आहे हेच वाजपेयी या मौनातून दाखवून देत असत.

संघाची पाकिस्तानबाबतची भूमिका तर पूर्णपणे चुकीची असल्याचे वाजपेयींनी आपल्या धोरणाने दाखवून दिले. त्यांच्या या धोरणात अडवाणी, सुषमा स्वराज यांच्यामार्फत खो घालण्याचा प्रयत्न संघाने अनेकदा केला ; पण वाजपेयींनी त्याला दाद दिली नाही. आपले मित्र व सल्लागार ब्रजेश मिश्र यांच्या साह्याने त्यांनी पाकिस्तानविषयक धोरण आखून ते यशस्वी केले. त्यामुळेच सुदर्शन यांचा ब्रजेश मिश्र यांच्यावरही राग आहे.

थोडक्यात, संघाला वाजपेयी यांनी आपले बाहुले म्हणून वागावे असे वाटत होते. पण संघाचा हा रिमोट कंट्रोल मानायला वाजपेयींनी नकार दिला. त्यांच्या या गंभीर गुन्ह्याबद्दल त्यांना अद्दल घडवावी तर तेवढी लोकप्रियता असलेला व तशा तोलामोलाचा नेता संघाला उभा करता आला नाही. सुरुवातीच्या काळात अडवाणींनी तसा प्रयत्न केला ; पण त्यात ते एकाकी पडले. अडवाणींना आपली चूक कळली. आता तर तेही पक्षात ' वाजपेयी लाईन ' चालवीत आहेत. त्यामुळेच सुदर्शन यांनी ' इंदाय स्वाहा, तक्षकाय स्वाहा ' च्या चालीत अडवाणी-वाजपेयी या दोघांनाही निवृत्त होण्याचा सल्ला दिला.

भाजप कार्यकारिणीने हा सल्ला लगेच फेटाळणे साहजिकच होते. कारण सध्याचा भाजप हा वाजपेयी-अडवाणी यांच्या खांद्यावर उभा असलेला एकखांबी तंबू आहे. दुसऱ्या फळीतल्या महाजन, स्वराज, जेटली, नायडू यांनीही सत्ता चाखली आहे. सत्तेसाठी कशा प्रकारच्या तडजोडी कराव्या लागतात हे त्यांना माहीत आहे. संघाची एककल्ली भूमिका स्वीकारून व त्या चौकटीत राहून भाजप कधीच सत्ता राबवू शकणार नाही हे सत्य त्यांना उमगले आहे.

आता संघाला आपला अजेंडा अमलात आणायचा असेल तर स्वत:च राजकारणात उतरावे लागेल. निवडणुका लढवून आपण किती पाण्यात आहोत हे अजमावावे लागेल. ज्या सहजतेने रंजन भट्टाचार्य, मिश्रा यांची नावे घेऊन वाजपेयींची प्रतिमा कलंकित करण्याचा प्रयत्न त्यांनी केला, तोच प्रयत्न आपल्यावर उलटलेला पाहावा लागेल. वाजपेयी-अडवाणी यांना राजकारणातून असे सहजसहजी दूर फेकता येणार नाही. त्यासाठी सुदर्शन आणि त्यांचे त्यांच्या मठातील अन्य सहकारी यांना राजकारणाच्या धुळवडीत उतरावे लागेल. सुदर्शन यांची त्याला तयारी आहे का ?.. नसल्यास त्यांनी बौद्धिके घेत आपला मठ सांभाळावा किंवा आपला संपूर्ण संघ अरबी समुदात बुडवावा.

दिवाकर देशपांडे

 
</text>
</doc>
