<doc>
<docno>1076760.cms.txt</docno>
<text>
 
क्रीडा
इम्रानला भारतीय पाहुणचार
[ Wednesday, April 13, 2005  06:29:07 pm]


क्रिकेटविषयी माझ्याइतकी अज्ञानी तुम्हाला दुसरी मिळणार नाही. लहानपणापासून आतापर्यंत कधीही या खेळाने मला आकषिर्त केलेलं नाही. सध्या भारत-पाकिस्तानची मॅच सुरू आहे. पण मला साधा स्कोअर जाणून घेण्यातही इण्टरेस्ट वाटत नाही. टेनिसइतकं प्रेम मी क्वचितच दुसऱ्या कोणत्या खेळावर करत असेन. क्रिकेट म्हटलं, की इम्रान खान हा माझ्यासाठी पहिला आणि शेवटचा शब्द. त्याचा अर्थ त्याच्या क्रिकेट कारकीदीर्मुळे मी भारावून वगैरे गेलेय, असं समजू नका. त्याचा खेळ, रेकॉर्ड याविषयी मला काडीइतकंही ज्ञान नाही. त्याचा खेळ मी अगदी क्वचित बघितलाय. पण जितका बघितलाय, तितका इम्रान आवडण्यासाठी पुरेसा आहे.

इम्रानच्या व्यक्तिमत्त्वात एक वेगळाच चार्म आहे. त्याचं मैदानावर असणं छान फीलिंग देऊन जायचं. तो रिटायर झालाय, हेसुद्धा कधीकधी विसरून जाते मी! माझ्या मते तो ग्रेट अचिव्हर आहे. तो पाकिस्तानी असला तरी या गोष्टीचा माझ्या आवडीवर जराही परिणाम झाला नाही. मी तो विचारही कधी मनात आणला नाही. एखादी व्यक्ती कोणत्या देशातली आहे यावरून त्याचे गुण- अवगुण ठरतात का ? तो इम्रान खान आहे म्हणून चांगला आहे. भारतीय आहे की पाकिस्तानी, हा मुद्दा माझ्या दृष्टीने खूप नगण्य ठरतो.

इम्रानला भेटण्याची संधी मिळालीच तर ती फार वेगळ्या पद्धतीने ट्रीट करायला आवडेल. सर्वात आधी मी त्याच्या बरोबर पाकिस्तानात जाईन. कराचीमधल्या कोणत्यातरी प्रसिद्ध शॉपिंग सेण्टरमध्ये आम्ही जाऊ. मला पाकिस्तानी स्टाइलचे सूट आणि दुपट्टा आवडतात. स्थानिक स्टाइलची कलाकुसर केलेला सलवार- कमीज तो मला घेऊन देईल. मी दिवसभर त्याच्याबरोबर पाकिस्तानची लोकप्रिय आणि प्रेक्षणीय स्थळं बघेन. पाकिस्तानी भाषा, संस्कृती यांच्याशी तो माझा जवळून परिचय करून देईल.

यानंतर मी त्याला आपल्या देशात आमंत्रण देईन. तो माझा खास पाहुणा असेल. त्याला माझ्या घरी बोलवेन. महाराष्ट्रीयन आणि गुजराती पद्धतीचे वेगवेगळे पदार्थ तयार करून त्याला आश्चर्यचकीत करेन. आपल्या जेवणात काय बात आहे हे त्यालाही कळू दे. हा भारतीय घर का खाना तो आजन्म विसरणार नाही.

भारतीय नृत्य आणि संगीत संस्कृतीचं महत्त्व मी त्याला समजावून सांगेन. कॉन्सर्ट किंवा कलेशी संबंधित इन्स्टिट्यूट त्याला दाखवेन. त्याला माझ्या सीरीअलचं शूटिंग बघायला घेऊन जाईन. सेटवरच्या सगळ्यांशी ओळख करून देईन. सर्वात शेवटी शॉपिंग. हा अर्थातच त्याचा चॉइस असेल. भारतीय स्टाइलची त्याला आवडेल ती वस्तू गिफ्ट देईन.

भारतीय पाहुणचारात कोणतीही कमतरता राहता कामा नये...

प्राची शहा

( शब्दांकन : श्वेता प्रधान)

 
</text>
</doc>
