<doc>
<docno>1139500.cms.txt</docno>
<text>
 
संवाद
रात्रशाळांच्या नशिबी अंधारच
[ Saturday, June 11, 2005  08:41:49 pm]


राज्यातल्या 80 टक्के रात्रशाळा मुंबईत आहेत. त्याही गिरणागावात एकवटलेल्या! गिरण्या आणि त्यांच्यावर आधारित लघुउद्योग यांच्यामुळे कधीकाळी या भागात रात्रशाळांना वाढती मागणी होती. इथं शिकून, दहावी-बारावी होऊन अनेक मुलांनी आपली करिअर्स घडवली. याहीवेळी अशी अनेक मुले यशस्वी झाली; पण गिरणगाव संस्कृती जशी लोपली तसे, या शाळांवरही गंडांतर येत आहे.

याला विद्यार्थ्यांच्या रोडावलेल्या उपस्थितीप्रमाणे सरकारचे उदासीन धोरणही जबाबदार आहे.आज लालबाग, दादर, परळ या भागातल्या बऱ्याच शाळा उपनगरात जात आहेत. पण, या नवीन शाळांना अनुदान देताना सरकार का-कू करतं. ज्या टिकून आहेत त्यांना शिक्षण खात्याच्या आडमुठ्या धोरणांचा सामना करावा लागतोय. कधीतरी अचानक शिक्षण अधिकारी रात्रशाळांना भेट देतात.

उपस्थिती कमी आढळली की तुकडी बंद! खरंतर, रात्रशाळांमध्ये उपस्थितीबाबत काटेकोर असून चालत नाही. कित्येकदा हे नियम फिरविण्यासाठी पैशाची मागणी केली जाते. त्यामुळे, सेवाभावी वृत्तीने शाळा चालविणाऱ्यांना हे 'अर्थकारण' सांभाळताना नाकीनऊ येते.बऱ्याच शाळा महापालिकेच्या जागेत आहेत. व्यावसायिक वापरापेक्षा रात्रशाळांकडून पालिकेला कमी भाडे मिळते. केवळ रात्री चालणाऱ्या रात्रशाळांकडून दिवसभराचे भाडे घेतले जाते.

या भाडेवाढीविरोधात 'छात्रभारती' संघटनेने आंदोलनही केले. त्यामुळे ही भाडेवाड तात्पुरती मागे घेण्यात आली. पैसा नसल्याने रात्रशाळांत मुलभूत सुविधांची वानवा आहे. पुरेसा प्रकाश, पंखे, बसण्याची व्यवस्था नसताना शाळा चालविल्या जातात. ग्रंथालय, प्रयोगशाळा आदी सोयी तर दूरच! शाळेत येणाऱ्या बऱ्याच मुली घरकाम किंवा लहानमोठ्या कारखान्यांतून काम करतात. रात्री शाळा सुटल्यानंतर या मुलींना भीतभीत घर गाठावे लागते.

त्यांच्या सुरक्षेचा प्रश्न तर कोणाच्या ध्यानीमनीही नसेल.आज गिरणगावात शॉपिंग मॉल आणि फाईव्ह स्टार हॉटेलांच्या इमारती आकाशाला गवसणी घालत आहेत. गिरणगाव संस्कृतीला जशी ओहोटी लागली तशी, त्यावर अवलंबून असलेल्या लघुउद्योगांनाही! एकेकाळी या ठिकाणच्या रात्रशाळांमध्ये विद्यार्थ्यांची उपस्थिती लक्षणीय होती. गिरण्या, प्रेस, हॉटेल्स, कारखान्यांमध्ये काम करणारी आणि रात्री शिकणारी मुले या भागात बरीच होती. आता लघुउद्योगांचे केंद धारावीत वळले आहे.

आज तिथे रात्रशाळांची गरज आहे. या शाळांना चांगले दिवस यायचे असेल तर, त्यांच्या नशिबीचा अंधार दूर व्हायची गरज आहे. त्यासाठी गरज आहे शिक्षणाबाबत उदार धोरण स्वीकारून रात्रशाळांच्या उभारणीला वाव देण्याची!

 
</text>
</doc>
