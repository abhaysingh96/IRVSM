<doc>
<docno>1139328.cms.txt</docno>
<text>
 
महामुंबई
वटहुकूम नाही...डान्स बार सुरूच!
[ Saturday, June 11, 2005  02:41:25 am]


मुंबई (म. टा. प्रतिनिधी ) : डान्स बार मालक, नर्तकी आणि शौकिन यांचे लक्ष लागून राहिलेला राज्यपालांचा डान्स बार बंदीचा वटहुकूम शुक्रवारी निघालाच नाही. रात्र झाली तरी कोणतेही आदेश आले नाहीत. आणि मुंबईतले डान्स बार सुरूच राहिले...खरेतर सात जूनपासूनच डान्स बार बंदी अंमलात येणार होती.

पण राज्यपाल एस. एम. कृष्णा बाहेरगावी असल्याने वटहुकुमावर सह्या झाल्या नाहीत. शुक्रवारी पहाटे राज्यपाल मुंबईत आले तरी अध्यादेशावर स्वाक्षऱ्या झाल्या नाहीत. तरीही सायंकाळी डान्स बार सुरू झाले तेव्हा नर्तकींच्या पदन्यासात रोजची अदा नव्हती. शौकिनही सैरभैरच होते.

राज्यपालांचा वटहुकुम कोणत्याही क्षणी येऊन थडकेल आणि काही मिनिटांतच डान्स बार बंद होतील, अशी भीती होती. पण वटहुकूम न निघाल्यामुळे डान्स बार सुरू राहिले. राज्यपाल उद्या सकाळी पुण्याला जाणार आहेत. मात्र सायंकाळी ते पुन्हा परतणार असल्याने बारमालकांचे लक्ष आता शनिवारकडे लागले आहे.

 
</text>
</doc>
