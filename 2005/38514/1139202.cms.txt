<doc>
<docno>1139202.cms.txt</docno>
<text>
 
अग्रलेख
ग्राहकराजासाठी!
[ Saturday, June 11, 2005  12:35:01 am]


प्रसारमाध्यमांमध्ये अधूनमधून ग्राहकांच्या होणाऱ्या फसवणुकीच्या बातम्या प्रसारित होतात. कधी चॉकलेटमध्ये दगड सापडल्याच्या, तर कधी शीतपेयांमध्ये माशी वा कीटक सापडल्याच्या तक्रारी असतात. कधी पेट्रोलमधील भेसळीविषयीची बातमी असते, तर कधी अप्रमाणित औषधांचे वृत्त असते. औषधांमधील भेसळीच्याही बातम्या प्रसिद्ध होतात.

औषधांमधील भेसळीमुळे अनेक रुग्ण मरण पावल्याच्या जे. जे. हॉस्पिटलमधील प्रकरणामुळे तर 1986 साली मोठीच खळबळ माजली होती. याच आठवड्यात ठाण्याच्या कळवा भागात दारू प्यायल्याने एक जण मरण पावल्याची आणि ती दारू बहुदा भेसळयुक्त असल्याची बातमी प्रसिद्ध झाली. अशा बातम्यांनंतर काही काळ गदारोळ माजतो आणि नंतर पुन्हा सारे शांत होते. ग्राहकांची अशा प्रकारे फसवणूक होऊ नये, म्हणून काही वर्षांपासून अनेक स्वयंसेवी संस्था काम करताना दिसतात.

त्या ग्राहकांच्या अधिकारांविषयी जागरुकता निर्माण करीत आहेत. एवढेच नव्हे, तर आता देशभर न्यायालयीन अधिकार असलेले ग्राहक मंचही अस्तित्वात आले आहेत. त्यांच्याकडे अनेक तक्रारी दाखल होतात आणि प्रसंगी त्यांनी एखाद्या कंपनीला दंडाची शिक्षा केल्याचेही ऐकिवात येते. केंद आणि राज्य सरकारही आपापल्या पातळीवर ग्राहकांच्या हिताचे काही निर्णय घेताना दिसतात. पण अनेकदा त्या निर्णयांची नीट अंमलबजावणी होत नसली तरी निर्णयांचे महत्त्व काही त्यामुळे कमी होत नाही.

आताही केंद सरकारच्या ग्राहक व्यवहार, अन्न आणि सार्वजनिक मंत्रालयाच्या जाहिराती प्रकाशित झाल्या आहेत. त्या जाहिराती ग्राहकांसाठी आहेत. औषधे खरेदी करताना त्यावर कंपनीचा ट्रेडमार्क, उत्पादकाचे नाव आणि पत्ता, ते कधी तयार करण्यात आले आणि त्याची मुदत कधी संपते याचा उल्लेख आणि बॅच क्रमांक आहे का, हे तपासून पाहण्याचे आवाहन एका जाहिरातीमध्ये आहे. दुसरी जाहिरात वेष्टणबंद, मोहोरबंद आणि ब्रॅण्डेड वस्तूच विकत घ्या, असे आवाहन करणारी आहे.

त्या पलीकडे जाऊन राज्य सरकारच्या अन्न आणि औषधे प्रशासनाने नाशवंत वस्तूंच्या उत्पादकांवर आणखी काही बंधने घातली आहेत. या नाशवंत उत्पादनांच्या वेष्टणांवरही निमिर्तीची तारीख, ती वस्तू किती काळात वापरावी, याची माहिती तसेच कंपनीचे नाव आणि पत्ता ही माहिती देणे आता बंधनकारक आहेच. पण यापलीकडे जाऊन ग्राहकांना त्या उत्पादनाबाबत काही तक्रार असल्यास ती थेट कंपनीकडे करता यावी, यासाठी कंपनीचा टेलिफोन क्रमांक द्यावा लागणार आहे. त्यामुळे आता ग्राहक लगेचच टेलिफोनवरूनच कंपनीकडे दाद मागू शकतील.

हे अर्थात 1 जुलैपासून लागू होणार आहे. अन्न आणि औषधे प्रशासनाने हा आदेश काढताच अनेक कंपन्यांनी हा निर्णय लागू करणे अवघड आहे, आम्हाला तो अंमलात आणण्यात खूपच अडचणी येतील, अशी रडारड सुरू केली आहे. काही कंपन्यांनी तर आम्ही आमचा टेलिफोन क्रमांक छापल्यास आम्हाला खंडणीसाठी धमक्या येतील, लोक या सेवेचा गैरफायदा घेतील, अशा सेवेसाठी आम्हाला निष्कारण अधिक कर्मचारी कामावर ठेवावे लागतील, असेही मुद्दे उपस्थित केले आहेत.

काहींनी तर आम्ही आधीपासूनच वेष्टणे तयार केलेली असतात, त्यावर आता टेलिफोन क्रमांक छापणे शक्य नाही आणि आदेशाचे पालन करायचे, तर सर्व तयार वेष्टणे फेकून द्यावी लागतील, त्यामुळे आमचे मोठेच नुकसान होईल, असेही सांगण्यास सुरुवात केली आहे. थोडक्यात, या कंपन्यांना नुसता फायदा मिळवायचा आहे; पण बंधने मात्र काही नकोत, असे दिसते. अन्न आणि औषधे प्रशासनाने मात्र हे सर्व आक्षेप फेटाळून लावले आहेत. आता गरज आहे, ग्राहकांनी अधिकारांबाबत जागरूक राहण्याची.

 
</text>
</doc>
