<doc>
<docno>1139233.cms.txt</docno>
<text>
 
क्रीडा
युसुफ योहानावर लाहोरमध्ये हल्ला
[ Saturday, June 11, 2005  12:54:38 am]


कराची (वृत्तसंस्था) : पाकिस्तानचा मधल्या फळीतील गुणी फलंदाज युसुफ योहानावर लाहोर येथील उच्चभू वस्तीत हल्ला झाल्यामुळे पाक क्रिकेट वर्तुळात खळबळ उडाली आहे. युवकांच्या एका जमावाने केलेल्या या हल्ल्यात योहानाला काही दुखापत झाली नसली तरी त्याने नुकत्याच घेतलेल्या कोऱ्या करकरीत मसिर्डेेस बेन्झ कारचे मात्र नुकसान झाले.

या हल्ल्याचे कारण समजू शकलेले नाही. पाक क्रिकेटपेमी हे अतिशय हळवे समजले जातात. आंतरराष्ट्रीय क्रिकेटमध्ये आपल्या संघाची आणि खेळाडूंची कामगिरी कशी होते, यावर त्यांच्या प्रतिक्रिया अवलंबून असतात. संघ जिंकल्यावर डोक्यावर घेऊन नाचणाऱ्या पाक क्रिकेटप्रेमींनी कित्येकवेळा त्याच पाक संघातील खेळाडूंच्या प्रतिमांची प्रेतयात्राही काढली आहे. कशा काही बाबींचा या हल्ल्याशी काही संबंध आहे का? याचा पोलिस तपास करत आहे. हल्ल्यात योहानाच्या कारचे बरेच नुकसान झाले आहे. कारच्या काचा फुटल्या असून बॉडीलाही मोठे तडे गेलेत.

या हल्ल्याप्रकरणी काही तरूणांना अटक करण्यात आली. हे तरूण उच्चभू परिवारातील आहेत. अटक झाल्यानंतर त्यांना काही वेळानंतर सोडून देण्यात आले. हल्ला का झाला? हे गुलदस्त्यात राहिले आहे. योहानाने समझोता करण्याची तयारी दाखवल्यामुळे तरूणांना सोडून देण्यात आले, असे पोलिसांकडून सांगण्यात आले. मुख्य म्हणजे योहानाने या घटनेची अधिकृत तक्रार केली नव्हती.

दरम्यान या प्रकरणी पाकिस्तान क्रिकेट मंडळाकडून कोणतीही प्रतिक्रिया व्यक्त करण्यात आलेली नाही. हा प्रकार वैयक्तिक रागातून झाला असावा का? किंवा त्याला क्रिकेटची काही पार्श्वभूमी आहे का? याविषयी निश्चित माहिती आलेली नसल्यामुळे पाक क्रिकेट मंडळाने सध्या शांत राहण्याचा निर्णय घेतल्याचे समजते.

 
</text>
</doc>
