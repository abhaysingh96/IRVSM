<doc>
<docno>1139488.cms.txt</docno>
<text>
 
संवाद
जीना इसी का नाम है...
[ Saturday, June 11, 2005  08:35:21 pm]


आजवर त्यांनी दिलेले प्रत्येक वळण पक्षाने निमूट स्वीकारले. पण ती वळणे पक्षाच्या मूळ प्रकृतीशी सुसंगत होती. आज तशी स्थिती नाही. कारकीदीर्च्या संधिकालात अडवाणी नेतृत्वाची सर्वात कठीण परीक्षा देत आहेत...

स्वातंत्र्यलढा जोरात होता. नियतीशी नवा करार करण्याचा दिवस फारसा दूर नव्हता. पण हे स्वातंत्र्य चिरफाळलेले असणार होते. महंमद अली जीना पाकिस्तानचा हट्ट पुरा करणार, हे स्वच्छ दिसत होते. अशातच सिंध प्रांतातल्या हैदराबादमध्ये काही तरुणांनी कायदे-आझम महंमद अली जीना यांना संपवण्याचा घाट घातला म्हणे. तो यशस्वी झाला नाही. पण पोलिसांनी काही तरुणांची संशयावरून धरपकड केली. त्यातला एक तेज तरुण हैदराबादच्या लॉ कॉलेजचा विद्याथीर् होता. राष्ट्रीय स्वयंसेवक संघाचा कट्टर कार्यकर्ता होता.

कोणताही सबळ पुरावा नसल्याने पोलिसांनी त्याला सोडलाही. पुढे त्याने ते शहरही सोडले. फाळणीच्या जखमा वागवत सीमा ओलांडली आणि भारत गाठला... आयुष्यातला तो सारा काळ मनाशी खेळवत हैदराबाद या ऐतिहासिक शहराला भेट देण्याची या तरुणाची इच्छा परवा साठ वर्षांनी अपुरीच राहिली. ज्या माणसावर हल्ला करण्याचा कट आखल्याचे खोटे आरोप त्याच्यावर झाले होते, त्याच माणसावर आता स्तुतिसुमने उधळल्याचा आरोप होत त्याच्या मायदेशी हलकल्लोळ सुरू झाला. हैदराबादच्या अंगणात त्यावेळी ते टोक आणि आज हे टोक, असा विचार करत त्याने हैदराबादकडे पाठ फिरविली आणि नव्या वादळाला तोंड देण्याच्या तयारीने जन्मभूमी सोडत मायदेश गाठला..

या तरुणाने 58 वर्षांपूवीर् आपले जन्मगाव कराची आणि कॉलेज शिक्षण घेतलेले हैदराबाद सोडले तेव्हाही त्याच्या मनात आणि भवताली वादळच होते. रक्ताचे पाट वाहात होते; घरे उद्ध्वस्त होत होती; पडत्या किमतीत घरदार विकून वडिलांनी भारतात जाण्याचा निर्णय घेतला होता. कराचीतल्या त्या जुन्या घराची जागा या तरुणाने परवा शोधून काढली तेव्हा त्याला तिथे टोलेजंग इमारती दिसल्या. त्याच देखण्या कराचीतली ती सेंट पॅट्रिक स्कूल. इथे हा तरुण इंग्रजी माध्यमात शिकला. हिंदीवरचे प्रभुत्व ही पुढची गोष्ट. अजूनही त्याला इंग्रजीत विचार करणे सोपे जाते. त्याच काळात वाचनाची गोडी लागली. शाखेवर राजपाल पुरी या प्रचारकाने पहिला प्रश्ान् विचारला, 'तुला वाचायला आवडते का?'

होकार आल्यावर डेल कानेर्जीचं 'हाऊ टू विन फ्रेंडस् आणि इन्फ्ल्यूअन्स पीपल' हे पुस्तक त्याच्या हातात ठेवलं. कॉलेजात गेल्यावर अलेक्झांडर ड्युमा, चार्लस् डिकन्स, ज्युलिस वर्न अशा लेखकांनी घेरलं. तेव्हा स्वातंत्र्य चळवळ जोरात असल्यानं डी.जी. कॉलेज बंदच असायचं. संघ स्वातंत्र्य आंदोलनात नव्हताच. त्यामुळं वाचन हाच उद्योग. सावरकरांचं '1857 चे स्वातंत्र्यसमर' हे बंदी असलेलं पुस्तक तर 27 रुपयांना काळ्या बाजारात घ्यावं लागलं.याच काळात या तरुणाला स्वामी रंगनाथानंद भेटले. स्वामीजी 1942 ते 48 या काळात तिथल्या रामकृष्ण मिशनचे प्रमुख होते. त्यांच्या सांगण्यामुळं या तरुणानं 'स्वामी विवेकानंद ग्रंथावली'ची पारायणं केली.

स्वामीजींशी या तरुणाचं-लालकृष्ण अडवाणींचं तेव्हा जे नातं जुळलं ते अखेरपर्यंत. पुढे रामकृष्ण मिशनचे प्रेसिडेंट झालेले स्वामी रंगनाथानंद नुकतेच 97व्या वषीर् समाधिस्थ झाले. तोवर त्यांचा आणि अडवाणींचा छान संवाद चाले. गेल्या वषीर् एका भेटीत स्वामीजींनी विचारलं, 'महंमद अली जीनांचं पाकिस्तानच्या घटना समितीपुढं केलेलं भाषण वाचलयंत का? फार सुंदर आहे.' अडवाणींनी ते भाषण वाचलं. त्यांनाही खूप आवडलं. जीनांच्या याच भाषणातली वाक्ये अडवाणींनी परवा उद्धृत केली आणि पुढचे रामायण घडले. जसे रंगनाथानंद तसे अडवाणींना सावरकरही फार प्रिय होते. फाळणीनंतर ते जेव्हा प्रथम मुंबईत आले, तेव्हा त्यांच्या नातलगाने त्यांना घारापुरीची लेणी दाखविण्याची तयारी केली.

अडवाणी मात्र सावरकरांना भेटायला उत्सुक होते. शिवाजी पार्कला जाऊन ते स्वातंत्र्यवीरांना भेटलेच. सावरकर त्यांच्याशी अर्धा तास बोलले. बहुतेक वेळ सिंधमधल्या हिंदूंची चौकशी करत राहिले. हे सावरकर तरुण अडवाणींच्या मनात रुतून बसले. पण पुढे 1963 मध्ये त्यांनी डोनाल्ड स्मिथचा 'सेक्युलर स्टेट' हा गंथ वाचला तेव्हा पंडित नेहरूंनी भारतातील लोकशाही बळकट होण्यासाठी किती मोठे योगदान दिले आहे, याची त्यांना कल्पना आली. पंडितजींच्या या प्रेमापोटीच कदाचित् आणीबाणीतला तुरुंगवास त्यांना सार्थ वाटला असावा. आणि 'ज्यांना झुकायला सांगितले ते रांगायला लागले,' असेही लाचारांच्या फौजेबद्दल म्हणावेसे वाटले असावे. त्रिशूळ आणि कमंडलू घेतलेल्यांच्या फौजांचे नेतृत्व अडवाणींनी दीर्घकाळ केले असले तरी व्यक्तिगत जीवनात ते देवभोळे नाहीत. सेक्युलर आहेत.

त्यामुळेच मुस्लिम घराशी नाते जोडण्याचा प्रसंग आला तेव्हा ते जवळच्या नातलगांच्या पाठीशी ठाम उभे राहिले. तरीही जन्मभर कडव्या हिंदुत्ववाद्याची इमेज घेऊन फिरणाऱ्या लालकृष्ण अडवाणींनी मुखवटा अखेर फेकून दिलाय की जुन्याच मुखवट्यावर नवा कथकली मेकप केलाय, याचे कोडे भल्याभल्यांना उलगडानेसे झाले आहे. त्यांच्यावर टीकेची धार धरणाऱ्यांच्या लेखण्या थिजल्यात, तर पाठीराख्यांच्या तोंडाचे चंबू झालेत. जे कंठशोष करताहेत त्यांनी मोठ्या कॅनव्हासवर घटना समजावून घ्याव्यात, अशी अपेक्षा अडवाणीही करत नसतील.

वाजपेयींच्या करिश्म्याने कारकीदीर्वर दीर्घकाळ आलेला झाकोळ 'रामकृपेने' दूर सारला, तेव्हापासून अडवाणींनी भारतीय जनता पक्षाला दर काही वर्षांनी नव्या वळणावर आणून उभे केले आहे. मग तो गांधीवादाशी घेतलेला काडीमोड असो, रथारूढ होऊन दिलेली अयोध्येची हाक असो की पणजीतल्या सभेत अचानक पंतप्रधानपदाचे उमेदवार म्हणून वाजपेयींच्या नावाची केलेली घोषणा असो. आजवर त्यांनी दिलेले प्रत्येक वळण पक्षाने निमूट स्वीकारले. पण ती वळणे पक्षाच्या मूळ प्रकृतीशी सुसंगतच होती. आज तशी स्थिती नाही. कारकीदीर्च्या संधिकालात अडवाणी नेतृत्वाची सर्वात कठीण परीक्षा देत आहेत.संघ परिवारात वाजपेयींची तुलना नेहरूंशी आणि अडवाणींची पटेलांशी करण्याची जुनी रीत आहे.

वास्तववादी भूमिका घेत भावनेच्या आहारी न जाणे हे सरदारांचे वैशिष्ट्य अडवाणींच्या ठायी आहे, असे म्हटले जाते. तसे असेल तर कोणीतरी लिहून दिले म्हणून जीनांची स्तुती असणारे भाषण वाचून दाखविले, असा 'राजकीय बावळटपणा' अडवाणी करणे शक्य नाही. 'जंग'ला दिलेल्या मुलाखतीत अडवाणींनी सांगितलं, 'भारत आणि पाक ही दोन स्वतंत्र राष्ट्रे आहेत. त्यांच्या विलिनीकरणाच्या चचेर्ला काही अर्थ नाही. पण भविष्यात त्यांचा महासंघ होऊ शकतो. युरोपने हे उदाहरण घालून दिले आहे. आज दोन्ही देशांमधली मैत्रीची प्रक्रिया नेत्यांच्या हातात राहिलेली नाही. दोन्हीकडच्या जनतेने ती आपल्या हातात घेतली आहे.' ही लोकभावना चाणाक्ष अडवाणींनी ओळखली आणि इतरांना मात्र काहीच कळत नाहीये, असे तर झालेले नाही ना?

- सारंग दर्शने

 
</text>
</doc>
