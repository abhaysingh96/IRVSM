<doc>
<docno>1139325.cms.txt</docno>
<text>
 
महामुंबई
हर्षद मेहताच्या भावांना तुरुंगवास
[ Saturday, June 11, 2005  02:38:07 am]


मुंबई (म. टा. प्रतिनिधी) : सुमारे 13 वर्षांपूवीर् हर्षद मेहताने केलेल्या 50 कोटी रुपयांच्या रोखे घोटाळाप्रकरणी अश्विन आणि सुधीर मेहता हे त्याचे दोन भाऊ आणि युको बँकेच्या माजी संचालकासह आठजणांना विशेष कोर्टाने दोषी ठरवले आहे.

मेहता बंधूंना तीन महिने तुरुंगवास आणि प्रत्येकी दोन लाख रुपये दंड, तर बँकेचे माजी व्यवस्थापकीय संचालक के. मार्गबंधू यांना सहा महिने सक्तमजुरी आणि एक लाख रुपये दंड ठोठावण्यात आला आहे. मुख्य आरोपी हर्षद मेहताचा मृत्यू झाला आहे. न्या. डी. के. देशमुख यांनी अश्विन व सुधीर मेहता, युको बँकेचे माजी व्यवस्थापकीय संचालक के. मार्गबंधू, बँक अधिकारी आर. वेंकटकृष्णन, खासगी कंपनीचा मुख्य कार्यकारी अधिकारी एस. व्ही. रामनाथन तसेच एम. एस. ईश्वर चंदा व सुनील समतानी हे स्टॉक ब्रोकर आणि हर्षद मेहताचा एक कर्मचारी अशा आठजणांना शिक्षा ठोठावली आहे.

वेंकटकृष्णनला तीन महिने सक्तमजुरी व 50 हजार रुपये दंड, रामनाथनला एक महिना तुरुंगवास व 25 हजार रुपये दंड आणि अन्य तिघांना प्रत्येकी 25 हजार रुपये दंड अशी शिक्षा सुनावण्यात आली आहे. कोर्टाच्या आदेशाला आव्हान देण्याची मुभा आरोपींना आहे. मेहता आणि युको बँकेच्या अधिकाऱ्यांवर सीबीआयने 11 जून 1992 रोजी गुन्हा नोंदवला होता. मेहता आणि बँक अधिकारी यांनी संगनमत करून बँकेची फसवणूक करण्याचे कटकारस्थान रचल्याचा आरोप त्यांच्यावर ठेवण्यात आला होता. बेकायदा बिलांवर मेहताच्या नावे रिडिस्काऊंट देत बँकेची सुमारे 50 कोटी रुपयांची फसवणूक करण्यात आली.

 
</text>
</doc>
