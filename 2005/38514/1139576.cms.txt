<doc>
<docno>1139576.cms.txt</docno>
<text>
 
देश-विदेश
भारतीय चित्रपटांतून धुम्रपानाचे उदात्तीकरण
[ Saturday, June 11, 2005  11:16:41 pm]


इंदूर (वृत्तसंस्था) : 'स्टाईल में रहने का'ची मानसिकता तरुणांच्या मनावर बिंबवणाऱ्या भारतीय चित्रपटांत धुम्रपानाचे सर्रास उदात्तीकरण केले जात असल्याचा ठपका जागतिक आरोग्य संघटनेने ठेवला आहे.1999 ते 2002 या काळात आलेल्या 440 भारतीय चित्रपटांतील 76 टक्के चित्रपटांत धुम्रपानाला प्रोत्साहन देणारी, त्याचे उदात्तीकरण करणारी दृष्ये होती, असे तंबाखूविरोधी कार्यकर्ते आणि इंदूरच्या सरकारी डेंटल कॉलेजचे प्राचार्य बी. एम. श्रीवास्तव यांनी सांगितले.

पूर्वी बहुतांशपण खलनायकाला धुम्रपान करताना दाखवले जायचे. पण आता चित्रपटाचा नायक 'स्टाईल'मध्ये धुम्रपान करताना दाखवले जाते. परिणामी तरुणांमध्ये धुम्रपानाचा 'केझ' वाढली आहे, असे ते म्हणाले.धुम्रपानामुळे होणाऱ्या दुष्परिणांबाबत जागरूक असलेल्या अमेरिका सरकारने हॉलीवूडच्या निर्मात्यांना धुम्रपानाची दृष्ये टाळण्याची विनंती केली होती. हॉलीवूडमध्ये नुकत्याच झालेल्या चित्रपट पुरस्कार समारंभात तंबाखूविरोधी प्रचार गीत सादर झाले होते, याकडे श्रीवास्तव यांनी लक्ष वेधले.

 
</text>
</doc>
