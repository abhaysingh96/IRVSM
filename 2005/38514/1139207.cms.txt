<doc>
<docno>1139207.cms.txt</docno>
<text>
 
अग्रलेख
ब्राह्माणं प्रथमं वन्दे!
[ Saturday, June 11, 2005  12:40:08 am]


कायदेआझम महमद अली जीना यांना लालकृष्ण अडवाणी यांनी 'सेक्युलर' ही उपाधी बहाल करणे जितके क्रांतिकारी होते, तितकेच किंबहुना त्याहीपेक्षा मायावती यांनी 'ब्राह्माण संमेलन' आयोजित करणे अधिक क्रांतिकारी होते. कारण मायावती आणि त्यांचे राजकीय गुरू कांशीराम यांचे अवघे आयुष्य उच्चवणीर्यांच्या विरोधात आंदोलन करण्यात गेले. पण कांशीराम यांच्या आजारपणामुळे बहुजन समाज पक्षाची धुरा मायावती यांच्या हाती आली आणि त्यांनी सत्तेच्या राजकारणात जोमाने मुसंडी मारली.

सत्तेशिवाय पर्याय नाही, हे त्यांच्या लक्षात आले होते. त्यामुळे कधी मुलायमसिंग तर कधी भारतीय जनता पक्ष यांच्या सहकार्याने त्यांनी उत्तर प्रदेशची सत्ता हस्तगत केली, तरी राज्यावर खऱ्या अर्थाने अधिराज्य गाजवायचे असेल, तर पक्षाचा चेहरा बदलायला हवा, हे मायावती यांना कळून चुकले होते. त्यामुळेच 1999 मध्ये झालेल्या लोकसभा निवडणुकीत मायावती यांनी अनेक मुस्लिम उमेदवारही उभे केले होते. पण गेल्या काही महिन्यांपासून त्यांनी ब्राह्माणांचे मेळावे आयोजित करून आपल्याला बहुजन समाज पक्षाचा चेहरा खऱ्या अर्थाने बदलावयाचा आहे, हेच दाखवून दिले होते.

अवघ्या दोन दशकांपूवीर् 'ब्राह्माण, ठाकूर, बनिया चोर... बाकी सब हैं डीएस फोर' या कांशीराम यांच्या घोषणेने उत्तर प्रदेशात धुमाकूळ घातला होता. अनेकांना त्यातील 'डीएस फोर' या शब्दांचा अर्थ कळत नसे. त्याचा अर्थ 'दलित शोषित समाज संघर्ष समिती' असा होता. कांशीराम यांच्या पुढाकाराने स्थापन झालेल्या या समितीचे कार्यकतेर् तेव्हा या घोषणांनी सारा परिसर दणाणून सोडत आणि त्यामुळे अनेकांच्या मनात धडकी भरे.

उच्चवणीर्यांच्या जाचातून शोषित आणि दलितांना मुक्ती मिळवून देण्याच्या उद्देशाने तीन दशकांपूवीर् कांशीराम यांनी सरकारी नोकरीतील मागासवगीर्य कर्मचाऱ्यांची एक संघटना स्थापन केली. 'बामसेफ' या नावाने प्रसिद्ध असलेल्या या संघटनेचे संपूर्ण नाव होते 'बॅकवर्ड अॅण्ड मायनॉरिटीज एम्प्लॉईज फेडरेशन'. 1973 मध्ये पुण्यात नोकरी करीत असताना कांशीराम यांनी स्थापन केलेली ही संघटना बिगर राजकीय होती. पण राजकारणात पडल्याशिवाय आपल्या हक्कासाठी खऱ्या अर्थाने लढा देता येणार नाही, हे कांशीराम यांच्या लक्षात आले, तोपावेतो 11 वषेर् उलटून गेली होती आणि महाराष्ट्रात स्थापन झालेल्या या संघटनेने आपले बस्तान उत्तर प्रदेशात हलविले होते.

देशातील या सर्वात मोठ्या राज्यावर शतकानुशतके उच्चवणीर्यांचे वर्चस्व होते. ते कधी ठाकुरांचे असे, तर कधी बनियांचे; कधी क्षत्रियांचे तर कधी राजपुतांचे आणि त्यातही ब्राह्माण हा सर्व समाजाचा गुरू. सर्वांना वंदनीय. त्यामुळे कधी प्रत्यक्ष राज्यर्कत्याच्या तर कधी राजगुरूच्या भूमिकेत तो असेच. तेव्हा या उच्चवणीर्यांच्या विरोधात लढा पुकारल्याशिवाय मुक्ती नाही, हे त्यांच्या लक्षात आले होते. पण त्यामुळेही फारसे साध्य होत नसल्याचे लक्षात आल्यावर कांशीराम यांनी अखेर थेट राजकारणातच उडी घेतली आणि 'बहुजन समाज पक्षा'ची स्थापना केली.

हां हां म्हणता उत्तर प्रदेशात या संघटनेचे जाळे फोफावत गेले आणि त्यास उत्तर प्रदेशातील अभिजन वर्गाची संरजामशाही मनोवृत्तीच कारणीभूत होती. सत्ता काँग्रेसच्या हातात होती; पण वर्चस्व उच्चवणीर्यांचेच होते. गोविंद वल्लभ पंतांपासून नारायण दत्त तिवारी यांच्यापर्यंत ब्राह्माण नेतेच कारभार हाकत होते. पुढे ती जागा ठाकुरांनी घेतली, तरी दलित व मागासवगीर्यांच्या जीवनमानात काहीच फरक पडला नव्हता. राजकारण आणि समाजकारणातील ही 'स्पेस' 1980च्या दशकाच्या उत्तरार्धात बसपने भरून काढण्याचा प्रयत्न केला आणि त्यांना उत्साहवर्धक प्रतिसाद मिळू लागला.

मात्र तेव्हा त्यास काँग्रेसचे नव्हे, तर भारतीय जनता पक्षाचे हिंदुत्ववादी राजकारण कारणीभूत ठरले होते. रामजन्मभूमी आंदोलनामुळे समाजात निर्माण झालेल्या दुहीचा फायदा मुलायमसिंग यादव यांनी उठविला खरा; पण साथीला आलेला मुस्लिम समाज वगळता त्यांचेही राजकारण उच्चवणीर्यांच्याच दिशेने जात राहिले आणि मागासवगीर्यांना कांशीराम-मायावती यांच्याशिवाय पर्याय राहिला नाही. मागासवगीर्यांचा हा जनाधार स्वबळावर सत्ता संपादन करण्यासाठी पुरेसा ठरणार नाही, हे लक्षात आल्यानेच आता मायावतींनी 'हाथी नहीं श्रीगणेश हैं, ब्राह्माण विष्णू महेश हैं!' अशी घोषणा देऊन सर्वांनाच धक्का दिला आहे.

आपला ब्राह्माणांना नव्हे, तर 'मनुवादा'ला विरोध आहे, असे मायावती यांनी जाहीर केले आहे. अर्थात आजवर काँग्रेस वा भाजपची कास धरून राजकारण करणारा उत्तर प्रदेशातील ब्राह्माणवर्ग या घोषणेला भुलून जातो काय, हे सांगता येणे कठीण असले तरी मायावती यांच्या या पवित्र्यात उत्तर प्रदेशातील राजकारणाला नवी दिशा मिळू शकते, हे मात्र नक्की.

 
</text>
</doc>
