<doc>
<docno>1139311.cms.txt</docno>
<text>
 
देश-विदेश
गोवा मंत्रिमंडळात मिकी नाहीच!
[ Saturday, June 11, 2005  02:18:16 am]


पणजी (म. टा. प्रतिनिधी) : राष्ट्रवादी काँग्रेसच्या इशाऱ्यांना न जुमानता अखेर काँग्रेसने प्रतापसिंह राणे मंत्रिमंडळ विस्ताराच्या किमान पहिल्या टप्प्यात तरी मिकी पाशेको यांना स्थान दिलेले नाही. पाशेको यांना मंत्रिमंडळात घेण्यात यावे यासाठी राष्ट्रवादीने जंगजंग पछाडले होते, अगदी पाठिंबा काढून घेण्याचीही धमकी दिली होती. पण तिला भीक न घालता काँग्रेसने ताठर भूमिका घेत हा विस्तार तडीस नेलेला असला, तरीही अवघ्या पाच दिवसांच्या या सरकारमध्ये सारेकाही आलबेल नाही याची झलक आरंभापासूनच दिसत आहे.

मुख्यमंत्र्यांच्या शपथविधीला हजर असलेले पाशेको विस्तारसोहळ्याला फिरकलेसुद्धा नाहीत. त्यांच्याविषयीच्या वादाचे तणावपूर्ण सावट शपथविधी सोहळ्यावर अखेरपर्यंत होते. नंतर प्रदेशाध्यक्ष रवी नाईक व माजी मुख्यमंत्री लुईजिनो फालेरो यांची पाशेकोंविषयी प्रश्नांच्या सरबत्तीवर उत्तर देताना तारांबळ उडाली. मुख्यमंत्र्यांनी तर याविषयी बोलण्यासही नकार दिला.पाशेकोंना मंत्रिपद देण्यात येईल असा कोणताही करार काँग्रेसने राष्ट्रवादीबरोबर केलेला नाही, असे नाईक ठामपणे म्हणाले. पाठिंबा काढून घेण्याचा विली यांचा इशारा या अफवाच आहेत, असे ते म्हणाले.

काँग्रेसच्या निवडून आलेल्या तिन्ही आमदारांना मंत्रिपदे दिली असताना केवळ पाशेको यांनाच का वगळले, असे फालेरो यांना विचारताच, तुम्ही आमच्या नेत्यालाच (राणे यांना) याविषयी विचारा, असे सांगून त्यांनी आपली सुटका करून घेतली. विशेष म्हणजे फालेरो हेच प्रदेशाध्यक्ष असताना पाच भाजप आमदारांनी राजीनामे दिल्यामुळे परीर्कर सरकार गडगडले होते. मी प्रदेशाध्यक्ष असताना जी काही आश्वासने दिली होती ती पूर्ण केलेली आहेत, असे उद्गार त्यांनी यावेळी काढले.

भाजपच्या आमदारकीचा राजीनामा देऊन पुन्हा काँग्रेसच्या तिकिटावर निवडून आलेले बाबुश मोन्सेरात, दिगंबर कामत आणि पांडुरंग मडकईकर या तिघांनाही शुक्रवारी राज्यपाल एस. सी. जमीर यांनी राजभवनावर आयोजित साध्या सोहळ्यात मंत्रिपदाची शपथ दिली. यांच्यासह माजी मुख्यमंत्री लुईजिनो फालेरो, दयानंद नावेर्कर, सुभाष शिरोडकर आणि खासदार चचिर्ल आलेमाव यांचे भाऊ जोकिम आलेमाव अशा एकूण सातजणांचा मंत्रिमंडळात समावेश करण्यात आला.

शुक्रवारच्या विस्तारासह राणे मंत्रिमंडळातील मंत्र्यांची एकूण संख्या आता 10 झाली आहे. मुख्यमंत्री राणे, उपमुख्यमंत्री डॉ. विली व रामकृष्ण ढवळीकर यांनी अगोदरच शपथ घेतली आहे. घटनेतील सुधारणेनुसार 40 सदस्यांच्या गोवा विधानसभेत केवळ 12जणांचेच मंत्रिमंडळ बनू शकते. त्यामुळे मंत्रिमंडळात आता दोनच जागा शिल्लक आहेत. यातील एक जागा अपक्ष उमेदवार फिलिप नेरी रॉड्रिग्ज यांच्यासाठी राखून ठेवल्याचे सांगण्यात येते. भाजप राजवटीत नेरी यांना अपात्र ठरवण्यात आले होते.

या निर्णयाविरुद्ध त्यांनी कोर्टात दाद मागितली आहे. पाशेको यांना मंत्रिमंडळ विस्ताराच्या दुसऱ्या टप्प्यात स्थान मिळेल, अशीही एक शक्यता वर्तवली जात आहे. तसे घडल्यास काँग्रेस आमदारांच्या वाट्याला आता एकही जागा उरणार नाही.दरम्यान, या विस्तारानंतरही काँग्रेसमध्ये असंतोष खदखदत असून, प्रवक्ता जितेंद देशप्रभू यांनी आपली नाराजी जाहीरपणे व्यक्त केली आहे. देशप्रभू यांनी शपथविधी सोहळ्यानंतर राज्यपालांची भेट घेऊन, महाराष्ट्रवादी गोमंतक पक्षाचे एकमेव आमदार रामकृष्ण ढवळीकर यांना मंत्रिमंडळातून वगळण्यात यावे, अशी मागणी केली.

काँग्रेसशी युती नसल्याचे मगोप स्वत:च सांगत आहे आणि ढवळीकर यांच्या पाठिंब्याविनाही सरकार टिकू शकते. त्यामुळे ढवळीकरांना काढून त्यांच्या जागी काँग्रेस आमदाराला मंत्रिमंडळात स्थान द्यावे, असे आपण राज्यपालांना सांगितल्याचे देशप्रभू म्हणाले. मात्र या प्रश्नावर आपण राजीनामा देणार नाही, असेही त्यांनी लागलीच स्पष्ट केले.

 
</text>
</doc>
