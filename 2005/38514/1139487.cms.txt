<doc>
<docno>1139487.cms.txt</docno>
<text>
 
संवाद
व्हीसींसाठी सीईटी...
[ Saturday, June 11, 2005  08:31:31 pm]


कुलगुरूंसाठीच एखादी सीईटी असावी, अशी भावना प्रबळ होण्यापूवीर्च; चतुरस्त्र प्रतिभा आणि व्यवस्थापन कौशल्ये असलेल्या(च) व्यक्ती निवडणारी निवडप्रक्रिया राबवावी लागेल. कारण विद्यापीठांचे मनोरेच नुसते उंच असणं पुरेसं नाही..

मनोऱ्यांखाली वावरणारी माणसंही तशाच उंचीची आणि उत्तुंग प्रतिभेची हवीत.मराठवाड्यातल्या दोन विद्यापीठांचे नवे कुलगुरू परवाच नेमले गेले. डॉ. नागनाथ कोेत्तापल्ले औरंगाबादच्या डॉ. आंबेडकर मराठवाडा विद्यापीठाचे तर डॉ. धनंजय येडेकर नांदेडच्या स्वामी रामानंद तीर्थ मराठवाडा विद्यापीठाचे कुलगुरू झाले. दोघेही विविधांगी कर्तृत्व असलेले आहेत, त्यामुळे स्वाभाविकच त्यांच्याकडून विद्यापीठांना समर्थ नेतृत्व मिळेल, अशी सर्वांचीच अपेक्षा आहे.

समाजाच्या सर्व स्तरांमधून त्यांना शुभेच्छाही मिळत आहेत.पण नुसत्या शुभेच्छांच्या भांडवलावर यशस्वी कारभार करणे कोणालाच शक्य नाही. आज सरासरी दोन-तीनशे महाविद्यालये संलग्न असलेली विद्यापीठे 'चालविणे' म्हणजे विलक्षण जिकिरीची गोष्ट झाली आहे. प्रश्ान्पत्रिका न फुटता वा ठरलेल्या दिवशी वेगळ्याच विषयाची किंवा इयत्तेची प्रश्ान्पत्रिका वाटली न जाता सरासरी तीन-चारशे परीक्षा बिनबोभाट पार पाडणे, त्यांचे निकाल वेळेवर लावणे, प्राध्यापक संघटनेला निरंतर खूष ठेवणे, विद्याथीर् संघटनांचा रोष ओढवून न घेणे, कर्मचारी संघटना किमान परीक्षेच्या तोंडावर तरी संपावर जाणार नाहीत याची काळजी घेणे, शिक्षण प्रसारासाठी उतावीळ झालेल्या वजनदार नेत्यांच्या कॉलेजांच्या संलग्नतेबाबत खळखळ न करणे आणि मंत्रालयातून वेतन आणि वेतनेतर अनुदाने त्वरेने मिळावीत यासाठी सतत खटपट करणे यातच कुलगुरूंची दमछाक होते.

हे सर्व करून वेळ, उमेद आणि उत्साह उरलाच तर विद्यापीठांच्या आधुनिक ज्ञानकेंद म्हणून करावयाच्या विकासाची चर्चा, नियोजन नि जमलीच तर अंमलबजावणी!अर्थात, ही आव्हाने लीलया पेलून वर 'को-करिक्युलर अॅक्टिव्हिटीज' सांभाळणारे कर्तृत्वाचे महामेरू म्हणावेत, असे कुलगुरू महाराष्ट्रात अनेकांनी बघितले आहेत. कुलगुरूपदावर पाय घट्ट रोवून नजर यूजीसी, दुसऱ्या विद्यापीठाचे कुलगुरूपद, राज्यसभा, नियोजन मंडळ वा यूपीएससी यावर खिळवून ठेवणारे 'चतुर आणि चलाख' कुलगुरूही होऊन (पुढे कुठे, कुठे) गेले, हा अगदी अलीकडचा इतिहास आहे!एकेकाळी, अनेक विद्वान आणि ज्ञानी शिक्षणतज्ज्ञ विद्वत्ता आणि तपश्चयेर्च्या बळावरच विद्यापीठांना उत्तुंग नेतृत्व देत.

आज नुसत्या ज्ञान-तपस्येच्या आधारावर (आणि तो आधार असलेले तरी किती आहेत?) कुलगुरूपद सांभाळणे शक्य नाही. परिणामी अनेक चाणाक्ष ज्ञान-तपस्वी आज या वाटेलाच जात नाहीत. आपल्या शैक्षणिक-सामाजिक (किंवा प्रसंगी निमराजकीय) करिअरच्या वाटेवरचा टप्पा म्हणून कुलगुरूपदाकडे पाहणारे अनेक त्या मर्यादित उद्दिष्टांच्या पलीकडे बघतच नाहीत; पण मर्यादित का होईना उद्दिष्ट असलेल्यांच्या तुलनेत डोळ्यासमोर कोणतीच योजना, उद्देश वा स्वप्न नसणारे, कर्मधर्मसंयोगाने कुलगुरू झालेले विद्यापीठांच्या संस्थाजीवनाची जी विलक्षण हानी करतात तिच्याबद्दल काय सांगायचे? संकेत, प्रथा, पाचपोच, विवेक खुंटीला टांगून ही मंडळी विद्यापीठांच्या आत्मसन्मानालाच तिलांजली देतात.

परिसंवाद, उद्घाटने, बक्षीस समारंभ अशा शोभेच्या कार्यक्रमात वक्तृत्व स्पधेर्त केल्यासारखी छापाची भाषणं करण्यातच त्यांची निम्मी अधिक कारकीर्द खचीर् पडते.कुलगुरूंना कायद्याने अस्तित्वात आलेल्या मंडळांच्या अनेक बैठका, सभा चालवाव्या लागतात नि तिथे नेतृत्वाची खरी कसोटी लागते. मुंबई विद्यापीठात एक प्र-कुलगुरू होते, त्यांना सिनेटच्या बैठकीत प्रश्ानेत्तराच्या तासात प्रश्ानंना नेमकी आणि पद्धतशीर उत्तरं देणं कधीच जमत नसे. आणखी एक कुलगुरू होते, त्यांना सभेचं अध्यक्षस्थान भूषविताना ठाम निर्णय घेणं कधी जमत नसे.

प्राध्यापकांच्या प्रतिनिधींनी आवाज चढवून भाषणं केली की, ते त्यांचं ऐकत. पदवीधर प्रतिनिधींनी तारस्वरात त्याला आक्षेप घेतला की, ते त्यांचंही मान्य करत. अर्थात, सगळा दोष कुलगुरूंचाच नसतो. अनेकदा अनेक सदस्यही 'दिव्य' असतात. वॉश बेसिनवर साबण का ठेवला जात नाही, इथपासून नेहमी एकाच चवीचे, एकाच हॉटेलातले जेवण का मागविले जाते इथपर्यंत अनेक 'फण्डा''मेंटल' प्रश्ानंच्या चचेर्साठी सिनेट, अॅकॅडमिक कौन्सिल वा मॅनेजमेंट कौन्सिलचा भरपूर वेळ घेणारे महाभाग पूवीर् होते नि आजही आहेत.सांप्रतच्या विद्यापीठ कायद्याने कुलगुरूंना भरपूर अधिकार दिले आहेत; पण या अधिकारांचा वापर करण्याची हिंमत नसेल तर कुलगुरूंना आपल्या पदाची शान राखता येणे अंमळ अवघडच.

अर्थात, सहकारी निवडण्याचे शंभर टक्के स्वातंत्र्य कुलगुरूंना नसते आणि कायद्याने कितीही अधिकार दिले असले तरी 'टेंपररी' कुलगुरूंना 'परमनंट' अधिकारी त्रास देऊ शकतात, हे ही खरेच आहे.या पार्श्वभूमीवर आधुनिक विद्यापीठांच्या कुलगुरूंकडे व्यवस्थापनशास्त्राची मूलभूत जाण असण्याला पर्यायच नाही. अशी जाण असेल, तर निदान 'उपलब्ध' सहकाऱ्यांची नीट टीम तयार करून पाच वषेर् गाडा हाकण्यासाठी रणनीतीसारखे कदाचित काही आखले तरी जाईल. एका विद्यापीठात मध्यंतरी एक कुलगुरू प्र-कुलगुरूंशी अबोला धरून होते.

आणखी एक कुलसचिव दालनात बसून कुलगुरूंची एवढी निर्र्भत्सना करीत की ऐकणाराच संकोचून जाई.विद्यापीठाच्या उज्ज्वल भवितव्याचं समान स्वप्न पाहणाऱ्यांची अशी टीम, कुलगुरूपदावरची तीच व्यक्ती बांधू शकते, जिच्यासमोर काही भव्यदिव्य स्वप्न आहेत, जिची 'थिंकिंग बिग' अशी क्षमता आहे आणि मुख्य म्हणजे व्यक्तिगत स्वार्थापोटी येणाऱ्या असुरक्षिततेमुळे व्यक्ती व्यक्तीत कलह उत्पन्न करणाऱ्या 'पॅलेस पॉलिटिक्स'पासून जी दूर आहे!मुंबईसारख्या ऐतिहासिक विद्यापीठापासून ते उत्तर महाराष्ट्र व सोलापूरसारख्या 'नवजात' विद्यापीठांपर्यंत सर्वच ठिकाणी समर्थ आणि सक्षम, कल्पक आणि क्रियावान, उत्तुंग बौद्धिक क्षमतेच्या आणि अचाट व्यवस्थापन कौशल्याच्या, प्रतिभाशाली आणि परिश्ामी नेतृत्वाची नितांत गरज आहे.

गेली अनेक वषेर् असं क्षमतावान नेतृत्व कुठेच का दृष्टीस पडू नये?विद्यापीठे ही परीक्षा घेणारी यंत्रे झाली हे खरेच! पण अशी यंत्रे म्हणूनही विद्यापीठे नीट का चालविता येऊ नयेत? परीक्षा किंवा मूल्यांकन पद्धतीत नवनवे प्रयोग करण्याचे साहस कोणाकडेच का असू नये? मूल्यांकनाच्या पद्धतीबाबत कोणतेच निर्णायक विचारमंथन कुठेच का घडू नये? महाविद्यालयांच्या अॅफिलिएशनच्या संदर्भात सरकारचा अंतिम अधिकार, न्यायालयांचा हस्तक्षेप, केंदीय संस्थांची लुडबूड याबद्दल काही नवी मूलभूत भूमिका घेण्याचे धैर्य कोणीच का दाखवू नये?

प्रसारमाध्यमांमधील 'खळबळबाज' मंडळी अनेकदा सेन्सेशनच्या हव्यासापोटी सारासार विचार न करता विद्यापीठांसारख्या संस्थांची बदनामी होईल अशीच प्रकरणे प्रसिद्धीसाठी निवडतात, हे खरेच आहे. पण दर वेळी प्रसारमाध्यमांच्या नावाने बोटे न मोडता त्यासाठी काही काही दीर्घ पल्ल्याची योजना का केली जात नाही?डॉ. कोत्तापल्ले यांनी एका मुलाखतीत 'शेवटी विद्यापीठ हे विद्यार्थ्यांसाठी आहे,' असं विधान केलं आहे. या जाणिवेतून त्यांनी विद्यापीठाचा कारभारही विद्याथीर् केंदित केला तरच त्यांच्या भावनेचा सच्चेपणा दिसून येईल.

मुंबई विद्यापीठाच्या विद्यानगरी परिसरात कोणती इमारत कुठे आहे हे दाखविणारा नकाशाचा फलक गेटजवळ लावावा एवढ्या साध्या मागणीसाठी 15 वर्षांपूवीर् आम्हा काही सिनेट सदस्यांना 10-10 पत्रे लिहावी लागली होती. विद्यार्थ्यांच्या साध्या साध्या गरजांबद्दल विद्यापीठे किती 'संवेदनशील' असतात त्याची ही चुणूक!कोणाला पटो वा न पटो, विद्यापीठांचे 'कॉपोर्रटायझेशन' होऊन त्यांच्याकडून अस्सल व्यावसायिक निष्ठेचा 'प्रोफेशनल' कारभार व्हावा, ही सर्वांचीच अपेक्षा आहे.

कुलगुरू या कारभाराचे कर्णधार आहेत. 'सीईओ' आहेत. त्यांना निवेर्ध काम करणं शक्य व्हावं, यासाठी कायद्यात आवश्यक बदल करावेच लागतील. मुख्य म्हणजे चतुरस्त्र प्रतिभा आणि व्यवस्थापन कौशल्ये असलेल्या (च) व्यक्ती या पदावर निवडल्या जातील, हे सुनिश्चित करणारी निवडप्रक्रियाही राबवावी लागेल. राज्यातल्या डझनभर विद्यापीठांच्या कुलगुरूंसाठीच एखादी सीईटी असावी, अशी भावना प्रबळ होण्यापूवीर्च हे सारं करावं लागेल; कारण विद्यापीठांचे मनोरेच नुसते उंच असणं पुरेसं नाही.. मनोऱ्यांखाली वावरणारी माणसंही तशाच उंचीची आणि उत्तुंग प्रतिभेची हवीत.

विनय सहस्त्रबुद्धे

 
</text>
</doc>
