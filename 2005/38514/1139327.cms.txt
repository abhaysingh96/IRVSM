<doc>
<docno>1139327.cms.txt</docno>
<text>
 
महामुंबई
पालिकेचा पावसाला 'ऑल क्लिअर'
[ Saturday, June 11, 2005  02:39:53 am]


मंुबई (म. टा. प्रतिनिधी) : नालेसफाईची कामे 99.99 टक्के पूर्ण झाली असून रस्त्यांवरील खड्डेही बुजवण्यात आले आहेत, असा दावा करून मंुबई महापालिकेचे आयुक्त जॉनी जोसेफ यांनी एकप्रकारे पावसाला 'ऑल क्लिअर'चा हिरवा सिग्नल दाखवला आहे. आयुक्तांच्या ग्वाहीमुळे यंदाच्या पावसाळ्यात मंुबईकरांना निश्चिंत राहण्यास हरकत नसावी आणि पावसालाही मंुबईवर लवकर बरसण्यास अडचण नसावी!रेल्वे आणि पोर्ट ट्रस्टच्या हद्दीतील नालेसफाईही पूर्ण झाल्याची तसेच 'एमएमआरडीए'ची रस्ता रुंदीकरणाची कामेही शेवटच्या टप्प्यात आहेत, असे प्रमाणपत्रही आयुक्तांनी दिले आहे.

पावसाळ्याचा सामना करण्यासाठी प्रशासनाने कशी जय्यत तयारी केली आहे, याची माहिती आयुक्तांनी दिमतीला असणाऱ्या अधिकाऱ्यांच्या मदतीने दिली.पावसाचे पाणी ज्या भागात तंुबते त्या भागातील पाणी उपसण्यासाठी पाणी उपशाची यंत्रणा, मायक्रो टनेलिंगची व्यवस्था करण्यात आली आहे, त्यामुळे या भागातील रहिवाशांना दिलासा मिळेल असे दिसते. अति पावसाने दळणवळण व्यवस्था कोलमडली, तर जादा बसचा ताफा सज्ज ठेवण्यात आला आहे.

मंुबईकरांच्या 'जिव्हाळ्या'चा विषय असलेल्या रस्त्यांवरील खड्ड्यांचाही बंदोबस्त करण्यात आला आहे. खड्डे पडलेले 510 रस्ते 'तंदुरुस्त' झाले आहेत. उड्डाणपुलांचे खड्डेही बुजवण्यात आले.धोकादायक इमारतींमध्ये राहणाऱ्या रहिवाशांसाठी पर्यायी व्यवस्था करण्यात आल्याचा दावाही आयुक्तांनी केला आहे.

म्हाडाच्या 42, खासगी 20 आणि पालिकेच्या 46 इमारती धोकादायक आहेत. दरडी कोसळण्याची शक्यता असलेल्या भागासाठी पालिकेने स्थलांतर करण्याचे केवळ आवाहन केले आहे.पावसाळ्यात मोठ्या प्रमाणावर झाडे पडतात, हे लक्षात घेता मुबलक माळी, कर्र्मचारी, नियंत्रण कक्ष, वाहने असा ताफा तयारीत आहे. लेप्टोस्पायरसीस, डेंग्यू, मलेरियासारख्या रोगांचा प्रसार होऊ नये यसाठी आरोग्य खात्यालाही आयुक्तांनी सज्ज केले आहे. नालेसफाईच्या कामात हलगजीर्पणा करणाऱ्या नऊ कंत्राटदारांवर दंडात्मक कारवाई करण्यात आल्याचेही आयुक्तांनी यावेळी सांगितले.-

...तर कारवाई

पाणी तुंबणाऱ्या विभागातील पालिका अधिकारी आणि कंत्राटदारांवर कारवाई करण्यात येईल, असा इशारा महापौर दत्ता दळवी यांनी दिला आहे. महापालिका तसेच एमएमआरडीए, मध्य आणि पश्चिम रेल्वेच्या हद्दीतील नाल्यांची सफाई समाधानकारक झाल्याचे प्रमाणपत्र त्यांनी दिले आहे. वांदे (पू) येथील चमडावाडी नाला, ब्राह्माणवाडी नाला, श्रमजीवी नाला, पोस्टल कॉलनी, चेंबूरचा पूर्व दूतगती महामार्ग, विक्रोळी (पू), साईनाला, तांबनगर नाल्याची त्यांनी पाहणी केली

.------

जोसेफ यांचा गुगली

नालेसफाई जवळपास पूर्ण झाल्याचा दावा आयुक्तांनी केला खरा; पण वार्ताहर बैठकीस उपस्थित असणाऱ्या एका खासगी वाहिनीच्या पत्रकाराने अद्याप अनेक ठिकाणची नालेसफाई अपूर्ण असल्याच्या ताज्या चित्रिकरणाची क्लिपिंग आपल्याकडे आहे, असे सांगण्याचा प्रयत्न केला. तेव्हा मात्र, आपण 99.99 टक्के काम पूर्ण झाल्याचे सांगितले. उरलेला जो काही अपूर्ण कामांचा अर्धा टक्का आहे, त्या टक्क्यात तुमचे चित्रीकरण मोडते, असे सांगून आयुक्तांनी गुगलीच टाकला!

 
</text>
</doc>
