<doc>
<docno>1139484.cms.txt</docno>
<text>
 
संवाद
काँगेस हाऊसवर पुन्हा छमछम
[ Saturday, June 11, 2005  08:28:38 pm]


सैगल जिथं बग्गीत उभा राहून गाणी गायचा त्या रंगील्या दुनियेतली काँगेस हाऊस, बच्चूभाईची वाडी ही नावं खरं तर विस्मृतीत गेलेली. पण डान्सबार बंद झाले आणि शौकिनांचे जथ्थे म्हणे पुन्हा इथं परतू लागलेत...

फार वर्षांपूवीर्ची गोष्ट. रंगेलपणा आजच्यासारखा तेव्हाही होताच. संध्याकाळ उलटू लागली की ग्रँट रोड स्टेशनजवळच्या काँग्रेस हाऊसच्या परिसरात अचानक वर्दळ वाढू लागायची. काँग्रेस हाऊससमोरच्या केनेडी ब्रिजला लागून असलेल्या तीन मजली इमारतीबाहेर 'मुंबई संगीत कलाकार मंडल' असा बोर्ड आजही आहे. या इमारतीचं नाव नूर महम्मद कंपाऊण्ड. तर फारा वर्षांपूवीर् संध्याकाळनंतर या इमारतीतल्या प्रत्येक खोलीतून तबला, घुंगरू, हामोर्नियम यांचे आवाज यायचे.

तबला असला तरी सोबत ढोलकही असायचा. अत्तराचा फाया कानात घातलेले, तोंड पानानं रंगलेले, पांढरा झब्बा आणि सुरवार घातलेले सर्व वयोगटातले अनेक जण त्या इमारतीत शिरायचे. कोणी जोहराबाईच्या कोठीवर, तर कोणी छोटी मुनियाच्या कोठीवर...'साब, आज क्या सुनोगे? कोई खास फर्माइश?' असा प्रश्ान् बाहेरच्या खोलीत बसलेल्यांना उद्देशून. पण बाहेर आज कोण साहेब बसले आहेत वा बसायला आले आहेत हे आत माहीत असायचं.

साहेबाला मुजऱ्यासाठी कोणती मुलगी वा कोणत्या मुली आवडतात, हे जोहराबाईला वा छोटी मुनियाला माहीत असायचं. अगदी साहेबांना आवडणारे कपड्यांचे रंग, आवडणारं अत्तर हेही ती ओळखून असायची.मग आजच्या भाषेत सांगायचं, तर लाइव म्युझिक... हामोर्नियम, तबला, घुंगरू यांच्या साथीनं सुरू व्हायचं. काहींसाठी कव्वाल्या, तर काहींसाठी मुजऱ्याची गाणी पेश केली जायची. नंतर मग 'लाइव म्युझिक विथ डान्स'. म्हणजे प्रत्यक्ष मुजरा. त्यासाठी एकेक करून मुली आतून बाहेर यायच्या.

हे सारं चालू असताना गडद लिपस्टिक लावलेली, तोंडात पानाचा तोबरा भरलेली आणि उगाचच आजच्या भाषेतल्या 'कस्टमर्स'कडे पाहून हसणारी जोहराबाई वा मुनिया तबलजीच्या शेजारी बसून असायची. मुलींवर फेकल्या वा ओतल्या जाणाऱ्या नोटा ती जमा करायची. काही ठिकाणी मुजरा चालू असताना मद्यपानही चालू असायचं. त्यांना बर्फ, ग्लास आणून द्यायला एक खास माणूस. जो मधूनच बाहेर जाऊन पानंही घेऊनयायचा आणि आसपासच्या कोठींवर काय हालचाल चालू आहे, याची खबरबातही ठेवायचा.पैसे केवळ मुलींवरच टाकले जायचे, असं नाही. मोठ्या आशेनं पाहणारा तबलजी, हामोर्नियमवाला, असलाच तर सारंगीवाला यांच्यावरही दौलतजादा कधीमधी व्हायचा. मग तबलजीही आणखी जोरानं तबला बडवायचा, हामोर्नियमचा भाताही आता फुटेल की काय, अशा प्रकारे मागे-पुढे व्हायचा.

रात्रीचे बारा कधी वाजले हे कळायचंही नाही. ते कळायचं, पोलिसाच्या शिट्टीनं. तिथनं दोन मिनिटांच्या अंतरावर लँमिंग्टन रोड म्हणजे आताचं दादासाहेब भडकमकर मार्ग पोलिस स्टेशन. तिथल्या पोलिसानं शिट्टी वाजवली की भराभर काँग्रेस हाऊस रिकामं होत जायचं. पंधराव्या मिनिटाला ते पूर्णपणे रिकामं झालेलं असायचं. खाली नेहमीचे ठरलेले टॅक्सीवाले उभेच असायचे रोजच्या पानवाल्यानं पानं तयार ठेवलेली असायची. अनेक जण तिथनं थेट घरच्या मार्गाला लागायचे...पण बऱ्याच जणांच्या टॅक्सीज तिथनं जायच्या थेट पठ्ठे बापूराव मार्गावर.

तिथल्या बच्चुभाईच्या वाडीबाहेर त्या थांबायच्या. या वेळी टॅक्सीज हमखास येणार, हे या वाडीत माहीत असायचं. ही वाडी म्हणजे काय, तर समोरासमोर असलेल्या दोन चाळी. त्या चाळीतल्या प्रत्येक खोलीतही तबला, हार्माेनियम, ढोलक, घुंगरू लावून ठेवलेले. गाद्यागिरद्या मांडून ठेवलेल्या, पाठीमागे तक्के, लोड रचून ठेवलेले.तिथंही कोणी तरी गुलाबबाई, रेशमबाई अशाच तयारीनं आपल्या कस्टमर्सचं स्वागत करायला पुढे यायची, मानेला झटका देऊन, मुरका मारत ती हसायची.

मध्येच एखाद्याकडे पाहत खोट्याखोट्या रागानं 'क्या साब, आप तो हमे भूल ही गये', असं म्हणायची. साहेबही आपण नबाब असल्याच्या थाटात तिच्या गालावर टिचकी मारत 'हाँ रेशम, धंदे के काम के लिये दिल्ली गया था', असं सांगायचा. 'तो फिर कुछ लाया या नही हमारे लिये?' अशा प्रश्ानवर झब्ब्यातल्या खिशातून हातात येतील, तितक्या नोटा काढून तिच्या हातात टेकवायचा. या नोटा लगेच ब्लाऊजमध्ये सरकवत पुन्हा एकदा खोटं हसून ती साहेब गादीवर बसल्यावर त्याला नीट टेकून बसता यावं, यासाठी लोड पुन्हा लावून द्यायची.इथंही काँग्रेस हाऊसमधल्या कव्वाल्या आणि मुजऱ्यांची पुनरावृत्ती. मध्येच समोरच्या रस्त्यावरील छोटे नबाबकडून सीग कबाब, नगिर्सी कबाब, पुदिना चटणी, पाव वगैरे खायला यायचे. कुलाब्यातला बडे मियाँ जसा फेमस, तसाच पठ्ठे बापूराव मार्गावरचा बच्चुभाईच्या वाडीसमोरचा छोटे नबाबही.

प्रख्यात गायक कुंदनलाल सेहगल या बच्चुभाईच्या वाडीत रेग्युलर यायचा. या वाडीतला दिवसच मुळी सुरू व्हायचा रात्री बारानंतर... काँग्रेस हाऊसमधली वर्दळ थांबल्यानंतर. कुंदनलाल सेहगल तर कित्येकदा इतका प्यायचा की त्याला पहाट झालेलीही कळायची नाही. तो बग्गीत उभा राहून जोरजोरात स्वत:च गाणी म्हणायचा आणि कित्येकदा तर रडायचाही, असं तेव्हाची मंडळी सांगतात.इथं काय किंवा काँग्रेस हाऊस भागात जाणारी काय, अनेक मंडळी गाणं ऐकण्यासाठी वा मुजरा पाहायला यायची. काहींचे इथंच नाजुक ऋणानुबंध निर्माण व्हायचे.

मग ते नियमितपणे तिथं 'खर्चा' द्यायचे. खर्चा जोपर्यंत नियमित, तोपर्यंत ऋणानुबंधही नाजुक. ते जाऊ द्या, तो ज्याचा-त्याचा मामला झाला.मुंबईत काही काळानं डान्स बार नावाची संकल्पना उदयाला आली. मुंबईतला पहिला डान्स बार कोणता, हे सांगणं कठीण असलं तरी थोड्या कालावधीतच ते फोफावले, ही वस्तुस्थिती आहे. तिथं लपूनछपून नव्हे, तर राजरोसपणे जाता येतं, हे लक्षात आल्यावर नोकरदार, श्ाीमंत बापांची कॉलेजातली पोरं, व्यापारी अशा हजारो मंडळींची पावलं संध्याकाळनंतर अशा बारकडे वळू लागली. ज्यांना काँग्रेस हाऊस वा बच्चुभाईची वाडी इथं जाणं कमीपणाचं वाटायचं, त्यांच्यातील रंगेलपणाला तर डान्स बारनं वाटच निर्माण करून दिली.

मग बच्चुभाईच्या वाडीतली तबला, हामोनिर्यम, घुंगरू ही वाद्य थंड पडली. नूर महम्मद कंपाऊण्डमध्येही कोणी जाईनासं झालं. उत्तर प्रदेश, मध्य प्रदेश इथल्या या नाचणाऱ्या, गाणाऱ्या बायांचे धंदे बंद पडायची वेळ आली. या साऱ्यातून मार्ग काढायलाच हवा. मग इथल्या मुलीही डान्स बारमध्ये जाऊन 'दिल चीज क्या है आप मेरी...', 'सलामे इश्क...' 'मेरे मेहबूब मेरे सनम...'पासून थेट 'सॅटडेर् नाइट'पर्यंतच्या कोणत्याही गाण्यावर नाचू लागल्या. इथं तर कस्टमर्स भरपूर आणि दौलतजादा तर विचारायलाच नको. इथं या मुलींचे दरमहा 'कल मेरा हॅप्पी बर्थ डे है, जरूर आना' हे प्रकार सुरू झाले. पैसेच नव्हे, तर परफ्युम्स, घड्याळं, दागिने, चणिया चोळी अशा गिफ्ट्स मिळणंही सुरू झालं. अलीकडच्या काळात तर अत्यंत भारी मोबाइल मिळू लागले. काहींनी तर नाजुक ऋणानुबंधातून फ्लॅट्सही म्हणे विकत घेऊन दिले. इथंही 'खर्चा' देऊन ऋणानुबंध जपणारे आले...पण आता म्हणे हे सारं बंद होणार.

त्यामुळे बारबाहेर रात्री रांगा लावून उभे असणारे टॅक्सी आणि रिक्षावाले, पानवाले, चणियाचोळी शिवून देणारे अशा लाखोंच्या धंद्यावर परिणाम होणार आहे. एवढंच काय, रात्री सायकलवरून कॉफी विकणाऱ्यांनाही धंद्यावर संक्रांत येईल, अशी भीती वाटतेय. पण ऑकेर्स्ट्रा आणि लेडिज सविर्स बार चालूच राहणार आहेत. ते कदाचित वाढतील. पण तिथला कस्टमर वेगळा. डान्सबारइतकी उधळपट्टी इथं कधीच होत नाही. त्यामुळे या बार्सवर फारसा भरवसा ठेवणं अनेकांना शक्य नाही.

ऑकेर्स्ट्रा व लेडिज सविर्स बारवाले आणि तिथल्या मुली-महिला मात्र सुखावल्या आहेत. आपला धंदा वाढेल, असं त्यांना वाटतंय.काँग्रेस हाऊस परिसरात, पठ्ठे बापूराव मार्गावरच्या बच्चुभाईच्या वाडीत पुन्हा म्हणे आनंदाचं वातावरण आहे. तिथं काही डान्सला बंदी नाही. आता तिथं मुजरेवाल्या वा कव्वालीवाल्या फारशा राहिलेल्या नाहीत. सगळ्या पोरींना सवय झाली आहे फिल्मी डान्सची. नाही तरी आताच्या पब्लिकला मुजरा कुठे हवा आहे. त्यांनाही फिल्मी डान्सवर कंबर हलवणाऱ्या मुली पाहायचीच सवय आहे!

- संजीव साबडे

 
</text>
</doc>
