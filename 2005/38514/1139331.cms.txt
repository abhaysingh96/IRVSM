<doc>
<docno>1139331.cms.txt</docno>
<text>
 
महामुंबई
दांडीमास्टर मौनीबाबा जीना!
[ Saturday, June 11, 2005  02:46:23 am]


जयंत होवाळ

मुंबई : भाजपचे अध्यक्ष लालकृष्ण अडवाणी यांनी कायदेआझम महंमद अली जीना यांच्याबाबत केलेल्या वक्तव्यावरून भाजप आणि संघपरिवारात सध्या 'फाळणी'ची परिस्थिती उद्भवली आहे, जीनांची वक्तव्ये उद्धृत केल्यामुळे अडवाणींच्या विरोधात ओरडा सुरू झाला आहे. त्या गदारोळाचे आणि पाकिस्तानचे जनक जीना एकेकाळी मंुबई महापालिकेत नगरसेवक होते असताना 'मौनी नगरसेवक' असा त्यांचा 'लौकिक' होता. इतकेच नव्हे, तर सभागृहाच्या बैठकांना दांडी मारण्यातही ते आघाडीवर होते, अशी रंजक माहिती पालिकेच्या दस्तऐवजांमधून उपलब्ध झाली आहे.

स्वतंत्र पाकिस्तानची बुलंद आवाजात मागणी करणारी जीना यांच्यासारखी व्यक्ती पालिका सभागृहात मात्र, मंुबईकरांच्या प्रश्ानवर मूग गिळून बसायची, अशी आश्चर्यचकित करणारी माहिती या दस्तऐवजांमध्ये मिळते. 1907 ते 1908 हा जीना यांच्या नगरसेवकपदाचा कालावधी! विशेष म्हणजे ते तेव्हाच्या पालिकेच्या 'बी' वॉर्डातून करदात्यांचे प्रतिनिधी म्हणून निवडून आले होते. त्या काळी प्रत्यक्ष करदात्यांचे प्रतिनिधी यांच्याशिवाय चेंबर ऑफ कॉमर्स, विद्यापीठ, बेंच ऑफ जस्टिस आदींनी निवडून दिलेले प्रतिनिधी यांचा सभागृहात समावेश असे.

1907 ते 1908 या वर्षासाठी व्ही. डब्ल्यू शेफर्ड हे पालिकेचे आयुक्त होते. तर, विठ्ठलदास ठाकरसी अध्यक्ष होते. वर्षभरात पालिका सभागृहाच्या 58 सभा झाल्या. त्यापैकी फक्त 20 सभांना जीना उपस्थित होते. ज्या सभांना ते उपस्थित होते, त्या सभांमध्ये त्यांनी कोणत्याही नागरी प्रश्ानवर भाषण केले नव्हते, की कुठला प्रस्ताव मांडला नव्हता, की कुणाच्या प्रस्तावाला अनुमोदन दिले नव्हते.

सर्वात जास्त अनुपस्थित राहणारे सदस्य म्हणून त्यांच्या नावाचा उल्लेख आहे. कॅप्टन लिस्टन हे फक्त आठच बैठकांना उपस्थित होते, पण त्यांची नियुक्तीच फार उशिरा झाल्याने जीनाच नंबर एकवर राहिले.विठ्ठलदास ठाकरसी आणि एच.एस. दीक्षित यांच्यात अध्यक्ष-पदासाठी निवडणूक झाली, तेव्हा जीना यांनी दीक्षित यांना मतदान केले होते. पण दीक्षित यांचा पराभव झाल्याने जीना यांचे मत वाया गेले, अशी माहितीही दस्तऐवजात आहे.

'मौनी नगरसेवक 'असणारे जीना नंतर मात्र पाकिस्तान निमिर्तीच्या निमित्ताने कमालीचे सक्रिय झाले आणि अखेरीस स्वतंत्र पाकिस्तान पदरात पाडून घेण्यात यशस्वी झाले... आणि आता हयात नसतानाही अखंड हिंदुस्थानची स्वप्ने पाहणाऱ्या संघपरिवारात त्यांनी 'दुसऱ्या' फाळणीची बीज रोवले.

 
</text>
</doc>
