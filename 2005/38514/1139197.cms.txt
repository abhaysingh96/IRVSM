<doc>
<docno>1139197.cms.txt</docno>
<text>
 
लेख: नोंद
वत्सला जोशी
[ Saturday, June 11, 2005  12:24:15 am]


स्वरभास्कराच्या छायेमध्ये आपली ओळख निर्माण करूनही ताल आणि लय यांच्याऐवजी 'संसारा'त रमलेल्या वत्सला भीमसेन जोशी यांच्या निधनाने 'कलाश्री'मध्ये मोठी पोकळी निर्माण झाली आहेच; त्याशिवाय स्वर आणि सूरांशी अतूट नातं असणाऱ्या घरातला एक सूरमयी धागाही निखळलाय! जालन्याच्या वत्सलाबाईंचं 'गायन' क्षेत्रात स्वतंत्र स्थान होतं. दिल्लीतील उस्ताद शब्बू खाँ यांच्याकडे संगीतातील प्राथमिक धडे गिरवल्यानं त्यांचा अभ्यास दांडगा झाला होता.

त्याचा यथार्थ परिणाम वत्सलाबाईंच्या स्वरांमधून परावतिर्त होत असे. त्यामुळेच आकाशवाणीवरील मान्यताप्राप्त कलाकारांमध्ये त्यांचं नाव अग्रक्रमानं घेतलं जायचं. पण पंडित भीमसेन जोशींंबरोबर विवाह झाल्यावर त्यांच्या जीवनात आमूलाग्र बदल झाले. 'आसूंना टिपण्या अन् हासूंना वाटण्या' असतो तो जोडीदार. या व्याख्येचा नेमका अर्थच वत्सलाबाईंनी पंडितजींबरोबरच्या सहवासात जपला.

संगीत नाटकातल्या भूमिका आणि गायन क्षेत्रातील कारकिदीर्स त्यांनी विवाहानंतर अल्पावधीत पूर्णविराम दिला. त्यानंतर पंडितजींच्या 'अर्धांगिनी' म्हणूनच त्यांची ओळख निर्माण झाली. सातत्याने प्रसिद्धीच्या झोतात असणाऱ्या पंडितजींच्या संसारातील भागीदार मात्र अखेरपर्यंत प्रसिद्धीपराङ्मुखच राहिल्या. पंडितजींचे दौरे, त्यांची प्रकृती, व्यवहारातील इतर अंगं सांभाळण्यातच त्यांचा बराचसा कालखंड लोटला. मात्र, त्यातही दस्तुरखुद्द पंडितजींचे मार्गदर्शन लाभल्याने सवाई गंधर्व संगीत महोत्सवात त्यांनी आपली गानसेवा सादर केली होती. तसंच, त्यांच्या काही मोजक्या कार्यक्रमांचे निवेदन आणि निरूपणही केले होते. पण, स्वरांवर असणारी त्यांची हुकुमत 'संसारा'च्या आघाडीशी जुळली होती.

पंडितजींचे चाहते, शिष्यगण, त्यांचे साथीदार आणि त्यांच्याशी संपर्कात येणाऱ्यांचा राबता सतत 'कलाश्री'वर असे. सर्वांची योग्य ती बडदास्त राखण्यात वत्सलाबाई नेहमीच पुढाकार घेत. त्याचबरोबर आर्य संगीत प्रसारक मंडळाच्या विश्वस्त म्हणून संगीत क्षेत्रात मोलाचे कार्य करण्यातही त्यांचा हातभार लागला होता. सांगितिक क्षेत्राशी प्रदीर्घ काळ संबंधित असण्याचे भाग्य मोजक्या व्यक्तींनाच लाभते. संगीताशी असणारं त्याचं नातं संसारामुळं मध्येच हरवलं. त्यामुळे आता जरी त्या या जगात नसल्या, तरी त्यांच्या गायनानं रसिकांना केव्हाच 'अलविदा' म्हटलं होतं. मात्र, त्यांचं संसाराचं गीत सदैव सुरांमधली खोली दाखवत राहील, यात शंका नाही!

 
</text>
</doc>
