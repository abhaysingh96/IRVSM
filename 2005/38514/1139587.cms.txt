<doc>
<docno>1139587.cms.txt</docno>
<text>
 
खास बात
संशयाचा फायदा अडवाणींनाच!
[ Saturday, June 11, 2005  11:32:36 pm]


कायदेआझम महंमद अली जीना यांच्याबाबत आपण केलेल्या विधानावर चर्चा व्हावी, अशी अडवाणी यांची मागणी आहे. त्यांनी आताच राजीनामा देण्याची काय गरज आहे? त्यापेक्षा आपण चर्चा करू या...- अटल बिहारी वाजपेयी,बुधवार, 8 जून 2005.लालकृष्ण अडवाणी यांनी महंमद अली जीना 'सेक्युलर' होते, या आशयाचं विधान पाकिस्तानात करून उडवलेला धुरळा काही अंशी तरी शमविण्यात भारतीय जनता पक्ष आणि संघपरिवाराला यश आलं आहे.

पण परिवारातल्याच विश्व हिंदू परिषदेनं आपला सूर विसंवादी असल्याचं अडवाणी राजीनामा मागे घेत असल्याची चिन्हे दिसू लागताच दाखवून दिलं होतं आणि त्यांचा तोच नूर अद्याप कायम आहे. गेले आठ दिवस सुरू असलेल्या या नाट्यावर अखेर पडदा पडत असला, तरी त्यामुळेच काही मूलभूत प्रश्ान् पुढे आले आहेत.

देशाची सत्ता साडेसहा वषेर् सांभाळणाऱ्या भारतीय जनता पक्षाचं भवितव्य नेमकं काय असेल आणि त्याच्या ध्येयधोरणात या निमित्तानं तरी काही बदल होईल काय, हा त्यातील सर्वात महत्त्वाचा प्रश्न आहे.अडवाणींनी उभ्या केलेल्या या वादामुळे संघपरिवाराचीच फाळणी होऊ घातली होती.

अडवाणी यांनी परिवारापुढे न झुकण्याची भूमिका पहिले चार दिवस घेतल्यामुळे निदान तसं चित्र तरी उभं राहिलं होतं. 'मी किंवा संघपरिवार यांच्यातून एकाची निवड करा!' अशी महाभारत युद्धाच्या वेळी भगवान कृष्णानं घेतलेल्या पवित्र्याला साजेशी भूमिका भाजपच्या या एकवचनी, एकबाणी 'रामा'नं घेतली होती आणि देशाची सत्ता वर्षभरापूवीर् अचानक हातातून गेलेल्या भाजपपुढे स्वकियांविरोधातच शस्त्र हाती घेऊन उभं राहण्याची वेळ आणि तीही पक्षाच्या रौप्य महोत्सवी वर्षातच आली होती.

आता अडवाणी यांनी राजीनामाही मागे घेतला आणि भाजपनं जीनांची यथेच्छ निंदानालस्ती करणारा ठरावही मंजूर केला. त्यापूवीर्च, अध्यक्षपदी कोण असावेत, हा भाजपचा अंतर्गत प्रश्ान् आहे, असं सांगून रा. स्व. संघानं आपले हातही झटकले. मग आठवडाभर अडवाणी, भाजप, संघ आणि विहिंप यात सुरू असलेल्या वाग्युद्धात नेमकं जिंकलं कोण आणि हरलं कोण, हा प्रश्न अध्यक्षपदाचा पेच सुटल्यावरही कायमच आहे.मुळात सत्ता गेल्यानंतरच्या वर्षभरातले अडवाणी हे 1980 आणि 90च्या दशकातले अडवाणी राहिलेले नाहीत, हे गेल्या काही दिवसांतील घडामोडींवरून स्पष्ट होऊ पाहत होतं.

'बाबरी पडली, तो दिवस माझ्या आयुष्यातील सर्वात क्लेषकारक दिवस होता', या आपल्या विधानानं अडवाणी यांनी पाकिस्तानात जाण्यापूवीर्च वादळ उठवलं होतं. पण संघपरिवाराला अडवाणींची विकेट हवीच होती, हे सरसंघचालक के. सुदर्शन यांनी एका न्यूज चॅनेलवर त्यापूवीर्च केलेल्या वक्तव्यातून स्पष्ट झालं होतं. अर्थात तेव्हा आपलं लक्ष्य केवळ अडवाणीच आहे, असं भासू नये म्हणून त्यांच्या जोडीला वाजपेयींचंही नाव सुदर्शन यांनी घेतलंं. नंतर उफाळणाऱ्या त्सुनामी लाटांचा इशारा देणारंच हे वक्तव्य होतं. पण ते भाजपनं पुरेशा गांभीर्यानं घेतलं नाही.

खरं तर त्यातूनच संघपरिवारानं काय ते समजायला पाहिजे होतं. तेव्हा सरसंघचालकांनी वय हा एकमात्र क्रायटेरिया लावला होता. पण अडवाणी यांना मात्र ही लढाई 'विचारधारां'ची आहे, हे पुरतं कळून चुकलं होतं.त्याच लढाईतला पहिला बाण त्यांनी बाबरीबद्दलचं विधान करून सोडला होता आणि तो त्यांनी अजूनही मागे घेतलेला नाही. पाकिस्तानात जीनांबाबत केलेलं विधान हे त्यांनी सोडलेलं अखेरचं अस्त्र होतं. गेली सात-आठ दशकं 'अखंड हिंदुस्थान'चं स्वप्न पाहणाऱ्या कूपमंडूक वृत्तीच्या नेत्यांना हा मोठा झटका होता. वाजपेयी हा 'मुखवटा' असला, तरी आपला खरा, अस्सल 'चेहरा' अडवाणीच आहे, असं मानणारे तमाम हिंदुत्ववादी तर अडवाणींच्या या विधानामुळे मूच्छिर्त पडायला आले होते. 'अडवाणी, यू टू...?' असंच संघाचा प्रत्येक स्वयंसेवक मनातल्या मनात विचारत होता.

पण सत्ता गेल्यानंतर वास्तवाची प्रखर जाणीव झालेल्या अडवाणींनी ही सारी विधानं जाणीवपूर्वक केली होती. गेल्या लोकसभा निवडणुकीत 150 जागाही जिंकू न शकलेल्या भाजपनं अखेरचा उपाय म्हणून अडवाणींच्या हाती पक्षाची सूत्रं दिली, तेव्हा अडवाणी स्वत:ला बदलू पाहत आहेत, अशी शंकाही कोणाच्या मनात आली नव्हती. उलट पक्षाची स्थापना होत असताना, 1980 मध्ये वाजपेयींनी दिलेल्या 'गांधीवादी समाजवादा'च्या नाऱ्यानंतर पक्षाच्या चिंधड्या कशा उडाल्या आणि मग हिंदुत्ववादाच्या संजीवनी मंत्रानं अडवाणींनीच देशाची सत्ता पक्षापुढे आणून कशी उभी केली, तेच चित्र तेव्हा संघपरिवाराच्या डोळ्यापुढं होतं. पण अडवाणी स्वत:ला बदलू पाहत होते...

निदान आपण बदलू पाहत आहोत, असं ते दाखवू तरी इच्छित होते.आपण हिंदुत्ववादाचा नारा देवो किंवा न देवो, ती आपली 'कॉन्स्टिट्यूअन्सी' आहेच. पण हिंदुत्वाच्या त्या झापडबंद परिघापलीकडं गेल्याशिवाय दोनशेपेक्षा अधिक जागा मिळणार नाहीत, हे सत्तेवरच्या साडेसहा वर्षांनी त्यांना शिकवलं होतं. 1980च्या दशकातला अतिरेकी हिंदुत्ववादाचं माहात्म्य 1990च्या दशकात अवतरलेल्या जागतिकीकरणाला प्राप्त झालं होतं. जागतिक स्तरावरची समीकरणंही बदलू पाहत होती आणि सर्वात महत्त्वाची बाब म्हणजे भारत-पाक संबंधांनांही नवं वळण मिळू लागलं होतं. मुख्य म्हणजे त्याची चाहूल वाजपेयींच्याच पंतप्रधानपदाच्या कारकीदीर्त झाली होती.

त्यामुळेच जीनाप्रकरणी वादळ उभं करून परतल्यावरही अडवाणींनी सरसंघचालकांची नव्हे, तर डॉ. मनमोहन सिंग यांची भेट घेतली होती. पाकिस्तानबरोबरचे संबंध आणखी एका नव्या स्तरावर नेण्यासाठी डॉ. सिंग यांनी सुरू केलेल्या प्रयत्नांचं पुढचं पाऊल, असाही अडवाणींच्या या पाकदौऱ्याचा अन्वयार्थ लावला गेल्याचं त्यामुळेच इथं आवर्जून नमूद करावं लागतं.आंतरराष्ट्रीय स्तरावरच्या हालचालींना सध्या जी काही परिमाणं प्राप्त झाली आहेत, त्यात हिंदुत्ववादाला किती स्थान आहे, हे कळून चुकल्यानंच अडवाणींनी नवा 'चेहरा' (की मुखवटा?) धारण करायचं ठरवलं होतं की काय हे तो अयोध्येतला रामच जाणे!

पण भाजपनं मात्र या बदलत्या परिस्थितीतही आपल्याला कृष्ण आणि त्याचं सारं यादव सैन्यही हवं, अशी भूमिका घेतली आणि मुख्य म्हणजे ती मान्यही झाली. जीनांच्या निंदाव्यंजक ठरावामुळं परिवाराची फौज पुढच्या लढाईसाठी कायम राहिली आणि पाक दौऱ्याचा गौरव केल्यामुळे अडवाणींनीही राजीनामा मागे घेतला...मग या अशा दोन्ही डगरींवर हात ठेवून केलेल्या ठरावासाठी अडवाणींनी राजीनामा देण्याची काय गरज होती? वाजपेयी तर तेच म्हणत होते...

'आपण चर्चा करू या!' राजीनाम्याविना चचेर्ला कोणी बंदी घातली होती काय?बाबरीचा बाण जसा अडवाणींनी मागे घेतलेला नाही, तसंच जीनांचा उल्लेख करून सोडलेलं ब्रह्माास्त्रही त्यांनी मागे घेतलेलं नाही... शिवाय या निमित्तानं एनडीएतील निदान उत्तरेकडचे घटकपक्ष आपल्याही बाजूला उभे राहू शकतात, हेही अडवाणींनी दाखवून दिलंच.पण राजीनाम्याचं शिवधनुष्य मात्र अडवाणींना पेललं नाही, हेच खरं. पण त्या धनुष्याचे तुकडे-तुकडे होत असतानाच ज्या पक्षाच्या छायेत आपण आपलं उभं आयुष्य काढलं, त्या भाजपला आपण विचारधारेशी जराही तडजोड केली नाही, हे समाधान तरी अडवाणींनी मिळवून दिलंच.भाजपनं त्याबद्दल अडवाणींचं कायम ऋणी राहायला हवं.

- प्रकाश अकोलकर

 
</text>
</doc>
