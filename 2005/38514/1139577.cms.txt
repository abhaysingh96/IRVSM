<doc>
<docno>1139577.cms.txt</docno>
<text>
 
देश-विदेश
'सिंधु दर्शन' महोत्सव सुरू
[ Saturday, June 11, 2005  11:17:41 pm]


लेह (वृत्तसंस्था) : जम्मू व काश्मीरमधील तीन संस्कृतींचे दर्शन घडवणारा 'सिंधु दर्शन' महोत्सव शनिवारी लेहमधील सिंधु घाटावर सुरू झाला. मात्र, यंदाच्या महोत्सवाकडे सरकारपातळीवर थोडी अनास्थाच दिसून आली.राज्याचे पर्यटनमंत्री गुलाम हसन मीर यांच्या हस्ते महोत्सवाचे उद्घाटन झाले.

लडाखमधील बौद्ध, काश्मीर खोऱ्यातील काश्मिरी मुस्लिम आणि जम्मूतील हिंदू अशा राज्यातील तीन संस्कृतींचे दर्शन घडवणारा सांस्कृतिक कार्यक्रम उद्घाटनानंतर सादर करण्यात आला. रंगीबेरंगी पारंपरिक पोषाखातील लडाखच्या कलाकारांनी 'छाबस्क्यान' नृत्य सादर केले.

खोऱ्यातील कलाकारांनी 'रौफ' तर जम्मूच्या कलाकारांनी सादर केलेल्या 'डोगरी' नृत्यामुळे समारंभात रंगत आली. 'ब्रोग्पा', 'जाब्रो', 'झान्स्कारी' आणि 'ताशिपा' हे पारंपरिक नृत्यप्रकारही यावेळी सादर करण्यात आले. बासरीसम्राट पंडित हरिप्रसाद चौरसिया यांचे फेंच शिष्य लौथा यांनी केलेले बासरीवादन या समारंभाचे वेगळेपण ठरले.

 
</text>
</doc>
