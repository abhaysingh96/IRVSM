<doc>
<docno>1139463.cms.txt</docno>
<text>
 
संवाद
सुंदर देशा! समृद्धीच्याही देशा!!
[ Saturday, June 11, 2005  08:09:53 pm]


अमेरिकेचा प्रवास आणि तिथली प्रवासवर्णनं यांचे मराठी माणसाला आता काहीच अप्रूप राहिलेले नाही. मध्यमवगीर् मराठी माणूस सहज अमेरिकेत चक्कर टाकून येतो. प्रवासवर्णनं काय वाचायची, तो सारं प्रत्यक्षच पाहून येतो. तो परत आल्यावर त्याचं तोंडी प्रवासवर्णन ऐकून आसपासची माणसंही बहुश्रुत होतात. त्यामुळे स्वाभाविकच भारताच्या नकाशाइतकाच अमेरिकेचा नकाशा ओळखीचा वाटतो. इस्ट आणि वेस्ट कोस्टच्या गप्पांना रंग भरतो.

असे असूनही अरविंद नीळकंठ नवरे यांच्या 'झलक: अमेरिकन जीवनाची' (स्नेहवर्धन प्रकाशन) हे पुस्तक मजेत वाचावेसे वाटते. कारण रूढ अमेरिकादर्शन न घडवता त्यांनी छोटी छोटी निरीक्षणे लिहिली आहेत. त्यांचे दहा विभाग आहेत. या अल्पाक्षरी निरीक्षणांचे हे नमुने:- सार्वजनिक ठिकाणी फरशी ओली नसतानाही 'वेट फ्लोअर' अशा पाट्या असतात.

चुकून कोणी पडला तर कायदेशीर इलाज करू नये म्हणून ही खबरदारी असते.- सहा हजार किलोमीटरच्या मोटारीच्या प्रवासात एकदाही हॉर्न ऐकला नाही.- सायकलवाल्यांना हेडगार्ड सक्तीचा आहे. त्यांच्यासाठी बऱ्याच ठिकाणी स्वतंत्र ट्रॅक्स असतात.- झाडांच्या मानाने पक्षी कमी वाटतात- वॉशिंग मशीन आणि ड्रायरमुळे कपडे वाळत घालण्याची सोय क्वचित. वापरलेले कपडे जमवायचे आणि एका दिवशी धुवायचे. दोन दोनशे अंडरवेअर असणारे महाभाग भेटले.- बेसिनजवळ पाणी सांडलेले या लोकांना आवडत नाही. सतत ते टिश्यू पेपरने पुसत राहतात.- पावसाचा अंदाज आल्यावर वर्तमानपत्रांना दोन दोन प्लॅस्टिक कव्हर्स घालून घरासमोर ती टाकली जातात. त्यांना कोणीही हात लावत नाही

.- न्यूयॉर्क व इतर काही ठिकाणी सार्वजनिक टॉयलेटस्मध्ये लोकांनी नावे लिहिली होती. पण आपल्यासारखे 'वाङ्मय' नाही.- वर्तमानपत्रांमध्ये भारतापेक्षा पाकिस्तानला जास्त स्थान आहे.- मुलांना काम सांगताना 'डू मी अ फेव्हर' असे म्हणावे लागते. हा शिष्टाचार की काम नाकारायची भीती?- हवा कशीही असली तरी अमेरिकन एसी लावूनच बसतो. चांगल्या हवेत उघडी खिडकी दिसली की समजावे, इथे कोणीतरी भारतीय राहतोयं.- एकमेकांच्या खांद्यावर हात टाकून चाललेले तरूण दिसले की त्याचा गैर अर्थ घेतलाच जातो.- मराठी मुले एकमेकांशी मित्रत्वाच्या नात्याने वागत नाहीत.

त्यांचे पालक गप्पा मारताना मुलांसकट सगळ्या आठवणी काढतात. पण त्या मुलांचा एकमेकांशी संपर्क नाही. मुले आपल्याच जगात मश्गुल आहेत.- हिंसाचार इतका पसरला आहे की लहान मुलांच्या शाळेतही मेटल डिटेक्टर वापरतात.- शेजाऱ्यांची एकमेकांशी ओळखही नसते, अशी समजूत आहे. माझा अनुभव उलट आहे. सिअॅटल येथे एका अमेरिकन बाईने आपणहून शिडी आणून मराठी कुटुंबाच्या घरातल्या कामासाठी मदत केली.- टीव्ही चॅनेल्स कंटाळवाणे आहेत. कल्पनाशक्तीचे दर्शन नाही. बातम्यांमध्ये खून, मारामाऱ्या, जाळपोळ यावरच भर. जाहिरातीही कंटाळवाण्या.

- भारतीय संस्कार व मातृभाषेची आवड आपल्या लहान मुलांमध्ये निर्माण करण्याचा प्रयत्न निष्फळ ठरत चालला आहे. मुले शाळेत जाऊ लागली की मराठी टाळू लागतात. वरण-भात, पोळी-भाजी त्यांना आवडेनाशी होते. पिझ्झा-बर्गरच आवडू लागतात.- अमेरिकेतील लोकांना कुठलेही काम करायला लाज वाटत नाही. तो काम शोधतो व करतो.- अमेरिकेतील 'हॉरर' आणि 'क्राईम'ची भयावह परिस्थिती सतत कानावर पडूनसुद्धा व वाचनातून येत असतानाही येथे राहावेसे वाटते. कारण ज्यांच्यावर कणा आहे, ते प्रामाणिक, कष्टाळू, साहाय्यकारी, सेवाभावी, हसतमुख व नि:संकोची नागरिक सतत आपल्या आजुबाजूला असतात. आपल्या मुक्कामातली निरीक्षणे योग्य आहेत ना, याची खात्री करण्यासाठी नवरे यांनी वर्षानुवषेर् अमेरिकेत राहिलेल्या मराठी माणसांना ती दाखविली. मग प्रकाशित केली. प्रवासवर्णनाचा हा नवा प्रकार मराठीत रुळायला काय हरकत आहे?

- बुकवर्म

 
</text>
</doc>
