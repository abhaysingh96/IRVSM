<doc>
<docno>1139474.cms.txt</docno>
<text>
 
संवाद
जुळ्याने घात केला
[ Saturday, June 11, 2005  08:18:22 pm]


जुळ्या माणसांचा घोळ काही औरच असतो, हे मी वेगळे सांगायला नको. सगळी जुळी अगदी एकसारखी दिसतात असे नाही. त्यांच्यात काहीतरी फरक असतोच. सामान्य माणसाला तो कदाचित कळत नाही. यामुळे या दुकलीला अधिक चेव चढतो आणि ते भलत्याच करामती करायला लागतात. परंतु, कधीकधी अशा गंमती कशा अंगावर येतात ते पाहा.

ही गोष्ट आहे टेक्सासमधील सॅन अँटोनिओमधली. तेथे महापौरपदाची निवडणूक होती. एक निवृत्त न्यायाधीश फिल हार्डबर्गर (वय 71) आणि एक तरणाबांड ज्युलियन कॅस्ट्रो हा पालिका सदस्य (वय 30) यांच्यात या पदासाठी खरा सामना होता. ज्युलियन सहज जिंकून येईल अशी परिस्थिती होती. दोघांच्याही प्रचारसभा चालू होत्या. एका सभेत कॅस्ट्रो लोकांना अभिवादन करत होता, त्यांचे अभिवादन स्वीकारत होता. अचानक लोकांच्या लक्षात आले की हा खरा उमेदवार नव्हे. उमेदवाराचा हुबेहुब जुळा भाऊ जोआकिम आहे.

ज्युलियनला दुसऱ्या एका सभेत जाणे भाग पडल्याने त्याने जोआकिमला दुसऱ्या सभेत जाण्यास सांगितले. जोआकिमला अशा राजकीय सभांची सवय होती. कारण तो आमदार होता. असा गोंधळ चुकून नव्हे तर मुद्दाम झाल्याचे ज्युलियनने मान्य केले. यामुळे मतदार फिरले. ज्युलियन न्यायाधिशांपेक्षा किमान अकरा टक्के अधिक मते मिळवून विजयी होईल, अशी आधीची स्थिती होती. प्रत्यक्षात या गोंधळानंतर न्यायाधिशांनी 51 वि. 49 अशा निसटत्या बहुमताने ही निवडणूक जिंकली. पहिली निवडणूक ज्युलियनने जिंकली होती.

परंतु, बहुमत न मिळाल्याने त्यांना पुन्हा दुसऱ्या क्रमांकावरील हार्डबर्गर यांच्याशी सामना करावा लागला. हार्डबर्गर यांनी त्यांचे वय व अनुभव यावर भर दिला. अगदी अननुभवी ज्युलियनला निवडून देऊ नका असे त्यांचे म्हणणे होते. तरीही लोकांचा कौल ज्युलियनकडेच होता. परंतु, शेवटी जुळ्याने घात केला. लोकांना त्याची गंमत पसंत पडली नाही. आणि क्षणात होत्याचे नव्हते झाले...

- अशोक पानवलकर

 
</text>
</doc>
