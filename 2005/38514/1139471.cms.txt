<doc>
<docno>1139471.cms.txt</docno>
<text>
 
संवाद
शाळा सुटली...
[ Saturday, June 11, 2005  08:16:14 pm]


उद्यापासून मुंबईत शाळा सुरू होतील. काही भागांत त्या आधीच सुरू झाल्या आहेत. पहिला दिवस हवाहवासा वाटतो, तर कधी नकोनकोसा. जवळपास दोन महिन्यांच्या सुटीनंतर शाळेत जाण्याची आणि जुन्या मित्रमैत्रिणींना भेटण्याची ओढ काहींना असते. काहींना मात्र आळस झटकून शाळेचा युनिफॉर्म अंगावर चढवायला कंटाळा येतो. शाळा सुरू झाल्यावरही मधल्या सुटीनंतर संबंधितांची परवानगी घेऊन लवकर घरी जाणारी मुलेही असतात. पण असे लवकर जाणे कधी कधी महागात पडू शकते.

विन्स्लो (मेन) येथील ही बातमी वाचून बघा. एका महिलेने मुलीची हेअरस्टाइल करण्यासाठी तिला शाळा सुटायच्या अर्धा तास आधीच शाळेतून नेले. ती स्वत: नर्स होती व तिला हॉस्पिटलला जायचे होते. ब्युटिपार्लरमध्ये जायला तिच्याकडे दुसरा वेळ नव्हता. झाले, शाळेचे व्यवस्थापन खवळले. त्यांनी मुलीला शिक्षा म्हणून दुसऱ्या दिवशी एक तास शाळेत डांबून ठेवण्याची शिक्षा दिली. यावर या महिलेनेही निर्णय घेतला. 'मी मुलीला घेऊन गेले आहे. ही शिक्षा मुलीने का भोगावी?

ती मीच भोगीन', असे तिने शाळेला सांगितले. शाळेने ते मान्य केले व या 'आई'ला एक तास शाळेत डांबले गेले. या महिलेचा युक्तिवाद असा होता : 'ती माझी मुलगी आहे. तिला मी केव्हाही घेऊन जाऊ शकते. मला रोखण्याचा शाळेला अधिकार नाही.' पण शाळेचे म्हणणेही तितकेच सयुक्तिक आहे. शाळा म्हणते : ज्या कारणांसाठी मुलांना शाळेतून लवकर घेऊन जाता येते असे सरकारने सांगितले आहे, त्यात 'हेअरस्टाइल' हे कारण नाही.

विद्यार्थ्यांचे आजारपण, डॉक्टरशी आधीच ठरलेली अपॉइंटमेंट, धामिर्क कारणाने मिळणारी सुटी किंवा कोणतेही शैक्षणिक कारण यांचा त्यात समावेश आहे. वाटेल त्या कारणासाठी मुलांना घेऊन जाता येणार नाही... विशेष म्हणजे मुलीची आईही याच विन्स्लो शाळेची विद्याथिर्नी होती. 'मी विद्याथिर्नी असताना मला कधीही कोणतीही शिक्षा झाली नव्हती', असे ती अभिमानाने सांगते.

- अशोक पानवलकर

 
</text>
</doc>
