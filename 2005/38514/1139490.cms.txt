<doc>
<docno>1139490.cms.txt</docno>
<text>
 
संवाद
गद्धेपंचविशी!
[ Saturday, June 11, 2005  08:37:31 pm]


...जेव्हा अन्य पक्षांत मारामाऱ्या चालायच्या आणि पक्ष फुटायचे, तेव्हा आधी जनसंघातील आणि नंतर भाजपमधील नेते फिदीफिदी हसायचे आणि आपल्या पक्षशिस्तीचे आणि एकोप्याचे गोडवे गायचे. भाजपने 25व्या वर्षात पदार्पण केल्यानंतर त्या पक्षात असा काही बखेडा निर्माण झाला आहे की, ज्यातून सावरणे कठीण आहे...हा मजकूर लिहित असतानाच भारतीय जनता पक्षाच्या अध्यक्षपदी लालकृष्ण अडवाणी राहणार की नाही, हा प्रश्ान् निकालात निघाला आहे.

आतापर्यंत जे चित्र दिसत होते, त्यावरून अडवाणी राजीनाम्याच्या निर्णयावर ठाम आहेत, असे वाटत होते. पण राजकारणात कोणताही निर्णय अंतिम नसतो आणि कोणत्याही निश्चयाला अर्थ नसतो. त्यामुळे इतके सारे रामायण होऊनही अडवाणी पुन्हा अध्यक्षपदी दिसले, याचे आश्चर्य वाटायला नको.पाकिस्तानच्या दौऱ्यात बाबरी मशिदीच्या पतनाबद्दल अडवाणी यांनी जे उद्गार काढले, त्याबद्दल गेल्याच आठवड्यात लिहिले. त्याच दौऱ्यात त्यांनी पाकिस्तानचे निर्माते महंमद अली जीना यांची तरफदारी केली आणि सारा गोंधळ उडाला.

अडवाणींच्या विधानाला राष्ट्रीय स्वयंसेवक संघ आणि विश्व हिंदू परिषद या संघ परिवारातल्या संघटनांनीच जोरदार आक्षेप घेतल्याने अडवाणींना राजीनामा देणे भाग होते. त्याप्रमाणे त्यांनी अध्यक्षपदावरून दूर होण्याचा निर्णय घेतला खरा, पण त्यामुळे भाजपमधील कोंडी फुटण्याऐवजी ती अधिकच जटील झाली आणि पक्षाच्या अब्रूचे पुरते दिवाळे निघाले.

आज परिस्थिती अशी आहे की, अडवाणी अध्यक्षपदी असोत किंवा नसोत, हा पक्ष एकजिनसी नाही आणि त्याच्या ऐक्याला अनेक तडे गेले आहेत, हे जनतेसमोर आले. त्या दृष्टीने काँग्रेस, समाजवादी आणि भाजप यांच्यातील गुणवत्तेत काहीच फरक नाही, हे ही स्पष्ट झाले.आपल्या म्हणण्यावर ठाम राहण्याचा आणि त्यासाठी पक्षातील पदाची बाजी लावण्याचा पूर्ण हक्क अडवाणींना आहे. संघाच्या नाराजीमुळेच त्यांनी राजीनामा दिला, हे ही ठीक. लोकशाहीत असे दबाव गट असतातच.

पण राजीनामा दिल्यानंतर त्यांची मनधरणी करण्याची नाटके कशासाठी? भाजपची अनेक ज्येष्ठ मंडळी अडवाणींच्या घरी धावली, पक्षाच्या पार्लमेंटरी बोर्डाने त्यांनाच अध्यक्षपदी ठेवण्याचा निर्णय घेणारा ठराव केला. हे सारे कशासाठी? अडवाणींना निर्णय मागे घेण्याचा आग्रह धरायचा, तर त्यापूवीर् ज्या विधानांमुळे ही परिस्थिती उद्भवली, ती विधाने मान्य आहेत, हे स्पष्ट करायला हवे.

अडवाणींच्या बंगल्यात तळ ठोकून बसणाऱ्यांपैकी कुणाचीही तशी हिम्मत नाही. जीनांना सेक्युलर म्हणणे योग्य आहे, असे म्हणायचे, तर संघ परिवाराचा आणि जनतेचाही रोष ओढवून घेण्याची भीती. त्यातच विश्व हिंदू परिषदेने अडवाणींना जाहीर विरोध करण्याचा पवित्रा घेतल्याने अडवाणींच्या बाजूने उभे राहणाऱ्यांची पंचाईतच झाली. गेल्या वषीर् लोकसभा निवडणुकीत सर्वात मोठा पक्ष म्हणून निवडून आल्यानंतर काँग्रेस अध्यक्ष सोनिया गांधी यांनी ऐनवेळी पंतप्रधानपद नाकारले, तेव्हा उत्तर भारतातल्या हजारो काँग्रेस कार्यर्कत्यांनी 10, जनपथला जणू घेराव घातला.

काही वर्षांपूवीर् शिवसेनाप्रमुख बाळासाहेब ठाकरे यांनी शिवसेनाच सोडण्याचा निर्णय जाहीर केला, तेव्हा मोठ्या संख्येने शिवसैनिक जमले आणि अखेर ठाकरेंना आपला निर्णय मागे घ्यावा लागला. असेच काहीसे आपल्या बाबतीत व्हावे आणि 'लोकमान्य' नेता म्हणून आपली प्रतिमा निर्माण व्हावी, अशी अडवाणींची इच्छा असेल का? पण त्यांनी राजीनामा मागे घ्यावा, यासाठी शंभर कार्यकतेर्ही जमले नाहीत. त्यांनी अध्यक्षपदी कायम राहावे, म्हणून जे भाजप नेते अडवाणींच्या घरावर चकरा मारत होते, त्यांच्यापैकी कुणी कार्यकतेर् जमवण्याचा प्रयत्न केल्याचे दिसत नाही. याचा अर्थ असा की, नेतेमंडळींना राजीनाम्याच्या घटनेबद्दल फारसे काही वाटत नाही किंवा कार्यर्कत्यांनाच अडवाणी नको आहेत.कार्यकतेर् आणि नेते यांच्यात भावनिक नाते नसेल, तर पक्षाची वाढ खुंटते, असा भारतीय अनुभव आहे.

भाजपची सध्या तीच स्थिती झाली आहे. पक्षाचे कार्यकतेर्, समर्थक आणि मतदार यांना नक्की काय वाटते, याची जाण कुणालाच नाही. त्यामुळे प्रत्येक जण स्वत:चे घोडे पुढे दामटण्यात रमला आहे. अडवाणी यांनी चार दिवसांच्या नाटकानंतर राजीनामा मागे घेतला. पण त्यामुळे भाजपची भूमिका नक्की झालेली नाही. अडवाणींनी जीनांना धर्मनिरपेक्ष म्हटले व आपल्या या मतावर ते ठाम राहिले. हे त्यांची व्यक्तिगत मत असले, तरी ते पक्षाचे अध्यक्ष व विरोधी पक्षनेते असल्याने, त्यांची राजकारणासंबंधी जाहीर व्यक्त केलेले कोणतेही मत 'व्यक्तिगत' राहू शकत नाही. त्याचा परिणाम पक्ष व देशाच्या राजकारणावर होणारच.राजनाथ सिंह, नरेंद मोदी, मुरलीमनोहर जोशी ही मंडळी 'हार्डलाइनर' मानली जातात. यापैकी जोशी यांनी अडवाणींच्या मताला विरोध प्रकट केला होता. हा विरोध मावळला? की, पक्षाची 'गरज' म्हणून कट्टर हिंदुत्ववाद्यांनी तलवारी म्यान केल्या? की, ही केवळ वादळापूवीर्ची शांतता?

जेव्हा अन्य पक्षांत मारामाऱ्या चालायच्या आणि पक्ष फुटायचे, तेव्हा आधी जनसंघातील आणि नंतर भाजपमधील नेते फिदीफिदी हसायचे आणि आपल्या पक्षशिस्तीचे आणि एकोप्याचे गोडवे गायचे. भाजपने 25व्या वर्षात पदार्पण केल्यानंतर त्या पक्षात असा काही बखेडा निर्माण झाला आहे की, ज्यातून सावरणे कठीण आहे. पंचविशीतील तरुण बंडखोर बनतात आणि प्रस्थापितांना आव्हान देतात. आज पक्षाची गद्धेपंचविशी चालू असताना पक्षातील तरुणांनी नव्हे, तर वयोवृद्धांनीच बंडाचा पवित्रा घेतला आहे. त्यातून पक्षाची लवकर सुटका होते की नाही, ते बिहारच्या निवडणुकांच्या वेळी समजेल.

- भारतकुमार राऊत

 
</text>
</doc>
