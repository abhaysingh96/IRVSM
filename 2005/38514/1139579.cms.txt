<doc>
<docno>1139579.cms.txt</docno>
<text>
 
देश-विदेश
शरणागतीसाठी पतौडी यांना हवी मुदत
[ Saturday, June 11, 2005  11:20:59 pm]


झज्जर-हरयाणा (वृत्तसंस्था) : काळवीट आणि सशांची शिकार केल्यामुळे कायद्याच्या पिंजऱ्यात सापडलेले 'टायगर पतौडी' अर्थात माजी क्रिकेटपटू मन्सूर अली खान पतौडी आणि त्यांच्या सहा साथीदारांनी पोलिसांपुढे हजर होण्यासाठी थोडा अवधी मागितला आहे. पोलिस मात्र त्यांना अटक करण्यासाठी त्यांच्या कसून शोध घेतच आहेत.

पोलिसांपुढे हजर होण्यासाठी 15 जून पर्यंत मुदत मिळावी, अशी विनंती पतौडी आणि त्यांच्या साथीदारांनी झज्जर पोलिसांकडे केली आहे. पोलिस अधीक्षक हनीफ कुरेशी यांनी पतौडी यांच्या या विनंतीवर प्रतिक्रिया देण्यास नकार दिला. पण या लोकांना अटक करण्यासाठी प्रयत्न सुरू आहेत, अशी माहिती दिली.

पतौडी आणि त्यांच्या साथीदारांवर वन्यजीव संरक्षण कायद्याखाली गुन्हा दाखल झाला आहे. पतौडी आणि इतरांना अटक करण्यासाठी हरयाणा, दिल्ली आणि उत्तर प्रदेशात ठिकठिकाणी छापे घालण्यात येत आहेत. पतौडी आणि त्यांचे साथीदार फरीदाबादच्या पर्यावरण न्यायालयात जाण्याचा विचार करत असण्याची शक्यता असून तेथील न्यायाधीश सोमवारपर्यंत रजेवर आहेत.

 
</text>
</doc>
