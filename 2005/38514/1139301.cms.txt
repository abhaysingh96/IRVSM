<doc>
<docno>1139301.cms.txt</docno>
<text>
 
अर्थव्यवहार
चमचा ते विमान!
[ Saturday, June 11, 2005  02:03:40 am]


खरेदीबरोबर पूर्वी कुपन मिळायचं. कुपनांच्या बदल्यात पुढे चमचा, वाटी, ताट मिळायचं. खपवृद्धीच्या या युक्त्या जुन्याच आहेत. आतादेखील भाग्यवान ग्राहकांना इस्त्री, फ्रिज, धुलाईयंत्र, मोटरसायकल, मोटारकार, अशी वाट्टेल ती बक्षिसं दिली जातात. विमानातून परदेशवारी हे आणखी एक आकर्षण! पण 'स्कलर' या कॅज्युअल वेअर बनविणाऱ्या कंपनीने सर्वांवर कडी करीत चक्क विमान बक्षीस ठेवलं आहे.

तेही फक्त पाचशे नव्याण्णव रुपयांना! किमान तेवढी खरेदी करणाऱ्याला प्रवेशिका मिळू शकते.विमान मिळालं, पण ते चालवता यायला नको? पायलट नोकरीला ठेवायचा तर 'कोंबडी फुकट, पण मसाल्याचा अख्खा रुपया', असा प्रकार व्हायचा! पण चिंता नको. वीस तास विमानोड्डाणाच्या प्रशिक्षणाची कंपनी सोय करणार आहे. मात्र तेवढ्या वेळात विमान चालवता आलं पाहिजे. इतकंच नाही तर पहिली दोन वर्षं विमान ठाकठीक ठेवण्याचा खर्चही कंपनी सोसणार आहे. आता 'मामुली' प्रश्ान् राहिला तो इंधनाचा! वा!

फक्त 599 रुपयांत तुम्हाला कायकाय हवं? दहा हजार फूट उंची गाठणाऱ्या या दोन आसनी विमानातून प्रेयसीसमवेत परदेशवारीची स्वप्नं रंगवत असाल, तर जरा थांबा! पत्नीबरोबर छोटी सैर ठीक आहे. कारण हे विमान फक्त दोनच तास वर राहणार आहे! त्यानंतर ते खाली आणावं लागेल. तसा इंधनाचा खर्च ऐकूनच भल्याभल्यांचं विमान धाडकन खाली येईलच म्हणा. काही असो. चमचा ते विमान ही बक्षिसांनी केलेली प्रगती म्हणजे कोटीच्या कोटी उड्डाणेच आहेत!

- सुधीर सुखठणकर

 
</text>
</doc>
