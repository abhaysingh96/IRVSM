<doc>
<docno>1139455.cms.txt</docno>
<text>
 
संवाद
माझा गृह आरंभ
[ Saturday, June 11, 2005  08:04:03 pm]


तुमच्या कुठल्याही मनोवृत्तीनुसार पालटतं, तुम्हाला हवं तसंच वागतं ते तुमचं घर. खरं तर असं म्हणतात की, आपल्याला हवं तसं वागता येणारं आपलं घर... पण मला उलट म्हणायचंय. बाहेरून चिडून, वैतागून आलोय... तर शांतपणे आपल्याला समजून घेणारं, आपला मूड बदलण्याची वाट पाहाणारं, प्रचंड आनंदाने घरात घुसल्याबरोबर फक्त आपण खूष म्हणून स्वत:ही हर्षाने नाचणारं, आपल्या अपमानांवर, वेदनांवर, फालतू चौकशीशिवाय समजुतीची, प्रेमाची फुंकर घालणारं... ते घर.

हे असं कधी शक्य होतं? जेव्हा घरातली माणसं अशी असतात तेव्हाच! म्हणजेच, माझ्या मते घर कसं ते त्याच्या आकारावर, लोकेशनवर (हल्ली या फॅक्टरला भलतीच किंमत आलीय.), इंटिरिअर्सवर न ठरवता, त्यामधल्या माणसांवरून निश्चित करावं.मी वाढलो दादर-प्रभादेवी भागात. चाळीत दोन खोल्यांमध्ये बालपण आणि बरंचसं तरुणपण गेलं. आमची जॉइंट फॅमिली होती. पुन्हा चाळ हे एक मोठं कुटुंब होतं. सगळं सार्वजनिक पद्धतीने. प्रायव्हसी जपणं, उगाच चौकशा न करणं, आपल्यापुरतंच पाहाणं असले 'ब्लॉकी' संस्कार नव्हते. एकसारखे कंदिल दिवाळीला गॅलरीत लटकायचे. एकसमान गुढ्या उभारल्या जायच्या. कुणाचंही मूल वावगं वागताना खटकलं तर बेलाशक त्याला ओरडायची मोकळीक होती... (अर्थात, या अधिकाराचा वापर आम्हा मुलांनाच फार त्रासदायक ठरायचा म्हणा.) एसएससीला जाणारा विद्याथीर् सगळ्या चाळीच्या पाया पडायचा आणि कुणाकडेही काही दु:खद घडलं तर न सांगता मदतीचा हात पुढे यायचा. याचा अर्थ इथे भांडणतंटे नव्हते, रामराज्य होतं असं नाही; पण मराठी माणसांत जे एक पारदर्शकत्व असतं, ते होतं.मला म्हणूनच हा भाग सोडायचा नव्हता.

खरं तर इथं सध्या घर घेणं म्हणजे, माझं आडनाव पहिल्यांदा बदलून नॉन-महाराष्ट्रीयन करावं लागलं असतं... 'अजय सा...' वगैरे. असो. तर मुद्दा हा की, त्यामुळे लग्न झाल्यानंतरसुद्धा बरीच वर्षं चाळीतच काढली. माझे समव्यावसायिक, बरोबरीचे, पश्चिम उपनगरांत मोठमोठ्या फ्लॅटमध्ये कधीच गेले; पण मी इथंच थांबलो. कधीतरी वाटायचं की वेडेपणा तर होतं नाहीये ना?... कुठली स्वप्नं पाहातोय? पण माझी स्वामी समर्थांवर श्रद्धा होती. आणि, त्यांनीच हे घर मला मिळवून दिलं. अक्षरश: स्वप्नासारखं घडलं. दोन बेडरूम, हॉल किचनचं हे माझं घर आहे.

मी, बायको, माझ्या दोन छोकऱ्या, माझे काका एवढेच जण राहातोय. मी डेकोरेशन, इंटिरिअर यावर काहीही खर्च केलेला नाही. फक्त समर्थांसाठी एक देव्हारा मात्र आवर्जून केलाय. इंटिरिअर करायचं नाही किंवा आवड नाही, असं मुळीच नाही; पण सध्या मुली लहान आहेत, त्यांच्या गरजा जेव्हा खरोखरच वाढतील तेव्हा काहीतरी करेन. सध्यातरी आमच्या भिंती धाकटीच्या मॉडर्न चित्रकलेनं सजल्यात. तिचं मन एकदा भरलं की, नंतरच रंगाच्या भानगडीत पडणार.मला भारतीय बैठक आवडते. तशा प्रकारची सजावट करण्याचं डोक्यात आहे. अस्सल महाराष्ट्रीयन पद्धतीची. सध्यातरी घर एकदम साधं ठेवलंय. खरं तर टापटीप, स्वच्छता दिसली तर मला त्रासच होईल.

माझ्या घरात एक अनौपचारिकता आहे, मोकळेपणा आहे. कुणालाही पटकन आपलंसं करतं माझं घर. इथे सतत माणसं असतात. माझे मित्र, बायकोच्या घरचे, माझ्या घरचे, सारखं काहीना काही चालू असतं. माझ्या जुन्या चाळीतल्या घरासारखं वातावरण इथे आणण्यात त्याबाबतीत यशस्वी ठरलोय. घर मोठं आहे... तसंच ठेवणार. इंटिरिअरच्या नावाखाली खूप तोड-फोड नको. पुन्हा तळमजला आहे. (हे आपलं महाराष्ट्रीयन कल्चर. मला खात्री आहे. या जागी दुसरं कुणी नॉन-मराठी असतं तर एवढ्यात पार बदललं असतं रूप.) म्हणून उगाच भिंती फोडायच्या नाहीत.

सजावट म्हणून तेव्हा जे वाटेल ते... किंवा आमच्या कन्या सांगतील ते...आता तर दादरमधल्या भरवस्तीतलं हे माझं घर... मला तृप्त करतंय, समाधानी ठेवतंय. माझी एक महत्त्वाकांक्षा त्याच्या रूपाने आणि स्वामींच्या आशीर्वादाने पूर्ण झालीय. पुढचं पुढे पाहू. सध्या करियर महत्त्वाची आहे, अनेक प्रोजेक्टवर काम चालू आहे. म्हणून घराबद्दल विचार करायला खरंच वेळ नाही. कामाच्या गदीर्त दिवस संपतोय; पण मी घर सजवणार हे नक्की. तोपर्यंत आहे हे असंच! माझ्या घराचीही तक्रार नाही. त्याला गृहितच धरलंय... आपल्या आईला बिनदिक्कतपणे जमेला पकडतो ना तसंच!

- अजय फणसेकर
शब्दांकन : शुभा -प्रभू साटम

 
</text>
</doc>
