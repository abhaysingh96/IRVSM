<doc>
<docno>1139461.cms.txt</docno>
<text>
 
संवाद
इस्टमनकलर नॉस्टॅल्जिया
[ Saturday, June 11, 2005  08:07:49 pm]


नॉस्टॅल्जिया जागवण्याचा उत्तम मार्ग म्हणजे सिनेमा... मग तो हिंदी असेल, मराठी असेल, मल्याळी असेल, तमिळ असेल किंवा इंग्रजी! प्रत्येकाचे भावविश्व सिनेमाच्या विशिष्ट कालंखडाने व्यापलेलं असतं, घडवलेलं असतं.

काहींना 'अंदाज' आणि 'बरसात'चं नाव घेतल्यावर नॉस्टॅल्जिक वाटेल, तर काहींना 'मुघल-ए-आझम' आणि 'गंगा जमना'चं नाव घेतल्यावर हळवं वाटेल, तर काहींच्या भावविश्वात 'कयामत से कयामत तक' किंवा 'मैने प्यार किया' यांसारख्या सिनेमांनी तळ ठोकला असेल... प्रत्येकाच्या बाबतीत कालखंड वेगळा असेल, पण अनुभूती तीच, हुरहूर तीच, भावना तीच.काहीजण आपल्या या भावविश्वाकडे अलिप्तपणे पाहू शकतात, तर काहीजण त्या भावविश्वाचाच भाग होऊन जातात.

आयुष्यभर ते सिनेमाच्या प्रभावातून बाहेर पडू शकत नाहीत, त्यांचं अवघं आयुष्यच सिनेमामय होऊन जातं. सिनेमा जगणारी, शिरीष कणेकर, अशोक राणे अशी काही नावं मराठी वाचकांना माहीत आहेत. त्याच प्रभावळीतलं, त्यांच्याही पेक्षा बुजुर्ग नाव आहे इसाक मुजावर यांचं. मुख्य म्हणजे जुन्या सिनेमावर, त्यातील नटनट्या-कलावंतांवर त्यांचं जेवढं प्रेम आहे, तेवढंच नव्या सिनेमावरही आहे. मात्र, त्यांच्या लेखनाचा, अभ्यासाचा केंदबिंदू आहे

तो जुना सिनेमाच!इतक्या वर्षांच्या सातत्यपूर्ण लिखाणानंतरही त्यांचा झपाटा थक्क करणारा आहे. गेल्या वर्ष-दीड वर्षाच्या काळातच त्यांची अर्धा डझन पुस्तके प्रकाशित झाली आहेत. या सर्व पुस्तकांतील एक समान सूत्र म्हणजे सिनेमावरील प्रेम, त्यांचा अभ्यास आणि जे माहीत आहे, ते दुसऱ्याला सांगण्याची त्यांची धडपड. म्हणूनच निव्वळ 'एका व्यक्तीच्या आठवणींचा कोलाज' एवढंच या पुस्तकांचं स्वरूप न राहता त्या पलीकडे ती वाचनीय होतात.

'सिनेमाचा सिनेमा' या पुस्तकाची थीमच मुळात मनोरंजक आहे. एकाच कथाकल्पनेवर आधारित बनलेल्या विविध चित्रपटांची माहिती, त्या चित्रपटांमागील जन्मकथा, त्या चित्रपटाशी संबंधित आठणी यांनी हे पुस्तक सजलंय. अनारकलीच्या जीवनकहाणीवर विविध कालखंडात त्याच नावाने बनलेले अनेक चित्रपट शिवाय के. आसिफचा ऑल टाइम क्लासिक 'मुघल-ए-आझम', अशोक कुमारच्या 'संग्राम'वरून पुढे रमेश सिप्पीने दिलीप कुमार-अमिताभ बच्चन या डायनॅमिक ड्युओला घेऊन बनवलेला तडाखेबंद 'शक्ती', पार्श्वनाथ आळतेकर-मामा वरेरकर-के दत्ता आदी दिग्गजांनी एकत्र येऊन बनवलेला 'गीता' आणि पुढे या चित्रपटावरून बनलेले 'उस्ताद' आणि 'कर्मयोगी', अशोक कुमारच्या कारकीदीर्त आणि एकूणच सिनेइतिहासात मैलाचा दगड ठरलेला 'किस्मत' आणि त्यानंतर पडद्यावर आलेले 'बॉयफ्रेंड', 'रात के अंधेरे मे', 'मुजरिम', 'बंधे हाथ' हे त्याचे रिमेक, दिलीप कुमारचा 'देवदास' आणि अलीकडे बनलेला शाहरूखचा 'देवदास', नूरजहाँच्या गाण्यांनी गाजलेला 'अनमोल घडी' आणि त्यावरून बनलेला अगदी अलीकडच्या काळातील 'जीना सिर्फ मेरे लिए' आदि चित्रपटांच्या कहाण्या, तसेच संगम, दाग, तराना, जिस देश मे गंगा बहती है, आदमी, अंदाज, चोरी चोरी अशा गाजलेल्या चित्रपटांशी संबंधित आठवणींमुळे हे पुस्तक मनोरंजक झालं आहे.

मुजावरांचंच दुसरं पुस्तक आहे 'फ्लॅश बॅक-टेक टू.' हे पुस्तकंही मुख्यत्वे आठवणींभोवतीच गुंफल आहे. पण यात मुख्यत: चित्रपटांपेक्षा चित्रपटांशी संबंधित व्यक्तींच्या आठवणींवर जास्त भर आहे. दादा कोंडकेंबरोबर गोव्यापर्यंत केलेला प्रवास, त्यातून दादांचा इरसालपणा अगदी जवळून बघायला मिळालेली संधी, अशोक कुमार, तलत मेहमूद, मुकरी या जुन्या कलावंतांप्रमाणेच परवीन बाबी, माधुरी दीक्षित, सलमान खान यांचेही काही किस्से आणि काही चित्रपटांशी संबंधित आठवणी या पुस्तकात आहेत.चित्रपटाशी संबंधित अलीकडे आलेलं आणखी एक पुस्तक म्हणजे 'क्लॅप.' चित्रपट समीक्षक दिलीप ठाकूर यांच्या या पुस्तकाचं वर्णन करणं खरं तर अवघड आहे.

एका सिनेवेड्या व्यक्तीच्या मनात सिनेमाविषयी उसळलेल्या विचारांच्या लाटाच्या लाटा या पुस्तकात आहेत. दिलीप ठाकूर यांच्यासाठी सिनेपत्रकारिता हा निव्वळ पोटापाण्याचा व्यवसाय नाही, तो त्यांचा ध्यास आहे. त्याच ध्यासापोटी ते सिनेमावर लिहितात, तेव्हा तो एका पोटाथीर् पत्रकाराने जागा भरण्यासाठी लिहिलेला मजकूर राहात नाही. त्यांचं हे झपाटलेपणच 'क्लॅप'मध्ये दिसतं.'गुण गाईन आवडी' हे चित्रपटविषयक आणखी एक पुस्तक. कलावंतांना मानवंदना देणं, एवढ्या विशुद्ध हेतूने लिहिलेल्या या पुस्तकाचे लेखक आहेत मोहन आंग्रे. गेली 35 वषेर् सातत्याने लेखन करणाऱ्या आंग्रे यांचे हे पुस्तक वाचकांना हिंदी चित्रसृष्टीच्या सुवर्णकाळात घेऊन जाईल.

- चिंतामणी भिडे

 
</text>
</doc>
