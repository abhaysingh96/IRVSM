<doc>
<docno>1139318.cms.txt</docno>
<text>
 
देश-विदेश
'परिवारा'त फाळणी?
[ Saturday, June 11, 2005  02:28:59 am]


नवी दिल्ली (म. टा. विशेष प्रतिनिधी) : पाकिस्तानचे निर्माते कायदेआझम महंमद अली जीना यांच्याबद्दल खळबळजनक विधाने करून संघपरिवार आणि विश्व हिंदू परिषद यांची कडवट टीका ओढवून घेणारे भारतीय जनता पक्षाचे ज्येष्ठ नेते लालकृष्ण अडवाणी यांनी अखेर आपला अध्यक्षपदाचा राजीनामा मागे घेतला. मात्र त्यामुळे विहिंपचे नेते अधिकच संतप्त झाले असून आता भाजप आणि संघपरिवार यांच्यातील दुरावा मोठ्या प्रमाणावर वाढत जाणार अशी चिन्हे आहेत.

अडवाणी यांनी राजीनामा मागे घ्यावा, यासाठी गेले चार दिवस भाजपमधील अनेक नेत्यांचे कसोशीने प्रयत्न चालू होते. पण मुरली मनोहर जोशी यांनी संघाच्या पारड्यात वजन टाकले, तर एनडीएचे नेते अडवाणी यांच्या बाजूने उभे राहिले. त्यामुळे या संघर्षाला वेगळेच वळण लागले. पण, शुक्रवारी अडवाणी राजीनामा मागे घेतील, अशी चिन्हे दिसू लागताच विहिंपचे नेते अशोक सिंघल आणि गिरीराज किशोर यांनी अडवाणींवर तोफा डागल्या. संध्याकाळच्या संसदीय मंडळाच्या बैठकीत मंजूर करण्यात आलेल्या नव्या प्रस्तावात अडवाणी यांच्या पाक दौऱ्यातील काही चांगल्या बाबी आवर्जून नमूद करण्यात आल्या आणि त्यानंतर अडवाणी राजीनामा मागे घेण्यास तयार झाले. याचा अर्थ संघपरिवार आणि अडवाणी यांच्यातून भाजपने अडवाणी यांची निवड केली असा लावला जात आहे.

अडवाणी यांनी राजीनामा मागे घेतल्याची अधिकृत घोषणा सरचिटणीस प्रमोद महाजन यांनी केली. संसदीय मंडळाच्या बैठकीचे तपशील पत्रकारांना सांगताना सुषमा स्वराज म्हणाल्या की, अडवाणींचा राजीनामा तीन दिवसांपूवीर्च पक्षाने नामंजूर केला होता. मात्र त्या प्रस्तावात त्यांच्या पाकिस्तान दौऱ्याविषयी पक्षाच्या भूमिकेचे आवश्यक स्पष्टीकरण आणि महत्त्वाचे उल्लेख नव्हते. तीन दिवसांपूवीर्च्या प्रस्तावात त्यांच्या पाकिस्तान दौऱ्याचा साधा उल्लेखही नसल्याने अडवाणी नाराज होते. आपल्या भूमिकेविषयी पक्षात व्यापक चर्चा व्हावी, अशी त्यांची अपेक्षा होती. शुक्रवारी त्यांची नाराजी दूर करण्याच्या इराद्याने नवा प्रस्ताव मांडण्यात आला. मसुद्याबाबत पक्षांतर्गत मतभेदाचे चित्र बैठकीत उभे राहू नये, यासाठी बैठक तीनदा पुढे ढकलली आणि सर्व संबंधितांना विश्वासात घेण्यात आले.

जीना कधीही धर्मनिरपेक्ष नव्हते, तर भारताच्या फाळणीला तेच मुख्यत्वे जबाबदार होते, असे जाहीर निवेदन करणाऱ्या मुरलीमनोहर जोशींकडे दुपारी प्रमोद महाजन स्वत: गेले आणि त्यांना नव्या प्रस्तावाचा मसुदा दाखवला. त्याअगोदर व्यंकय्या नायडूंनी अडवाणींची भेट घेऊन त्यांना प्रस्ताव दाखवला अडवाणींनी त्याला संमती दिली आणि राजीनामा मागे घेण्यास ते तयार झाले.

'जीनांच्या हत्येच्या कटात अडवाणींचे नाव नाही'

इस्लामाबाद (वृत्तसंस्था) : पाकिस्तानचे जनक महंमद अली जीना यांच्या हत्येच्या कटाबाबत नोंदवलेल्या एफआयआरमध्ये भाजपचे पक्षाध्यक्ष लालकृष्ण अडवाणी यांचे नाव नसल्याचे स्पष्ट झाले आहे. 1947 मध्ये आखण्यात आलेल्या जीना यांच्या हत्येच्या कटाची फाईल चाळल्यानंतर त्यात कोणत्याही संदर्भात लालकृष्ण अडवाणी यांचे नाव आले नसल्याचे आढळून आले, अशी माहिती एका पोलिस अधिकाऱ्याने दिल्याचे वृत्त 'द फ्रायडे टाइम्स' या साप्ताहिकाने दिले आहे.

 
</text>
</doc>
