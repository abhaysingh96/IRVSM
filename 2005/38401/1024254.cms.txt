<doc>
<docno>1024254.cms.txt</docno>
<text>
 
महामुंबई
सप्ततारांकित हॉटेलात देहविक्रय करणारी टोळी पकडली
[ Friday, February 18, 2005  12:01:33 am]


म. टा. प्रतिनिधी

मुंबई : ' तुलीपस्टार ' या सप्ततारांकित हॉटेलमध्ये शरिरविक्रीचा व्यवसाय करणाऱ्या एका टोळीचा पर्दाफाश करताना गुन्हे शाखेच्या समाजसेवा शाखेने एका दलालास अटक केली असून त्याच्या ताब्यातील तीन मुलींची सुटका केली. यातील एक मुलगी उझबेकिस्तानची असल्याने ती या जाळ्यात कशी अडकली याचा शोध सुरू आहे.

सांताक्रूझ (प.) परिसरात मिश्रा नावाची एक व्यक्ती विविध तारांकित हॉटेलांमध्ये शरिरविक्रीसाठी तरूणी पुरवित असल्याची माहिती मिळाली. त्यानुसार पोलिसांनी 9820885563 या मोबाइल क्रमांकावर मिश्राशी संपर्क साधला असता त्याने तरूणी पाठवून देण्याचे मान्य केलेे.

या तरूणी तुलिपस्टार हॉटेलमध्ये पाठविल्या जाणार असल्याने तेथे सापळा लावला असता निरंजन सहानी ही व्यक्ती मारूती गाडीतून तेथे तीन तरूणींना घेऊन आला. यावेळी पोलिसांनी सापळा रचून सहानीला अटक केली. यावेळी त्याच्या ताब्यातील तीन मुलींचीही सुटका केली. यातील एक मुलगी उझबेकिस्तानची असल्याचे नंतर उघडकीस आले. यावेळी पोलिसांनी मारूती गाडी, मोबाईल व रोख रक्कम अशी एकूण साडेतीन लाखांची मालमत्ता हस्तगत केली. सुटका करण्यात आलेल्यांपैकी एक मुलगी उझबेकिस्तानची असल्याने ती या जाळ्यात कशी आली, यात आणखी काही परदेशी मुली आहेत का याचा शोध सुरू आहे.पोलिस उपायुक्त ( अंमलबजावणी) डॉ. संजय अपरांती यांच्या मार्गदर्शनाखाली वरिष्ठ पोलिस निरीक्षक ए. बी. देशपांडे, पोलिस निरीक्षक बी. एस. गायकवाड, आर. आर. जोशी, पोलिस उप निरीक्षक टाकणे, पिळणकर यांनी ही कारवाई केली.

 
</text>
</doc>
