<doc>
<docno>1025315.cms.txt</docno>
<text>
 
अर्थव्यवहार
लक्ष अर्थसंकल्पाकडे!
[ Friday, February 18, 2005  09:43:00 pm]


म. टा. बाजार प्रतिनिधी

मुंबई : ' सेबी ' च्या अध्यक्षपदी एम. दामोदरन यांची नियुक्ती झाल्याच्या वृत्ताने मुंबई शेअर बाजारात प्रारंभी उत्साहाचे वातावरण होते. कारण, दामोदरन यांनी युनिट ट्रस्ट ऑफ इंडिया अॅसेट मॅनेजमेंट कंपनीचे प्रमुख म्हणून बजावलेली यशस्वी कामगिरी. नंतर मात्र हा उत्साह ओसरत गेला व विक्रीमुळे बाजार शेवटी अत्यल्प प्रमाणात उतरला.

परकीय अर्थसंस्थांकडून बाजारात मोठ्या प्रमाणात खरेदी चालू असूनही आगामी अर्थसंकल्पात जाहीर होऊ शकणाऱ्या करसवलतींबाबत कसलेही स्पष्ट संकेत मिळत नसल्यामुळे दलाल नव्याने खरेदी करण्यास उत्सुक नव्हते. परिणामी सौदासत्राच्या उत्तरार्धात विक्री झाली. तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा ' सेन्सेक्स ' प्रारंभी जरा वरच, म्हणजे 6595.19 अंशांवर होता. नंतर तो 6642.77 अंशांच्या उच्चांकावर जाऊन शेवटी सौदापूतीर्च्या विक्रीमुळे घसरून 6584.32 अंशांवर (गुरूवारी 6589.29) स्थिरावला. त्यात 4.97 अंशांची घट झाली.

टाटा मोटर, भारतीय स्टेट बँक, मारुति उद्योग, टाटा पॉवर, विप्रो, सत्यम कम्प्युटर, ओएनजीसी, इन्फोसिस टेक., हिंदुस्तान पेट्रोलियम, ग्रासिम, डॉ. रेड्डीज , ' भेल ', बजाज ऑटो, रॅनबॅक्सी, आयटीसी, गुजरात अंबुजा सिमेंट्स, सिप्ला, एसीसी आदींच्या समभागांचे भाव घसरले.

टाटा स्टील, रिलायन्स एनजीर्, लार्सन अॅण्ड टुब्रो, एचडीएफसी बँक, एचडीएफसी, भारती टेलिव्हेंचर्स, हीरो होंडा, हिंदाल्को, आयसीआयसीआय बँक यांचे शेअर्स मात्र वधारले.

 
</text>
</doc>
