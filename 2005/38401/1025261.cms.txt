<doc>
<docno>1025261.cms.txt</docno>
<text>
 
लेख: एअरमेल
धुआँ, धुआँ, धुआँ ही धुआँ...
[ Friday, February 18, 2005  08:49:42 pm]


अधिकाधिक सार्वजनिक जागा ' स्मोक फ्री ' करण्याचा ट्रेण्ड तसा नवा नाही. रस्ते, रेल्वे स्टेशन, पब्लिक हॉल अशा अनेक ठिकाणी स्मोकिंगला बंदी असते. प्रत्यक्ष स्मोकर्सपेक्षाही त्याच्या आजूबाजूला वावरणाऱ्या लोकांना तंबाखूच्या या धुराचा त्रास होऊ नये, अशी यामागे भूमिका असते. अर्थात विमानतळही याला अपवाद नाहीत. अमेरिकेत ' धूरमुक्त देशांतर्गत हवाई वाहतुकी ' ला पुढील आठवड्यात 15 वषेर् पूर्ण होत आहेत. अर्थात त्यामुळे पॅसिव्ह स्मोकर्ससाठी विमानतळ पूर्णत: सुरक्षित झाले आहेत, अशी जर कुणाची समजूत असेल, तर ती तद्दन खोटी ठरवणारा एक अहवाल नुकताच ' यूएस सेंटर फॉर डिसिज कंट्रोल अॅण्ड प्रिव्हेन्शन ' या संस्थेने एका खाजगी आरोग्य संघटनेच्या मदतीने तयार केला आहे. अजूनही अमेरिकेतील सर्वाधिक व्यग्र 25 विमानतळांपैकी 16 विमानतळांवर धूम्रपानाला परवानगी आहे. त्यामुळे वारंवार विमानप्रवास करणाऱ्या प्रवाशांसाठी पॅसिव्ह स्मोकिंगचा धोका अजूनही टळलेला नसून विमानतळांवरील हवा त्यांच्यासाठी हानीकारक ठरत आहे, असे हा अहवाल सांगतो. स्मोकिंगला परवानगी असलेल्या विमानतळांवरील अधिकाऱ्यांनी मात्र स्मोकिंग करणाऱ्यांच्या बाबतीत कनवाळू भूमिका घेतली आहे. स्मोकर्सनाही सामावून घेणे आवश्यक असल्याचे त्यांचे म्हणणे आहे. स्मोकर्सच्या मते सार्वजनिक जागी स्मोकिंगवर बंदी आणणे ही त्यांच्या व्यक्तिस्वातंत्र्यावरच गदा आहे. विमानतळांवर स्मोकिंगला परवानगी असलीच पाहिजे, त्यासाठी हवेतर वेगळे ' स्मोकिंग झोन ' आखा, म्हणजे कोणाला स्मोकर्सचा त्रास होणार नाही, असे त्यांचे म्हणणे आहे. तर धूम्रपान न करणारे अर्थातच याच्या कट्टर विरोधात आहेत.

गंमत म्हणजे स्मोकर्सना असलेल्या धोक्यापेेक्षा नॉनस्मोकर्सच्या आरोग्याला असलेल्या धोक्यावरच या अहवालाचा सारा भर आहे. पॅसिव्ह स्मोकिंगचा एखादा प्रसंग देखील जीवावर बेतू शकतो, अशा इशारा या अहवालामध्ये देण्यात आला आहे.

 
</text>
</doc>
