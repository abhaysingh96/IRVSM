<doc>
<docno>1025264.cms.txt</docno>
<text>
 
लेख: एअरमेल
नकोसे वाटणारे कुतूहल
[ Friday, February 18, 2005  08:50:41 pm]


प्रसारमाध्यमांच्या जगात कोणतीही बातमी तशी चटकन जुनी होते. आता त्सुनामीच्या संकटाचंच पहा ना, त्सुनामीची लाट ज्या वेगाने आली, त्याच वेगाने प्रसारमाध्यमांच्या जगतातूनही ओसरली.

सांगायचा मुद्दा हा की कोणतीच घटना फार काळ प्रसारमाध्यमांचा केंदबिंदू ठरत नाही. सुपरस्टार ब्रॅड पिट आणि जेनिफर अॅनिस्टन विभक्त होऊन आता तब्बल पाच आठवडे उलटून गेले तरी अमेरिकेतील मॅगझिन्स काही त्यांची पाठ सोडायला तयार नाहीत.

या दोघांच्या तापल्या तव्यावर मॅगझिन्स आणि पब्लिशर्स आपल्या पोळ्या भाजून घेत आहेत आणि अजूनही थांबायला तयार नाहीत. एका मॅगझिनने अॅनिस्टनचे छायाचित्र गेल्या पाच आठवड्यांत तब्बल चारवेळा छापले आहे. लोकांमध्ये या दोघांविषयी अजुनही प्रचंड आकर्षण आहे.

हे दोघे पुन्हा एकमेकांच्या जवळ येताहेत का, की अन्य कुणाशी प्रेमरंगात हे रंगू लागले आहेत, हे जाणून घेण्यासाठी लोक उत्सुक आहेत, असा ' लाइफ अॅण्ड स्टाइल ' मॅगझिनच्या प्रमुख संपादक शेरील बर्क यांचा दावा आहे. एखादी घटना घडल्यापासून कमीत कमी अवधीत त्याविषयीचे पुस्तक बाजारात येण्याचा विक्रमही यानिमित्ताने घडत आहे. ब्रॅड अॅण्ड जेन - द राइज अॅण्ड फॉल ऑफ हॉलिवूड्स गोल्डन कपल हे पुस्तक अमेरिकन बाजारपेठेत गेल्या शुक्रवारी दाखलही झाले. ' यूएस ' मॅगझिनने या हॉट जोडीला सलग पाच आठवडे आपल्या मुखपृष्ठावर स्थान दिले आहे. या मॅगझिनच्या सात फेब्रुवारीच्या अंकाच्या सर्वाधिक 1.25 दशलक्ष प्रती विकल्या गेल्या. दुसऱ्यांच्या खाजगी गोष्टींविषयी अमेरिकनांना वाटणारे असे चोंबडे कुतूहल असे ठायी ठायी दिसत असते.

 
</text>
</doc>
