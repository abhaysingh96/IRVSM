<doc>
<docno>1025386.cms.txt</docno>
<text>
 
महाराष्ट्र
माहिती-तंत्रज्ञानात राज्याला अग्रेसर करणार
[ Friday, February 18, 2005  11:24:37 pm]


म. टा. प्रतिनिधी

पुणे : आयटी क्षेत्रात महाराष्ट्राला प्रथम क्रमांकाचे संगणक साक्षर राज्य बनवण्यासाठी प्रयत्नशील राहू, अशी ग्वाही मुख्यमंत्री विलासराव देशमुख यांनी शुक्रवारी दिली. महाराष्ट्र राज्य शैक्षणिक व प्रशिक्षण परिषदेच्या आवारातील पहिल्या आयटी अॅकॅडमीचे उद्घाटन त्यांच्याहस्ते झाले.

मायक्रोसॉफ्ट आणि राज्य सरकारच्या भागीदारीतून 50 लाख रुपये खर्चाचा हा पहिला प्रकल्प आहे. त्यामध्ये दोन वर्ग, चर्चा सभागृह 20 कॉम्प्युटर्स तसेच मराठीतून तयार होणारा अभ्यासक्रमही शिकवला जाणार आहे. येत्या पाच वर्षांमध्ये या प्रकल्पाद्वारे 20 हजार शिक्षकांना प्रशिक्षण दिले जाईल. शालेय शिक्षण विभागाचे मुख्य सचिव डॉ. जयराज फाटक, मायक्रोसॉफ्ट कॉपोर्रेशन इंडिया प्रा. लि.चे रवी व्यंकटेशन उपस्थित होते.

जगातील सर्वाधिक श्रीमंत असणाऱ्या मायक्रोसॉफ्टचे मुख्य कार्यकारी अधिकारी बिल गेटस् यांनी देशातील संगणक प्रशिक्षण प्रकल्पासाठी मदत केल्याबद्दल मुख्यमंत्र्यांनी कृतज्ञता व्यक्त केली. मायक्रोसॉफ्टबरोबरची भागीदारी भक्कम होण्यासाठी सर्व सहकार्य करू, असे आश्वासनही त्यांनी दिले. इ-गव्हर्नन्स, माहितीची उपलब्धता आणि परवडेल अशा पद्धतीने त्याची जोडणी यावर 2010 पर्यंत मायक्रोसॉफ्टचा भर राहणार असल्याचे व्यंकटेशन यांनी सांगितले. त्यासाठी मराठीसह देशातील 14 प्रमुख भाषांमध्ये सॉफ्टवेअर तसेच प्रशिक्षण अभ्यासक्रमही तयार केला जाणार आहे, असे त्यांनी सांगितले.

डॉ. राज रेड्डी यांनी विकसित केलेली पीसीटीव्हीटी (पर्सनल कम्प्युटर, टेलिव्हिजन आणि टेलिफोन) ही ज्ञान मनोरंजन आणि संज्ञापनाची संकल्पना आंध्र प्रदेशानंतर महाराष्ट्रातही मायक्रोसॉफ्ट राबवणार आहे, असे व्यंकटेशन यांनी स्पष्ट केले.

 
</text>
</doc>
