<doc>
<docno>1025286.cms.txt</docno>
<text>
 
अग्रलेख
मुंबईचे जोहान्सबर्ग
[ Friday, February 18, 2005  08:57:00 pm]


मुख्यमंत्री विलासराव देशमुख यांच्या धडधडत निघालेल्या बुलडोझरचा ब्रेक सोनिया गांधींनी करकचून दाबल्याने महाराष्ट्रात सध्या बेकार बनलेल्या अनेक काँग्रेसवाल्यांना आनंदाच्या उकळ्या फुटू लागल्या असल्या, तरी त्यांच्या राजकारणाच्या स्वार्थी खेळात मुंबईचा जीव मात्र अधिकच गुदमरू लागला आहे.

1995 च्या सुरुवातीला ज्या झोपड्या मुंबईत अस्तित्वात होत्या, त्यांना शिवसेना-भारतीय जनता पक्षाच्या युती सरकारने संरक्षण दिले होतेच. मुंबईत बेकायदा कृत्यांविरुद्ध कठोर कारवाई न होता, उलट त्यांना सरकारी संरक्षण मिळते, ही बातमी वायुवेगाने इतर राज्यांत पोहोचली आणि पुढच्या पाच वर्षांत झोपड्यांची संख्या साठ हजारांनी वाढली.

दरम्यान राज्यात काँग्रेस-राष्ट्रवादी काँग्रेसचे आघाडी सरकार आले होते. या सरकारचे कर्तृत्व हेच की ते पाच वषेर् टिकले! पाच वर्षांची मुदत संपत आली, तेव्हा आणखी पाच वषेर् मिळावीत म्हणून 2000 पर्यंतच्या झोपड्यांना संरक्षण देण्याचा घाट घालण्यात आला. कदाचित हे गाजर दाखवल्यामुळेच मुंबईतील झोपडपट्टीवासीयांनी काँग्रेसच्या पारड्यात भरभरून मते टाकली आणि सत्ता टिकली.

पण सत्तेची पोळी भाजून घेताना मुंबईच्या विकासाची पोळी मात्र करपली. काँग्रेसच्या संयुक्त जाहीरनाम्याच्या ठळक वैशिष्ट्यांमध्ये 2000 पर्यंतच्या झोपड्यांना संरक्षण व सुविधा पुरवण्याचा निर्धार व्यक्त करण्यात आला होता. त्यावर बोट ठेवून काही मंडळींनी सोनियांकडे तक्रारी केल्या आणि अखेर तसे जाहीर करण्याची पाळी विलासरावांवर आली.

यामुळे विलासरावांच्या राजकारणाचे आणि राजकीय भवितव्याचे काय होते, यात आम्हाला स्वारस्य नाही. पण प्रश्न हा आहे की, जाहीरनाम्यातील आश्वासनांचे तंतोतंत पालन करण्याचे सोनियांच्या मनात खरेच आहे काय ? तसे असेल, तर शेतकऱ्यांना मोफत वीज आणि वीजबिलांच्या माफीचे मोहक आश्वासनही याच जाहीरनाम्यात देण्यात आले होते. ते पुरे करण्याबाबत मुख्यमंत्र्यांनी असमर्थता व्यक्त केली, तेव्हा एकही आमदार वा खासदार आणि दिल्लीत बसून महाराष्ट्राच्या शेळ्या हाकण्याचे काम करणाऱ्या केंदीय मंत्र्यांनी सोनियांकडे तक्रार केलेली दिसत नाही.

याच जाहीरनाम्यात कापूस एकाधिकार योजना चालू ठेवण्याचे आश्वासनही अंतर्भूत आहे. पण ती योजना पैशाअभावी बंद पडू शकते. मुंबईपुरते बोलायचे, तर ' बंद पडलेल्या गिरण्या आणि कारखाने यांचे पुनर्वसन ' असे कलमही यात आहे. सत्तेवर आल्यानंतर मुंबईतील बंद पडलेल्या गिरण्या व कारखान्यांपैकी एकही पुन्हा चालू व्हावा वा त्यातील कामगारांचे योग्य पुनर्वसन व्हावे, म्हणून प्रयत्न झाल्याचे दिसत नाही. मग झोपड्यांच्याच प्रश्नावर लोकप्रतिनिधींचा इतका आक्रोश का ? केवळ मार्गारेट अल्वांनी सांगितले व गुरुदास कामतांनी कान भरले, म्हणून राज्य सरकारच्या महत्त्वाकांक्षी योजनेचे पंख तडकाफडकी कापून टाकण्याच्या सोनियांच्या वृत्तीला ' मनमानी ' म्हणतात.

अशी मनमानी पूर्वी राजे करत. लोकशाहीत ती शोभणारी नाही. असो. काँग्रेसचा कारभार विचित्र हेच खरे. सोनियांनीच पंतप्रधानपदी बसवलेल्या मनमोहन सिंग यांनी मुंबईचे शांघाय करण्याचे स्वप्न जाहीरपणे बोलून दाखवले, तेव्हा समस्त मुंबईकर काँग्रेसजनांनी त्याचे स्वागत केले. तीच मंडळी अनधिकृत झोपड्यांविरुद्ध कारवाई चालू होताच बिथरली. शांघाय हवे आणि झोपड्याही हव्यात, हे कसे शक्य आहे ? पण राजकारणात तर्काचा आधी बळी जातो, हेच खरे. सोनियांच्या निवाड्यानुसार 2000 पूवीर्च्या ज्या झोपड्या पाडल्या गेल्या, त्यांचे आधी पुनर्वसन करावे लागणार. याचा अर्थ जिथे त्यांच्या झोपड्या होत्या, तिथेच त्या पुन्हा बांधून द्यायच्या असा असेल, तर तो विकास आराखड्याच्या मूळ तत्त्वाचा पराभव ठरतो.

त्यांचे पुनर्वसन दुसरीकडे करायचे, तर मुंबई परिसरात जागा कुठे आहे ? त्यांच्यासाठी मानखुर्द, नवी मुंबई, वसई परिसरात इमारती बांधायच्या, तर तिथे जाण्याची त्यांची तयारी नसते, असा अनुभव आहे. शिवाय असे पुनर्वसन कार्यक्रम हा करदात्यांवरही अन्याय ठरतो. सरकारचे व्यवस्थित कर भरून अधिकृत ठिकाणी राहणाऱ्या मध्यमवगीर्यांनी व गरिबांनी दूर कल्याण, भाईंदर, पनवेलला राहून प्रवास करायचा आणि कुणाच्या तरी ' कृपे ' ने अनधिकृत झोपड्यांत पाच वषेर् राहणाऱ्यांना मात्र सरकारने मानखुर्द, मुलुंड अशा ठिकाणी घरे बांधून द्यायची हा कोणता न्याय ? शिवाय घरे बांधून दिल्यावर नव्या झोपड्या तयार होणार नाहीत याची काय हमी ? यापूवीर् धारावीला पंतप्रधान मदत कार्यक्रमातून इमारती उभ्या राहिल्या, पण झोपड्या हटल्या नाहीतच.

हा अनुभव ध्यानात ठेवायला हवा. जगात सर्वत्र नागरी जीवनाचा विकास होताना तिथल्या झोपड्या व गलिच्छ वस्त्यांचे प्रमाण कमी होत चालले आहे. मुंबईत मात्र सत्तर टक्के जनता झोपडपट्ट्यांत राहते. तिथे अद्यापही डेंग्यू, हिवताप, कॉलरा यासारख्या रोगांचे थैमान चालते. याबद्दल राज्यर्कत्यांना शरम वाटायला हवी. पण इथे त्याचे भांडवल करण्याची स्पर्धा चालू आहे. हे असेच सुरू राहिले, तर मुंबईचे शांघाय नव्हे, जोहान्सबर्ग होण्याची भीतीच अधिक. दक्षिण आफ्रिकेतील जोहान्सबर्गमध्ये गलिच्छ वस्त्यांचे प्रमाण मोठे आणि त्यातून निर्माण होणारी गुन्हेगारीही भयानक. मुंबईचा प्रवास त्याच दिशेने सुरू झाला आहे.

 
</text>
</doc>
