<doc>
<docno>1025295.cms.txt</docno>
<text>
 
देश-विदेश
हरयाणात मतमोजणी 27 ऐवजी 23 फेब्रुवारीला
[ Friday, February 18, 2005  09:19:04 pm]


वृत्तसंस्था

नवी दिल्ली : हरयाणा विधानसभेच्या निवडणुकीची मतमोजणी 27 ऐवजी 23 फेब्रुवारी रोजी होणार असल्याने पोस्टाने मतदान केलेल्या जवानांची मते वाया जाऊ न देण्याची काळजी निवडणूक आयोगाने घेतली आहे. जेथे विजयी उमेदवाराचे मताधिक्य जवानांकडून येणाऱ्या मतपत्रिकांच्या संख्येपेक्षा कमी असेल तेथील निकाल जाहीर न करण्याचा आदेश आयोगाने दिला आहे.

मतमोजणीच्या दिवशी सायंकाळी पाचपर्यंत पोस्टाने येणाऱ्या मतपत्रिकांची वाट पाहावी, असा आदेश आयोगाने आपल्या अधिकाऱ्यांना दिला आहे. निवडणूक निरीक्षकांनी 22 फेब्रुवारीपर्यंत संबंधित मतदारसंघात पोहोचावे, असेही आयोगाने बजावले आहे.

मतमोजणी चार दिवस आधी घेण्यामागे सुमारे दीड लाख जवानांची मते बाद ठरवून आपल्याला सत्ताभ्रष्ट करण्याचा डाव काँग्रेसने निवडणूक आयोगाच्या मदतीने आखल्याचा आरोप हरयाणाचे मुख्यमंत्री ओमप्रकाश चौटाला यांनी केला होता. त्यानंतर हा निर्णय घेण्यात आला आहे.

हरयाणातील मतमोजणी बिहार व झारखंडच्या बरोबरीने 27 फेब्रुवारीला होणार होती. मात्र, तेथील मतदान आणि मोजणीतील प्रदीर्घ कालावधी लक्षात घेऊन ही मोजणी चार दिवस आधीच घेण्याचे निवडणूक आयोगाने गुरुवारी निश्चित केले. हरयाणातील सुरक्षा दलांचा उपयोग बिहार आणि झारखंड येथील मतमोजणीदरम्यान होऊ शकतो, हा विचारही त्यामागे आहे, असे सांगण्यात आले.

चौटाला यांचा विरोध

हरयाणाचे मुख्यमंत्री ओमप्रकाश चौटाला यांनी मात्र या निर्णयाला विरोध केला आहे. मतमोजणी अलीकडे घेतल्यास सुमारे दीड लाख जवान मतदानाच्या हक्कापासून वंचित राहतील, असा आक्षेप त्यांनी घेतला.

 
</text>
</doc>
