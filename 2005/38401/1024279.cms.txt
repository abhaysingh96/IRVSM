<doc>
<docno>1024279.cms.txt</docno>
<text>
 
देश-विदेश
झोपड्यांना संरक्षण
[ Friday, February 18, 2005  12:19:37 am]


म. टा. विशेष प्रतिनिधी

दिल्लीत सोनियाभेटीनंतर मुख्यमंत्र्यांची घोषणा

नवी दिल्ली : काँग्रेस आणि राष्ट्रवादी काँग्रेस यांनी संयुक्त जाहीरनाम्यात दिलेल्या आश्वासनानुसार 2000 पर्यंतच्या प्रत्येक झोपडीला संरक्षण दिले जाईल ; मात्र विकास प्रकल्पांना अडथळे निर्माण करणाऱ्या 2000 नंतरच्या अनधिकृत झोपडपट्ट्या हटवण्याशिवाय गत्यंतर नसल्याने त्यांच्याविरुद्धची मोहीम कोणत्याही स्थितीत थांबणार नाही, अशी ठाम भूमिका मुख्यमंत्री विलासराव देशमुख यांनी गुरुवारी '10 जनपथ ' च्या बाहेर मांडली.

मंुबईतील बेकायदा झोपडपट्टी हटाव मोहिमेसंदर्भात आपली बाजू मांडण्यासाठी देशमुख दिल्लीत दाखल झाले. विमानतळावर उतरल्याबरोबर त्यांनी तडक सोनिया गांधी यांचे निवासस्थान गाठले. मुंबई काँग्रेसचे अध्यक्ष गुरुदास कामत त्यांच्यासमवेत होते. सुमारे तासभराच्या भेटीनंतर देशमुख प्रसन्नचित्त असल्याचे जाणवत होते. त्यांच्या चेहऱ्यावर कमालीचा आत्मविश्वास झळकत होता. ते म्हणाले, जी भूमिका मी मांडतो आहे, तिला सोनिया गांधींचा पूर्ण पाठिंबा आहे. अनधिकृत झोपड्यांविरुद्धची मोहीम राबवताना अधिकाऱ्यांकडून काही चुका झाल्या आहेत. काही ठिकाणी ज्यांचे संरक्षण व्हायला हवे होते, त्या झोपड्यांवरही कारवाईचा हातोडा फिरला आहे. समज- गैरसमजाला त्यामुळेच प्रारंभ झाला. मोहिमेत 2000 पर्यंतच्या ज्या झोपड्या चुकीने उठवण्यात आल्या असतील, त्यांचे त्याच जागेवर शक्य नसल्यास अन्यत्र सुयोग्य पुनर्वसन करू, अशी ग्वाही देशमुखांनी दिली.

या भूमिकेला सोनिया गांधींचा इतका ठाम पाठिंबा होता तर तुम्हाला तातडीने दिल्लीला का यावे लागले, मंुबईत पक्षाच्या लोकप्रतिनिधींनी घेतलेल्या विरोधी भूमिकेमुळे बेबनाव निर्माण झाला काय, या प्रश्ानंना सलग उत्तर देताना देशमुख म्हणाले की, ज्या लोकप्रतिनिधीच्या मतदारसंघातल्या झोपड्या हटवल्या जातात, त्याने संवेदनशील होणे स्वाभाविक आहे. पक्षाचे कामकाज लोकभावनेवर चालते, सरकारला मात्र कायद्यानुसारच कामकाज करावे लागते. ज्या पालिका अधिकाऱ्यांच्या वॉर्डात अथवा कार्यकक्षेत 2000 नंतरच्या अनधिकृत झोपड्यांची वाढ झाली, त्यांना कारवाईला सामोरे जावे लागेल. अधिकारी कर्तव्यदक्ष असतील, तर झोपडपट्ट्या वाढतीलच कशा ? यापुढे मुंबईत अनधिकृत झोपड्या वाढणार नाहीत, याची आम्ही पुरेपूर दक्षता घेऊ. '

गुरुदास कामत म्हणाले की , 2000 नंतरच्या झोपड्यांना संरक्षण देण्याची मागणी, काँग्रेसने अथवा लोकप्रतिनिधींनी कधीही केली नव्हती. मात्र मोहीम राबवताना काही ठिकाणी अधिकाऱ्यांनी अतिरेक केला, त्याची दखल घेणे आवश्यकच होते. या विषयात सरकार आणि संघटना यांच्यातला समन्वय कधीही तुटला नव्हता. आम्ही सातत्याने परस्परांच्या संपर्कात होतो. मुख्यमंत्र्यांनी आमच्या मागण्यांबाबत तत्परतेने कार्यवाही सुरू केली, याचे आम्हाला समाधान आहे.

 
</text>
</doc>
