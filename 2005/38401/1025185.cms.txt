<doc>
<docno>1025185.cms.txt</docno>
<text>
 
सदर
...आता चिलखतसक्ती!
[ Friday, February 18, 2005  07:25:01 pm]


आज मी माणूस घातलेलं हेल्मेट पाहिलं... भरधाव वेगात जात होतो. माझी गाडी मागेच होती. टनिर्ंगवर पोलिसांनी त्याला अडवलं... तो म्हणाला घातलंय की माणूस! हा रजिस्टर्ड माणूस नाही! यावर आयएसआय छाप नाही. मी जरा दचकलोच. पाकिस्तानी इंटेलिजन्सचा माणूस हेल्मेटनं का घालावा ? नंतर लक्षात आलं. ' आयएसआय मार्क ' 25 रुपयात चिकटवून मिळतो.

हेल्मेट घालण्याच्या नियमाने हल्ली सगळ्यात जास्त न्यूजपेपरमध्ये जागा पटकावली आहे. दर सहा महिन्यांनी हेल्मेटसक्ती किंवा सक्ती नाही, हा कुठला खेळ, हे कळायच्या पलिकडलं आहे. हेल्मेटसक्ती झाली म्हटल्यावर सगळे जण हेल्मेट घ्यायला धावतात. त्यामुळे हेल्मेट कमी आणि लोक जास्त, असं समीकरण बनतं आणि मग सुरू होतो तो त्याचा काळाबाजार! मग त्यामध्ये पाचशे रुपयांचं हेल्मेट तेराशे ते दीड हजार रुपयांपर्यंत विकलं जातं. ते हातात मिळेपर्यंत पोलिसांनी पकडल्यावर दंडाची रक्कम वेगळी! त्यामुळे साधारण एक हेल्मेट दीड ते दोन हजाराला पडतं.

बाइक रायडरच्या सुरक्षिततेसाठी हेल्मेट आहे, हे गृहित धरलं, तर मग जेव्हा हा कायदा शिथिल होतो, त्या वेळेला रायडर्सचं डोकं सुपरमॅन प्रोटेक्ट करत असतो का ? बरं त्या हेल्मेटच्या टंचाईमुळे काही दिवस हे रायडर्स हेल्मेटशिवाय गाडी चालवणार, त्यावेळी त्यांचा अपघात होणार नाही, अशी त्यांना कोण गॅरेण्टी देतं का ?...

माझ्या मते, हेल्मेट घालून होणाऱ्या अपघातांचं प्रमाण जास्त आहे. कारण एकतर आपण भारतीय बेशिस्त ड्रायव्हर्स आहोत. लेन सांभाळणारा एखादा ड्रायव्हर दिसला, तर पोलिसांना कळवा आणि हजार रुपये मिळवा, अशी जाहिरात कुठेतरी बघितल्याचं आठवतंय. असे आपण बेशिस्त ड्रायव्हर! रेअर व्ह्यू मिरर हा आपण फक्त केसांवरून कंगवा फिरवायला वापरतो. बाइक रायडरसोबत मुलगी असल्यास त्याचा उपयोग लिपस्टिक लावण्यासाठी केला जातो. कारण पाठीमागून गाडी येतेय की नाही, हे कोणी रेअर व्ह्यू मिररमध्ये बघतच नाही. कळायचा मार्ग एकच तो म्हण्जे कानापाशी ठणाणा वाजणारा हॉर्न! हेल्मेट घातल्यावर ती सोय बंद त्यामुळे आपसूकच अपघातांचं प्रमाण वाढतं.

मला एक कळत नाही, वर्षभरापूवीर् हेल्मेटसक्ती होती, त्यावेळी घेतलेली हेल्मेट्स जातात कुठे ? माझ्या डोक्यातला विचार ऐकल्यागत बाजूने माणूस घातलेलं एक हेल्मेट ओरडलं... च्यायला, आम्ही गंजत नाही का ? पाचशे रुपयांत काय स्टेनलेस स्टीलचे हेल्मेट हवी आहेत काय तुम्हाला ?

परवा एक गंमतच झाली, माझ्या भावाला पोलिसांनी पकडलं. हेल्मेट कुठंय म्हणून ? भाऊ जरा चाटच पडला. डोक्यावर कॅनडाहून आणलेलं साडेआठशे डॉलरचं (गुणिले तीस) हेल्मेट होतं. पोलिस म्हणाला, आयएसआय मार्क कुठंय ? अत्याधुनिक सोयीसुविधांनी युक्तअसं सज्ज असलेल्या हेल्मेटवर केवळ 25 रुपयांत चिकटवून मिळणारा आयएसआय मार्क नव्हता... काय करणार, दंड भरण्याशिवाय गत्यंतर नव्हता. हा आयएसआय मार्कचा आपल्या लोकांना जेवढा त्रास होतोय, जेवढा सरकारला आयएसआयचा... किंबहुना जरा जास्तच! आता म्हणे हा नियम थोडा शिथिल केलाय. कारण माणसांच्या डोक्यांच्या प्रमाणात हेल्मेट कमी पडतायत.

माझा असा अंदाज आहे की, हेल्मेटचा साठा वाढला. सगळ्या बाइकवाल्यांनी हेल्मेट घेतली... अगदी 25 रुपयांचा आयएसआय मार्क टॅक्ससहित! की बहुधा हेल्मेट सक्तीचं हा कायदा रद्द केला जाईल. मग परत आपली हेल्मेट गंज खात विसावतील.

परवा एका मित्राने बिझनेस प्रपोझल आणलं...आपण हेल्मेट बनवायची फॅक्टरी टाकूया का, प्रपोझल फॅण्टॅस्टिक वाटलं. पण नंतर मनात विचार आला, बहुतांशी बाइक अपघातांमध्ये डोक्यापेक्षा हातपाय किंवा कंबर मोडणं, हे प्रकार अधिक होतात. तर आता आम्ही चिलखत बनवायची फॅक्टरी काढायचं ठरवलेलं आहे. सुप्रीम कोर्टाला जर का टू व्हीलरवाल्यांची काळजी असली तर चिलखत सक्तीचं हा कायदा लवकरच अंमलात येईल.

 
</text>
</doc>
