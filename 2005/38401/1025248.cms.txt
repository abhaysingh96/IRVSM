<doc>
<docno>1025248.cms.txt</docno>
<text>
 
बहुतांची अंतरे
'मामि'तील चित्रपट दूरदर्शनने दाखवावेत
[ Friday, February 18, 2005  08:43:32 pm]


मध्यंतरीच्या काळात मुंबईत ' मामि ' चित्रपट महोत्सव पार पडला. यात मुंबईकरांना खूप दजेर्दार व सुंदर चित्रपट बघायला मिळाले. परंतु खंत ही वाटते की, महाराष्ट्रातील इतर रसिकांना म्हणजे जे मुंबईपासून खूप दूर राहतात, त्यांना हे चित्रपट बघायला मिळाले नाहीत ; कारण मामि किंवा तत्सम चित्रपट महोत्सव हे फक्त शहरांपुरतेच ( मुंबई किंवा पुणे) मर्यादित राहतात. इतर भागांतील रसिकांना याचा लाभ घेता येत नाही.

मी स्वत: भिवंडी तालुक्यातील पडघे येथे राहतो. एखाद्या चित्रपट महोत्सवातील चित्रपट बघून त्याच दिवशी घरी परत येणे लोकल किंवा बसेसच्या अडचणीमुळे खूप कठीण आहे. ' मामि ' किंवा तत्सम चित्रपट महोत्सवांतील चित्रपटांचे दूरदर्शन, सह्यादी किंवा इतर वाहिन्यांनी थेट प्रक्षेपण करावे. असे केल्यास चित्रपट संस्कृती व अभिरुची अधिक संपन्न व समृद्ध तर होईलच, शिवाय चांगले चित्रपट लोकांपर्यंत पोचत नाहीत, ही तक्रारसुद्धा राहणार नाही.

अभिरुची संपन्न रसिक महाराष्ट्रात सर्वदूर आहेत. चित्रपट महोत्सवातील चित्रपटांचे केवळ परीक्षण वाचून त्यावरच समाधान मानण्याची पाळी त्यांच्यावर येते, ही दुदैर्वाची गोष्ट आहे.

जयंत खानझोडे, भिवंडी.

 
</text>
</doc>
