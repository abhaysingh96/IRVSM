<doc>
<docno>1025299.cms.txt</docno>
<text>
 
देश-विदेश
लोकशाहीतील चढ-उतारांचे लवकरच चित्र प्रदर्शन
[ Friday, February 18, 2005  09:20:28 pm]


वृत्तसंस्था

नवी दिल्ली : 55 वर्षांचा टप्पा पार केलेल्या भारतीय लोकशाहीतील विविध चढ-उतारांचे दर्शन एका प्रदर्शनाच्या माध्यमातून सर्वसामान्यांना घडवण्याचा संकल्प लोकसभेचे अध्यक्ष सोमनाथ चटजीर् यांनी सोडला आहे. हे प्रदर्शन संसदेच्या ग्रंथालयात भरवण्याच्या दृष्टीने ते प्रयत्नशील आहेत.

ब्रिटिशांच्या काळातील कायदे, सत्तांतर आणि कायदे मंडळाच्या स्थापनेतील विविध टप्पे या प्रदर्शनातून उलगडण्यात येणार आहेत. या प्रकल्पासाठी तीन कोटी रुपये खर्च अपेक्षित असून, स्वातंत्र्य दिनापर्यंत तो पूर्ण होण्याची शक्यता आहे.

सुमारे 1150 चौरस फुटांच्या क्षेत्रात साकारण्यात येणाऱ्या या प्रदर्शनाला भेट देणाऱ्यांना नाट्यरूपात संसदेचे कामकाज अनुभवता येईल. त्याबरोबरच डॉ. आंबेडकर, पंडित नेहरू यांच्यासारख्या दिग्गजांचा आवाजही ऐकता येईल.

त्यासाठी चटर्जी यांनी ' युनेस्को ' च्या जागतिक संग्रहालय परिषदेच्या माजी अध्यक्ष आणि कोलकाता संग्रहालयाच्या सल्लागार डॉ. सरोज घोष यांच्याशी संपर्क साधला आहे. या प्रदर्शनाबाबतचे अंतिम सादरीकरण 31 मार्चला करण्यात येणार आहे.

सामान्यांना संसदेच्या कामकाजाची जवळून माहिती व्हावी, हाच या प्रदर्शनाचा उद्देश असल्याचे चटजीर् यांनी स्पष्ट केले.

संसदेच्या दिवसभरातील कामकाजाचे थेट प्रक्षेपण दाखवल्यानंतर जनतेला या कामकाजातील विविध पैलूंंचीही माहिती व्हावी, हा आपला हेतू असल्याचे चटजीर् यांनी सांगितले.

 
</text>
</doc>
