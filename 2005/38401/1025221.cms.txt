<doc>
<docno>1025221.cms.txt</docno>
<text>
 
महाराष्ट्र
'भारतात आरोग्य सेवांवर खर्च वाढविणे आवश्यक'
[ Friday, February 18, 2005  08:01:50 pm]


म. टा. प्रतिनिधी

शिर्डी : भारतात आरोग्यविषयक गंभीर समस्या असून त्यांच्या सुधारणांवर अत्यल्प खर्च होत आहे. हे भारतासाठी धोकादायक ठरू शकते, असा इशारा जागतिक आरोग्य संघटनेच्या आशिया विभागातील भारत प्रतिनिधी डॉ. प्रमिता सुधातोर् यांनी दिला. नगरमधील लोणी गावातल्या प्रवरा इन्स्टिट्युट ऑफ मेडिकल सायन्स येथे भरलेल्या 32 व्या आंतरराष्ट्रीय परिषदेत ते गुरुवारी बोलत होते.

परिषदेचा विषय ' भारताची आरोग्य विकासाची ध्येय व ग्रामीण भागातील आव्हाने ' होता. यावेळी इंडियन असोशिएशन ऑफ प्रिव्हेन्टीव्ह अॅण्ड सोशल मेडिसिन, भोपाळचे अध्यक्ष डॉ. आय.सी. तिवारी, मॅगसेस अवार्ड मिळालेले डॉ. रजनीकांत आरोळे, प्रवरा मेडिकल ट्रस्टचे मुख्य कार्यभारी अधिकारी डॉ. अशोक पाटील, प्रवरा डीम्ड् विद्यापीठाचे कुलगुरू डॉ. एम. जी. ताकवले, युनिसेफचे प्रतिनिधी डॉ. के. सुरेश आणि 800 तज्ज्ञ उपस्थित होते.

गरिबी व कुपोषण निर्मूलन, मुलांचे प्राथमिक शिक्षणात वाढ, स्त्रियांना समान हक्क, बाल मृत्यूचे प्रमाण कमी करणे, गरोदर स्त्रियांच्या मृत्यूचे प्रमाण रोखणे, परिसर स्वच्छता, एडस्, मलेरिया, टीबी अशा आजारांना आळा घालण्यासाठी प्रयत्न करणे हे या परिसंवादाचे विषय होते.

भारताच्या आरोग्य विकासाबाबत बोलताना डॉ. प्रमिता सुधातोर् म्हणाल्या : भारत सरकार आरोग्यावर जो खर्च करतो तो अत्यल्प म्हणजे एकूण राष्ट्रीय उत्पन्नाच्या अवघा एक टक्का आहे. इतर राष्ट्रांत त्याचे प्रमाण 2 ते 4 टक्के आहे तर प्रगत राष्ट्रंात 10 ते 12 टक्क्यांपर्यंत आरोग्यावर खर्च केला जातो. भारतात आरोग्यावर फारसे गांभीर्याने पाहिले जात नसल्याने आरोग्याचे प्रश्नही तेवढेच जटील बनले आहेत.

भारतात बालमृत्यूचे प्रमाणही मोठे असून एक हजारामागे 64 जणांचा बालमृत्यू भारतात होतो. गरोदरपणात पुरेशी सुविधा न मिळाल्यामुळे भारतात एक लाख स्त्रियांमागे 540 स्त्रियांचा मृत्यू होतो. हेच प्रमाण पाश्चिमात्य देशांत केवळ 2 ते 3 आहे. म्हणून गरोदर स्त्रियांचे मृत्यूचे प्रमाण कसे रोखता येईल यासाठी प्रयत्न होणे आवश्यक आहे. तसेच एड्स, मलेरिया, क्षय यासारख्या दुर्धर आजाराला आळा घालण्यासाठी प्रयत्न होणे गरजेचे आहे त्यासाठी पुरेशा खर्चाची तरतूद आरोग्यावर केलीच पाहिजे.

डॉ. रजनीकांत आरोळे म्हणाले : अनारोग्याला खूपशी सामाजिक कारणेही जबाबदार आहेत. त्यात लहान मुले व स्त्रिया यांच्या खाण्यापिण्याविषयी गैरसमजुती आहेत, गरोदर स्त्रियांना आरोग्य सुविधा पुरविणाबाबत आणि बाळंतपणाविषयी गैरसमज आहे. आरोग्यक्षेत्रात विज्ञानाचा वापर आपण जरूर करतो तरी पण आरोग्य ही सेवा आहे आणि ती कशी करावी ही शिकण्याची खरी गरज आहे.

प्रवरा मेडीकल ट्रस्टचे मुख्य कार्यकारी अधिकारी डॉ. अशोक पाटील म्हणाले : ग्रामीण भागात स्वच्छ पाणी, शौचालयाची व्यवस्था नाही. मलेरिया, टीबी, कर्करोगापासून ते एड्सपर्यंत सर्वच आजाराचे रोगी भारतात सर्वाधिक आहेत. या रोगांवर आपण नियंत्रण आणू शकतो परंतु त्याला सर्वांच्या सहकार्याची आवश्यकता आह. पण आपल्या देशात तर तशी राजकीय इच्छाशक्ती राजर्कत्यांकडे नाही. विद्यार्थ्यांना लैंगिक शिक्षण मिळाले पाहिजे. पण दुदैर्वाने भारतात हे शिक्षण दिले जात नाही, अशी खंत डॉ. अशोक पाटील यांनी व्यक्त केली.

 
</text>
</doc>
