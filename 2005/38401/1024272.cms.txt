<doc>
<docno>1024272.cms.txt</docno>
<text>
 
महामुंबई
सारे कसे थंड थंड!
[ Friday, February 18, 2005  12:16:08 am]


म. टा. विशेष प्रतिनिधी

मुंबई : झोपड्यांच्या प्रश्ानवरून मुख्यमंत्री देशमुख यांना दिल्लीला पाचारण केले गेले असले तरी त्यांच्या स्थानाला कसलाही धक्का लागणार नाही, याची खात्रीच मंत्रालयात व राजकीय वर्तुळात असल्याने दिल्लीतील घडामोडींबाबत उत्सुकता किंवा चचेर्चा लवलेशही कुठे दिसत नव्हता. त्यांच्याविरोधात मोचेर्बांधणीसाठी कोणीही इच्छुक वा त्यांची बाजू लढवण्यासाठी समर्थक यांच्यातले कोणी दिल्लीला फिरकले नाही.

मुख्यमंत्र्यांना ' दिल्लीचे बोलावणे ' आले की राजकीय वर्तुळात हालचाली सुरू होतात. मतभेद बाजूला ठेवून इच्छुक ' सहाव्या मजल्यावरील ' नेत्याला हटवायच्या कार्यक्रमावर मतैक्य करून एकत्र येतात. मग गोविंदराव, पतंगराव अशा नेत्यांच्या समर्थकांत दिलजमाई होऊन प्रेमाने आलिंगने व्हायला लागतात. अमुक मंत्री तमुक मंत्र्यांच्या घरी पायधूळ झाडतात. आधी लगीन कोंडाण्याचे, मग कोणाचे ते नंतर, यावर एकमत असल्याने मोठ्या शत्रूला घालविण्यासाठी छोटे शत्रू एकत्र येतात. दिल्लीची तिकिटे निघतात. मंत्रालयातल्या अधिकाऱ्यांत चुळबूळ चालू होते. कोचावर सचिवांच्या कुजबुजी सुरू होतात. हळूच एखादा अधिकारी दिल्लीतील महाराष्ट्र केडरच्या अधिकाऱ्यांचा कानोसा घेतो आणि मग ती गोष्ट कानोकानी जाते. मंत्र्यांच्या कचेरीतील पीए व कर्मचारी तर वासावरच असतात. शिपाई खुणेनेच सांगतो... ' ते गेले '...

अवघ्या 100 दिवसांनंतर मुख्यमंत्र्यांना ' बुलावा ' आल्याने हेडलाइन्स आणि बेकिंग न्यूजचा धडाका लागला. बुधवारी निरोप आला. गुरुवारी तिकडे दिल्लीत हालचाली सुरू असताना इकडे प्रत्येकजण आपापल्या व्यवधानात होते. मंत्रालयातील अधिकारी नस्तीवर नजर फिरवताना राजकीय नाडीवर बोट ठेवून जरा खुट्ट झाले तरी कान टवकारत. आणि जणू काहीच घडत नाही, अशा अविर्भावात नस्त्या हातावेगळ्या करीत होते... इतके मंत्रालय थंड थंड होते...

 
</text>
</doc>
