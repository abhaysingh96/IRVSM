<doc>
<docno>1024289.cms.txt</docno>
<text>
 
महाराष्ट्र
बालभारतीच्या पुस्तकांना यंदाही उशीर!
[ Friday, February 18, 2005  12:23:53 am]


प्रसाद पोतदार

पुणे : येत्या शैक्षणिक वर्षासाठी पाठ्यपुस्तकांची छपाई करण्याच्या निविदा ऑगस्टमध्येच मंजूर करण्यात आल्या असल्या तरी 24-25 मुदक वगळता निविदा मंजूर झालेल्या अन्य सर्व मुदकांना अद्याप पाठ्यपुस्तक मंडळाने प्रत्यक्ष छपाईची कामे न दिल्याने यंदाही पुस्तके वेळेत उपलब्ध होणार नाही, हे स्पष्ट झाले आहे. सुमारे नऊ कोटी पाठ्यपुस्तकांची गरज असताना आजमितीला 60 लाख पुस्तकांची आवक झाली आहे.

मोफत पाठ्यपुस्तकांच्या घोषणेनंतर शाळांचे पहिले सत्र संपल्यावरही विद्यार्थ्यांना पुस्तके मिळाली नव्हती. त्यामुळे यंदा ' मोफत राहू दे ; वेळेत पुस्तके द्या ', अशी मागणी पालकवर्गातून जोर धरू लागली आहे. मंडळाच्या 35 वर्षांच्या काळात प्रथमच छपाईसाठी टेंेडर पद्धतीने कामे देण्यात आली. त्यातील दोष दिसून आल्यानंतरही तत्कालीन शिक्षणमंत्र्यांनी येत्या वर्षासाठीही टेंडर पद्धतीनेच कामे देण्याचे आदेश काढले. त्यानंतर या प्रक्रियेला विलंब झाल्याने पाठपुस्तकनिमिर्तीला फटका बसला आहे.

2005-06 या शैक्षणिक वर्षासाठी मंडळाने छपाईच्या 221 निविदा पात्र ठरवून 85 जणांना ऑगस्टमध्येच कामे मंजूर केली. प्रत्यक्षात 24-25 मुदक वगळता इतरांना कामाचे आदेश देण्यात आले नाहीत. विशेष म्हणजे, मोफत पाठ्यपुस्तक योजनेत छपाईची कामे मिळालेल्या मुदकांना प्रामुख्याने येत्या वर्षासाठीही निविदा मंजूर झाल्या. मंडळाच्या नऊ विभागीय कार्यालयांपैकी पुणे- 15 लाख, नागपूर- 15 लाख, कोल्हापूर- 12 लाख आणि पनवेल कार्यालयाकडे- 17 लाख याप्रमाणे 59 लाख पाठ्यपुस्तकांची आवक झाली आहे.

मार्चपर्यंत सहा कोटी पुस्तकांची आवक होऊन बाइंडिंगचे काम सुरू व्हायला हवे होते. पुणे कार्यालयामार्फत कोल्हापूरमधील एका मुदकाला एक कोटी 12 लाख, पुण्यातील दोन मुदकांना 70 लाख व 38 लाख तर रत्नागिरीतील मुदकास 35 लाख प्रती एवढ्या मोठ्या छपाईचे काम देण्यात आले आहे. पैकी कोल्हापूर आणि पुण्यातील बड्या मुदकांकडील कामे अजून सुरूच झालेली नाहीत.

मंडळाला वालीच नाही!

मंडळाचे कर्मचारी व अधिकारी यांच्यातील वाद विकोपाला गेला असून नियंत्रक धर्माधिकारी 15 दिवसांपासून रजेवर आहेत. त्यांनी राजीनामा दिल्याचे वृत्त असून तो समितीने मान्य केल्याचे समजते. संचालक कोकणेंची मुदत दोन महिनेच आहे.

 
</text>
</doc>
