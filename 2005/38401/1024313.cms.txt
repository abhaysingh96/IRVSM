<doc>
<docno>1024313.cms.txt</docno>
<text>
 
महाराष्ट्र
पुणे महापौर निवडणुकीवर अनिश्चिततेचे सावट
[ Friday, February 18, 2005  12:42:01 am]


म. टा. प्रतिनिधी

पुणे : महापौरपदाच्या शुक्रवारी होणाऱ्या निवडणुकीबाबतचा घोळ अद्याप कायम असून निवडणुकीवर अनिश्चिततेचे सावट निर्माण झाले आहे. त्यातच निवडणुकीला स्थगिती मिळावी, यासाठी भाजपचे नगरसेवक गणेश बीडकर यांनी गुरुवारी उच्च न्यायालयात याचिका दाखल केली आहे.

महापौर आणि उपमहापौर पदाच्या निवडणुका जाहीर झाल्यानंतर नगरविकास खात्याने निवडणूक नियमांबाबतच्या बदलांचा अध्यादेश जारी केला. तोपर्यंत बहुतांश महापालिकांची निवडणूक प्रक्रिया सुरू झाली होती. असे असताना या अध्यादेशाप्रमाणे निवडणूक घ्यावी किंवा नाही, याविषयीचा संभ्रम अद्याप कायम आहे.

निवडणूक कशी घेणार, याविषयी पालिका विरोधीपक्षनेते उज्ज्वल केसकर यांनी बुधवारी झालेल्या सर्वसाधारण सभेत प्रश्ान् उपस्थित केला होता. त्याचे लेखी उत्तर त्यांनी नगरसचिवांना मागितले होते. त्यानुसार नगरसचिवांनी त्यांना लेखी उत्तर कळवले आहे.

नगरसचिवांनी दिलेल्या उत्तरात म्हटले आहे की, जुन्या आणि नव्या पद्धतीच्या निवडणूक अर्जात कोणतेही मूलभूत बदल नसल्यामुळे वेगळा अर्ज भरून घेण्याची गरज नाही. अर्ज भरण्याची मुदत संपल्यानंतर जरी अध्यादेश आला असला तरी पुढची प्रक्रिया नव्या अध्यादेशाप्रमाणे सुरू करता येते. त्यामुळे नव्या अध्यादेशाप्रमाणेच हात उंचावून निवडणूक घेण्यात येईल.

या निर्णयाविरुद्ध उपमहापौर पदाचे उमेदवार बिडकर यांनी उच्च न्यायालयात धाव घेतली आहे. अध्यादेशात मूलभूत फरक आहे किंवा नाही हे ठरवण्याचा अधिकार नगरसचिवांना नाही, असे बिडकर यांचे म्हणणे आहे. कोणत्या प्रभागातून, कोणत्या आरक्षणातून नगरसेवक पदाची निवडणूक लढवली आहे याचा उल्लेख नव्या अर्जात करणे अनिवार्य केले आहे. तसेच नव्या पद्धतीच्या अर्जाला प्रतिज्ञापत्र जोडणेही गरजेचे आहे, असे असताना अर्ज जुन्या पद्धतीने भरून घेतला जातो आणि पुढची प्रक्रिया नव्या नियमाने केली जाते, हे योग्य नाही, अशी भूमिका बिडकर यांनी घेतली आहे.

निवडणूक प्रक्रिया सुरू असताना नवे नियम लागू होऊ शकत नाहीत. किंवा नव्या नियमाप्रमाणे निवडणूक घ्यावयाची असल्यास अर्जही नव्यानेच भरावे लागतील, असा बिडकर यांचा युक्तीवाद आहे.

निवडणुकीच्या दिवशीच सकाळी या मुद्द्यावर उच्च न्यायालयात सुनावणी होणार असून, उच्च न्यायालय याबाबतचा निर्णय त्वरित देण्याची शक्यता आहे.

अध्यादेशातच घोळ

नगरविकास खात्याने अध्यादेशातच मोठा घोळ असल्याचे स्पष्ट झाले आहे. नगरविकास खात्याने 11 फेब्रुवारी रोजी जारी केलेला अध्यादेश महापालिकेला 15 फेब्रुवारी रोजी मिळाल्याचे नगरसचिव रामदास जगताप यांनी सांगितले. त्यात उपमहापौरपदाची निवडणूकही 18 फेब्रुवारी रोजीच घेण्याविषयी आदेश दिले आहेत. तसेच ही निवडणूक नव्या महापौरांच्या अध्यक्षतेखाली घेण्याच्या सूचना देण्यात आल्या आहेत. महापौर आणि उपमहापौरपदाची मुदत 21 रोजी संपत असताना, नव्या महापौरांच्या अध्यक्षतेखाली 18 फेबुवारीला उपमहापौर पदाची निवडणूक घेणे शक्य आहे का, याविषयीही मोठा संभ्रम निर्माण झाला आहे.

 
</text>
</doc>
