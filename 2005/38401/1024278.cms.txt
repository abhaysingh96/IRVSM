<doc>
<docno>1024278.cms.txt</docno>
<text>
 
देश-विदेश
बिहारचेही लक्ष इकडेच!
[ Friday, February 18, 2005  12:18:50 am]


प्रवीण मुळ्ये

नालंदा : निवडणुकीचा ज्वर चढलेल्या बिहारमध्ये आज लालू, राबडी, पासवान, नीतिशकुमारसोबत चचेर्त आहेत ते विलासराव देशमुख, आर. आर. पाटील आणि मेधा पाटकरही. मुंबईशी जडलेल्या बिहारच्या नात्याचे हे ढळढळीत प्रमाण! ' कौन बनेगा मुख्यमंत्री ' या प्रश्नाबरोबरच दिल्ली दरबारी दाखल झालेल्या मुंबईतील झोपड्यांच्या सवालाचा गुंता कसा सुटणार, याकडेही बिहारमधील हजारो कुटुंबांचे लक्ष लागले आहे.

शेतीची दुर्दशा, बेरोजगारीचा भस्मासुर अशा स्थितीत भोवंडून गेलेल्या बिहारी बहुतांश तरुणांना आशेचा एकमेव किरण दिसत असतो... मुंबई! मग ते मुंबईची वाट धरतात ते नशीब काढण्यासाठी. रामनाथ यादव या शेतकऱ्याची तीनही मुले वांद्याच्या नवयुग झोपडपट्टीत राहतात. त्यांच्या कमाईवरच कुटुंबाचा उदरनिर्वाह चालतो. झोपड्यांविरोधी मोहिमेत मुले बेघर झाली तर काय, या प्रश्नाने रामनाथची झोप उडालीये.

नालंदा जिल्ह्यातील राजगीर गावात घरटी एक तरुण रोजीरोटीसाठी मुंबईला गेला आहे. शेतीची तर आधीच हातची गेली आहे... पोरगा मुंबईत थोडेफार कमावतो आहे, तेवढाच आधार. हा आधारही गेला तर उपाशी मरण्याची वेळ येईल, असे सांगताना मुंबईत एका खासगी कंपनीत सुरक्षारक्षक म्हणून काम करणाऱ्या संजय किशोर याच्या आई-वडिलांच्या डोळ्यांत अश्रू उभे राहतात. राजगीरप्रमाणेच चंपारण, गया, मधुबनी, पूणिर्या, कटिहार, मुंगेर, गोपालगंज, माधेपुरा या जिल्ह्यातील अनेक गावांमधील हजारो लोक गेल्या काही वर्षात ' जगण्यासाठी ' म्हणून मुंबईला गेले. आजही जात आहेत. याचे प्रमुख कारण म्हणजे ' बम्बई मे नौकरी भी मिलती है और रहने का बंदोबस्त भी कही हो जाता है ' ही येथील लोकांची सर्वसाधारण भावना.

बिहारमध्ये उपासमारीची वेळ आली. मुंबईने आसरा दिला. तो हिरावून घेऊ नका, अशीच आर्जवे राज्यातील अनेक गावांत ऐकायला मिळतात.

 
</text>
</doc>
