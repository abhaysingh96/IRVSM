<doc>
<docno>1025411.cms.txt</docno>
<text>
 
लेख
60 टक्क्यांनी व्यापली अवघी 13 टक्के जमीन!
[ Friday, February 18, 2005  11:46:04 pm]


मुंबईतील अनधिकृत झोपड्या पाडण्याच्या मोहिमेचा वाद दिल्लीत सोनिया गांधींच्या दरबारात गेला आणि मुख्यमंत्री विलासराव देशमुख यांनाही महाराष्ट्र सरकारची भूमिका स्पष्ट करण्यासाठी गुरुवारी दिल्लीला जावे लागले. त्याआधीच बुधवारी या प्रश्ानच्या सामाजिक-आथिर्क पैलूंची मुद्यांच्या स्वरूपात माहिती देण्यासाठी राज्यसभेच्या खासदार शबाना आझमी यांनी सोनियांना लिहिलेल्या पत्राचे हे स्वैर रूपांतर...

शबाना आझमी

फेब्रुवारी 16, 2005

प्रिय सोनियाजी,

आदाब

आज सकाळी फोनवर माझं म्हणणं तुम्ही मोठ्या सहृदयतेनं ऐकून घेतलंत त्याबद्दल आधी तुमचे आभार मानते. झोपडपट्ट्यांच्या प्रश्ानवर महाराष्ट्राच्या मुख्यमंत्र्यांशी तुम्ही आज जी चर्चा करणार आहात, त्यासंदर्भात तुमच्या हाताशी असावेत असे काही मुद्दे मी पुढे मांडत आहे.

1. झोपड्या पाडण्याने कोणताही हेतू साध्य होत नाही- उलट त्यामुळे झोपडवस्ती अधिक बकाल होते. लोक काही त्यांच्या मूळ गावी परत जात नाहीत. ते सोयीसुविधांचा पूर्ण अभाव असलेल्या दुसऱ्या झोपडपट्टीत राहायला जातात. कोणताही ठोस उपाय तर सापडत नाहीच ; पण याकामी सार्वजनिक पैशाचा मात्र चुराडा होतो.

2. ज्या झोपड्या नव्याने उभारल्या गेल्या आहेत ( खरं तर पावसाळ्यात पाडकाम न करण्याच्या धोरणाचा फायदा घेऊन झोपडीदादांनी या जमिनी बळकावलेल्या असतात) त्याच पाडल्या जात आहेत असं जे अधिकृतपणं सांगितलं जातंय, ते अर्धसत्य आहे. कायदेशीर कागदपत्रं असणाऱ्या लोकांच्याही झोपड्या पाडल्या गेल्याचं मी स्वत: पाहिलं आहे. आणि ' मॅडम, आमचा बुलडोझर कायदेशीर- बेकायदेशीर काही पाहत नाही. ज्यांच्याकडं कायदेशीर कागदपत्रं आहेत त्यांना आम्ही पुन्हा घरं बांधायला देऊ की! ' अशी निर्दयी उत्तरंही माझ्या कानानं ऐकली आहेत.

3. नागरी कमाल जमीन धारणा कायदा रद्द करण्याबाबतचा वर्तमानपत्रांतला प्रफुल पटेलांचा (जागतिक बँकेचे दक्षिण आशिया विभागाचे प्रमुख) सल्ला मी वाचला (तो उघडच बिल्डर लॉबीच्या दबावाखाली दिला गेलाय) आणि धोक्याची घंटी माझ्या मनात घणघणली. समाजातल्या दुबळ्या समाजघटकांच्या पुनर्वसनासाठी सरकारकडे जमीन उपलब्ध असावी या हेतूनं श्ाीमती इंदिरा गांधी यांच्या पुढाकारानं हा पुरोगामी कायदा झाला आहे. न्यायालयीन वादविवादात तो सापडल्यानं त्याला फारसं यश मिळालं नाही. पण म्हणून तो रद्दच करून टाकणं म्हणजे बाळानं शी केली म्हणून मांडीच कापून टाकण्यासारखं आहे. त्यापेक्षा या कायद्यात असलेल्या त्रुटी भरून काढण्यासाठी सरकारनं हालचाल करावी. गरिबांचं पुनर्वसन करण्यासाठी बाजारभावात जमीन खरेदी करणं कोणत्याही सरकारच्या अवाक्यातलं नाही. त्यामुळं या विशिष्ट कारणासाठीच सरकारकडं जमिनीची साठवणूक असायला हवी.

4. टिनचे पत्रे आणि प्लास्टिक वापरून झोपड्या बनतात म्हणून नव्हे, तर त्यात नागरी आणि स्वच्छतेसह सर्व मूलभूत सोयीसुविधांचा अभाव असतो म्हणून त्यांना गलिच्छ वस्त्या म्हटलं जातं. आज गरज आहे ती झोपडीखालची जमीन पती व पत्नी दोघांच्याही नावावर विनाअट असणं, थेट आथिर्क साह्य, कमी व्याजदराची दीर्घकालीन कर्जं, सवलतीच्या किमतीत बांधकाम साहित्य इत्यादी उपलब्ध करून देण्याची ; मोफत घरांची नाही. पाणी आणि विजेसाठी आपण भरतो त्यापेक्षा झोपडीवासीय अधिक दाम मोजतात- फरक इतकाच की, हे पैसे सरकारी अधिकाऱ्यांशी साटंलोटं असलेल्या झोपडीदादांच्या खिशात जातात. झोपडीवासीय मोकळ्या जागेेवर फुकटात वसतात हे खोटं आहे. खरं तर आपली धोरणंच अशी आहेत की, ती त्याला निरंतर अनधिकृतपणे जगायला भाग पाडतात आणि ते कारण देत मूलभूत सुविधाही नाकारतात. याची दखल घ्यायलाच हवी.

5. मुंबईच्या लोकसंख्येत 60 टक्के असलेल्या झोपडीवासी जनतेनं या शहराची 13 टक्क्यांहून कमी जागा व्यापली आहे. ही सर्व कष्टकरी जनता आहे आणि त्यांच्याशिवाय या शहराचं चक्र थांबलं असतं. पुनर्वसनासाठी अतिरिक्त जागा शोधत बसण्यापेक्षा आणि नव्याने घरं बांधत बसण्यापेक्षा या शहराच्या विकास आराखड्यात झोपड्यांची जमीन नियमित करणं जास्त आवश्यक आहे.

6. दोषी अधिकारी आणि झोपडीदादा यांच्यावर कडक कारवाई व्हायला हवी- हे कधीच होत नाही. तुम्ही जर बिल्डर लॉबीनं नफा कमावण्यासाठी एफएसआयमध्ये केलेले घोटाळे पाहिलेत, तर झोपडीवाल्यांनी केलेली कायद्याची उल्लंघनं तुम्हाला कमीच वाटतील. आणि तरीही बिल्डर कधीच पकडले जात नाहीत ; कारण त्यांनी सर्व संबंधितांचे हात ओले केलेले असतात.

7. जे अनुसूचित जाती आणि जमातींचे नाहीत त्यांनाही सामावून घेण्यासाठी अस्तित्वात असलेल्या योजनांचा विस्तार करणं आवश्यक आहे. शिवाय दारिद्यरेषेची व्याख्या आता बदलूनच टाकायला हवी ; कारण भंगार गोळा करणाराही या शहरात महिन्याकाठी अडीच हजार रुपयांपेक्षा जास्त कमाई करतो आणि तरीही आपल्या स्वत:च्या घराचं त्याचं स्वप्न कधीच पूर्ण होत नाही.

हे घाईघाईनं काढलेले काही मुद्दे आहेत. याबाबतचं सरकारचं अधिकृत म्हणणं ऐकून घेतल्यानंतर तुम्हाला जर काही बाबींसंदर्भात खुलासा हवा असेल तर तुम्हाला मदत करण्यात मला आनंदच वाटेल.

आभारांसह,

आपली विश्वासू

शबाना आझमी

 
</text>
</doc>
