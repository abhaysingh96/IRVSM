<doc>
<docno>1037408.cms.txt</docno>
<text>
 
लेख
महिला विकासाचा जागतिक वेध
[ Tuesday, March 01, 2005  08:57:46 pm]


न्यूयॉर्कच्या सर्दाळलेल्या वातावरणात संयुक्त राष्ट्र संघाच्या वतीने जागतिक महिला आयोगाचे अधिवेशन सोमवार पासून सुरू झाले आहे. औपचारिक कामकाज, जगातील सर्व देशांची निवेदने, त्यावर जागतिक महिला आयोगातील अनेक प्रतिक्रिया, संस्थांचे पर्यायी कार्यक्रम होतील. अनेक शक्तींच्या दबावांचे सावट असले तरीही जगातील सरकारने व संस्था-संघटना यांचे हे एकमेव व्यासपीठ आहे...

न्यूयॉर्क येथील संयुक्त राष्ट्रसंघाच्या कार्यालयात 28 फेब्रु. ते 11 मार्च 2005 या दरम्यान जागतिक महिला आयोगाचे 49 वे सत्र सुरू झाले आहे. एका बाजूला 11 सप्टेंबरचा अमेरिकेवरील हल्ला, त्यानंतर अमेरिकेची बदललेली राजनीती व त्याचा संयुक्त राष्ट्रसंघावरचा प्रभाव तर दुसऱ्या बाजूला विविध उपखंडाच्या वांशिक विषमतांचे वाढते दबाव यांच्या कात्रीत सर्व जागतिक शक्ती सापडलेल्या आहेत अशा परिस्थितीत 1995 प्रमाणे दशवाषिर्क विश्व महिला संमेलन होणे शक्य नव्हते. त्याचसोबत जगातील बहुतेक सरकारांनी गेल्या दशकापूवीर् स्त्रियांना दिलेल्या सर्वच आश्वासनांबाबत मंदगतीने प्रतिसाद दिलेला आहे. या पार्श्वभूमीवर या सत्राच्या निमित्ताने केवळ एक औपचारिकता व अहवालांचे रकाने भरण्याचा कार्यक्रम होऊ नये असा प्रयत्न विविध आंतरराष्ट्रीय संस्था, तसेच स्त्रीहितवादी गट व शक्तींकडून चाललेला आहे.

संयुक्त राष्ट्रसंघाच्या या सत्राचे संयोजकत्व आथिर्क व सामाजिक परिषदेकडे आहे. या परिषदेचाच भाग म्हणून जागतिक महिला आयोग काम करत असतो. संयुक्त राष्ट्रसंघाचे सभासदत्व 190 देशांकडे असले तरी जागतिक महिला आयोगावर साधारण 45 देशांना पाळीपाळीने प्रतिनिधित्व मिळते. आमसभेत जे विविध ठराव देशांची सरकारे मांडतात, स्वीकारतात व त्यानुसार कृती-कार्यक्रम करतात, त्यानुसारच जागतिक महिला आयोगाच्या मुख्य विषयांबाबतचा निर्णय होतो. यावेळच्या विषयांत ' अंमलबजावणीच्या यंत्रणा ,' बीजिंगच्या चौथ्या विश्व महिला संमेलनातील कृतीरूपरेषेच्या अंमल-बजावणीचा आढावा व मुलींच्या व्यापाराच्या विरोधात कार्यक्रमाला चालना देणे यांचा समावेश आहे. सरकारांच्या या कार्यक्रमात समाजाला प्रतिनिधित्व असावे या हेतूने त्या त्या देशातील स्वयंसेवी संस्थांनाही सहयोगी सदस्यत्वाची संधी मिळते. त्यासाठी एक तर संयुक्त राष्ट्रसंघाची मान्यता मिळावी लागते किंवा विविध विषयांवरील नेटवर्कचे काम करणाऱ्यांना जागतिक प्रक्रिया पार करून पोचावे लागते.

गेल्या दहा वर्षांतील बदलांचा मागोवा काय मांडला जाईल याचा अभ्यास व पूर्वतयारी गेले दीड वषेर् चालली असून, त्यासाठी काही अभ्यास व अहवालांना अंतिम रूप देण्यात आले आहे. भारत व दक्षिण आशियातील सर्वच देशात ' हरविलेल्या व अदृश्य बालिका ' याला संस्थांनी पहिला महत्त्वाचा प्रश्ान् म्हणून अथवा ' क्रॉस कटिंग इश्यू ' म्हणून नोंदवलेले आहे. प्रसूतीकाळात लिंगनिदान करून होणाऱ्या स्त्री-गर्भहत्या व माता बालमृत्यू, बालकांचे कुपोषण याबाबत चिंताजनक परिस्थिती दिसते आहे. म्हणूनच महिला विकासाचे कार्यक्रम राबवताना शासनाची कमी पडणारी इच्छाशक्ती व अंमलबजावणीच्या यंत्रणातील ढिसाळपणा यांनाही दोन प्रमुख कारणे म्हणून नोंेदविले गेलेले आहे. याखेरीज दारिद्य व गरिबी, त्सुनामींच्या निमित्ताने आपत्कालीन व्यवस्थापनाची भासणारी गरज, महिलांवरील अत्याचार, अशा अनेक प्रश्ानंवर उत्तम कार्यपद्धतींची वैचारिक देवाणघेवाण, आव्हाने, यावर अभ्यास, विविध देशांतील विशेष परिस्थिती लक्षात घेऊन होणार आहे. भारतातील संस्था-संघटनांनीही ' इंडिया विमेन वॉच - बीजिंग प्लस टेन ' हा गट स्थापन केला असून, आम्ही एक संस्थांचा अहवाल तयार केला आहे. या अहवालात कार्यांचे विश्लेषण करून, त्यातील अनुभवांच्या आधारे भल्याबुऱ्या निष्कर्षांना मांडले जाणार आहे. या सत्रात मी 95 च्या विश्व महिला संमेलनानंतर सहाव्या वेळेला जात असून , ' अंमल-बजावणीच्या यंत्रणा ' तसेच ' मुलींच्या व्यापाराबाबतच्या प्रश्ानंची सोडवणूक ,' ' स्त्रीकेंदी आथिर्क नियोजन ' या विषयांबाबत विशेष पाठपुरावा व मांडणी करणार आहे. त्यासाठी द. आशिया स्तरावरही काही काम पाहिले तर भारत सरकारने गेल्या दहा वर्षांत काय साध्य केले याचा विचार गरजेचा वाटतो. आम्ही स्त्री आधार केंदातफेर् याबाबत सातत्याने विविध प्रक्रियांशी जोडलेले आहोत.

भारतात स्त्रियांच्या मनात आत्मविश्वासाची जाणीव नक्कीच वाढलेली आहे. स्त्रियांच्या मनात अपेक्षाही उंचावलेल्या आहेत. भारत सरकारने 1995 च्या विश्व महिला संमेलनात पाच आश्वासने दिली होती. माधवराव शिंदे त्यावेळी मनुष्य संसाधन मंत्री होते व श्ाीमती सरला गोपालन महिला व बालविकास विभागाच्या सचिव होत्या. शिक्षण व आरोग्यावर जी. डी. पी. च्या आठ टक्के खर्च, राष्ट्रीय स्तरावर महिलाविषयक धोरण, प्रलंबित दावे निकाली वेगाने निघावेत यासाठी महिला अधिकारांविषयक आयुक्त दर्जाचे अधिकारी, योजनांची माहिती पोचविण्यास राष्ट्रीय यंत्रणा व सर्व स्तरावर 33 टक्के आरक्षण अशी पाच आश्वासने होती. त्यापैकी स्थानिक स्वराज्य संस्थांत 33 टक्के आरक्षण तर 95 च्या आधीच देण्यात आले होते व महिला धोरण राष्ट्रीय स्तरावर 2001 मध्ये जाहीर करण्यात आले. हे वगळता तीन आश्वासनांची पूर्तता झालेलीच नाही.

याखेरीज काही जमेची बाजू स्त्रियांसाठी घडली. महत्त्वाचे म्हणजे 1990 ची जनगणना व 2001 च्या जनगणनेत फार मोठे परिवर्तन घडविण्यात शासनाला यश आले. स्त्रिया ज्या असंघटित क्षेत्रात काम करतात, त्याचे तसेच गृहिणीच्या कामाचे योगदान नियोजन प्रक्रियेत समोर यावे म्हणून संपूर्ण जनगणनेच्या यंत्रणेत नवीन माहिती जमविण्यात आली. त्यासाठी या यंत्रणेला परत नव्याने दृष्टिकोन देण्याचा प्रयत्न झाला. त्यातून आकडेवारी जमा झाली. त्याचा फायदा अजून झाला नसला तरी नियोजनाच्या प्रक्रियेत त्याची नोंद घेऊन आखणी झाली, तर काही नव्या योजनांची सुरुवात होऊ शकते. विशेषत: ' जेंडर रिस्पॉन्सिव्ह बजेट ' म्हणजेच अर्थसंकल्पाचा परिणाम स्त्री-पुरुषांवर स्त्रीत्व व पुरुषत्व यामुळे काय होऊ शकतो याचा विचार सुरू झाला.

सवोर्च्च न्यायालयाने स्त्रियांचा कामाच्या ठिकाणी होणारा लैंगिक छळ रोखण्यासाठी 13 ऑगस्ट 97 ला ' विशाखा ' निकालपत्र दिले. त्यानुसार युजीसींनी विद्यापीठांना, तसेच सर्व राज्यांच्या मुख्य सचिवांनी विविध विभागांना सूचना दिल्या. त्यामुळे निदान या बाबत चालना मिळालेली आहे. त्याच्या प्रत्यक्ष अंमलबजावणीत प्रचंड त्रुटी असल्या तरीही शासनाच्या या निर्णयांचा स्त्रियांना दिलासा मिळाला आहे. याखेरीज बचतगटांची फोफावलेली चळवळ ही एक विचार करण्याजोगी बाब आहे. बचतगटांना काही मर्यादा असल्या तरी स्त्रियांना उत्साह देण्याचे काम तरी बचतगट करताना दिसतात. असे असले तरी भारत सरकारला ' सिडॉ ' या जागतिक कराराच्या अंमल-बजावणीच्या आढाव्यात 80 पेक्षा अधिक ताशेरे लेखी स्वरूपात मिळालेले आहेत. बालविवाह, हिंदू स्त्रियांना संपत्तीच्या वाट्यात केला जाणारा दुजाभाव, पत्नीला घराबाहेर काढणे, मुस्लिम स्त्रियांबाबत केला जाणारा भेदभाव यासारख्या मुद्यांवर 2000 साली सूचना मिळूनही सरकारने काहीही हालचाल केलेली नाही. या साऱ्यांबाबत भारत सरकार काय नवी आश्वासने देणार आहे, याबाबत उत्सुकता आहेच, पण महाराष्ट्रासारख्या राज्यातील प्रयोगांबाबत खूप काही मांडण्यासारखे, बोलण्यासारखे व करण्यासारखे आहे.

विज्ञान-तंत्रज्ञानाच्या दुरुपयोगाबाबत उघडकीस आलेली प्रकरणे, त्याचसोबत नागपूरला सातत्याने स्त्रियांनी कायदा हातात घेण्याच्या घटना व त्याबाबत समाजात केले जाणारे त्यांचे समर्थन पाहता सारे काही आलबेल अजिबात नाही, याचीच जाणीव मनात जागी आहे. पुढील दोन आठवडे न्यूयॉर्कच्या सर्दाळलेल्या वातावरणात संयुक्त राष्ट्रसंघात औपचारिक कामकाज, जगातील सर्व देशांची निवेदने, त्यावर जागतिक महिला आयोगातील अनेक प्रतिक्रिया, संस्थांचे पर्यायी कार्यक्रम हे सर्व होणार आहे. देशादेशांतील स्त्रियांची उमेद आहे की , ' जगातील अभेद्य वाटणाऱ्या या सत्तेच्या काचेच्या भिंतींना तोडून पार करू या ,' ' लेट अस ब्रेक द ग्लास सिलिंग '. परंतु सत्तेच्या या भिंतींच्या अलीकडच्याच संघर्षात स्त्रियांची दमछाक होतांना दिसते आहे. मोठे विश्व महिला संमेलनच घेतले नाही तर ज्ञान, साधने व संपत्तीची साखळी तुटेल व या वेगाने निघालेल्या शक्तीला वेसण घालता येईल, असेही एक राजकारण जागतिक स्तरावर घडले आहे, हे लक्षात घेतले तर स्त्रियांच्या अपेक्षा व वास्तवातील तफावत कशी भरून निघणार याबाबतच्या प्रवाहांची पुढील 10 वर्षांची दिशाही या न्यूयॉर्कच्या सत्रातून स्पष्ट होणे अपेक्षित आहे. अनेक शक्तींच्या दबावांचे सावट असले तरीही जगातील सरकारने व संस्था-संघटना यांचे हे एकमेव व्यासपीठ असल्याने त्यातील घडामोडींना ऐतिहासिक स्वरूपाचे व दूरगामी महत्त्व आहे.

नीलम गोऱ्हे

 
</text>
</doc>
