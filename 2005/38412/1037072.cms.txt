<doc>
<docno>1037072.cms.txt</docno>
<text>
 
महामुंबई: मुंबई टाइम्स
'स्टे नव्हे, स्टॉप वर्क'
[ Tuesday, March 01, 2005  05:07:32 pm]


वैष्णवी कानविंदे

शिवाजी पार्कमधील सबवेच्या कामाला स्टे देण्यात आला नसून काम तात्पुरतं थांबवलं आहे. स्थानिक रहिवाशांचा विरोध असल्यामुळे सबवेच्या डिझाइनमध्ये काही दोष असले, तर ते तपासण्यासाठी तज्ज्ञांची समिती नेमली आहे. समितीने काम सुरू केलं असून त्यांच्या रिपोर्टनुसार पुढील निर्णय घेण्यात येईल, अशी माहिती अतिरिक्त महापालिका आयुक्त श्रीकांत सिंग यांनी दिली आहे. हा प्रकल्प ' मुंबई अर्बन ट्रान्सपोर्ट प्रोजेक्ट ' चाच एक भाग असून र्वल्ड बँकेकडून मंजूर झालेल्या प्रोजेक्ट््समध्ये त्याचा समावेश होता, तांत्रिक समितीच्या अहवालानंतर सबवेबाबत निर्णय होईल, असं त्यांनी स्पष्ट केलं.

मुंबईत सहा ठिकाणी मंजूर करण्यात आलेल्या सबवेच्या प्लानमध्ये शिवाजी पार्कचाही समावेश आहे. मात्र काही स्थानिक रहिवाशांचा त्याला विरोध आहे. रविवारी प्रकाशभाई मोहाडीकर यांनी तिथे उपोषण सुरू केलं. सबवेला स्थगिती देण्यात येईल, असं आश्वासन मिळाल्यावर त्यांनी ते मागे घेतलं. मात्र श्रीकांत सिंग यांच्या वक्तव्यामुळे सबवे होणारच नाही, असा अर्थ निघत नसल्याचं स्पष्ट झालं आहे.

वृत्तपत्रांमधून सबवेच्या कामाविषयी हरकती मागवल्या होत्या, असं पालिका सांगत असली, तरी इथले रहिवासी मात्र प्रत्यक्ष काम सुरू होईपर्यंत त्याबाबत फारसे जागरूक नव्हते. एक तर अशा जाहिराती कुणाच्या पाहण्यात येत नाहीत. त्यामुळे लोकप्रतिनिधींनी त्यांना माहिती देणं आणि लोकांशी संवाद साधणं गरजेचं असतं. महापालिकेच्या स्थायी समितीत या कामाला मंजुरी मिळाली. स्थानिक नगरसेवक अजित पंडित हेही या समितीवर आहेत. सहा रस्ते जोडणाऱ्या गडकरी चौकात सबवेमुळे अपघातांचं प्रमाण बरंच कमी होईल. विद्याथीर् आणि वयोवृध्दांना सुरक्षितपणे रस्ता क्रॉस करता येईल. दिवसेंदिवस वाढणाऱ्या गाड्यांमुळे सबवे गरजेचाच आहे. एकीकडे मुंबईत सुविधा हव्यात, असं म्हटलं जातं. मग या गोष्टींना विरोध कशासाठी ? उद्या मेट्रो रेल्वेचं काम काढल्यावर तेही लोक अडवून ठेवतील. हे मत आपण लोकांना पटवून देण्याचा प्रयत्न करतो आहे, असं पंडीत यांनी सांगितलं.

सबवेच्या प्रकल्पानुसार शिवसेना भवन, कोहीनूर मिल, लेडी जमशेदजी रोड, गोखले रोड, केळकर रोड इत्यादी मार्गांवर सबवेचे घुमट उभारण्यात येणार असून अंदाजे 10 फूट रूंद फु टपाथवर साधारण सहा फूट भागात हे बांधकाम होईल. शिवाय त्यात दोन अडीच फुटाच्या रॅम्पचाही समावेश असेल.

 
</text>
</doc>
