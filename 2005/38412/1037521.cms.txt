<doc>
<docno>1037521.cms.txt</docno>
<text>
 
महाराष्ट्र
नाशिकमध्ये आधुनिक हॉटेल मॅनेजमेन्ट इन्स्टिट्यूट
[ Tuesday, March 01, 2005  10:56:54 pm]


म. टा. प्रतिनिधी

नाशिक : केवळ नाशिक जिल्हा किंवा उत्तर महाराष्ट्रच नव्हे तर संपूर्ण राज्यात वास्तुशास्त्राचा अनोखा नमुना ठरावी अशी इमारत हॉटेल मॅनेजमेन्ट आणि केटरींग टेक्नॉलॉजी इन्स्टिट्यूटसाठी उभारून महात्मा गांंधी विद्यामंदिर ही नाणावलेली संस्था शिक्षण क्षेत्रातील जागतिकीकरणाच्या मार्गावर आज एक दमदार पाऊल टाकत आहे.

' महात्मा गांधी विद्यामंदिरचे जनक कर्मवीर भाऊसाहेब हिरे यांच्या जन्मशताब्दीचे औचित्य साधून या इमारतीच्या जनार्पण सोहोळ्याचे आयोजन करण्यात आले होते. श्रीमद््भागवताचार्य किरिट भाईजी यांच्याहस्ते पंचवटी संस्थेच्या संकुलात सोमवारी सकाळी दहा वाजता या इमारतीचे उद्घाटन झाले.

या इन्स्टिट्यूमधली पदवी ही पुणे विद्यापीठाशी तर पदविका महाराष्ट्र राज्य तंत्र शिक्षण मंडळ यांच्याशी संलग्न आहे. या क्षेत्रातील बदल लक्षात घेऊन संस्थेने सुमारे पाच कोटी रुपये खर्च करून अत्याधुनिक इमारत उभी केली. या तऱ्हेचे शिक्षण देणाऱ्या संस्थांमधील पायाभूत सुविधांसाठी अखिल भारतीय तंत्रशिक्षण मंडळाने घालून दिलेल्या नियमांच्या पूर्र्ततेपलिकडे जाऊन कैक सुविधा या इमारतीत देण्यात आल्या आहेत.

नाशिकचे प्रख्यात वास्तुविशारद संजय पाटील यांनी कल्पकता आणि उपयुक्तता यांचा अनोखा संगम साधून या इमारतीची रचना केली असून व्यावसायिक सेवा आणि शैक्षणिक सुविधा या हव्या तेव्हा एकत्रित किंवा स्वतंत्रपणे वापरता येणार आहेत. तब्बल 68 हजार चौरस फूट क्षेत्रफळ असलेल्या या इमारतीत निव्वळ शैक्षणिक वापरासाठी सहा अत्याधुनिक किचन, रेस्टॉरंट, दृकश्राव्य सभागृह, स्वागत कक्ष, हॉटेल मॉडेल रुम, हाऊस किपिंग, आठ सुसज्ज वर्ग तयार करण्यात आले आहेत. त्याचप्रमाणे वॉक इन रेफ्रिजरेटर म्हणून एक पूर्ण खोलीच तयार करण्यात आली आहे. याचतऱ्हेने मांसाहारी पदार्थांवरील प्रयोगांसाठी वातानुकूलित रुमही तेथे आहे.

' या इमारतीत 24 तास चालणारे एक कॉफी शॉप, टेरेस रेस्टॉरंट , 18 खोल्यांचे लॉज, बेकरी, पाटीर् हॉल आदी व्यावसायिक सेवा चालविण्यात येणार असून, त्याचा वापर लोकांसाठी खुला ठेवण्यात येणार आहे. यासाठी स्वतंत्रपणे कर्मचारी नियुक्त करण्यात येणार असले तरी त्यात ठराविक प्रमाणात विद्यार्थ्यांचाही नियमित सहभाग राहणार आहे त्यामुळे विद्यार्थ्यांना शिक्षण घेतानाच व्यावसायिक अनुभवही पुरेपुर मिळणार आहेत. ', अशी माहिती इन्स्टिट्यूटचे समन्वयक विलास औरंगाबादकर यांनी दिली.

या इमारतीत 300 आसनक्षमतचे ऑडीटोरियम आणि अॅम्फी थिएटरही असून त्याचाही असाच दुहेरी वापर करता येणार आहे. या कुठल्याही व्यावसायिक सेवेमुळे इन्स्टिट्यूटच्या शैक्षणिक कामावर परिणाम होऊ नये, याची काळजी घेण्यात आली आहे. ही इमारत महामार्गालगत असल्याने आवाज, प्रदूषण यांची तीव्रता कमी करणाऱ्या हंटर डग्लस लुवर्स तंत्राचा नाशिकमध्ये प्रथमच वापर करण्यात आला आहे. यामुळे सूर्यप्रकाश सरळ आत येत नसल्याने आतले तापमानही किमान तीन अंश सेल्सियसने कमी राहते.

 
</text>
</doc>
