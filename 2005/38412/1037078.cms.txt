<doc>
<docno>1037078.cms.txt</docno>
<text>
 
महामुंबई: मुंबई टाइम्स
पोलिस भरतीसाठी मंत्रालयात चिठ्ठीवाल्यांच्या रांगा
[ Tuesday, March 01, 2005  05:09:59 pm]


प्रवीण मुळ्ये

जेमतेम 700 जागा आणि 23 हजार उमेदवार... कायदा आणि सुव्यवस्था सांभाळणाऱ्या मुंबई पोलिस दलातील कॉन्स्टेबलपदाच्या भरतीसाठीची चुरस आता मंत्रालयाच्या दारात जाऊन पोहोचली आहे. पोलिस भरतीच्या अडथळ्यांमधून यशस्वीपणे बाहेर पडण्यासाठी गावच्या किंवा नात्यातल्या एखाद्या मंत्र्याचा किंवा बड्या सरकारी अधिकाऱ्यांचा ' चिठ्ठीरूपी आशीर्वाद ' मिळवण्यासाठी अनेक उमेदवारांच्या पालकांनी मंत्रालयात धाव घ्यायला सुरुवात केली आहे. त्यामुळे मंत्रालयही पोलिस भरतीचं केंद बनलं आहे.

दोन दिवसांपूर्वी अंधेरीच्या शहाजीराजे क्रिडा संकुलात पोलिस भरतीसाठी लेखी परीक्षा झाली. पोलिस भरतीची लेखी परीक्षा देणाऱ्या 23 हजार विद्यार्थ्यांमध्ये धुळ्याहून आलेला राजू ( नाव बदललं आहे) हादेखील होता. लेखी परीक्षेत राजू ज्या वेळी भ्रष्टाचार या विषयावर निबंध लिहीत होता, त्या वेळी त्याचे वडील मात्र मंत्रालयाबाहेर रांगेत तिष्ठत उभे होते. आपल्या गावच्या एका मंत्र्याला भेटून पुढच्या परीक्षांसाठी सेटिंग लावण्यासाठी गेले दोन दिवस राजूचे बाबा मंत्रालयात खेटे घालत आहेत. हल्ली ' वरून ' वजन वापरल्याशिवाय कामं होत नाहीत, असे हताश उद््गार त्यांनी काढले. मंत्री आपल्या नात्यातलेच असल्यानं काम नक्की होईल, याची त्यांना खात्री आहे.

लेखी आणि तोंडी परीक्षेतील मिळणाऱ्या मार्कांवर नेत्यांची मेहरबानी झाली, तर आपल्या मुलाच्या अंगावर नक्की खाकी वदीर् दिसेल, या आशेनं मंत्रालयाभोवती अनेक जण घिरट्या घालताहेत. त्यात अनेकांची आपल्या मुलांच्या स्वप्नांसाठी पैसे मोजायचीही तयारी आहे. मंत्रालयातून सेटिंग लावा, तिथून काम होईल, असं आपल्याला भरतीच्या ठिकाणीच काही पोलिसांनी सांगितल्याचं या मुलांचं म्हणणं आहे.

या भरतीशी मंत्रालयाचा काही संबंध नसल्याचं सांगत आपण अनेकांना परत पाठवल्याचं मंत्रालयातील काही कर्मचारी सांगतात. पोलिस भरती अनेक मंत्र्यांसाठी डोकेदुखी बनल्याचंही या मंत्र्यांच्या दिमतीला असलेले सांगतात. कोणी आपल्या गावातील पक्षप्रमुखाची चिठ्ठी घेऊन येतं, तर कोणी मंत्र्यांशी असलेल्या आपल्या ओळखीचे पुरावे सादर करतं. मंत्र्यांकडून कामाची हमी मिळवण्यासाठी मंत्रालयात वाट्टेल तेवढ्या फेऱ्या मारण्याचीही या मंडळींची तयारी आहे. यामुळे कंटाळलेल्या एका बड्या मंत्र्याने पोलिस भरतीसंबंधात कोणतंही काम घेऊन येणाऱ्या मंडळींना बाहेरूनच परत पाठवायचे आदेश आपल्या कर्मचारीवर्गाला दिले आहेत.

पोलिस भरतीसाठी वरून सेटिंग लागेल, असा जर कोणाचा समज असेल, तर ती त्यांची घोडचूक ठरेल, असं पोलिस सहआयुक्त ए. के. जैन यांनी स्पष्ट केलं. पोलिस भरतीच्या प्रक्रियेत पारदर्शकता असून कोणताही भ्रष्टाचार अथवा परीक्षेतील मार्क वाढवण्यासाठी ' वरून ' दबावाची शक्यता नाही, असं ते म्हणाले. सेटिंग लावून नोकरी मिळवण्यासाठी कोणी पैशाच्या किंवा इतर कोणत्याही आमिषाला बळी पडू नये, असं आवाहन त्यांनी केलं आहे.

 
</text>
</doc>
