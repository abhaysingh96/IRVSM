<doc>
<docno>1037508.cms.txt</docno>
<text>
 
महाराष्ट्र
काँग्रेसमधील अंतर्कलह पुन्हा चव्हाट्यावर
[ Tuesday, March 01, 2005  10:50:20 pm]


म. टा. प्रतिनिधी

पुणे : महापालिकेच्या स्थायी समितीच्या अध्यक्षपद निवडणुकीमध्ये मंगळवारी सुनील मलके यांच्या नावाचा ' व्हिप ' निघाल्यामुळे चिडलेल्या काँग्रेसच्या इच्छुक सदस्यांनी बंडखोरी करून कलमाडी गटाला जबरदस्त धक्का दिला आहे.

स्थायी समितीच्या अध्यक्षपदाची निवडणूक येत्या पाच मार्च रोजी होणार आहे. काँग्रेसमधून इच्छुक असणाऱ्यांमध्ये नारायण चव्हाण, रशीद शेख, शिवाजी क्षीरसागर, सुनील मलके आदींच्या नावांची चर्चा पालिका वर्तुळात सुरू होती. अशातच मलके यांचे नाव जाहीर होताच नव्या सदस्याला अध्यक्षपद कसे देता, असा सवाल करत शेख आणि चव्हाण यांनी पक्षातीलच अन्य सदस्यांना शिवीगाळ करण्यास सुरुवात केली. चंदकांत छाजेड यांनी मध्यस्थी करण्याचा प्रयत्न केला. पण तेही या सदस्यांच्या नजरेतून सुटले नाहीत.

अशातच चव्हाण, शेख आणि छाजेड यांच्या समर्थकांमध्येही शाब्दिक चकमकी सुरू झाल्या. दोन्ही सदस्यांचे समर्थक हमरी-तुमरीवर आले. महापौर कार्यालयात आणि नगरसचिवांपुढेही एकमेकांवर आरोपाच्या फैरी झडल्या. सुमारे तीन तास हा प्रकार पालिकेमध्ये सुरू होता. आमदार आणि पालिका सभागृह नेते रमेश बागवे यांनी सोमवारी सर्व इच्छुक उमेदवारांकडून माघारीचे अर्ज भरून घेतले. तसेच सूचक आणि अनुमोदक म्हणून शेख आणि चव्हाण यांच्याही स्वाक्षऱ्या घेतल्या. या स्वाक्षऱ्या बळजबरीने घेतल्या आहेत. यामुळे त्या ग्राह्य धरू नयेत, असे प्रतिज्ञापत्र शेख आणि चव्हाण या दोघांनीही नगरसचिवांना दिले.

अखेर या गोंधळानंतर शेख आणि चव्हाण यांनी भाजपशी संगनमत करून प्रतिज्ञापत्रासह उमेदवारी अर्ज दाखल केले. शेख यांच्या अर्जावर भाजप सदस्य गोपाळ चिंतल यांनी सूचक म्हणून तर अनुमोदक म्हणून भाजपचेच सुहास कुलकणीर् यांनी स्वाक्षऱ्या केल्या. चव्हाण यांना भीमराव तापकीर यांनी सूचक म्हणून, तर शिवाजी क्षीरसागर यांनी अनुमोदक म्हणून स्वाक्षऱ्या दिल्या. शिवसेनेच्या दीपक गावडे यांनी अध्यक्षपदासाठी अर्ज दाखल केला आहे.

 
</text>
</doc>
