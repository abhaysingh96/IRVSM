<doc>
<docno>1037566.cms.txt</docno>
<text>
 
महाराष्ट्र
पवारकृपेने कडू साखर झाली गोड!
[ Tuesday, March 01, 2005  11:38:48 pm]


ताराचंद म्हस्के

शिर्डी : गैरव्यवस्थापन, गैरकारभार आणि संचालक मंडळांची मनमानी आदी कारणांमुळे राज्यातील संपूर्ण साखर उद्योग सुमारे 13 हजार कोटीच्या कर्जात बुडाला असला, तरी या उद्योगाला दुखावण्याची कोणातही हिंमत नाही, हे यंदाच्या केंदीय बजेटमध्येही स्पष्ट झाले. राज्याचे राजकारण ज्या सहकारी साखर कारखानदारीवर उभे आहे, त्यातल्या अधिकाधिकांना खूष करण्यासाठी या बजेटमधून साखर उद्योगावर अतिशय चतुराईने प्रसन्नतेचे गुलाबपाणीच जणू शिंपडले गेले आणि यंदा ' कडू ' होत चाललेल्या साखरेची चव बजेटच्या संजीवनीमुळे एकदम मधुर झाली आहे. यामागे कृषीमंत्री शरद पवार यांची किमया कारणीभूत आहे, अशीच चर्चा साखरपट्ट्यातून ऐकायला मिळते.

अर्थमंत्र्यांनी बजेटमध्ये साखर उद्योगाला सवलतीचे पॅकेज जाहीर करताना 2002 ते 2004 या काळात सलग दोन गळित हंगाम पूर्ण करणाऱ्या साखर कारखान्यांनाच सवलतीचा लाभ मिळेल, अशी अट घातली आहे. राज्यातील सर्वच कारखान्यांना फायदा कसा मिळेल, याची जाणीवपूर्वक आखणी यामागे दिसते.

एकूण 183 साखर कारखान्यंापैकी 2002-03 या गळित हंगामात लिलावात काढलेले 11 कारखाने वगळता फक्त नऊ कारखाने बंद होते. या हंगामात 144 सहकारी आणि 15 खाजगी असे मिळून 159 कारखाने सुरू होते. 2003-04 या गळित हंगामात 120 सहकारी आणि 16 खाजगी कारखाने सुरू होते. लिलावातील 11 कारखाने वगळून 34 कारखाने बंद होते. 2004-05 हंगामात मात्र सर्वाधिक, म्हणजे 97 कारखाने बंद होते आणि जे शंभरएक सुरू होते, ते जेमतेम महिना- दोन महिने चालले. याच हंगामात बंद राहणारे कारखाने मोठ्या संख्येने आहेत.

मात्र राज्यातील सर्वच कारखान्यांना सवलतीचा लाभ द्यायचा असेल, तर चालू गळित हंगाम 2004- 05 चा गृहीत धरणे कसे परवडेल ? म्हणूनच की काय, चालू गळित हंगाम वगळून केवळ 2002 ते 04 या दोनच गळित हंगामांचा खुबीने विचार करण्यात आला.

2004-05 चा गळित हंगाम पूर्ण करण्याची अट बजेटमध्ये असती, तर राज्यातील निम्म्याहून अधिक साखर कारखाने सवलतीपासून वंचित झाले असते. म्हणजेच निम्म्याहून अधिक साखरसम्राट सत्तारुढ काँग्रेस सरकारवर नाराज झाले असते.

पण, बजेटमध्ये ' कडू ' साखरेची चव बजेटच्या संजीवनीमुळे ती एकदम मधुर झाली. ही सर्व शेतकऱ्यांची नाळ ओळखून असलेले कृषीमंत्री शरद पवार यांचीच किमया आहे. त्यामुळे ' पवार जिंदाबाद ' करीत साखर लॉबी राष्ट्रवादीच्या पाठीशी ताकद घट्ट करतील, असे जाणकरांना वाटते.

राज्य सरकारच्या हमीने आणि सहासात वर्षांच्या परतफेडीच्या बोलीवर कोट्यवधी रुपयांची कर्जे फेडायला आता 12 ते 15 वषेर् मुदत मिळणार आहे. साखर उद्योगाला पर्यायाने साखरसम्राटांना दिलासा मिळाला असला तरी ऊस उत्पादकांच्या पदरात काय पडणार आहे, याबद्दल ते स्वत:च साशंक आहेत.

 
</text>
</doc>
