<doc>
<docno>1037413.cms.txt</docno>
<text>
 
महाराष्ट्र
आपल्यातील भांडणे आपल्याच मुळावर!
[ Tuesday, March 01, 2005  09:02:35 pm]


मराठी माणसाचा बाणा , ' मोडेन, पण वाकणार नाही ', असाच कायम राहिला, तर मराठी माणसाला खरोखरच एक दिवस ' मोडून पडावे ' लागेल. त्यामुळे मुंबई-पुण्यात आलेल्या इतर प्रांतीयांप्रमाणेच ' वाकेन पण मोडणार नाही ', असा बाणा स्वीकारण्याची वेळ खरोखरच मराठी माणसावर आली आहे का ?

शिवसेनेचे युवा नेते राज ठाकरे यांनी पुण्यात बँक कर्मचाऱ्यांच्या एका कार्यक्रमात बोलताना मराठी माणसानं ' वाकेन पण मोडणार नाही ' असा नवा बाणा स्वीकारावा असा कानमंत्र दिला. हे पुण्यात घडावे, शिवसेनेच्या एका फायरब्रँड नेत्यावर असे बोलण्याची वेळ यावी, ही गोष्ट सूचक आहे. गेल्या 30 वर्षांत मुंबई शहराचा ' ताबा ' जसा पाहता पाहता मराठी माणसाच्या हातून सुटला आणि परप्रांतीयांच्या म्हणजे बाहेरच्या राज्यातून येऊन मुंबईत स्थायिक झालेल्या माणसांच्या हाती गेला, तसेच पुढच्या वीस वर्षांत पुण्यात होणार की काय अशी चिंता पुण्यातल्या मराठी माणसांना वाटायला लागली आहे. शहराचा बदलत चाललेला चेहरा आणि त्याचे होणारे सामाजिक, आथिर्क आणि राजकीय परिणाम आता उघडपणे दिसायला लागले आहेत.

पुण्यातले रिक्षाचालक आता मराठीपेक्षा हिंदी अधिक बोलतात, नऊवारी साड्या नेसलेल्या आणि कपाळावर चांगलं ठसठशीत कुंकू लावलेल्या मावळप्रांतातून आलेल्या मराठमोळ्या भाजीवाल्या पुण्याच्या बाजारात भाजी विकताना ' ये देखो ये दस रुपया भावसे दिया ' असं म्हणतात. याचं कारण आपल्यासमोर उभा असलेल्या ग्राहक हिंदीभाषकच असण्याची अधिक शक्यता आहे, असं त्यांना आजकाल वाटायला लागलं आहे. आधी मराठीत बोलून मग हिंदीकडे वळण्यापेक्षा आधीच हिंदीत सुरुवात केलेली काय वाईट असं त्यांना वाटतं. मग ' भाजी घ्यायला आलेला ग्राहकही हिंदीतच बोलायला लागतो आणि हळूहळू भाजीमंडईची ' मातृभाषा ' हिंदी होते.

पुण्यात अलीकडच्या काळात उभ्या राहिलेल्या मल्टिप्लेक्समध्ये तर काही विचारायची सोय नाही. त्या ठिकाणी आपटे आणि गोखले या आडनावाचे दोघे तरुणही एकमेकांशी बोलताना ' क्या सॉलिड स्टंट शॉट था यार मंै तो थ्रिल हो गया बावा '... अशी भाषा वापरतात. एकमेकांशी मराठी बोलताना आपण शेजारी उभ्या असलेल्या पोरींना दिसलो, तर आपण ' घाटी ' वाटू अशी भीती त्यांना वाटते. शाळा, कॉलेज, बँका, ऑफिसेस आणि इतर कोणत्याही सार्वजनिक ठिकाणी मराठीचा वापर कमी होताना दिसत चाललाय. तो महिन्यागणिक कमीकमी होताना जाणवतो आहे.

एका बाजूला दैनंदिन व्यवहारातून मराठी मागे पडत असताना दुसरीकडे मराठी भाषक मंडळी असंघटित असल्यामुळे त्यांच्यापेक्षा संघटित असलेले ' उत्तर भारतीय ', ' बंगाली ', ' पंजाबी ' किंवा ' दाक्षिणात्य ' असे गट व्यवसाय आणि धंद्यामध्ये एकमेकांची मदत घेऊन किंवा देऊन जम बसवताना दिसत आहेत. बांधकाम व्यवसाय, आयटी, हॉटेल व्यवसाय आणि इतर काही ठराविक धंद्यांमध्ये या लॉबीज चांगल्याच बलवान झाल्या आहेत. मराठी माणूस आपला ब्राह्माण आणि ब्राह्माणेतर वादातच आपली सगळी शक्ती वाया घालवतो आहे. हा वाद राजकीय मंडळी आपल्या सोयीसाठी वाढवत आहेत.

गेल्या आठवड्यात पुण्यात अखिल ब्राह्माण महासंघाच्या एका सभेत उपस्थित वक्त्यांनी ' ब्राह्माण समाजाने आपल्याविरोधात होणाऱ्या कारवायांचा मुकाबला करण्यासाठी एकत्र आले पाहिजे ', असे आवाहन केले. त्याच्या काही आठवडे आधी मराठा समाजाचे प्रतिनिधित्व करणाऱ्या एका संघटनेने ' ब्राह्माणांचे वर्चस्व महाराष्ट्रात पूर्णपणे संपवले पाहिजे ,' असे आवाहन आपल्या सभेत केले. ही दोन्ही आवाहने निरर्थक आहेत. या दोन्ही गटांनी आता ओळखले पाहिजे, की पुढच्या काळात मराठी भाषक माणसाचेच महाराष्ट्रात वर्चस्व राहणार नाही, अशी स्थिती आली आहे. त्यामुळे ब्राह्माण आणि मराठा असा प्रश्ान्च येणार नाही. राज्य चालवायला जरी कोणी निवडून आलेले सत्ताधारी बसले, तरी खरी सत्ता अमराठी आणि परभाषिक अशा भांडवलदार आणि उद्योगपतींच्या हाती सध्या आहे आणि ती तशीच राहणार आहे.

नोकऱ्या मिळत नाहीत किंवा गटबाजीत आपण टिकत नाही, हे लक्षात आल्यामुळे मध्यमवगीर्य मराठी माणसाची पंचाईत झाली आहे. मराठा समाजाला वाटते की हे ब्राह्माणांमुळे झाले आणि ब्राह्माणांना वाटते की मराठा आणि इतर ब्राह्माणेतरांमुळे झाले. पण अर्थव्यवस्था सध्या कोणाच्या हाती आहे, याचा दोघेही विचार करत नाहीत. ती ना ब्राह्माण समाजाच्या हाती आहे ना मराठा किंवा अन्य ब्राह्माणेतरांच्या हाती! ती आहे शेअर बाजारात अब्जावधीचे खेळ करणाऱ्या अंबानी, स्ंाघिानिया आणि मल्ल्या यांच्यासारख्यांच्या हाती. त्यामुळे मराठी माणसाने एकमेकांच्या नावाने खडे फोडून काय होणार ?

पुण्यासारख्या शहरातही आता हे प्रकर्षाने दिसायला लागले आहे. मराठा आणि ब्राह्माण असे दोन मराठी भाषक समाज या शहरात पूवीर्पासून मोठ्या संख्येने राहत आहेत. व्यवसाय, धंदा, उद्योग, व्यापार, कारखाने या सगळ्यांमध्ये हे दोन्ही समाज शहरात आहेत. पण गेल्या काही वर्षांपासून अमराठी भाषकांनी आणि विशेषत: परप्रांतीयांनी या दोन्ही समाजाना बाजूला करत हळूहळू शहराच्या आथिर्क नाड्या ताब्यात घेतल्या आहेत. पुढे राजकीय नाड्याही ताब्यात घेतल्या जातील. त्यामुळे आपापसातील हेवेदावे सोडून मराठी माणसाने एकत्र येण्याची वेळ आता आली आहे. या शहरातल्या मराठी माणसाच्या आता हाती तेवढे नक्कीच आहे.

रोहित चंदावरकर

 
</text>
</doc>
