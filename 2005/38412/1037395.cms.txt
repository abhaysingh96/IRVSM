<doc>
<docno>1037395.cms.txt</docno>
<text>
 
बहुतांची अंतरे
सहकारी बँकांपेक्षा पठाण बरे!
[ Tuesday, March 01, 2005  08:49:50 pm]


' सहकारी बँका ऑक्सिजनवर ' हा रवींद दप्तरदार यांचा लेख नाण्याची एकच बाजू दाखवतो. सहकारी बँका व पतसंस्था यामुळेच शेतकरी आत्महत्या करीत आहेत हे सत्य आहे.

सहकारी बँका रिर्झव्ह बँकेची कोणतीही आचारसंहिता पाळत नाहीत. व्याजआकारणी इतकी अवास्तव असते की, दीड-दोन वर्षांत कर्जाची रक्कम दुप्पट होऊन जाते. रिर्झव्ह बँकेच्या नियमाप्रमाणे अकाऊंट एन. पी. झाल्यावर सरळ व्याजाने मुद्दलावर व्याज लावावे, असा नियम असताना कोणती सहकारी बँक हा नियम पाळते ?

सहकारी बँका व पतसंस्था ज्या पद्धतीने व्यवहार करतात ते अनुभवले, तर यांच्यापेक्षा पठाण बरे होते, असे म्हणण्याची वेळ येते. कर्ज घेताना 12-14 कोरे चेक घेतले जातात. कर्ज घेणाऱ्याचे दोन-तीन हप्ते चुकले तर त्यांच्याजवळील एक चेक तुम्हाला न सांगता बँकेत भरतात. चेक बाऊन्स झाल्यावर त्यावर कलम 138 व 420 खाली केस करतात. कोर्टात जेवढ्या 138 च्या केसेस आहेत, त्यातील 90 ते 95 टक्के केसेस पतसंस्था सहकारी बँकांच्या आहेत. पाटीर्ला नोटीस पाठवण्यासाठी वकिलाला 50-100 रु. द्यायचे व कर्जदाराच्या खात्यात पाचशे ते हजार रु. टाकावयाचे, असा प्रकार चालतो.

सहकारी बँका कुठल्याही उद्योगाला आजारी घोषित करत नाहीत. मंदी वाढल्यामुळे काही उद्योग खरेच आजारी असतात, पण एकही सहकारी बँक हे मान्य करावयास तयार नाही. बँक ई-फॉर्म भरून देत नाही म्हणून सरकार त्यांना आजारी उद्योग असे प्रमाणपत्र देत नाही. त्यामुळे त्याला सरकारी मदत मिळत नाही. शेवटी उद्योजक कारखाना बंद करतो. बँकेने सहकार्य केले तर आज जेवढे कारखाने बंद आहेत, त्यातील 30-40 टक्के कारखाने पुन्हा सुरू होऊ शकतात. पण सहकारी बँकेचे अडवणुकीचे धोरण व त्यांचे राजकारणी लोकांशी असलेले संबंध, यामध्ये उद्योजक भरडला जातो.

बँकेचे व्यवहार बाप व मुलगा प्रमाणे असावे. कोणी संकटात असले तर त्यास सहकार्य करून तो उद्योजक वर कसा येईल हे पाहिले पाहिजे. प्रत्यक्षात उलट होते. उद्योजकांचे म्हणणे आहे की, सर्व पतसंस्था व सहकारी बँकांचे लायसन्स रद्द करावे किंवा रिर्झव्ह बँकेच्या नियमांचे तंतोतंत पालन करावे. जी बँक किंवा पतसंस्था याचे पालन करणार नाही, त्यावर त्वरित कार्यवाही व्हावी.

अभिजीत भार्गव, जळगाव.

 
</text>
</doc>
