<doc>
<docno>1037334.cms.txt</docno>
<text>
 
हेल्थ
मधुमेहाचे निदान
[ Tuesday, March 01, 2005  08:14:06 pm]


एकाच वेळी पोटभर जेवणापेक्षा दिवसातून चार वेळा हलका आहार घ्यावा. काही वेळा गोड पदार्थ खाण्याची तीव्र इच्छा होते. अशा वेळी चवीपुरते थोडे गोड खायला हरकत नाही ; परंतु त्या बदल्यात एखादी पोळी कमी खावी व थोडेसे जास्त चालण्याचा व्यायाम करावा. एक ग्लास दूध व कोणतेही मध्यम आकाराचे एक फळ रोजच्या आहारात समाविष्ट करावे.

महिन्याभरात जास्तीत जास्त अर्धा किलो तेल आहारात असावे. मधुमेहामध्ये पायांची विशेष काळजी घ्यावी ; कारण पायाचे मज्जातंतू व रक्तवाहिन्या मधुमेहामुळे कमजोर होतात व त्यामुळे पायांची संवेदना कमी होऊन भाजले, कापले तरी आपल्याला काहीच जाणवत नाही. रोगजंतूंचा संसर्ग होऊन जखमाही लवकर भरत नाहीत. काही वेळा या जखमा गँगरीनसारख्या गंभीर आजारात रूपांतरित होऊन पाय गमावण्याची पाळी येऊ शकते. हे टाळण्यासाठी पाय नीट स्वच्छ धुवावेत. पायांत मोजे घालून कॅनव्हासचे चांगले सोल असलेले बूट वापरावेत. नियमित पायांचे परीक्षण करावे. जखम अथवा घट्टे पडल्यास त्यावर ताबडतोड इलाज करावा.

वरील सर्व उपायांनी मधुमेह पूर्ण नियंत्रणात राहू शकतो. जर सर्व पथ्यपाणी करूनही रक्तातील साखर कमी न झाल्यास औषधे घेणे गरजेचे असते. शरीरातील इन्शुलीन कालांतराने कमी होत गेल्यामुळे मधुमेह वाढण्याची शक्यता असते. याकरिता दर दोन-तीन महिन्यांनी रक्त तपासून गरजेनुसार गोळ्या वाढवाव्या लागतात. बरीच वषेर् मधुमेह असलेल्या व्यक्तींच्या रक्तातील इन्शुलीनचे प्रमाण काही वेळा एकदमच कमी होते किंवा ते काम करत नाही. अशा वेळी इन्शुनीलची इंजेक्शने चालू करावी लागतात.अशा प्रकारे नियमित व्यायाम, योग्य आहार, औषधोपचार व गरज भासलीच, तर इन्शुलीनची इंजेक्शने घेऊन मधुमेह पूर्ण नियंत्रणात ठेवल्यास आपण त्याच्या दुष्परिणामांपासून दूर राहून आनंदी जीवन जगू शकतो.

डॉ. राजशेखर सिंहासन

 
</text>
</doc>
