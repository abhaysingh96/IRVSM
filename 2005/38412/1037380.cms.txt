<doc>
<docno>1037380.cms.txt</docno>
<text>
 
अर्थव्यवहार
बँकांबद्दलच्या तक्रारी कुठे कराल?
[ Tuesday, March 01, 2005  08:42:05 pm]


बँकांविषयी तक्रार असणाऱ्या कोणालाही आपल्या विभागातील तक्रारनिवारण अधिकाऱ्याकडे लेखी किंवा प्रत्यक्ष भेटून तक्रार करता येते. तुम्हाला शक्य नसेल तर तुमच्या वतीने दुसऱ्या कोणालाही अशी तक्रार नोंदविण्यास तुम्ही सांगू शकता. फक्त त्यासाठी वकिलाची मदत मात्र घेता येत नाही. तक्रार ही सर्वसाधारणपणे एक वर्षापेक्षा जुन्या घटनेबद्दल नसावी. दुसरी महत्त्वाची अट म्हणजे तक्रार निवारण अधिकाऱ्याकडे जाण्यापूवीर् तुम्ही प्रथम संबंधित बँकेकडे लेखी तक्रार नोंदविलेली असावी. तक्रार निवारण अधिकाऱ्याकडे यासाठी दोन पानी अर्जाचा नमुना मिळतो. तो भरून देणे आवश्यक आहे. त्यासोबत तुम्ही बँकेकडे केलेल्या लेखी तक्रारीची प्रत व तक्रारीसंबंधी तुमच्याकडे असलेले इतर पुरावेही जोडावेत. तुम्ही साध्या पत्राद्वारे तक्रार पाठविली तर तक्रार अधिकारी लगेच त्याची प्रत काढून संबंधित बँकेकडे पाठवितो व तुम्हाला त्याचा ठराविक नमुना पाठवून भरून देण्यास सांगितले जाते. तक्रारीची पद्धत एवढी सोपी आहे की, त्यासाठी सुनावणीच्या तारखेची वाट पाहणे, तारखेवर तारीख पडणे, खेपा घालाव्या लागणे वगैरे त्रास नाही. त्यासाठी सुनावणी वगैरे काही होत नाही. तुम्ही पाठविलेल्या पुराव्यांच्या आधारे बँकेचे त्याबद्दलचे म्हणणे फक्त ऐकून घेऊन अंतिम निर्णय दिला जातो. बँकेने आपली बाजू एक महिन्याच्या आत मांडणे आवश्यक आहे. बऱ्याच वेळा बँका परस्पर ग्राहकांशीच संपर्क साधून त्याची तक्रार दूर करतात व तसे अधिकाऱ्याला कळवितात. 60 ते 70 टक्के तक्रारी अशाच मिटतात व त्यासाठी बँका ग्राहकांकडे आपली चूक कबूल करून क्षमा मागतात व तेवढ्यावरच सर्वसाधारणपणे ग्राहकांचे समाधान होते. बँकेला तक्रार मान्य नसेल तर मात्र तक्रार अधिकारी ग्राहक व बँकेला एकत्र बोलवितो व त्यांच्यात समझोता घडवून आणण्याचे प्रयत्न करतो. समझोता न होऊ शकल्यास तो त्या विषयीचा आपला निर्णय जाहीर करतो व ग्राहकाचे झालेले नुकसान भरून द्यायला सांगतो. प्रत्यक्ष झालेल्या नुकसानासाठीच भरपाई मिळू शकते. मानसिक त्रास वगैरेसाठी कोणतीही भरपाई तक्रार अधिकारी देऊ शकत नाही. बँकेला त्याचा निर्णय मान्य नसेल तर बँक त्याविरुद्ध एक महिन्याच्या आत भारतीय रिर्झव्ह बँकेकडे दाद मागू (अपील करू) शकते व रिर्झव्ह बँकेने दिलेला निर्णय सर्वांवर बंधनकारक असतोे. ही सर्व प्रक्रिया चालू असताना ग्राहकाला केव्हाही न्यायालयाकडे रीतसर दाद मागता येते. म्हणजेच त्याचा कोर्टाकडे दाद मागण्याचा अधिकार अबाधित आहे. परंतु कोर्टाकडे दाद मागितल्यास तक्रार अधिकारी त्या विषयातून आपले अंग काढून घेतो.

परंतु डेबिट व क्रेडिट कार्डाद्वारे होणारी फसवणूक, बँकेच्या एखाद्या योजनेतील त्रुटी, बँकेने कर्ज नाकारले, कर्जावरील व्याजाचे दर अधिक आहेत, बँकेतील नोकरवर्ग लाच मागतो किंवा उद्धटपणे वागतो, अशा तक्रारीसंबंधी तक्रार अधिकारी काहीही करू शकत नाही. फक्त ती तक्रार संबंधित बँकेकडे पाठवून देतो व योग्य वाटल्यास बँकच याबाबतीत आवश्यक कार्यवाही करते. तक्रार अधिकाऱ्याकडे येणाऱ्या बहुसंख्य तक्रारी या कर्जमंजुरीसाठी होणारा विलंब किंवा चेक जमा करण्यात झालेला विलंब याविषयी असतात व बहुतांश तक्रारी या स्टेट बँक व इतर राष्ट्रियीकृत बँकांविरुद्धच असतात, हे विशेष.

सगळ्याच तक्रारीत बँका दोषी असतात असे नाही. काही वेळा बँकांची कृतीही समर्थनीय असू शकते. दुसरी गोष्ट म्हणजे काही वेळा बँकांचे दोष सिद्ध करणारा पुरावा ग्राहकाकडे नसतो. ग्राहकांनी तक्रार करून नंतर बँकेने ती दूर करण्यापेक्षा बँकांनीच आपल्या नोकरवर्गाला योग्य प्रशिक्षण देऊन ग्राहकांना उत्तम सेवा पुरविल्यास तक्रार करण्याचीच पाळी ग्राहकांवर येणार नाही.

महाराष्ट्र व गोवा राज्यासाठीच्या तक्रार अधिकाऱ्याचा पत्ता पुढीलप्रमाणे : ' बँकिंग ओम्बडसमन ', द्वारा रिर्झव्ह बँक ऑफ इंडिया, गामेर्ंर्ट हाऊस, वरळी, मुंबई- 400018. फोन : 022-24924607.

वा. ह. कोप्पर

 
</text>
</doc>
