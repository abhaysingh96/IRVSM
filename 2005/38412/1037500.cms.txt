<doc>
<docno>1037500.cms.txt</docno>
<text>
 
महाराष्ट्र
'पुणे एक्स्पो'मध्ये आकर्षण जर्मन स्काय बसचे ...
[ Tuesday, March 01, 2005  10:48:10 pm]


म. टा. प्रतिनिधी

पुणे : येत्या 10 ते 14 मार्चदरम्यान शेती महाविद्यालयाच्या मैदानावर ' पुणे एक्स्पो 05' चे आयोजन करण्यात येणार असून देश-परदेशातील सुमारे तीनशे कंपन्या यात सहभागी होणार असल्याची माहिती मराठा चेंबर्स ऑफ कॉमर्स, इंडस्ट्री आणि अॅग्रिकल्चरचे संचालक दि. कृ. अभ्यंकर यांनी मंगळवारी दिली.

वाहनउद्योग, शिक्षण, शेती, ग्राहकोपयोगी वस्तू आणि इलेक्ट्रॉनिक्स यांसारख्या विविध क्षेत्रांचे प्रतिनिधीत्त्व करणाऱ्या कंपन्या यामध्ये सहभागी होणार असल्याचे सांगून ऑस्ट्रेलिया, अमेरिका, नेदरलँडस्, बेल्जियम, ऑस्ट्रिया, तैवान या देशांमधील कंपन्यांचीही दालने ' एक्स्पो 05' मध्ये समाविष्ट असतील, असे त्यांनी स्पष्ट केले.

पुण्यामधील उत्पादक कंपन्या, शैक्षणिक क्षेत्र आणि शेतीवर आधारित व्यवसायांना ' एक्स्पो 05' च्या माध्यमातून चालना मिळू शकेल, असा विश्वास चेंबरचे अध्यक्ष रवी पंडित यांनी व्यक्त केला. या वर्षअखेरीपर्यंत शहरामध्ये कार्यरत होणाऱ्या ' इंटरनॅशनल कन्व्हेन्शन सेंटर ' साठी देखील या ' एक्स्पो 05' चा उपयोग होऊ शकेल, असे त्यांनी नमूद केले.

शहरातील वाहतूक समस्या सुधारण्याकरता उपयुक्त ठरू शकेल, असा अंदाज वर्तवण्यात येत असलेल्या ' स्काय-बस ' प्रकल्पाचे जर्मन कंपनीतफेर् दाखवण्यात येणारे प्रात्यक्षिक ' एक्स्पो 05' चे आकर्षण ठरेल, असे मत चेंबरचे उपाध्यक्ष जी. ए. जोशी यांनी व्यक्त केले. सकाळी 10 ते दुपारी दोन या वेळेमध्ये प्रदर्शनाला भेट देणाऱ्या व्यावसायिकांसाठी 20 रुपये प्रवेशशुल्क असून त्यानंतर रात्री आठपर्यंत येणाऱ्या सर्वसामान्य प्रेक्षकांसाठीचे शुल्क 10 रुपये असेल.

 
</text>
</doc>
