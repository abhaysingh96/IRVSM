<doc>
<docno>1037401.cms.txt</docno>
<text>
 
धावते जग
लघुउद्योगांची उपेक्षा
[ Tuesday, March 01, 2005  08:53:37 pm]


ठाणे- बेलापूर पट्ट्यातील कारखानदारी हे एकेकाळी राज्याचे वैभव मानले जायचे. मुंबईतील कापड गिरण्यांपाठोपाठ या पट्ट्यातील हजारहून जास्त कारखाने गेल्या काही वर्षांत बंद पडले. उद्योगांतील जीवघेणी स्पर्धा आणि नवी मुंबई महापालिकेकडून विविध करांच्या नावाखाली केली जाणारी वसुली, यात अनेक छोटे उद्योग भरडले गेले.

या पट्ट्यात लघु आणि मध्यम उद्योगांची संख्या पाच हजारांवर होती. या उद्योगांनी प्रत्यक्ष- अप्रत्यक्ष असा तीन ते चार लाख रोजगार निर्माण केला होता. पण मालमत्ता कर आणि सेसची वसुली जोरात होत असताना किमान सुखसोयी आणि देखभालींकडे दुर्लक्ष होत आहे. कळवा, दिवा, रबाळे, ऐरोली, घणसोली, बेलापूर या पट्ट्यात एमआयडीसीच्या वसाहती आहेत. पण त्यांना कोणी वाली नाही, अशी स्थिती बनली आहे.

या भागात रिलायन्स सारखे मोठे उद्योग आहेत. भारत बिजली हा तर सुरुवातीच्या काळातला मोठा कारखाना. एमआयडीसीकडून 99 वर्षांच्या लिजवर प्लॉट घेऊन ठाणे-बेलापूरमधे कारखान्यांचे जाळे उभे राहिले. लक्षावधी कामगारांना रोजगार मिळाला. पण नवी मुंबई महापालिकेची स्थापना झाली आणि एमआयडीसीच्या वसाहती म्हणजे उत्पन्न वाढविणारी साधने, अशा दृष्टिकोनातून करआकारणीला सुरुवात झाली.

एमआयडीसीच्या वसाहतीतून नवी मुंबई महापालिकेला करवसुलीचा अधिकारच नाही, या मुद्यावर कोर्ट-कचेऱ्या झाल्या. या वादात लघुउद्योजकांची मात्र गळचेपी होऊ लागली. महापालिका निर्माण झाल्यावर व्होट बँकेच्या राजकारणातून बेसुमार झोपडपट्ट्यांची वाढ झाली. रस्तेदुरुस्ती, पाणीपुरवठा, रस्त्यांवरील दिवा-बत्ती, गटारांची स्वच्छता याकडे दुर्लक्ष होऊ लागले. जे कारखाने तग धरून आहेत ते विविध करांच्या ओझ्याखाली भरडून निघत आहेत.

या पट्ट्यातील तीन हजार सदस्य असलेल्या लघुउद्योजकांच्या संघटनेने एमआयडीसी आणि महापालिकेचे अनेकदा दरवाजे ठोठावले. पण त्यांच्यासाठी ना नोकरशहांना वेळ, ना राजकीय नेत्यांना सवड. या उद्योजकांनी नुकताच एक दिवस बंद पाळून एमआयडीसी आणि राज्य सरकारचे लक्ष वेधण्याचा प्रयत्न केला, पण अंधेरीतील एमआयडीसीच्या मुख्यालयाला आणि मंत्रालयात लालफितीच्या कारभारात अडकलेल्या उद्योग विभागाला जाग आली नाही.

लघुउद्योगांची अशीच उपेक्षा चालू राहिली, तर या पट्ट्यात बंद पडणाऱ्या कारखान्यांची संख्या वाढतच राहील आणि बेकारांच्या तांड्यात भर पडत राहील.

 
</text>
</doc>
