<doc>
<docno>1037029.cms.txt</docno>
<text>
 
महामुंबई
कम्प्युटर ट्रेनिंग शिष्यवृत्तीच्या नावाखाली फसवणूक
[ Tuesday, March 01, 2005  04:17:07 pm]


मुंबई टाइम्स टीम

कम्प्युटर ट्रेनिंगसाठी शिष्यवृत्ती देण्याच्या नावाखाली शाळेतील विद्यार्थ्यांकडून परस्पर पैसे उकळण्याऱ्या खासगी प्रशिक्षण संस्थांविषयी शिक्षकांनी आणि पालकांनी नाराजी व्यक्त केली आहे. सांताक्रूझच्या एका शाळेत

घडलेल्या प्रकाराने तसंच एनआयआयटीसारख्या नामांकित संस्था यात गुंतल्याने एकूणच याविषयी साशंकता व्यक्त होत आहे.

काही विद्यार्थ्यांना शिष्यवृत्तीअंतर्गत मोफत कम्प्युटर ट्रेनिंग देण्याचा दावा करत एनआयआयटीच्या सांताक्रूझ इथल्या कार्यालयाने या शाळेत प्राथमिक चाचणी घेण्यासाठीची परवानगी मिळवली. चाचणीदरम्यान विद्यार्थ्यांकडून भरून घेतलेल्या वैयक्तिक माहितीच्या आधारावर थेट पालकांशी परस्पर संपर्क साधण्यात आला. आपला मुलगा ' टेस्ट ' मध्ये उत्तीर्ण झाला असून त्याच्या ' हुशारी ' मुळे तो या शिष्यवृत्तीसाठी पात्र ठरला असल्याचं पालकांच्या मनावर ठसवण्यात येत होतं. अडीच हजार रूपयांचा कम्प्युटर कोर्स एक हजार रूपये या सवलतीत देत असल्याचं सांगण्यात आल्याने सवलत मिळत असल्याने कोर्स करावा या विचाराने जवळपास 19 विद्यार्थ्यांनी पैसे भरून कोर्सला प्रवेश घेतला. मात्र, आता पैसे परत मागणाऱ्या विद्यार्थ्यांना संस्थेकडून उडवाउडवीची उत्तरं देण्यात येत असल्याची तक्रार काही पालकांनी केली आहे.

शाळेच्या मुख्याध्यापिका अनुराधा गोरे यांच्याशी संपर्क साधला असता, त्यांनी या गोष्टीला दुजोरा दिला. शाळेस अंधारात ठेवून पालकांकडून परस्पर पैसे घेण्याच्या या प्रकाराबद्दल गोरे यांनीही एनआयआयटीकडे आक्षेप नोंदवला आहे. ट्रेनिंग मोफत असल्याचं सांगण्यात आल्याने शाळेने संस्थेला चाचणी घेण्यास परवानगी दिली होती. त्यामुळे विद्यार्थ्यांकडून एक हजार रूपये घेण्याचं कारण काय असा सवाल गोरे यांनी केला आहे. तसंच किती मुलांची शिष्यवृत्तीसाठी निवड झाली, याची माहिती शाळेला करून देण्यात आलेली नाही. शाळेतील बहुतांशी विद्याथीर् आथिर्कदृष्ट्या दुर्बल गटातील आहेत. त्यांच्यापैकी कित्येकांच्या पालकांनी कर्ज काढून पैसे भरले आहेत. शिवाय पैसे घेऊनच कम्प्युटर शिकवायचा तर ती व्यवस्था शाळेतही आहे. त्यासाठी खासगी संस्था कशाला हवी, असा सवालही त्यांनी केला आहे.

संबंधित शाळेच्या परवानगीनेच प्रशिक्षण देण्यात आल्याचं एनआयआयटीच्या सांताक्रूझ इथल्या कर्मचाऱ्यांनी सांगितलं. इतरही अनेक शाळांमध्ये अशाप्रकारचं प्रशिक्षण देण्यात येत असल्याचं या कार्यालयातून स्पष्ट करण्यात आलं. मात्र, ट्रेनिंगच्या नावाखाली खासगी संस्थेची जाहिरात करण्याच्या या प्रकाराबद्दल शिक्षकांनी आक्षेप घेतला आहे. असे प्रकार इतरही शाळांमध्ये होत असल्याची शक्यता शैक्षणिक वर्तुळात व्यक्त होत आहे. मात्र, एनआयआयटी ट्रेनिंग प्रोग्रॅमच्या समन्वयक गितिका छाप्रिया मुंबईबाहेर असल्याने या विषयी अधिक तपशील उपलब्ध होऊ शकला नाही.

 
</text>
</doc>
