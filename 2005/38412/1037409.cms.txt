<doc>
<docno>1037409.cms.txt</docno>
<text>
 
अग्रलेख
लोकमताची खिल्ली
[ Tuesday, March 01, 2005  08:58:35 pm]


लोकशाहीचे संकेतच नव्हेत, तर घटनादत्त कर्तव्येही उघडपणे बाजूला सारून, लोकमताची खिल्ली उडवण्याचा खेळ गोव्यात चालू असून, मंगळवारी संसदेच्या दोन्ही सभागृहांचे कामकाजही त्यासाठी वेठीला धरण्यात आले. गोव्यात भाजपच्या मनोहर परीर्कर यांचे सरकार राज्यपाल एस. सी. जमीर यांनी बरखास्त केले, त्याला महिना उलटत आला असताना, या बरखास्तीच्या निषेधार्थ मंगळवारी लोकसभा आणि राज्यसभेत गोंधळ घालून राष्ट्रीय लोकशाही आघाडीने कामकाज बंद पाडले.

गोव्यात राज्यपाल आणि काँग्रेस पक्षाकडून ' लोकशाहीचा खून ' पाडला जात असल्याबद्दल लोकसभेतील विरोधी पक्षनेते लालकृष्ण अडवाणी यांनी अश्ाू ढाळले. संरक्षण मंत्री आणि सभागृहाचे नेते प्रणव मुखजीर् यांनीही त्यात भर घातली, पण त्यांना दु:ख झाले होते, ते भाजपचे गोव्यातील सभापती विश्वास सत्तरकर यांनी लोकशाहीच्या केलेल्या विश्वासघाताचे! गोव्यात लोकशाहीचा खून आम्ही पाडला की तुम्ही यावर त्यांच्यात मतभेद असले, तरी खून पडला आणि खून पाडणे वाईट यावर दोघांचे एकमत झाले!

त्यामुळेच बहुधा सभागृहाचे काम सर्वानुमते एक दिवसासाठी स्थगित झाले. अर्थात अर्थसंकल्पाच्या दिवशी म्हणजे सोमवारी फार काम पडल्यामुळे श्ामपरिहारासाठी गोव्यातील ' लोकशाहीचा खून ' कामी आला, असे सर्वसामान्य नागरिकांना वाटले तर त्यांना दोष देता येणार नाही ; कारण गेल्या पाच-सात वर्षांत आधी काँगेस आणि आता राष्ट्रीय लोकशाही आघाडी लोकसभेत काम करण्याऐवजी त्यावर बहिष्कार घालण्यासाठीच निमित्त शोधताना दिसते आहे. वस्तुस्थिती ही आहे की, भाजप आणि काँग्रेस या दोन्ही पक्षांचे हात गोव्यातील लोकशाहीच्या रक्ताने माखलेले आहेत.

गेल्या महिन्यात परीर्कर सरकारवरील आणि सोमवारी राणे सरकारवरील विश्वासदर्शक ठरावावर मतदानासाठी बोलावलेल्या विधानसभा अधिवेशनात भाजपच्या सभापतींनी खेळलेल्या चाली या त्यांच्या पक्षाच्या हिताच्या दृष्टीने योग्यच असल्या, तरी सभापतीपदाला लाज आणणाऱ्या होत्या. राणे सरकारच्या मंत्रिमंडळातील मंत्र्याला अपात्र ठरवून आणि स्वत: सभापतीपदाचा राजीनामा देऊन, सत्तरकर यांनी राणे यांचे संख्याबळ भाजपच्या तुलनेत एकने कमी होईल, अशी व्यवस्था केली! पक्षांतराच्या खेळात प्रवीण असलेल्या जमीर यांनीही त्यांना राज्यपालपदी नेमणाऱ्या केंदातील काँग्रेस-आघाडी सरकारच्या मिठाला जागण्याचे कर्तव्य अधिक महत्त्वाचे मानले.

सत्तरकर यांनी परीर्कर सरकारवरील विश्वासदर्शक ठरावाच्या वेळी, राणेसमर्थक आमदाराला सभागृहाबाहेर काढण्याचा प्रकार करून आणि मतदानाचा निर्णयही संशयास्पद पद्धतीने जाहीर करून घटनेची पायमल्ली केली होती. राज्यपाल जमीर यांनी सत्तरकर यांच्याकडून खुलासा मागवण्याचा उपचारही न पाळता, सरकार बरखास्त तर केलेच, पण काँग्रेसचे प्रतापसिंह राणे यांना मुख्यमंत्रीपदाची शपथही दिली. शिवाय परीर्कर यांना विश्वासदर्शक ठराव संमत करून घेण्यासाठी अल्प मुदत देणाऱ्या जमीर यांनी प्रथमदर्शनी अल्पमतात असणाऱ्या राणे यांना बहुमत सिद्ध करण्यासाठी महिनाभराचा अवधी दिला. हे सर्व निर्णय कमालीचे पक्षपाती आहेतच, पण लोकशाहीचे पावित्र्य राखण्यासाठी केलेल्या पक्षांतरबंदीसारख्या कायद्यांच्या मोडतोडीला संरक्षण देणारे आहेत.

परीर्कर-सरकारच्या बरखास्तीचा निषेध म्हणून आंदोलन करणाऱ्या अडवाणींच्या भाजपची सभापती सत्तरकर यांच्या गुन्ह्यांना साथ आहे, तर ' त्यागमूतीर् ' सोनिया गांधीच्या काँग्रेस पक्षाची आणि त्यांच्या सरकारला पाठिंबा देणाऱ्या डाव्या ' नीतिमान ' पक्षांची जमीर यांच्या गुन्ह्यांना. यापैकी कोणालाही लोकशाहीच्या नावाने गळा काढण्याचा अधिकार नाही. गोव्यातील विधानसभा बरखास्त करून, नव्याने आपले प्रतिनिधी निवडण्याची संधी लोकांना देणे, यातच लोकशाहीचे भले आहे.

 
</text>
</doc>
