<doc>
<docno>1037404.cms.txt</docno>
<text>
 
धावते जग
आश्रयाची इतिश्री
[ Tuesday, March 01, 2005  08:54:48 pm]


कम्युनिस्ट देशांतील दडपशाहीच्या कचाट्यातून निसटून पाश्चात्त्य राष्ट्रांत राजकीय आश्रय घेतल्याच्या बातम्यांना एकेकाळी वर्तमानपत्रांत महत्त्वाचे स्थान असे. रशियाचा कर्दनकाळ हुकूमशहा स्टालिन याची मुलगी स्वेतलाना सोविएत रशियाची पोलादी भिंत भेदून जेव्हा अमेरिकेत आश्रयाला गेली तेव्हा तर जगातल्या अनेक वर्तमानपत्रांचा तो त्या दिवशीचा मुख्य मथळा होता. याशिवाय सोविएत गुप्तचर संस्थेचे मोठे हेर पाश्चात्त्य देशांकडे राजकीय आश्रयासाठी गेले, तेव्हाही जगभर खळबळ माजली होती.

काही आफ्रिकन व अन्य हुकूमशाही राष्ट्रांतून पळून जाणारे अनेक लोक लोकशाही देशांकडे आश्रय मागीत असत. ब्रिटन, फ्रान्स, जर्मनी यासारख्या देशांनी तर असा आश्रय देण्यासाठी खास कायदे केले होते. इराणचे धामिर्क नेते आयातुल्ला खोमेनी यांनी शहा रझा पहलवी यांच्या दडपशाहीमुळे एकेकाळी फ्रान्समध्ये राजकीय आश्रय घेतला होता. पण नंतर इराणमध्ये आयातुल्लांची सत्ता प्रस्थापित झाल्यानंतर शहांनाच पाश्चात्त्य देशांत राजकीय आश्रय घ्यावा लागला.

क्युबामधील अनेक लोक जीवावर बेतणारा समुदप्रवास करून अमेरिकेत राजकीय आश्रय घेत. पण आता शीतयुद्ध समाप्त झाल्यामुळे तसेच हुकूमशाही देशांवर मानवी हक्कांच्या पालनासाठी दबाव येत असल्यामुळे राजकीय आश्रय माागणाऱ्यांची संख्या दिवसेंदिवस कमी होत आहे. वाढत्या जागतिकीकरणामुळे विविध देशांतील राजकीय व आथिर्क व्यवहारात मोठी वाढ होत आहे. त्यामुळे काही देशांत हुकूमशाही व दडपशाही चालू असली तरी जागतिक मानवी हक्क संघटना व जगातील लोकशाहीवादी देश ताबडतोब हालचाल करून हा छळवाद थांबविण्यासाठी दडपण आणू लागले आहेत.

संयुक्त राष्ट्रांच्या निर्वासित संस्थेतफेर् देण्यात आलेल्या माहितीनुसार 2001 पासून राजकीय आश्रय मागणाऱ्यांच्या संख्येत 40 टक्के घट झाली आहे. युरोपीयन युनियनमध्ये 2004 सालात आश्रय मागणाऱ्यांची संख्या 19 टक्क्यांनी घटली आहे. 2001 सालात सर्वाधिक म्हणजे 6 लाख 55 हजार लोकांनी अन्य देशांकडे राजकीय आश्रयाची मागणी केली होती. पण नंतर 2003 सालात ही संख्या 5 लाख 8 हजार व 2004 साली 3 लाख 96 हजार 400 वर आली. युरोपीय देशांत आश्रय मागणाऱ्यांची संख्या 4 लाखांवरून यावषीर् 3 लाख 14 हजार 300 वर आली आहे. पण सायप्रस, फिनलंड, दक्षिण कोरिया, माल्टा, पोलंड व स्लोव्हाकिया या देशांकडे राजकीय आश्रय मागणाऱ्यांची संख्या वाढली आहे.

अमेरिका व ब्रिटनकडे सर्वाधिक राजकीय आश्रयाची मागणी होत असे, पण आता हे देश अनुक्रमे दुसऱ्या व तिसऱ्या स्थानांवर घसरले आहेत. फ्रान्स मात्र प्रथम क्रमांकावर आहे. येत्या काळात जसजसे जागतिकीकरण वाढेल व लोकांमध्ये विचारांचे आदानप्रदान व आथिर्क व्यवहार सुरू होतील, तसे राजकीय आश्रयांचे प्रमाण घटत जाईल अशी अपेक्षा आहे.

 
</text>
</doc>
