<doc>
<docno>1037523.cms.txt</docno>
<text>
 
महाराष्ट्र
नाशकात बिगरमोसमी पाऊस
[ Tuesday, March 01, 2005  10:57:50 pm]


म. टा. प्रतिनिधी

नाशिक : उन्हाळ्याची चाहूल लागत असतानाच नाशिक जिल्ह्याच्या काही भागात रविवारी आणि सोमवारी बेमोसमी पाऊस झाला. त्यामुळे दाक्षे, गहू आणि कांदा या पिकांचे नुकसान झाले आहे.

सोमवारी सकाळपासूनच नाशिक शहरासह जिल्ह्यात आभाळ भरून आले होते. मनमाडला दुपारी पाच वाजेनंतर सहा वाजेपर्यंत मुसळधार पाऊस कोसळला. तेथील आनंदवाडी विभागात तीन घरांवर झाडे कोसळली आणि काही घरांवरचे पत्रेही उडाले. मात्र, पावासामुळे जीवितहानी झाली नाही. अचानक आलेल्या या पावसाने वीज गेली आणि पंखे बंद पडून आणखीनच उकडू लागले.

रविवारी सायंकाळी सिन्नर तालुक्याचा काही भाग पावसाने झोडपून काढला. तसेच मालेगाव तालुक्यातही या पावसाने हजेरी लावली.

विजेचा गडगडाटासह आलेला सोसाट्याच्या वारा पाहून शेतकऱ्यांची झोप उडाली. पावसामुळे शेतात कापणीच्या प्रतिक्षेत उभा असलेला गहू आडवा झाला आहे. सध्या दाक्षाचा हंगाम सुरू असून त्यावरही पावसाचा दुष्परिणाम होणार आहे. पिकलेल्या अवस्थेतल्या दाक्षघडांवर पावसाचा मारा झाल्याने मणी गळण्याची भिती वाढली आहे. पावसात भिजल्याने कांदा सडण्याची चिंता शेतकऱ्यांना सतावते आहे.

 
</text>
</doc>
