<doc>
<docno>1037583.cms.txt</docno>
<text>
 
देश-विदेश
गेल्या चाव्या कुणीकडे?
[ Tuesday, March 01, 2005  11:51:06 pm]


म. टा. प्रतिनिधी

पणजी : गेल्या चाव्या कुणीकडे ?... गोव्याच्या विधानसभा संकुलातील अध्यक्षांच्या कार्यालयात मंगळवारी हा प्रश्न जो-तो एकमेकाला विचारत होता. परंतु याचे उत्तर कोणालाच ठाऊक नव्हते. विधानसभा अध्यक्षांच्या टेबलच्या ड्रॉवरच्या चाव्या न मिळाल्यामुळे अखेर सायंकाळी हा ड्रॉवर फोडावा लागला!!... मात्र या प्रकरणाने गोव्यात काँग्रेस आणि भारतीय जनता पक्ष यांच्यातील राजकीय वैमनस्य कोणत्या थराला जाऊन पोहोचले आहे, याची झलक या दाखवून दिली.

राज्यपालांनी नियुक्त केलेले हंगामी विधानसभाध्यक्ष फ्रान्सिस्को सादिर्ना सकाळी जेव्हा कार्यालयात पोहोचले, तेव्हा त्यांना अध्यक्षांच्या टेबलाच्या ड्रॉवरच्या चाव्याच मिळेनात. या चाव्या शोधण्यासाठी विधिमंडळ सचिवालय आणि अध्यक्षांच्या कार्यालयाचा सर्व कर्मचारीवर्ग कामाला लागला. शेवटी पोलिस, उच्च पदाधिकारी आणि विधिमंडळ सचिवालय-अध्यक्ष कार्यालयाचे कर्मचाऱ्यांच्या उपस्थितीत हा ड्रॉवर फोडावा लागला. त्यावेळी अपक्ष आमदार फिलीप नेरी रॉड्रिग्ज यांच्या अपात्रता सुनावणीविषयाचे कागदपत्र त्यात नसल्याचे सादिर्ना यांना आढळून आले.

सतरकर यांच्याशी संपर्क साधून त्यांना चाव्या देण्यास सांगितले असता, त्यांनी त्या उद्यापर्यंत आणून देतो असे सांगितले. पण नेरी अपात्रता सुनावणीची कागदपत्रे ड्रॉवरमध्ये नसल्यामुळे सतरकर यांना त्यासंबंधीचा पुरावा नष्ट करायचा आहे, असा आरोप सादिर्ना यांनी केला.

नेरी अपात्रता सुनावणी हा गोव्याच्या राजकारणात सध्या कळीचा मुद्दा बनला आहे. कारण विश्वासदर्शक ठरावात कोण बाजी मारणार हे त्यावर अवलंबून आहे. मंगळवारी विश्वासदर्शक ठरावाचे अधिवेशन सुरू होण्यापूवीर् सतरकर यांनी घटनेच्या दहाव्या परिशिष्टाखाली नेरी यांना अपात्र ठरवले होते. त्यानंतर त्यांनी राजीनामा दिल्यामुळे विधानसभेत भाजप व काँग्रेसचे 17-17 असे समान बलाबल झाले आहे. सादिर्ना हे हंगामी अध्यक्ष झाल्यामुळे सभागृहात काँग्रेसचे बळ भाजपपेक्षा एकाने कमी भरत आहे. त्यामुळे नेरी यांना पुन्हा पात्र ठरवून त्याआधारे विश्वासदर्शक ठराव जिंकण्याचा काँग्रेसचा प्रयत्न आहे.

 
</text>
</doc>
