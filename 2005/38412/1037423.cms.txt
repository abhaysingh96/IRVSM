<doc>
<docno>1037423.cms.txt</docno>
<text>
 
देश-विदेश
गुन्हेगारी पार्श्वभूमीचे अनेकजण बिहारमधून विजयी
[ Tuesday, March 01, 2005  09:13:33 pm]


वृत्तसंस्था

पाटणा : बिहारमधल्या गुन्हेगारी पार्श्वभूमी असणाऱ्या उमेदवारांभोवतालचे फास निवडणूक आयोगाने आणि पाटणा हायकोर्टाने आवळूनही विधानसभा निवडणुकांमध्ये डझनावारी उमेदवार जिंकून आले आहेत.

रामसिंग, धुमाल सिंग आणि शंकर सिंग (सर्व लोजप), तारकेश्वर सिंग ( अपक्ष), नित्यानंद राय (भाजप) आणि बिहारचे माजी मंत्री सुरेंद यादव यांनी तुरुंगातून निवडणूक लढवली आणि त्यात ते विजयीही झाले. मुन्ना शुक्ला ( एलजेपी), जेडी (यु)चे अनंत सिंग, अदित्य सिंग (काँग्रेस) हे जामिनावर सुटलेले गडीही विजयी झाले. गँगस्टर अखिलेश सिंग यादव याची पत्नी अरुणा देवी या वरसालीगंजमधून, तर गँगस्टर बुतान सिंगची विधवा पत्नी लेसी सिंग यांना त्यांच्या धमदहातून कौल मिळाला.

आपटी खाल्लेल्यांत विद्यमान आ. राजन तिवारी, लालन सिंग आणि गँगस्टर अवदेेश मंडल याची पत्नी रुपाली बिमा भारती यांचा समावेश आहे. राजदमधल्या अनेकांवर खटले आहेत. त्यातील अनेकांच्या पदरी पराभव आला. नीरज सिंग, राजेश रोशन, दिलीप कुमार यादव, कुख्यात डाकू भंगर यादवचा मुलगा अमर यादव हे राजदचे उमेदवार पराभूत झाले आहेत.

तब्बल 12 गुन्हे नावावर असलेल्या आणि राजदमधील बंडखोर तारकेश्वर सिंग यांनी मसरकमधून जेडी (यु) चे केदारसिंग यांचा पराभव केला. त्यांचाही ' रेकॉर्ड ' दफ्तरी आहे. 24 गुन्हे दाखल असलेले अनंत सिंग मोकामा मतदारसंघातून जिंकले. लालगंजमधून पुन्हा मुन्ना शुक्ला विजयी झाले. रणवीर सेनेशी संबंध असलेल्या नरेंद कुमार पांडे यांचा भोजपूर जिल्ह्यातील पिरो मतदारसंघातून विजय झाला. ' वॉण्टेड ' सतीश पांडे यांचे बंधू अमरेंद पांडे कटिया मतदारसंघातून बसपच्या तिकिटावर निवडून आले.

 
</text>
</doc>
