<doc>
<docno>1037407.cms.txt</docno>
<text>
 
लेख
भाजप-काँग्रेसला मतदारांचा झटका
[ Tuesday, March 01, 2005  08:57:03 pm]


सुमारे दीड वर्षांपूर्वी ज्या मतदारांनी विधानसभा निवडणुकीत भारतीय जनता पक्षाला मोठ्या प्रमाणावर मतदान करून राज्यात सत्ता दिली, त्याच मतदारांनी जिल्हा परिषद निवडणुकीत मात्र भाजपला जोरदार झटका दिलाय. तोच न्याय काँग्रेसलाही दिलेला दिसतो. भाजपची सत्तेची नशा आणि काँग्रेसच्या अंतर्गत गटबाजीचा परिणाम दोघांच्याही यशावर न होता तरच नवल!

राजस्थानमध्ये नुकत्याच जिल्हा परिषद आणि पंचायत समित्यांच्या निवडणुका झाल्या. भाजप सत्तेत असला, तरी काँग्रेसने 16 जिल्ह्यांत वर्चस्व प्रस्थापित केले असून, भाजपला 13 जिल्ह्यांत समाधान मानावे लागलेले दिसते. बाकीच्या तीन जिल्ह्यांत अपक्षांनी बाजी मारली. राजस्थानच्या 124 पंचायत समित्यांच्या प्रमुखपदी भाजप जाऊन बसला. काँग्रेसचा आकडा 90 प्रमुखपदांपर्यंत जाऊन पोहोचला. तथापि काँग्रेसने उप-सभापतीपदाच्या लढाईत चांगलीच बाजी मारल्याने अन्य ठिकाणचे अपयश थोडे झाकोळून गेले. त्यामुळे काँग्रेसच्या प्रतिमेत सुधारणा झाल्याचेही स्पष्ट झाले. भाजपचे 125 आणि काँग्रेसचे 82 जण पंचायत समित्यांत निवडून आले आहेत.

भाजपला आनंद मानायचाच झाला तर एवढ्यावरच मानता येईल की, या निवडणुकीच्या निमित्ताने काँग्रेसमधील भांडणे पुन्हा चव्हाट्यावर आली व ती भाजपच्या पथ्यावर पडली. पंचायत समित्यांच्या निवडणुकीचा संबंध सत्तासोपानाच्या खालच्या स्तरावर येतो. कार्यर्कत्यांचे जाळे भक्कम करण्याची संधी या उतरंडीवर असते. येथल्याच राजकारणाच्या यशावर आमदार आणि पुढे खासदारकीच्या शिड्या चढता येतात. राजस्थानमध्ये काँग्रेसचे अशोक गेहलोत यांचे सरकार जाऊन वसुंधराराजे शिंदे यांचे, म्हणजे भाजपचे, सरकार आले. काँग्रेसची अंतर्गत भांडणे पराकोटीला गेल्याचा फायदा भाजपने घेतला. जिल्हा परिषद आणि पंचायत समित्यांच्या निवडणुकीत गेल्या वेळीही काँग्रेसचा पराभव झाला होता. परंतु त्या पराभवापासून कोणताही धडा काँग्रेसने घेतला नाही. परिणामी काही अध्यक्षपदे गमावण्याची वेळ त्या पक्षावर आली. अर्थात भाजपचे वर्तन फार काही वेगळे नव्हते ; कारण त्यांच्या हाती आता सत्तेचे दोर होते. त्यामुळे साध्या कार्यर्कत्यालाही सत्ता मिळाली तर ती हवीच होती. परंतु त्यांच्यातही भांडणे आणि गटबाजी होऊन त्यांनीही काही अध्यक्षपदे घालवली. काँग्रेसमधल्या भांडणाचा लाभ भाजपने जोधपूर व भिलवाडाला घेतला. काँग्रेसच्या फाटाफुटीचा लाभ अपक्षांनी गंगानगर व उदयपूर येथे घेतला. निवडणुकीत काही विशिष्ट व्यूहरचना करूनही बिकानेरला भाजपच्या सदस्यांनी एकजूट राखली नाही ; परिणामी त्या पक्षाचा पराभव झाला.

जिल्हा परिषद व पंचायत समित्यांच्या निवडणुकीत बडे नेते सहभागी होत नाहीत हे खरे असले, तरी त्यांच्या लोकसभा आणि विधानसभा क्षेत्रांत या निवडणुका असतील तर राजकीय स्थिरतेचा पाया अधिक व्यापक करण्याची ही एक संधी असते. काँग्रेसचे प्रदेशाध्यक्ष नारायण सिंह यांच्या गटाने माजी मुख्यमंत्री अशोक गेहलोत यांच्याशी आपले राजकीय हिशेब चुकते करण्याच्या नादात जिल्हा अध्यक्षपदाच्या पाच जागा गमावल्या. उमेदवारी देण्यापासून ते निवडणुकीच्या प्रचाराची तयारी करण्याच्या सर्वच टप्प्यांवर हे दोन्ही गट झुंजत राहिले. भाजपचे अन्न-धान्य आणि नागरी पुरवठा मंत्री डॉ. करोडीलाल मीना यांनी तर आपल्याच पक्षाचे राष्ट्रीय उपाध्यक्ष जसकौर मीना यांच्यावर पक्षविरोधात मतदान केल्याचा आरोप केला. गंगानगर आणि हनुमानगढ येथे अलीकडेच झालेल्या शेतकऱ्यांच्या आंदोलनाकडे भाजपने गांभीर्याने पाहिले नाही. त्याची परिणती त्यांना सहा पंचायत समित्यांपैकी केवळ दोन समित्या मिळण्यात झाली. हनुमानगढचे जि. प. अध्यक्षपद काँग्रेसने मिळवल्याचे ध्यानी येताच भाजपला हात चोळत बसण्याखेरीज काही करता येणे शक्यही नव्हते.

राजस्थान मंत्रिमंडळातील सहा ते 12 मंत्र्यांच्या मतदारसंघांतल्या जिल्हा परिषदेत काँग्रेसने बाजी मारलेली असल्याने भाजपला हा इशारा समजायला हरकत नाही. काँग्रेसने आपली पक्षांतर्गत गटबाजी वेळीच आटोक्यात आणली नाही तर पुढील निवडणुकीत काँगेसला फारसे यश मिळणार नाही. राजस्थानमधल्या जि. प. आणि पंचायत समित्यांच्या निवडणुकीने भाजप व काँग्रेस दोघांनाही इशारा दिला आहे.

अनिल डोंगरे

 
</text>
</doc>
