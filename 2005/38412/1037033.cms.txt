<doc>
<docno>1037033.cms.txt</docno>
<text>
 
महामुंबई
खारच्या खांडवाला 'एसआरडी' योजनेत भ्रष्टाचार?
[ Tuesday, March 01, 2005  04:18:13 pm]


मुंबई टाइम्स टीम

झोपडपट्टी पुनर्वसन योजनेंतर्गत ( एसआरडी) विकसित करण्यात आलेल्या खार (पूर्व) भागातील खांडवाला वसाहतीच्या फ्लॅटवाटपात मोठ्या प्रमाणात भ्रष्टाचार झाल्याचा आरोप ' फोरम फॉर इंडिव्हिज्युअल राइट्स अॅण्ड एन्फोर्समेण्ट ' या संघटनेने केला आहे. मूळ पात्र 150 रहिवासी अद्यापि घराविना असताना 219 बेकायदा रहिवाशांना फ्लॅट देण्यात आल्याने या गैरव्यवहाराची सीबीआयमार्फत चौकशी करावी, अशी मागणीही करण्यात आली आहे. संघटनेचे अध्यक्ष ब्रायन मिरांडा आणि सल्लागार निकोलस अल्मेडा यांनी वार्ताहर बैठकीत विविध कागदपत्रं सादर केली.

योजनेतील अजूनही बेघर असलेले आणि संक्रमण शिबिरात राहणारे काही रहिवासीसुद्धा या वेळी उपस्थित होते. बिल्डर विलायतीराम मित्तल आणि आकिर्टेक्ट विवेक भोळे यांनी ही योजना विकसित केली आहे. या योजनेसाठी सांताक्रूझ (पू) इथल्या वाकोला, दत्तमंदिर या ठिकाणी असलेले सीटएस नं. 190 ते 426 आणि 795 ते 799 भूखंड देण्यात आले होते. विकासकाने बांधकाम करण्याबाबत झोपडपट्टी पुनर्वसन प्राधिकरणाकडे ( एसआरए) काही मुद्दे स्पष्ट केले होते. त्यानुसार 608 रहिवासी खोल्या , 26 आरसी आणि 56 व्यापारी गाळे काढण्याची अनुमती देण्यात आली होती. तसंच प्रकल्पग्रस्तांना खोल्या देताना या योजनेत सात बालवाड्या, सात वेल्फेअर सेंटर आणि प्रत्येकी एक सोसायटी कार्यालय बांधावं, अशी अट घालण्यात आली होती.

मात्र, या भूखंडावर बांधण्यात आलेल्या फ्लॅटची संख्या आणि अन्य आकडेवारी लक्षात घेता मूळ अटींचं पालन झालं नसल्याचं स्पष्ट झालं आहे. इमारत क्रमांक एकमध्ये खुली जागाच ठेवण्यात आलेली नाही. गोल्ड कॉइन बिल्डरने बांधलेली इमारत आणि मित्तल बिल्डरने बांधलेल्या इमारतीत अवघी तीन फुटांची जागा सोडण्यात आली आहे. नियमाप्रमाणे किमान 10 फूट जागा सोडणं आवश्यक असतं. तसंच इमारत क्रमांक एक आणि तीन यातील तळमजल्यांच्या फ्लॅटचं रूपांतर दुकानात करण्यात येऊन ते खुल्या बाजारात विकण्यात आल्याचा आरोप करण्यात आला आहे.

इमारत नंबर चारचा तळमजला बालवाडी, सोसायटीची दोन कार्यालयं, मीटर रूम यासाठी राखीव असताना हे सर्व व्यापारी गाळ्यांमध्ये रूपांतरित करण्यात आले आहेत. या इमारतीतील संपूर्ण सातवा मजला कायदेशीर नसल्याचा दावा केला जातोय. तसंच 690 प्रकल्पबाधितांची संख्या असताना 760 फ्लॅट बांधण्यात आले. मात्र 150 मूळ रहिवाशांना अद्यापि फ्लॅट देण्यात आलेले नसून ते संक्रमण शिबिरात राहत आहेत तर 219 बेकायदा रहिवाशांनी फ्लॅट बळकावले आहेत, अशी माहिती ' एसआरए ' अहवालात देण्यात आलेली आहे. त्यावर कोणतीच कारवाई होत नसल्याची अल्मेडा आणि प्रकल्पबाधितांची तक्रार आहे.

 
</text>
</doc>
