<doc>
<docno>1037426.cms.txt</docno>
<text>
 
देश-विदेश
राजधानीत रंगली मराठी काव्यगंधाची मैफल
[ Tuesday, March 01, 2005  09:15:41 pm]


म. टा. विशेष प्रतिनिधी

नवी दिल्ली : शरद पवारांचे दिल्लीतले निवासस्थान....राजधानीतले मराठी कलासंस्कृतीचे हक्काचे आश्रयस्थान बनले आहे. 28 फेब्रुवारीचा दिवस तसा केंदीय अर्थसंकल्पाने व्यापलेला. दिवसभर स्वार्थाच्या आकडेमोडीत अवघी दिल्ली गुंतलेली. संध्याकाळ मात्र मराठी जिव्हाळ्याच्या टवटवीत सोहळ्याने बहरलेली. राजकारण आणि स्वार्थ दोन्ही गोष्टी बाजूला ठेवून, मराठी खासदार 6 जनपथवर जमले आणि कवींच्या काव्यमैफलीत रंगून गेले.

रामदास फुटाणे यांनी मैफलीचा ताबा घेतला. बहारदार सूत्रसंचालन केले. फ. मुं. शिंदे, अशोक नायगावकर, विठ्ठल वाघ, सुरेश शिंदे, प्रकाश घोडके, साहेबराव ठाणगे आणि गोव्याच्या विष्णु सूर्या वाघ यांनी राजकीय वात्रटिकांची प्रेमकवितांशी सांगड घालीत मैफल उत्तरोत्तर रंगवत गेली. अधुनमधून राजकीय विडंबनाच्या चपखल चारोळ्या फुटाणे यांनी पेरल्या आणि उपस्थितांमध्ये हास्याची कारंजी सातत्याने फुलवली.

टिळक.. ही नायगावकरांची गाजलेली कविता... समोरच्या श्रोत्यांचा अंदाज घेत, टिळक सादर करताना नायगावकर मध्येच जो मजकूर पेरतात, त्याला तोड नाही. शरद पवारांपासून तमाम राजकारण्यांना आणि विशेषत: पुणेकरांना त्यांनी ज्या फ्रेश कोपरखळ्या मारल्या, त्या लाजवाब होत्या. पवार समोर असले की, आपल्या बिनधास्त शैलीत कविता सादर करण्यास, फ. मंु. शिंदे यांना कशाची भीती वाटते, ते समजत नाही. राजवट ही नवी कविता सादर करताना फ.मु. म्हणाले....

आकाश अंतरेल की काय भीती वाटते...पंचांग बिथरेल की काय भीती वाटते.

देश देऊन टाकला राजपुत्रास परीने...राजवट उलटेल की काय भीती वाटते.

गोव्याच्या विष्णु सूर्या वाघ यांनी मनोहर जोशी सरांच्या डायरीतील एक पान सादर केले तेव्हा सारी मैफलच प्रसन्न झाली....साहेबांच्या आशीर्वादाने.. सरांच्या डायरीची मजेदार खिल्ली वाघ उडवीत होते, तेव्हा सुरेश प्रभू, संजय राऊत, एकनाथ ठाकूर, भावना गवळी या शिवसेना खासदारांनाही हसू आवरले नाही. कृषीमंत्र्यांच्या घरी जमलेल्या या मैफलीत, अस्सल गावरान मराठमोळं वातावरण उभं करीत, सुरेश शिंदेंनी म्हैस आणि हंगामा तर ढाणगेंनी माझे शेत औक्षवंत, बिजातून रोज नवा..उगवेल भगवंत...सादर करीत वातावरणात मजेदार रंग भरले. प्रकाश घोडकेंनी तुझ्या दाराहून जाता ही प्रेमकविता, तर विठ्ठल वाघांनी मराठी मातीचा गंध, गावपक्षी इ. कविता सादर केल्या.

खा.मंडलिक व निवेदिता माने यांनी शिवाजी विद्यापीठातल्या पत्रकारिता पदवी अभ्यासक्रमाच्या 35 विद्यार्थ्यांना पवारांच्या भेटीला आणले होते. पवारांनी सर्वांना मैफलीत सामील करून घेतले. खासदार श्रीनिवास पाटील प्रत्येकाची विचारपूस करीत, व्यवस्थेत लक्ष घालीत होते. यशवंतराव चव्हाणांच्या निवासस्थानी कधीकाळी दिल्लीत अशा मैफली व्हायच्या. त्यानंतर वसंतराव साठ्यांकडे त्याची मक्तेदारी आली. मनोहर जोशींनी लोकसभेचे अध्यक्ष असताना काही कार्यक्रम घडवले, आता शरद पवारांच्या निवासस्थानी मराठी कलासंस्कृती विसावली आहे.

 
</text>
</doc>
