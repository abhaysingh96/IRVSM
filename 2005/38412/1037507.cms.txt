<doc>
<docno>1037507.cms.txt</docno>
<text>
 
महाराष्ट्र
शाहू महाविद्यालयाला वृक्षतोडीचा दंड माफ करण्याचा ठराव मंजूर
[ Tuesday, March 01, 2005  10:49:49 pm]


म. टा. प्रतिनिधी

पुणे : ' अखिल भारतीय मराठा शिक्षण परिषदे ' ने केलेल्या वृक्षतोडीबद्दल त्यांच्यावर दंडात्मक कारवाई न करता अनामत रकमेत सवलत द्यावी, असा ठराव वृक्ष संवर्धन समितीच्या बैठकीत सोमवारी मंजूर करण्यात आला. मात्र त्याची अंमलबजावणी करायची की नाही, याचा निर्णय सर्व कायदेशीर बाबी तपासूनच आयुक्त निर्णय घेतील असे, अतिरिक्त आयुक्त दादासाहेब झगडे यांनी सांगितले.

अखिल भारतीय मराठा शिक्षण परिषदेने श्री शाहू कॉलेजच्या मागील बाजूच्या मोकळ्या मैदानावरील सुमारे 70 झाडे महापालिकेची परवानगी न घेता तोडली. त्यामुळे संस्थेवर दंडात्मक कारवाई करण्यात आली होती. संस्थेने वृक्ष तोडीबाबत महापालिकेकडे अर्ज केला होता. पण त्यावर निर्णय होण्याआधीच त्यांनी झाडे तोडली. यंदाच्या समितीच्या पत्रिकेवर हा विषय चचेर्ला आला. मात्र, संस्थेला हरित पुणे पुरस्कार मिळाला आहे. मैदानाच्या बाजूने ते पुन्हा झाडे लावणार आहेत. त्यामुळे त्यांच्यावर दंडात्मक कारवाई करू नये तसेच अनामत रकमेत सवलत द्यावी, असा ठराव काँग्रेस आणि राष्ट्रवादी काँग्रेसच्या सदस्यांनी ठेवला. त्यावरून बैठकीत सुमारे एक- दीड तास गोंधळ झाला. पण बहुमताच्या जोरावर हा विषय मंजूर झाला होता.

हा विषय बेकायदा मंजूर झाल्यामुळे या ठरावाची कायदेशीर वैधता ठरवून त्याची अंमलबजावणीचा निर्णय आयुक्त करतील, असे झगडे म्हणाले.

 
</text>
</doc>
