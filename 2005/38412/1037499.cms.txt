<doc>
<docno>1037499.cms.txt</docno>
<text>
 
महाराष्ट्र
संगमवाडीजवळ लहुजी वस्ताद साळवेंचे स्मृतीस्मारक उभारण्याची मागणी
[ Tuesday, March 01, 2005  10:47:25 pm]


म. टा. प्रतिनिधी

पुणे : भारतीय स्वातंत्र्य आणि सामाजिक क्रांतीमधील गुरूस्थानी असणाऱ्या लहुजी वस्ताद साळवे यांचे उचित स्मारक पुण्याजवळील संगमवाडी येथे व्हावे. तसेच त्यांच्या कार्याची ओळख शालेय पातळीवर मुलांना व्हावी यासाठी प्राथमिक शिक्षणाच्या अभ्यासक्रमात त्यांच्यावरील धडा ठेवावा, अशा दोन प्रमुख मागण्या दलित स्वयंसेवक संघातफेर् नुकत्याच करण्यात आल्या.

आद्य क्रांतीकारक वासुदेव बळवंत फडके आणि स्वराज्याचा उद्घोष करणारे लोकमान्य टिळक यांना गुरूस्थानी असणाऱ्या लहुजी वस्ताद यांचे आज विस्मरण होत आहे, अशी खंत दलित स्वयंसेवक संघाचे प्रमुख दादासाहेब सोनवणे यांनी यावेळी व्यक्त केली. लहुजी वस्ताद यांच्या नुकत्याच झालेल्या 124 व्या पुण्यतिथीचे औचित्य लक्षात घेऊन त्यांनी तसेच समता अकादमीनेही या दोन मागण्या केल्या आहेत.

लहुजी उस्तादांच्या स्मृतिदिनानिमित्त विविध संघटनांनी वाकडेवाडी येथील मांगिरबाबा समाधीस्थळापासून अभिवादन यात्रा काढली होती. यानिमित्त आयोजित करण्यात आलेल्या जाहीर सभेत समाजवादी पक्षाचे ज्येष्ठ नेते भाई वैद्य यांनी सांगितले की, कष्टकरी दलित समाजातील महापुरुषांच्या पराक्रमाचा इतिहास हा दडपला गेला आहे. या समाजातील शिक्षित पिढीने आपल्या पूर्वजांच्या पराक्रमाचा हा इतिहास शोधून काढला पाहिजे.

एकीकडे वासूदेव बळवंत फडके यांंचे स्मारक पुण्यात होत असताना त्यांच्या गुरूंना मात्र राज्य सरकार विसरले आहे, असा आरोप बांधकाम मजदूर सभेचे राज्य अध्यक्ष अॅड. मोहन वाडेकर यांनी केला. ते म्हणाले की, लहुजींना विसरून केवळ वासुदेव बळवंतांची आठवण ठेवणे योग्य नाही. लोकमान्य टिळकांच्या राजकीय स्वातंत्र्याच्या चळवळीला पाठिंबा देताना वासुदेव बळवंतांच्या क्रांतीकार्यालाही लहुजींनी मोठे बळ दिले, हा इतिहास विसरला जाता कामा नये.

सावित्रीबाई फुले यांना पहिल्या मुलींच्या शाळेत जाताना समाजकंटकांपासून लहुजींनी संरक्षण दिले. तसेच स्वामी दयानंद सरस्वतींना सनातन्यांनी विरोध केला तेव्हा लहुजी स्वत: तालमीतल्या मल्ल शिष्यांसह महात्मा फुले यांच्या मिरवणुकीत सहभागी झाले होते, असे एकता उत्सवाचे निमंत्रक नितीन पवार यांनी सांगितले. यावेळी प्रसिद्ध साहित्यिक उत्तम बंडू तुपे, लहुजी सेनेचे अशोक लोखंडे, अभ्यासक भाऊसाहेब सोनावणे, संपादक विठ्ठल सोनावणे इत्यादी मान्यवरांनी यावेळी आपले विचार मांडले.

 
</text>
</doc>
