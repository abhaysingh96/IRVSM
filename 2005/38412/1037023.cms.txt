<doc>
<docno>1037023.cms.txt</docno>
<text>
 
महाराष्ट्र
निवडणुकीच्या तोंडावर इच्छुकांची राष्ट्रवादीकडे धाव
[ Tuesday, March 01, 2005  04:07:55 pm]


मनोज जालनावाला

राष्ट्रवादी काँग्रेसमध्ये उत्साह, काँग्रेसची मंडळी एकमेकांच्या तंगड्या खेचण्यात मग्न, शिवसेनेत मरगळ, रिपाइं नेत्यांची आघाडीसाठी धडपड, भाजपनेते युतीच्या प्रतिक्षेत असं चित्र महापालिकेच्या निवडणुकीच्या पार्श्वभूमीवर दिसत आहे. महापालिकेच्या तिसऱ्या सार्वत्रिक निवडणुकीचं मतदान येत्या 10 एप्रिल रोजी होणार आहे.

गेली पाच वर्षं महापालिकेत सत्तेत असलेल्या राष्ट्रवादीने सत्ता कायम राखण्यासाठी बाह्या सरसावल्या आहेत. राष्ट्रवादीची चलती असल्याने राज्य उत्पादन शुल्क मंत्री गणेश नाईक यांचे आशीर्वाद घेण्यासाठी इच्छुक उमेदवार वऱ्हाडासह जात आहेत. प्रभागांचे आरक्षण बदलल्याने, पक्षात जमत नाही अशी शिवसेना, काँग्रेस पक्षातील मंडळी राष्ट्रवादीच्या तंबूत जाण्यासाठी धडपड करत असल्याचं चित्र इथं दिसत आहे. तिकीटासाठी सर्वाधिक इच्छुक याच पक्षात असल्याचं दिसतं. त्यातच रविवारी झालेल्या राष्ट्रवादी काँग्रेसच्या मेळाव्यात तिघा काँग्रेस नगरसेवकांनी राष्ट्रवादीत प्रवेश केल्याने राजकीय वर्तुळात खळबळ उडाली आहे. सीबीडीतील काँग्रेसचे ज्येष्ठ नगरसेवक साबू डॅनियल, अशोक गुरखे तसंच सारसोळे - नेरुळचे नगरसेवक नारायण पाटील यांनी गणेश नाईक व महापौर संजीव नाईक यांच्या उपस्थितीत राष्ट्रवादीत प्रवेश केला. वाशीतील अपक्ष नगरसेवक किशोर पाटकर यांनीही राष्ट्रवादीत प्रवेश केला. त्याचबरोबर शेतकरी कामगार पक्षाचे नवी मंुबई जिल्हा सरचिटणीस गणेश पाटील, शिवसेनेचे तुभेर् स्टोअर इथल्या शाखाप्रमुख डॉ. अंगद कांबळे, विष्णू चव्हाण, उपशाखा प्रमुख सत्यवान वाभाळे यांनी सुद्धा राष्ट्रवादीत प्रवेश केला. अंतर्गत कलहामुळे बेजार झालेल्या काँग्रेस पक्षाला राष्ट्रवादीचे नेते नाईक यांनी पहिला सुरुंग लावला आहे. त्यामुळे दोन्ही काँग्रेसच्या आघाडीची शक्यताही मावळण्यात जमा आहे.

महापालिका ताब्यात घेण्यासाठी राष्ट्रवादी जोरदार मोचेर्बांधणी करत असतानाच काँग्रेसची मंडळी एकमेकांचे पाय खेचण्यात मग्न आहेत. प्रदेश नेतृत्वाकडून त्याकडे कानाडोळा करण्यात येत आहे. शिवाय पक्षात अनेक स्वयंभू नेते तयार झाले आहेत. या पक्षात शहरी आणि ग्रामीण वाद यापुढेही कायम राहणार असल्याचं दिसत आहे. पक्षातील मंडळी राष्ट्रवादीशी युती करण्यासाठी इच्छुक नसल्याने कार्यर्कत्यांमध्ये संभ्रमाचं वातावरण निर्माण झालं आहे.

रिपाइंच्या नेत्यांमध्ये एकमत नाही. त्यांनी दोन्ही काँग्रेसशी आघाडी करण्याची भाषा सुरू केली असली तरी त्या मागणीला कितपत प्रतिसाद देतील, याबाबत शंका उपस्थित केली जात आहे. रिपाइंची मागणी मान्य झाली तरी या पक्षाला एखाद-दुसरी जागा मिळण्याची शक्यता वर्तवली जात आहे. रिपाइं ( डेमॉक्रेटिक) पक्षाने 35 जागांवर उमेदवार उभे करण्याचा निर्णय घेतला आहे. मात्र या पक्षाचा प्रभाव इथे दिसत नाही. रिपाइंची दोन्ही काँग्रेसशी आघाडी झाली नाही तर मते विभागून त्याचा फायदा आथिर्कदृष्ट्या सक्षम असलेल्या उमेदवाराला होण्याची शक्यता वर्तवण्यात येत आहे. गेल्या निवडणुकीत पक्षाचे सुधाकर सोनावणे हे एकमेव नगरसेवक निवडून आले होते. या वेळेस रिपाइं नगरसेवकांची संख्या वाढणार की तेवढीच राहणार याबद्दल इथे उत्सुकता आहे.

गेल्या निवडणुकीत सपाटून मार खाल्ल्यानंतर शिवसेनेत आलेली मरगळ अद्यापि कायम आहे. निवडणूक तोंडावर आली तरीही इथे सेनेत उत्साह दिसत नाही. शिवसेना कोणाला उमेदवारी देणार यावरच या पक्षाचं भवितव्य अवलंबून असल्याचा राजकीय जाणकारांचा कयास आहे.

भाजपने अद्यापि बारसं धरलेलं नाही. स्वबळावर एकाही प्रभागात भाजपचा उमेदवार निवडून येऊ शकत नसल्याचं चित्र इथे आहे. गेल्या दोन निवडणुकीत भाजपला एकही जागा मिळाली नाही. सेना-भाजप युती झाली तरच या पक्षाचा नगरसेवक होऊ शकेल, अशी इथे परिस्थिती आहे.

शेतकरी कामगार पक्षाचे अंकुश ठाकूरने नगरसेवक पद मिळालं होतं. परंतु या पक्षाची सूत्रे जिथून हालतात त्या रायगडात पक्षात फाटाफूट झाल्याने नवी मंुबईत शेकापचे तारू कोण सावरणार, असा प्रश्न निर्माण झाला आहे. नवी मंुबई शेकाप चिटणीस गणेश पाटील पुढे चालले तर मागे कुणी नाही, असं चित्र इथे आहे. तर पाटीलही राष्ट्रवादीत जाण्याच्या वाटेवर आहेत. सप, बसप या पक्षांचं अस्तित्व इथे नगण्य आहे. त्यामुळे आगामी निवडणुकीत राष्ट्रवादी, काँग्रेस, शिवसेना या पक्षांमध्येच झुंज रंगण्याची चिन्हं दिसत आहेत.

 
</text>
</doc>
