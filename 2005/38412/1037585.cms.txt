<doc>
<docno>1037585.cms.txt</docno>
<text>
 
देश-विदेश
कोलकात्याच्या मुलांनीच जिंकलंय ऑस्कर!
[ Tuesday, March 01, 2005  11:51:53 pm]


वृत्तसंस्था

कोलकाता : झाना ब्रिस्की आणि रॉस कॉफमन नावाच्या दोन बायका अमेरिकेतल्या मॅनहॅटनहून हजारो किलोमीटरवरच्या कोलकात्यात वेश्यांच्या जीवनाचा अभ्यास करण्यासाठी आल्या काय आणि त्यांच्या मुलांची हलाखी पडद्यावर नेण्यासाठी त्यांनी खुद्द त्या मुलांच्याच हातात कॅमेरा सोपवला काय! हे कमी होतं की काय म्हणून एखाद्या मान्यवरानं आत्मचरित्र सांगावं तसं जीवनातले फाटके पदर उलगडून दाखवणाऱ्या त्यांच्या या चित्रिकरणाला, सिनेमाक्षेत्रातील सर्व कलावंत ज्या सन्मानासाठी आयुष्यभर झुरतात, तो ' ऑस्कर ' पुरस्कारही मिळाला. सगळंच कसं स्वप्नवत आणि अविश्वसनीय! आपल्याला ऑस्कर मिळालाय, या बातमीवर या मुलांचा अजूनही विश्वास नाही.

13 वर्षांची पूजा आणि तिचे सात सवंगडी ' बॉर्न इन्टू ब्रॉथेल्स ' या ऑस्करविजेत्या लघुपटाचे ' निर्माते '. कधी साधा कौतुकाचा शब्दही न ऐकलेली ही मुले इतकी उत्साहित झाली आहेत की, आपण ऐकलं, पाहिलं, ते खोटं तर नाही ना, अशी शंका त्यांना येतेय.

फोटोग्राफीची प्रचंड आवड असलेली पूजा ही त्या सर्वांची ' लीडर '! ' ऑस्कर सोहळा आम्ही टीव्हीवर लाइव्ह पाहिला आणि आमच्या लघुपटाला पुरस्कार जाहीर होताच आमच्याकडं ' सेलिब्रेशन ' सोहळा सुरू झाला ', अशी उत्स्फूर्त प्रतिक्रिया पूजाने दिली.

हे सगळं कसं घडून आलं, याची स्पष्ट आठवण तिला पाच वर्षांनंतरही आहे. झाना 2000 मध्ये कोलकात्यात आली होती. पूजाला फोटोग्राफीची असलेली आवड पाहून तिने तिच्या हाती कॅमेरा सोपवला. तिच्यासारख्याच आणखी सात मुलांनाही तिने कॅमेरे दिले. ते हाताळण्याचं प्रशिक्षण दिलं आणि मनाप्रमाणं फोटो काढायला सांगितले. हे सर्व फोटो नंतर झानानं संकलित केले आणि त्यातून तयार झालेल्या या लघुपटाने ' ऑस्कर ' च्या परीक्षकांवर मोहिनी घातली.

पुरस्कार जाहीर होताच झानाने पूजाला फोन करून तिचं अभिनंदन तर केलंच, वरून तिच्या सर्व सवंगड्यांना न्यू यॉर्कची वारी घडवून आणण्याचं आश्वासनही दिलं. आता पूजा झानाकडे जाण्यास उत्सुक आहे. त्याआधी तिला नववीची परीक्षा द्यायचीच. शिक्षण पूर्ण करून फोटोग्राफीतच करियर करण्याचं तिचं ध्येय आहे!

 
</text>
</doc>
