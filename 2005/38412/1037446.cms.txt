<doc>
<docno>1037446.cms.txt</docno>
<text>
 
क्रीडा
पावसामुळे पाकला सराव करता आला नाही
[ Tuesday, March 01, 2005  09:26:59 pm]


धर्मशाळा : पावसामुळे मंगळवारी पाकिस्तानी खेळाडूंना येथे सराव करता आला नाही. पाक खेळाडूंना बघण्यासाठी क्रिकेट रसिकांनी भर पावसातही गदीर् केली होती. परंतु या प्रेक्षकांची निराशा झाली. पाकिस्तानी खेळाडू मंगळवारी सकाळी येथे येऊन दाखल झाले. अध्यक्षीय संघाविरुद्धचा पाकचा तीन दिवसांचा सामना येथे होणार आहे. कांगरा विमानतळावर पाकिस्तानी खेळाडू सकाळी अकरा वाजता येऊन दाखल झाले. दुपारी तीन वाजता ते सराव करणार होते. पण पावसामुळे ते सराव करू शकले नाहीत. हा सामना गुरुवारपासून येथे सुरू होणार आहे. परंतु पावसामुळे हिमाचल प्रदेश क्रिकेट असोसिएशनचे अधिकारी काळजीत पडले आहेत. हिमाचल प्रदेश क्रिकेट असोसिएशनचे अध्यक्ष अनुराग ठाकूर हजारो क्रिकेट रसिकांसह विमानतळावर पाक संघाच्या स्वागताला हजर होते. परंतु पावसामुळे आमची काळजी वाढली आहे, असे ते म्हणाले. आम्ही आवश्यक त्या साऱ्या सुविधा पुरवल्या आहेत पण निसर्गापुढे आमचे काही चालत नाही असे सांगून ठाकूर म्हणाले, मोहालीतही पाऊस पडत आहे. त्यामुळे तेथेही सराव करणे कठीण आहे.

हिमाचल प्रदेशात काही ठिकाणी हिमवर्षाव झाला असून पाऊसही पडत आहे. वेधशाळेच्या अंदाजानुसार येत्या काही दिवसातही येथे पाऊस पडणार आहे. वातावरण ढगाळ रहाणार आहे. हिमाचल प्रदेश क्रिकेट संघटकांना काळजीत पाडणारी ही बाब आहे.

 
</text>
</doc>
