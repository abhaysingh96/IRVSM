<doc>
<docno>1037298.cms.txt</docno>
<text>
 
महाराष्ट्र
गर्भलिंग निदान करताना डॉक्टरला रंगेहात पकडले
[ Tuesday, March 01, 2005  07:44:25 pm]


म. टा. वृत्तसेवा

कोल्हापूर : प्रसूतीपूर्व गर्भलिंग निदान केल्याच्या आरोपाखाली राजारामपूरी येथील प्रसिध्द स्त्रीरोग तज्ज्ञ डॉ. कीतीर्कुमार अरगडे यांच्यावर कारवाई करण्यात आली.अरगडे यांच्या ' माहेर ' हॉस्पिटल विरोधात गेली अनेक वर्षं तक्रारी येत होत्या. सातारा येथील ' गर्भलिंग चिकित्सा प्रतिबंधक दक्षता समिती ' च्या पथकाने अचानक छापा घालून अरगडे यांना रंगेहात पकडले.

दक्षता समितीच्या सदस्या वर्षा देशपांडे आणि शैलजा पोवार या एका गर्भवती महिलेला घेऊन या हॉस्पिटलमध्ये गेल्या. तिथे अरगडे यांची सून डॉ. शैलजाने या महिलेला तपासले आणि मुलगी असल्याचे सांगितले. वर गर्भपातासाठी बाराशे रुपये खर्च असल्याचे सांगितले. दरम्यान दक्षता समिती सदस्यांनी जिल्हा शल्यचिकित्सक डॉ. खंडाळकर यांना बोलावून घेतले. रकमेची देवघेव सुरू असताना अचानक हा छापा पडल्याने अरगडे गडबडले. त्यांनी नोटा गिळून पुरावा नष्ट करण्याचा अयशस्वी प्रयत्न केला. डॉ. खंडाळकर यांनी गर्भचिकित्सा करणारी यंत्रणा सील केली.

कोल्हापूर जिल्ह्यातील उघडकीस आलेला हा पहिलाच प्रकार आहे. या कायद्याखाली दोषी ठरणारा सहा वर्षं कारावास आणि दहा हजार रुपये दंडाच्या शिक्षेला पात्र ठरतो.

तीन तलाठी अटकेत

सातबाराच्या उताऱ्यात खोट्या नोंदी करून जमिनी हडप करण्यासाठी मदत करणाऱ्या तीन तलाठ्यांना राज्य गुन्हा अन्वेषण शाखेनेकेली आहे.

माळूबाई चव्हाण यांनी त्यांची जवाहरनगर येथील तीन एकर जमीन पतीच्या निधनानंतर मुलांच्या नावावर करण्यासाठी अर्ज केला होता. पण सातबाराच्या उताऱ्यात इतरांचीच नावे घुसडलेली होती. खोटी नावे लावल्याबद्दल त्यांनी पोलिसांत तक्रार केली. पण पोलिसांनी उलट त्यांच्यावरच चोरीचा गुन्हा दाखल केला. याविरोधात तहसिलदार आणि जिल्हाधिकाऱ्यांकडेही त्यांची दाद लागली नाही.

शेवटी जलदगती कोर्टात चव्हाण यांना न्याय मिळाला. कोर्टाने पोलिसांना या प्रकरणी तपास करण्याचे आदेश दिले. पोलिसांनी तपासात पुन्हा त्यांचा दावा खोटा ठरवला.

तेव्हा सरकारने हे प्रकरण गुन्हा अन्वेषण शाखेकडे सोपवले. त्यांच्या तपासात चव्हाण यांच्यावर अन्याय झाल्याचे उघड झाले. त्यानुसार दिनकर भोई, कृष्णा कुंभार आणि मारूती सावंत या तिघा तलाठ्यांना अटक करण्यात आली. भोई हे निवृत्त आहेत. या प्रकरणी आणखी धरपकड होण्याची शक्यता आहे.

सरकारी गोदामातील धान्य काळ्या बाजारात

सरकारी गोदामातील धान्य काळ्या बाजारात विक ण्याचे प्रकार बोकाळले आहेत, अशी कबुली दिली आहे ती हे प्रकार रोखण्याची जबाबदारी असणाऱ्या अन्न व नागरी पुरवठा मंत्री सुनील तटकरेंनी. त्यांनी कोल्हापूर, सांगली आणि सातारा जिल्ह्यातील अतिरिक्त जिल्हाधिकारी आणि पुरवठा अधिकाऱ्यांच्या बैठकीत अधिकाऱ्यांना याचा जाब विचारला.

या सर्व प्रकरणांची ताबडतोब चौकशी करून, पंधरा दिवसात अहवाल सादर करण्याचे आदेश तटकरे यांनी अधिकाऱ्यांना दिले. दोषी आढळणाऱ्यांवर कडक कारवाई केली जाईल, असा इशाराही त्यांनी दिला. याशिवाय कोल्हापूर जिल्ह्यात रोजगार हमी योजना आणि शालेय पोषण आहार योजनेत झालेल्या धान्याच्या गैरव्यवहाराच्या चौकशीसाठी समिती नियुक्त करण्याचा निर्णयही झाला.

 
</text>
</doc>
