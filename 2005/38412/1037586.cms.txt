<doc>
<docno>1037586.cms.txt</docno>
<text>
 
महाराष्ट्र
सहा डान्स बारवर कारवाई
[ Tuesday, March 01, 2005  11:52:40 pm]


म. टा. प्रतिनिधी

ठाणे : डान्स बारच्या नावाखाली चालणारा वेश्या व्यवसाय रोखण्यासाठी ठाण्याचे पोलिस आयुक्त डी. शिवानंदन यांच्या ' क्रॅड डाऊन ' या मोहिमेअंतर्गत ठाणे, मुंब्ाा, भिवंडी, कल्याण, उल्हासनगर भागातील सहा डान्स बारवर मंगळवारी पहाटे पोलिसांनी कारवाई केली.

वर्तकनगर येथील ' नाईट लव्हर ', मुंब्यातील ' प्रिया ', भिवंडीतील ' पारो ' आणि ' डब्ल्यू डब्ल्यू एफ ', कल्याणमधील ' ऱ्हिदम ' आणि ' राधाकृष्ण ' तर उल्हासनगरमधील ' फिशरमन ' या डान्सबारवर छापे टाकण्यात आले. अप्पर पोलिस आयुक्त सुरेश कक्कड यांच्या मार्गदर्शनाखाली गुन्हे शाखेचे सहाय्यक पोलिस आयुक्त डॉ. शशिकांत महावरकर, जी. टी. माळी यांनी गुन्हे शाखेचे अधिकारी व कर्मचारी यांच्यासह ही कारवाई केली. याप्रकरणी डान्सबारचे मालक व व्यवस्थापक अशा एकूण 20 जणांवर अनैतिक व्यापार प्रतिबंधक कायद्याखाली गुन्हे दाखल करण्यात आले. बिभत्स अंगप्रदर्शन केल्याबद्दल 103 बारबाला आणि असभ्य वर्तन केल्याबद्दल 57 पुरुषांवरही मुंबई पोलिस कायद्याखाली कारवाई करण्यात आली.

स्थायी समिती सभापतीपदासाठी दोन अर्ज

ठाणे महापालिकेतील स्थायी समिती सभापतीपदाच्या निवडणूकीसाठी मंगळवारी शिवसनेचे रवींद फाटक आणि काँग्रेसचे एस. एच. पाटील यांनी अर्ज भरले. या पदासाठी चार मार्च रोजी मतदान होणार आहे. विशेष म्हणजे एस. एच. पाटील यांची याच वषीर् स्थायी समितीवर बिनविरोध निवड झाली आहे. त्यामुळे ते आपला उमेदवारी अर्ज मागे घेतील, अशी शक्यता वर्तवली जात आहे. दरम्यान, परिवहन सभापतीपदासाठी 7 मार्चला निवडणूक आहे.

दरोडेखोरांच्या टोळीस अटक

नवी मुंबई (म. टा. वृत्तसेवा) : नवीन पनवेल परिसरात दरोडा घालण्यासाठी आलेल्या नऊ जणांच्या टोळीला पोलिसांनी मंगळवारी पहाटे अटक केली.

टायटन बारजवळ पोलिस गस्त घालत असताना विजय जयस्वाल, अनुपकुमार उमाशंकर सिंग, नातू बाबू शेख, शंकर मगर, अकबर अर्शद मुल्ला, निजामुद्दिन रहमत अलीखान व इतर तिघे संशयास्पदरीत्या फिरताना आढळले. त्या सर्वांना ताब्यात घेऊन त्यांची झडती घेण्यात आली. त्यात त्यांच्याकडे तीन चाकू व मिरची पूड मिळाली. त्यानंतर त्यांना अटक करण्यात आली.

 
</text>
</doc>
