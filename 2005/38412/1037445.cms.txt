<doc>
<docno>1037445.cms.txt</docno>
<text>
 
क्रीडा
पाकशी दोन हात करण्यास भारत सज्ज
[ Tuesday, March 01, 2005  09:26:16 pm]


नवी दिल्ली : पाकिस्तानशी दोन हात करण्यास भारत सज्ज असून आमचे फलंदाज आणि गोलंदाज चांगली कामगिरी करतील असा विश्वास वाटतो, असे भारताचा कर्णधार सौरव गांगुली म्हणाला.

दक्षिण आफ्रिका आणि बांगलादेशविरुद्ध भारतीय फलंदाजांनी सरस खेळ केला होता आणि आता पाकविरुद्धही त्याची पुनरावृत्ती होईल याची मला खात्री वाटते असे सांगून गांगुली म्हणाला, भारतीय फलंदाजांच्या कामगिरीत सातत्य नसल्याने मी काळजीत पडलो होतो पण आता ती काळजी दूर झालेली आहे.

भारताचे तेज गोलंदाज पाकविरुद्धच्या मालिकेत चांगले यश मिळवतील आणि भारतीय विजयाचा मार्ग सुकर करतील असेही त्याने सांगितले. मोहाली, कोलकाता आणि बंगलोरच्या खेळपट्ट्या खिलाडू असतील आणि उपखंडातील खेळपट्ट्यांवर फिरकी गोलंदाजही चांगले यश मिळवू शकतात, त्यामुळे आमचे पारडे जड असेल असेही त्याने सांगितले.

आमच्याकडे अनिल कुंबळे आणि हरभजनसिंग हे दोन अव्वल फिरकी गोलंदाज आहेत. त्यांच्यापैकी कोणाचा समावेश करायचा व कोणाला वगळायचे हे ठरवणे कठीण असते पण मला तो निर्णय अनेक वेळा घ्यावा लागला आहे आणि कुंबळे व हरभजन या दोघांनीही खिलाडूपणे तो निर्णय स्वीकारला आहे. गेल्या पाच वर्षातील आपल्या कर्णधारपदाच्या काळात मला हा निर्णय घेताना खूपच विचार करावा लागला आहे असेही त्याने सांगितले.

 
</text>
</doc>
