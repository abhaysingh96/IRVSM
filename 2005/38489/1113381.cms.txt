<doc>
<docno>1113381.cms.txt</docno>
<text>
 
महामुंबई
खाण कामगारांची मुलं प्राथमिक शिक्षणापासूनही वंचित
[ Tuesday, May 17, 2005  08:28:12 pm]


मंुबई टाइम्स टीम

नवी मंुबई : शिक्षणापासून वंचित असलेल्या मुलांना शिक्षणाच्या मुख्य प्रवाहात आणण्यासाठी केंद आणि राज्य सरकारने सर्व शिक्षा अभियान सुरू केलं आहे. या अभियानांतर्गत तुभेर् आणि नेरूळ दगडखाण परिसरातील कामगारांच्या शिक्षणापासून वंचित असलेल्या मुलांसाठी प्राथमिक शाळा सुरू करण्यात यावी, अशी मागणी अरफन या संस्थेने महापालिकेकडे केली आहे.

अरफन ही संस्था नवी मंुबईतील प्रकल्पग्रस्त गावं, दगडखाण विभाग व आदिवासी पाड्यात शिक्षण, आरोग्य विषय जनजागृतीचं काम करते. इथल्या कामगारांच्या मुलांना शिक्षणाच्या मुख्य प्रवाहात आणण्यासाठी संस्थेने दगडखाणीत बालवाडी व अनौपचारिक वर्गाच्या माध्यमातून शिक्षण देऊन त्यांना

पुढील शिक्षणासाठी तुभेर्गाव, शिरवणे, शिवाजीनगर, नेरूळ इथल्या प्राथमिक शाळेत दाखल केले. पण गेल्या दोन वर्षांपासून संस्थेची परिस्थिती खालावल्याचं दगडखाण विभागातील बालवाडी आणि अनौपचारिक वर्ग बंद करावं लागलं. त्यामुळे शाळाबाह्य मुलांच्या संस्थेत वाढ झाली.

इथल्या कामगार त्यांच्या मुलांना प्राथमिक शिक्षणासाठी दोन ते तीन किमी लांब असलेल्या शाळेत पाठवत नही. तसंच त्यांना प्रसंगी मुलांना शाळेत नेण्यासाठी रोजगाराच्या ठिकाणी खाडा करावा लागत असल्याचं अरफन संस्थेचं म्हणणं आहे.

तुभेर् आणि नेरूळ दगडखाण परिसरात जवळपास दहा हजार कामगार आहेत. त्यांची सुमारे 200 हून अधिक मुलं प्राथमिक शिक्षणापासून वंचित आहेत. या मुलांना शिक्षणाच्या मुख्य प्रवाहात आणण्यासाठी पालिकेने बोनसरी गाव व महात्मा गांधीनगर इथे प्राथमिक शाळा सुरू करण्याची मागणी अरफन संस्थेने केली आहे.

 
</text>
</doc>
