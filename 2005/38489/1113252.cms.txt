<doc>
<docno>1113252.cms.txt</docno>
<text>
 
महाराष्ट्र
सांगलीतील डॉक्टरांचा संप मागे
[ Tuesday, May 17, 2005  06:29:29 pm]


म. टा. वृत्तसेवा

सांगली : वसंतदादा जिल्हा शासकीय रुग्णालयातील निवासी डॉक्टरांचा बेमुदत संप लोकप्रतिनिधींच्या आश्वासनानंतर सोमवारी मागे घेण्यात आला. आमदार मदन पाटील व खासदार प्रकाशबापू पाटील यांनी मागण्या पूर्ण करण्याचे आश्वासन दिले.

जिल्हा रुग्णालय व शासकीय महाविद्यालय याकडे राज्य शासनाचे दुर्लक्ष गंभीर स्वरुपाचे आहे. या अन्यायाविरुद्ध बेमुदत संपवार जाण्याचा हा निर्णय घेतला होता, असे या निवासी डॉक्टरांनी सांगितले. बाह्यरुग्ण विभागासाठी आवश्यक त्या सुविधा देणे, वानलेस हॉस्पिटलमधील प्राध्यापकांची 32 पदे पुन्हा शासकीय रुग्णालयाकडे घेणे, अतिदक्षता विभाग अद्ययावत करणे, येत्या 15 दिवसांत 18 प्रकारची विविध उपकरणे खरेदीची प्रक्रिया पूर्ण करणे, येथून यवतमाळला बदल्या केलेल्या तीनही विभागप्रमुख प्राध्यापकांच्या बदल्या रद्द करणे, रिक्त पदांवर प्राध्यापकांच्या नेमणुका करणे, यांवर विचार करण्याचे मान्य करण्यात आल्यानंतर संप मागे घेण्यात आल्याचे त्यांनी सांगितले.

बांधा, वापरा तत्त्वावर गाळे बांधणे व त्यातून येणाऱ्या पैशातून रुग्णालयाला सुविधा पुरवण्याबाबतही यावेळी निर्णय झाला.

 
</text>
</doc>
