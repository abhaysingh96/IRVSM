<doc>
<docno>1113420.cms.txt</docno>
<text>
 
देश-विदेश
एड्सबाधित स्त्रियांची कार्यशाळा
[ Tuesday, May 17, 2005  08:58:09 pm]


वृत्तसंस्था

चंदीगड : देशभरातील सर्वाधिक एड्सबाधित महाराष्ट्रासह सात राज्यांतील स्त्रिया एका चार दिवसीय कार्यशाळेसाठी येथे एकत्र येणार असून समाजात पुन्हा मिसळण्याच्या त्यांच्या हक्कासाठीचा लढा तीव्र करणे, हा या कार्यशाळेमागील प्रमुख हेतू आहे. त्यादृष्टीने या स्त्रियांना कार्यशाळेत व्यावसायिक प्रशिक्षणही दिले जाणार आहे.

कॉमनवेल्थ युथ प्रोग्रामच्या आशिया केंदाने पॉझिटिव्ह विमेन नेटवर्कच्या सहकार्याने ही कार्यशाळा आयोजित केली आहे. गुजरात, केरळ, कर्नाटक, मणिपूर, तामिळनाडू, आंध्रप्रदेश आणि महाराष्ट्र या राज्यांतील एड्सबाधित स्त्रिया कार्यशाळेत सहभागी होणार आहेत. कार्यशाळेत त्यांना संवादकौशल्य, जनसंपर्क, प्रकल्प व्यवस्थापन, सार्वजनिक क्षेत्रातील वा बिगर सरकारी संस्थांच्या मदतीने काम करण्याचे प्रशिक्षण दिले जाणार आहे.

गेल्या 20 वर्षांत एड्सचा सर्वाधिक फटका सर्वसामान्य स्त्रियांनाच बसला असून शारीरिक विकाराबरोबरच सामाजिक अवहेलनेचाही त्रासही त्यांना पुरुषांच्या तुलनेत अधिक भोगावा लागतो. पुरुषांना त्यामानाने औषधोपचार अधिक सहजपणे उपलब्ध होतात. कित्येक प्रकरणांत स्त्रियांना ते पूर्णत: नाकारले जातात, असे संबंधित संस्थेच्या एका प्रतिनिधीने सांगितले.

भारतातील 51 लाख लोकांना एड्सची लागण झाली आहे, या आकडेवारीला अनेकांनी आव्हान दिले आहे. पण आकडेवारी महत्त्वाची नसून देशाच्या सर्व राज्यांत एड्स जाऊन पोहोचला आहे. तो निव्वळ 'हाय-रिस्क' लोकसंख्येपुरता म्हणजे वेश्याव्यवसायाशी संबंधितांपुरता मर्यादित नसून सर्वसामान्यांना त्याचा फटका बसतो आहे म्हणूनच आपण ताबडतोबीने कृती करण्याची गरज आहे, असेही ही प्रतिनिधी म्हणाली.

 
</text>
</doc>
