<doc>
<docno>1113372.cms.txt</docno>
<text>
 
महामुंबई
मोटारसायकलीवरून दागिने खेचण्यांच्या घटनांत वाढ
[ Tuesday, May 17, 2005  08:24:30 pm]


मुंबई टाइम्स टीम

कल्याण : रस्त्यावरून एकट्या जाणाऱ्या महिलांच्या गळ्यातील सोन्याचे दागिने खेचण्याच्या घटनांमध्ये वाढ झाली आहे. मोटारसायकलवरून मंगळसूत्र खेचणारी टोळी कार्यरत असल्याची शक्यता व्यक्त करण्यात येत आहे. एकाच दिवसांत तीन घटना घडल्याने महिला चिंताग्रस्त झाल्या आहेत.

भिवंडी सरवलीपाडा इथे राहणाऱ्या शुभदा पाटील या पिंपळघर इथे लग्नासाठी जात असताना गोवा नाक्याजवळ लाल मोटारसायकलवरून आलेल्या दोघांनी त्यांचे अंदाजे 18 हजार रुपये किंमतीचे सोन्याचं मंगळसू्त्र खेचून पळ काढला. याबाबत शांतीनगर पोलिस ठाण्यात गुन्हा दाखल करण्यात आला आहे.

दुसऱ्या घटनेत कल्याणजवळील बारावे गाव इथे राहणाऱ्या गुलाब मिरकुटे या बाजारपेठेतून एकट्या जात असताना दोघा अज्ञात इसमांनी मोटारसायकलवरून येवून त्यांच्या गळ्यातील सोन्याचं मंगळसूत्र खेचून पोबारा केला. या संदर्भाने कल्याणच्या महात्मा फुले पोलिस ठाण्यात तक्रार करण्यात आली आहे.

तिसऱ्या घटनेत डोंबिवली पूर्वच्या सांगलीर् गावातील मीरा राठोड या आजदेपाडा इथल्या मंदिराजवळील रस्त्यावरून पायी जात असताना मोटारसायकलवरून आलेल्या तिघांनी त्यांच्या गळ्यातील सोन्याचं मंगळसूत्र खेचून पळ काढला. याबाबत डोंबिवलीच्या मानपाडा पोलिस ठाण्यात गुन्हा दाखल करण्यात आला आहे.

 
</text>
</doc>
