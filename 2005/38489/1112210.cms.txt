<doc>
<docno>1112210.cms.txt</docno>
<text>
 
महाराष्ट्र
'बाळासाहेब राजकीय विरोधकच'
[ Tuesday, May 17, 2005  12:01:06 am]


म. टा. प्रतिनिधी

मुरुड : शिवसेनाप्रमुख बाळासाहेब ठाकरे यांनी पुढे केलेला मैत्रीचा हात झिडकारीत 'ठाकरे हे आपले राजकीय विरोधक असून आमच्यातील हा विरोध कायमच राहील', असे राष्ट्रवादी काँग्रेसचे अध्यक्ष शरद पवार यांनी सोमवारी सकाळी येथे सांगून टाकले. देशातील मत्स्य व्यवसायाच्या विकासासाठी 'नॅशनल डेरी डेव्हलपमेंट बोर्डा'च्या धतीर्वर एक राष्ट्रीय मंडळ स्थापन करण्यात येणार असल्याची घोषणाही त्यांनी यावेळी केली.

बाळासाहेब ठाकरे यांच्या जीवनावरील छायाचरित्रग्रंथ प्रकाशनाच्या निमित्ताने पवार व ठाकरे अलिकडेच एका व्यासपीठावर आले होते. त्या कार्यक्रमात बोलताना शिवचरित्रकार बाबासाहेब पुरंदरे यांनी या दोन नेत्यांनी एकत्र यावे, असे सूतोवाच केले होते. ते शक्य नसल्याचे पवार यांनी त्याचवेळी स्पष्ट केले.

परंतु त्यानंतरही महाराष्ट्राच्या वाटचालीला वेगळी दिशा देण्यासाठी एकत्र येण्याचे आवाहन बाळासाहेब ठाकरे यांनी केले होते. त्याबाबत बोलताना, ठाकरे हे आपले राजकीय विरोधक असून हा विरोध कायम राहणार आहे. त्यामुळेच मुंबईतील कार्यक्रमात आपल्याला विरोध करण्यासाठी ठाकरे यांना उदंड आयुष्य लाभावे, अशा शुभेच्छा आपण दिल्या होत्या, असे पवार म्हणाले. राजकीय विरोधक असलो तरी व्यक्तिगत कटुता राहून नये, सलोख्याची भावना राहावी, अशी आपली भूमिका असून महाराष्ट्राची तीच परंपरा आहे, असे त्यांनी सांगितले.

मुरुड येथील खोरा बंदराची पाहणी केल्यानंतर पत्रकारांशी बोलताना मोफत वीजेचा निर्णय मागे घेण्याच्या राज्य सरकारच्या भूमिकेचे त्यांनी, 'उशिरा घेतलेला; पण शहाणपणाचा निर्णय', अशा शब्दांत स्वागत केले.

तत्पूर्वी, पालकमंत्री सुनील तटकरे यांनी आयोजिलेल्या मच्छिमारांच्या मेळाव्यात बोलताना ते म्हणाले की, महाराष्ट्राएवढा सागरी किनारा असलेल्या थायलंडची माशांची निर्यात 18 हजार कोटींची तर व्हिएतनामची 12 हजार कोटींची आहे. मात्र भारतातून होणारी निर्यात केवळ नऊ हजार कोटी रुपयांची आहे. या क्षेत्रात पायाभूत सुविधा निर्माण करून निर्यातीस चालना दिल्यास मच्छिमारांचे जीवन बदलेल. त्यामुळेच मत्स्य व्यवसायाच्या विकासासाठी देशात 'एनडीडीबी'च्या धतीर्वर स्वतंत्र राष्ट्रीय मंडळ स्थापण्यात येईल, असे त्यांनी सांगितले. मच्छिमारांसाठी उपयुक्त असलेल्या खोरा बंदराची दुरुस्ती तसेच इतर सुविधा निर्माण करण्याचे आश्वासन त्यांनी दिले. राज्य सरकारकडून प्रस्ताव आल्यास व 'सीआरझेड'बाबत मंजुरी मिळाल्यास या बंदराची केंदीय निधीतून पुनर्बांधणी करण्याची तयारीही त्यांनी दर्शविली.

रायगडमधील शेतकऱ्यांनी केवळ भाताच्या पिकावर अवलंबून न राहता रत्नागिरी व सिंधुदुर्ग या जिल्ह्यांप्रमाणे फळ बागायतीकडे वळावे, असे आवाहनही त्यांनी केले. राज्याची फलोत्पादन योजना आता देशभर राबविण्यात येणार असून त्यात शेतकऱ्यांना 50 टक्के अनुदान दिले जाणार आहे. पंतप्रधान मनमोहनसिंग यांच्या हस्ते येत्या जून महिन्यातच काही राज्यांमध्ये या योजनेची सुरुवात करण्यात येणार असल्याचे ते म्हणाले.

 
</text>
</doc>
