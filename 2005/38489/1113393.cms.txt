<doc>
<docno>1113393.cms.txt</docno>
<text>
 
प्रगती फास्ट
ग्लॅमरस क्षेत्रातील वास्तव
[ Tuesday, May 17, 2005  08:32:36 pm]


मॉडेलिंग, अभिनय, जाहिरात यासारख्या वेगवेगळ्या क्षेत्रातील अनुभवाने प्रिया तेंडुलकर यांचं 'पंचतारांकित' पुस्तक समृद्ध झालं आहे. ग्लॅमरस क्षेत्रात करिअर करू इच्छिणाऱ्या विद्यार्थ्यांना लेखिकेचे अनुभव इथल्या वास्तवतेशी परिचय करून देणारे आहेत. शिवाय इथल्या आव्हानांना सामोरं जाण्यासाठी आवश्यक असणारी मानसिकता तयार करण्याची ताकद या पुस्तकात आहे.

विविध क्षेत्रात बुद्धीच्या बळावर चमकणाऱ्या स्त्रियांनी साहित्य आणि कला प्रांतातही स्वतंत्र ठसा उमटवला. शैलीदार आणि वैशिष्ट्यपूर्ण लेखन करणाऱ्या नव्या-जुन्या स्त्री लेखकांमध्ये प्रिया तेंडुलकर यांचं प्रामुख्याने घ्यावं लागेल. खरंतर प्रिया तेंडुलकर यांचं नाव घेताच डोळ्यासमोर अभिनय, मॉडेलिंग, टॉक शो या क्षेत्रातील त्यांचा वावर उभा राहतो. विविध क्षेत्रातील या ग्रेसफुल वावराचं अप्रत्यक्ष दर्शन त्यांच्या लेखनातूनही होतं.

'पंचतारांकित' या लेखसंग्रहात त्यांच्या समर्थ लेखणीची सगळी वैशिष्ट्यं उतरली आहेत. मध्यमवगीर्य मराठी कुटुंबात संरक्षित वातावरणात वाढलेली मुलगी, आर्ट स्कूलमध्ये चित्रकला शिकायला प्रवेश घेतल्यानंतर हे काही जमत नाही, अशा विचाराने अत्यंत निराश झालेली कॉलेज कन्यका, कॉलेजनंतर पंचतारांकित हॉटेलसह विविध नोकऱ्या, मॉडेलिंग आणि अभिनय करणारी तरुणी, ऐन उमेदीच्या काळात 'रजनी' या दूरदर्शन मालिकेने दिलेलं ग्लॅमर आणि त्यानंतर साधसुधं मध्यमवगीर्य आयुष्य परत मिळवण्यासाठी धडपड या सगळ्याचा त्यांच्यातील संवेदनशील स्त्रीने उत्कृष्टरीत्या मागोवा घेतला आहे. शिवाय मराठमोळ्या, मध्यमवगीर्य संस्कारांमुळे यशाची नशा चढू न देता जमिनीवर घट्ट पाय रोवून उभं राहण्याची धडपड श्वास रोखून धरायला लावणारी आहे.

'रजनी'मुळे केवळ भारतातच नव्हे तर विदेशातही प्रसिद्धी मिळाल्यानंतर वेगवेगळ्या माध्यमांमध्ये काम करणाऱ्या पत्रकारांचे त्यांना आलेले अनुभव 'गोष्ट तिची'मध्ये वाचायला मिळतात. भारतातील एका अग्रगण्य साप्ताहिकाचे पत्रकार आणि फोटोग्राफर यांची उर्मट, बेपर्वा, उद्वेगजनक वृत्ती आणि या पार्श्वभूमीवर आपल्या वेगळेपणामुळे उठून दिसणाऱ्या, अभ्यासू वृत्तीच्या, अत्यंत शिस्तबद्धरीत्या काम करणाऱ्या विदेशी पत्रकारांकडून मिळालेली विनम्र, आदबशीर वागणूक यामधील विरोधाभास खरोखरच आश्चर्यकारक आहे.

'नथिंग सक्सीड्स लाइक सक्सेस' या म्हणीची प्रचीती 'रजनी'ने आणून दिली हे त्या वारंवार लिहितात. मात्र या कल्पनातीत प्रसिद्धीनी त्यांचं खाजगी आयुष्यही उघड्यावर आणून टाकलं आणि साहजिकच या गोष्टीचा अतोनात त्रास होऊ लागला. मॉडेलिंगच्या ग्लॅमरस व्यवसायचे विविध पैलू 'मॉडेलिंग आणि मी'मध्ये उलगडून दाखवले आहेत. जाहिरातीचा धंदा ही एक प्रकारची पद्धतशीर फसवणूक आहे. एका आकर्षक पद्धतीने ग्राहकाला फसवणं म्हणजेच जाहिरात, असं परखड मत त्या नोंदवतात.

पंचतारांकित हॉटेलमध्ये रेस्टॉरण्ट रिसेप्शनिस्ट म्हणून नोकरी करताना त्यांना आलेले आगळेवेगळे अनुभव 'पंचतारांकित' या लेखात वाचायला मिळतात. आपापल्या क्षेत्रात नावाजलेल्या काही व्यक्तींच्या विक्षिप्तपणाचे सूचक उल्लेख कुतूहल निर्माण करतात.

या लेखसंग्रहातला विलक्षण प्रांजळपणा, ठळकपणा नजरेत भरणारा आहे. गोष्टी जशा घडल्या तशाच सांगितल्या आहेत. कुठेही आत्मप्रौढी तर मिरवलेली नाहीच. उलट स्वत:मधील उणिवा लेखनाच्या ओघात सहजगत्या, बिनदिक्कतपणे सांगून टाकल्या आहेत. म्हणूनच प्रिया तेंडुलकरांच्या पंचतारांकित लेखणीची श्रीमंती चोखंदळ वाचक म्हणून जरूर अनुभवायला हवी.

- रश्मी खरे-साठे

 
</text>
</doc>
