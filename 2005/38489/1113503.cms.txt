<doc>
<docno>1113503.cms.txt</docno>
<text>
 
महाराष्ट्र
शेतीवर अवलंबून असणाऱ्यांना उद्योगधंद्यांकडे वळवावे
[ Tuesday, May 17, 2005  10:05:51 pm]


म. टा. प्रतिनिधी

पुणे : देशातील दारिद्याचा प्रश्न सोडवायचा असेल तर शेतीवर अवलंबून असणाऱ्यांना उद्योगधंद्यांकडे वळवण्याची गरज निर्माण झाल्याचे प्रतिपादन कृषीमंत्री शरद पवार यांनी मंगळवारी केले.

मराठा चेंबर ऑफ कॉमर्सचे संस्थापक कै. आ. रा. भट जन्मशताब्दी कार्यक्रम आणि चेंबरतफेर् दिल्या जाणाऱ्या विविध पुरस्कारांच्या वितरण समारंभात ते बोलत होते. टिळक स्मारक मंदिरात झालेल्या या कार्यक्रमात जी. एस. पारखे औद्योगिक गुणवत्ता पारितोषिक हॉरीझन एंटरप्रायजेसचे महेश लिमये, वेलमेड लॉकिंग सिस्टिमचे पी. ए. जोशी आणि यूबिक सिस्टिमचे एम. बी. वैशंपायन व ए. एम. परांजपे यांना तर हरी मालिनी जोशी पारितोषिक डिझाइन हाऊसचे जगदिश निमजे तसेच रमाबाई जोशी पारितोषिक अरोमा हर्बस्च्या पुष्पलता तिडके आणि डॉ. आर. जी. राठी प्रदूषण नियंत्रण पुरस्कार पाताळगंगा (रायगड) येथील बॉम्बे डाईंग अॅण्ड मॅन्युफॅक्चरींग कंपनीस प्रदान करण्यात आला. आ. रा. भट यांच्यावरील लघुपट सीडीचे वितरण आणि गौरव ग्रंथाचे प्रकाशनही यावेळी पवार यांच्या हस्ते झाले.

स्वातंत्र्यानंतर शेतीवर अवलंबून असणाऱ्यांची संख्या अडीच पटीने वाढली असून आज देशातील 70 टक्के जनता शेतीवर अवलंबून आहे. शेतीवर पडणारा बोजा असाच वाढत गेला तर दारिद्याचा प्रश्न सुटणार नाही. जर्मनी तीन टक्के, इंग्लंड, जपान, थायलंड येथे प्रत्येकी चार टक्के आणि अमेरिकेतील सात टक्के लोकसंख्या शेतीवर अवलंबून आहे. मात्र भारत, नेपाळ, पाकिस्तान, बांगलादेशातील 70 टक्के जनता शेतीवर अवलंबून आहे याकडे लक्ष वेधून त्यांनी शेतीवरील हा बोजा कमी करण्याची आवश्यकता असून लोकांना इतर उद्योगधंद्यांकडे वळवण्याची गरज व्यक्त केली.

आजच्या सर्व महत्वाच्या प्रश्नांची मांडणी आ. रा. भट यांनी केली. राज्यातील साखर कारखानदारी कशी विस्तारेल याचीही त्यांनी मांडणी केली. शेतातील पीक ग्राहकांपर्यंत जाईपर्यंत पीकमालाचे 30 टक्के नुकसान होत असून त्यामुळे 50 हजार कोटींचे नुकसान होते. ते कसे थांबवावे याबाबतचे विश्लेषण भट यांनी केले होते.

हेगडेवार यांनी सांगूनही ते संघात दाखल झाले नाहीत मात्र भाऊसाहेब हिरे यांच्या सांगण्यावरून ते काँग्रेसच्या तिकीटावर विधानमंडळात आले आणि लघुउद्योजकांची बाजू त्यांनी हिरिरीने मांडली. आपण सुरुवातीच्या काळात अभ्यासासाठी विधीमंडळातील त्यांची भाषणे वाचल्याचेही पवार यांनी आवर्जून सांगितले.

 
</text>
</doc>
