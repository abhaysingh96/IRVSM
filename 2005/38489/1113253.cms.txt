<doc>
<docno>1113253.cms.txt</docno>
<text>
 
महाराष्ट्र
शिंदे सहकारी साखरकारखाना खासगी कंपनीकडे?
[ Tuesday, May 17, 2005  06:31:19 pm]


म. टा. वृत्तसेवा

सांगली : मिरज तालुक्यातील आरग येथील मोहनराव शिंदे सहकारी साखर कारखाना एका खासगी कंपनीकडे चालवावयास देण्याचा निर्णय कारखान्याच्या सर्वसाधारण सभेत घेण्यात आला असून सांगली जिल्ह्यात असा निर्णय प्रथमच होत आहे. राज्याचे अर्थमंत्री व या कारखान्याचे मार्गदर्शक जयंत पाटील यांनीच या सभेत हा प्रस्ताव मांडला आणि तो सर्वांनी मान्य केला. अध्यक्षस्थानी कारखान्याचे अध्यक्ष मनोज शिंदे होते.

कारखाना कार्यक्षेत्रात पुरेसा ऊस उपलब्ध नसल्याने, तसेच नव्याने कर्ज उभारणी शक्य नसल्याने केवळ ईर्षा करण्यापेक्षा खाजगी कंपनीला हा कारखाना चालवावयास देण्याचा निर्णय घेण्यात आल्याचे यावेळी सांगण्यात आले. अर्थमंत्री म्हणाले की, कारखाना खासगी कंपनीकडे चालविण्यास देण्याचा निर्णय कटू असला तरी प्राप्त परिस्थितीत दुसरा मार्गच शिल्लक नाही. कारखान्यावर सध्या 48 कोटी रुपयांचे कर्ज आहे. राजारामबापू पाटील सहकारी साखर कारखान्याने तो चालवावयास घेणे म्हणजे 'दोघांनी मिळून' बुडण्यासारखे आहे.

कारखान्याचे खासगी व्यवस्थापन सौंदत्तीच्या रेणुका शुगर किंवा उगार शुगरकडे द्यावेत आणि खासगी कारखानदारावर कर्जाचे नियमित हप्ते व व्याज वेळेत भरण्याची जबाबदारी सोपवावी; तसेच कारखान्याच्या उभारणीसाठी जमीन दिलेल्या बॉंडवरील कामगारांना कामाची शाश्वती, खाजगी व्यवस्थापनाने पाच- सहा वर्षात गाळप क्षमता 2500 टनावरून चार हजारापर्यंत नेणे आदी मुद्दे या प्रस्तावात आहेत.

वसंतदादा शुगर टेक्नॉलॉजीच्या अहवालात 'क' वर्गातील 15 सहकारी कारखाने बंद करण्याची सूचना असल्याचे पाटील यांनी सांगितले. 'ब' वर्गातील 30 कारखान्यांना संधी द्यावी असे सुचविण्यात आले आहे. सांगली जिल्ह्यात कर्जबाजारीपणामुळे आठ कारखाने बंद पडले आहेत, शिंदे सहकारी साखर कारखाना हा त्यापैकी एक आहे.

 
</text>
</doc>
