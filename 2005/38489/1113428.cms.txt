<doc>
<docno>1113428.cms.txt</docno>
<text>
 
महामुंबई: मुंबई टाइम्स
सातच्या आत घरात पाच भाषांत!
[ Tuesday, May 17, 2005  09:08:44 pm]


अमित भंडारी

मरीन ड्राइव्हला घडलेल्या बलात्कार प्रकरणावरील आगामी चित्रपट सध्या वादाच्या भोवऱ्यात सापडलाय... पण अशाच एका घटनेवर एक मराठी चित्रपट हल्लीच येऊन गेलाय. 'सातच्या आत घरात'च्या स्टोरीसारखं असं प्रत्यक्षात कधी घडणारच नाही, अशी टीका अनेकांनी केली.

इतर चित्रपटांच्या झळाळीत काहीसा मागे पडलेला हा चित्रपट आता पाच भाषांत रूपांतरित होत असून मरीन ड्राइव्ह घटनेच्या पार्श्वभूमीवर या चित्रपटाला भयाण वास्तवाची किनार लाभली आहे.

मरीन ड्राइव्हची घटना यापूवीर्च रूपेरी पडद्यावर दिसली, मात्र त्यातील धग आपल्याला जाणवली नाही, कारण ती केवळ चित्रपटात होती आणि खोटी होती, अशी समजूत काढून समाधान केलं. पण वर्षभराच्या आतच अशी दुर्घटना घडली.

मराठीत श्वासच्या ऑस्करवारीदरम्यान प्रदशिर्त झाल्यामुळे 'सातच्या आत घरात' गुणवत्तेच्या दृष्टीने काहीसा उपेक्षित राहिला. बॉक्स ऑफिसवर तो फारसा ठसा उमटवू शकला नाही. पण आता इतर भाषांमध्ये रूपांतरित होत असल्यामुळे हा चित्रपट अधिक लोकांपर्यंत पोहोचेल. आता तामिळ, तेलगू, कन्नड, मल्ल्याळम्, कन्नड आणि उडिया या पाच भाषांमध्ये 'सातच्या आत घरात' रूपांतरित होत आहे.

'सातच्या आत घरात'मध्ये एक युगुल व्हॅलण्टाइन डेच्या दिवशी मित्र- मैत्रिणींपासून दूर एकांतात जातं. पण तिथे पोलिस आहे, असं सांगून एक व्यक्ती मुलाला कॉलेजमध्ये आहे, मग आयकार्ड कुठे आहे, असा सवाल करतो, तो पोलिसी धाकामुळे घाबरतो आणि आयकार्ड आणायला घरी जातो, तोपर्यंत त्या मुलीवर अतिप्रसंग बेतलेला असतो. त्यानंतर या चित्रपटाचं कथानक एका वेगळ्या वळणावर येऊन थांबतं.

काळाच्या पुढचा हा चित्रपट असल्याचा दिग्दर्शक संजय सूरकर यांचा दावा आहे. मराठीत मल्टिलिंग्वल चित्रपट करण्याचा हा प्रयत्न निश्चितच मोठा आहे. त्याची व्याप्ती आता पाच भारतीय भाषांमध्ये रूपांतरित झाल्यामुळे हा प्रयत्न अधिक रसिकांसमोर पोहोचेल. समकालीन विषय मांडण्याचा हा प्रयत्न श्री. राव यांच्या सहकार्याने हा चित्रपट होतोय.

या चित्रपटाचे पटकथा- संवाद लेखक संजय पवार म्हणाले, की गेल्या काही दिवसांपासून दाक्षिणात्य भाषांमधून हिंदीत चित्रपट रूपांतरित होण्याचा ट्रेण्ड आहे. पण मराठीतून दक्षिणात्य भाषांमध्ये 'सातच्या आत घरात' रूपांतरित होतोय, हे निश्चितच महत्त्वाचं आहे. आतापर्यंत दाक्षिणात्य भाषांमध्ये चकाचक फिल्म्स झाल्या आहेत, पण तत्त्वमूल्यांच्या चौकटीबाबत भाष्य करणाऱ्या या चित्रपटाबाबत त्यांच्याकडे कशी प्रतिक्रिया उमटतेय, हे निश्चितच महत्त्वाचं आहे.

 
</text>
</doc>
