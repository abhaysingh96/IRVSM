<doc>
<docno>1113405.cms.txt</docno>
<text>
 
धावते जग
अमेरिकेतले दुटप्पी!
[ Tuesday, May 17, 2005  08:44:46 pm]


मुळात कोणत्याही धर्माच्या पवित्र ग्रंथाचा अवमान करण्याचा अधिकार कोणालाही नसताना, अमेरिकन सैनिकांनी कुराणाचा अवमान केल्याची बातमी 'न्यूजवीक' या अमेरिकेतील साप्ताहिकाने प्रसिद्ध केली. त्यावर वादळ उठणे स्वाभाविक होते. ही बातमी पाकिस्तान आणि अफगाणिस्तान या दोन्ही देशांतील कट्टरपंथीयांच्या लक्षात आल्याने या देशांत हिंसाचार झाला.

अफगाणिस्तानात 17 लोक ठार झाले आणि शेकडो जखमी झाले. अशा प्रकारांत नेहमी सामान्य लोक मरतात आणि नेते नामानिराळे राहतात. तेच इथे झाले.

अमेरिकेविरुद्ध मुस्लिम जगतात आधीपासूनच प्रचंड राग असल्याने हिंसाचार होण्यास 'न्यूजवीक'मधील ही छोटीशी बातमीही पुरेशी ठरली. त्यावरून वादळ उठल्यावर या साप्ताहिकाने केवळ दिलगिरी व्यक्त केली, पण बातमी मागे घेण्यास स्पष्ट नकार दिला होता. यामुळे समाधान न झाल्याने अमेरिकन प्रशासनाचा दबाव वाडतच होता.

अखेर मंगळवारी ही बातमी आपण पूर्णपणे मागे घेत असल्याचे त्यांना जाहीर करावे लागले. मुळात दिलगिरी मागताना त्यांनी, 'एका लष्करी अधिकाऱ्याकडून ही माहिती आम्हाला मिळाली होती.

दोन संरक्षण तज्ज्ञांकडे आम्ही यासंबंधी विचारणाही केली. त्यातील एकाने मत द्यायला नकार दिला आणि दुसऱ्याने बातमीच्या दुसऱ्या भागाबद्दल आक्षेप घेतला. परंतु, कुराणाच्या उल्लेखाबद्दल त्याने आक्षेप न घेतल्याने आम्ही ती छापली. त्यावरून बराच हिंसाचार झाला. आता आम्ही ही बातमी पुन्हा तपासून पाहत आहोत', असे संपादकांनी म्हटलेले होते. म्हणजेच बिनशर्त माफी मागून ती बातमी पूर्णत: मागे घेतलेली नव्हती. याचाच अर्थ त्यात तथ्य असावे असे त्यांना वाटते, असा घेता येतो. प्रसिद्धीमाध्यम कोणतेही असो, त्याने बातमी देताना ती जबाबदारीने व सत्य पडताळूनच दिली पाहिजे, हे खरे असले तरी बऱ्याच वेळा हे पथ्य पाळले जात नाही. त्यामुळे नंतर अनर्थ घडतो. या बातमीबद्दलही तसेच झाले आहे. 'न्यूजवीक'मधील बातमीमुळे अमेरिकेची प्रतिमा डागाळली गेली आहे व मुस्लिम जगताशी चांगले संबंध प्रस्थापित करण्याच्या अध्यक्ष बुश यांच्या प्रयत्नांना धक्का बसला, असे व्हाइट हाऊसचे अधिकारी म्हणतात. ते मात्र समजण्यापलीकडचे आहे. तत्त्वे फक्त दुसऱ्यांनी पाळायची, आम्ही मात्र बेबंद वागणार असा याचा अर्थ घ्यायचा का? आधी अफगाणिस्तान आणि नंतर इराकवर बॉम्बफेक करताना ही तत्त्वे कुठे गेली होती? तुरुंगात इराकी कैद्यांवर झालेल्या अत्याचारांची छायाचित्रे जगभर झळकली तेव्हा हे अधिकारी कुठे होते, हा प्रश्ान् मनात येतो. अमेरिकेची प्रतिमा आधीच डागाळलेली आहे. या एकाच बातमीने ती घसरली असे म्हणणे हास्यास्पद ठरते, हेही त्यांना कळत नाही, ही खरी शोकान्तिका आहे.

 
</text>
</doc>
