<doc>
<docno>1113304.cms.txt</docno>
<text>
 
लेख
अखेर भाजपशी काडीमोड?
[ Tuesday, May 17, 2005  07:39:07 pm]


तेलुगु देसम पक्षाने भारतीय जनता पक्षासमवेत असलेले संबंध तोडण्याचा निर्णय घेऊन गेल्या काही दिवसांपासूनची संदिग्धता आता संपुष्टात आणली आहे. आतापर्यंत चंदाबाबू नायडू हा निर्णय आडवळणाने आणि टप्प्याटप्प्याने, संकेतरूपाने सांगत होते. 'भाजपसमवेत मैत्री केली ही चूकच झाली आणि त्याचा फटका लोकसभा व विधानसभा निवडणुकीत चांगलाच बसला,' अशी कबुली चंदाबाबू नायडू यांनी गेल्या वर्षभरात पहिल्यांदाच दिली आहे. नायडू यांचे हे निवेदन दि. 9 मे रोजी सर्व वृत्तपत्रांत ठसठशीतपणे प्रसिद्धही झाले होते. याचाच अर्थ असा की, भाजपशी सोयीसाठी जुळवून घेतलेले सख्य तोडण्याचा त्यांचा निर्णय निश्चित झाला असाच होतो. मे महिन्याच्या अखेरीस तेलुगु देसमचे 'महानाडू' म्हणजे वाषिर्क अधिवेशन असून, त्यात चंदाबाबू आपला स्पष्ट निर्णय जाहीर करतील.

संसदेवरील कामकाजाच्या बहिष्कारात सुरुवातीला सामील झालेल्या तेलुगु देसमने नंतर संपूर्ण अधिवेशनावरच बहिष्कार टाकण्याच्या भाजपच्या निर्णयात सामील न होण्याचे ठरविले. एवढेच नव्हे तर एक दिवसाच्या कामकाजात सहभागही घेतला. त्याच दिवशी तेलुगु देसम आणि भाजप यांच्यात अंतर पडत चालले असल्याचे राजकीय वर्तुळात स्पष्ट झालेले होतेच. गेल्या सहा महिन्यांपासून भाजपपासून अंतर राखण्यास देसमने सुरुवात केली होती; पण त्या पक्षापासून दूर होण्यासाठी त्यास काही ठोस निमित्त मिळत नव्हते. बहिष्काराच्या निमित्ताने ते मिळाले, तेव्हा ते त्यांनी संकेतरूपात स्पष्टही केले. अलीकडेच नायडू यांचे एक निवेदन प्रसिद्ध झाले असून, त्यात त्यांनी म्हटले आहे की, 'संसदेच्या कामकाजावर सातत्याने बहिष्कार टाकून सरकारला अडचणीत आणता येत नाही. कामकाजात भाग घेऊन अन्य मार्गाने सरकारची कोंडी करता येते.' चंदाबाबू यांचे हे निवेदनच अधिक स्पष्ट आहे.

रेल्वेमंत्री लालू प्रसाद यादव यांच्याविरोधात संसदेच्या कामकाजावरील संपूर्ण बहिष्काराबाबत आपला विचार वेगळा आहे, हे नायडू यांनी मित्रपक्षांना सांगितलेच नाही. तेलुगु देसम कामकाजात सहभागी होण्याची लक्षणे दिसू लागल्यावर खुद्द अडवाणी यांनी नायडू यांना फोन केला, तेव्हा कोठे अडवाणी यांना ही माहिती मिळाली. त्याचवेळी नायडू यांनी माकपचे महासचिव प्रकाश कारत यांच्याशी गफ्तगु सुरू केलेे होते. त्यांनी 'तेलुगु देसम हा धर्मनिरपेक्षवादी पक्ष आहे' अशी वकिली करात यांच्याकडे चालू ठेवली होती. त्याचदिवशी नवी दिल्लीत घेतलेल्या वार्ताहर बैठकीत नायडू म्हणाले होते, 'राष्ट्रीय राजकारण केव्हा, कसे आणि कोणत्या दिशेला वळण घेईल हे कोणालाही सांगता येणार नाही'. या वाक्यापासून भाजपने संकेत घ्यायला हरकत नव्हती. पण अडवाणी त्याच दिवशी वृत्तवाहिन्यांना सांगत होते की, नायडू यांची भूमिका वेगळी असू शकते.

भाजपशी सख्य ठेवण्यास तेलुगु देसममधील अन्य नेत्यांचाही विरोध होताच. भाजपशी मैत्री चालू ठेवली तर अल्पसंख्याक समाज तेलुगु देसमपासून दूर जाईल, याची या नेत्यांना सतत भीती वाटत होती. त्या भीतीपोटीच ते नायडू यांच्यावर सारखे दडपण आणीत होते. पण नायडू यांचा स्वभाव पडला शांंतपणे निर्णय घेण्याचा. तेलुगु देसमची 'एकत्रित आंध प्रदेश' अशी भूमिका आहे आणि गेल्या काही दिवसांपासून भाजप मात्र स्वतंत्र तेलंगणाच्या दिशेने जाऊ लागल्याची चिन्हे दिसू लागली असल्याने नायडूंना वेगळे होण्याचा निर्णय घेणे भाग पडले असावे.

प्रकाश करात आणि चंदाबाबू यांच्यात चर्चा झाली असली, तरी मैत्रीसाठी माकप उतावळेपणा दाखवणार नाही, हे नायडू यांनाही ठाऊक असल्यानेच त्यांनी 'तिसऱ्या आघाडीचा' पर्याय अद्याप मोकळा ठेवलाय. लोकसभा आणि विधानसभा निवडणुकीत भाजपसमवेत राहून तोंड पोळल्यानंतर आगामी नगरपालिका निवडणुकीत तेलुगु देसमला तळागाळातला 'बेस' हातातून जाणे परवडणारे नाही. सत्तेची फळे चाखल्यानंतर पासवान जसे भाजपला सोडून बाहेर पडले, तसेच चंदाबाबूही पडणार हे भाजपला कळले आहेच. नायडू आता तिसऱ्या आघाडीच्या राजकारणाच्या दिशेने वाटचाल करू लागतील एवढे निश्चित. पराभवाने भ्रांतचित्त झालेल्या भाजपचे गळके जहाज आता हवंय कोणाला?

- अनिल डोंगरे

 
</text>
</doc>
