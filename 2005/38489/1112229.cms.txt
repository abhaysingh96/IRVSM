<doc>
<docno>1112229.cms.txt</docno>
<text>
 
महामुंबई
अन्यथा खासगी कॉलेजे बंद
[ Tuesday, May 17, 2005  12:07:10 am]


रेश्मा मुरकर

मुंबई : इंडियन मेडिकल कौन्सिलचे (आयएमसी) निकष धुडकावून वैद्यकीय अभ्यासक्रम राबविणाऱ्या खासगी आणि विनाअनुदानित कॉलेजांनी सहा महिन्यांत कौन्सिलच्या नियमांची पूर्तता न केल्यास संबंधित कॉलेजे बंद करण्यासारखी कठोर कारवाई करण्याचा सज्जड इशारा राज्य सरकारने संस्थाचालकांना दिला आहे. राज्यातील जवळपास 129 खासगी कॉलेजांना अशी विचारणा करणारे पत्र वैद्यकीय शिक्षण खात्यामार्फत पाठविण्यात आले आहे. खासगी कॉलेजांना प्रथमच या प्रकारच्या कठोर कारवाईचा इशारा सरकारने दिल्याची चर्चा आहे. त्यामुळे संस्थाचालक ही गोष्ट किती गांभीर्याने घेतात यांकडे वैद्यकीय शिक्षण तज्ज्ञांचे लक्ष लागून राहिले आहे.

या संदर्भात वैद्यकीय शिक्षण प्रधान सचिव जी. एस. गिल यांनी 'मटा'ला सांगितले की, 'आयएमसी'च्या निकषांची पूर्तता न करणाऱ्या कॉलेजांच्या जागा कमी करणे किंवा मान्यता रद्द करण्यासाठी कौन्सिलकडे शिफारस करणे आदी अधिकार राज्य सरकारला आहेत. मेडिकल कौन्सिलच्या 19 (अ) नियमाप्रमाणे अशी कारवाई सरकारला करता येते. मात्र, ही वेळ येऊ द्यायची नसेल, तर कॉलेजांनी वेळीच कौन्सिलच्या नियमांची पूर्तता करावी, असे त्यांनी सुचविले आहे. तसेच, जी कॉलेजेस त्रुटींची पूर्तता करणार नाहीत, त्यांच्यावर वरीलप्रमाणे कारवाई करण्याचा निर्णय सरकारला घ्यावा लागेल, असेही गिल यांनी स्पष्ट केले.

खासगी कॉलेजेस आयएमसीच्या निकषांप्रमाणे चालविली जातात की नाही, हे पाहण्यासाठी ऑक्टोबर, 2003 मध्ये राज्यपालांनी एक निरीक्षण समिती नियुक्त केली होती. खासगी कॉलेजांतील अपुरा प्राध्यापक वर्ग, रुग्णांची टंचाई आणि वैद्यकीय साहित्याची वानवा यांवर समितीच्या अहवालात ताशेरे ओढण्यात आले होते. समितीने दिलेल्या अहवालाच्या आधारे सरकारने कारवाईचे निदेर्श दिले आहेत. डॉ. रेणु पटेल, डॉ. के. आर. सल्ह्यान, डॉ. आर. एस. डोळस, डॉ. व्ही. के. हजारे आदींचा समावेश या निरीक्षण समितीत होता. अनेक कॉलेजेस आयएमसीचे निकष धुडकावून कॉलेज चालवित असल्याचे निरीक्षण समितीने नोंदविले होते. कॉलेजांमध्ये प्राध्यापक वर्ग, वैद्यकीय साहित्य यांची किती वानवा आहे याची आकडेवारी अहवालात देण्यात आली होती. पुरेशी रुग्णसंख्या नसल्याने काही कॉलेजांनी बोगस रुग्ण आणून निरीक्षकांच्या डोळ्यांत धूळ फेकण्याचेही प्रकार केल्याचे समितीने निदर्शनास आणून दिले होते. जमनालाल गोयंका(अकोला), रुरल मेडिकल कॉलेज, डि. वाय. पाटील (कोल्हापूर) आदी कॉलेजांवर समितीने ओढलेले ताशेरे गंभीर होते.

खासगी आणि विनाअनुदानित दंत आणि वैद्यकीय महाविद्यालय संघटनेचे प्रवक्ते आणि तात्यासाहेब कोरे दंत महाविद्यालयाचे डॉ. शैलेश कोरे यांनी मात्र, सरकारतफेर् पाठविण्यात आलेल्या या पत्रावर आक्षेप घेतला आहे. 'राज्यपाल नियुक्त निरीक्षण समितीचा अहवाल उच्च न्यायालयानेही ग्राह्य धरला नव्हता. मग, त्याच्या आधारे कॉलेज बंद पाडण्याची धमकी देऊन राज्य सरकार कुरापत काढण्याचे काम करत आहे. गेल्या दोन वर्षात आरोग्य विज्ञान विद्यापीठ आणि डेंटल कौन्सिलनेही खासगी कॉलेजांचे निरीक्षण घेऊन त्यांनी क्लिन चिट दिली होती. मग, आत्ताच हा धमकावण्याचा प्रकार कशासाठी असा सवाल त्यांनी केला आहे.

'अनेक खासगी कॉलेजांना रेडिओलॉजी, ऑथोर्पेडिक, फोरेन्सिक आदी विषयांकरिता प्राध्यापक मिळत नाहीत, याची जाणीव सरकारला आहे. यासाठी कॉलेजांना वगळण्याबद्दल सरकार उदार भूमिका नक्कीच घेते. मात्र, कौन्सिलच्या इतर निकषांची पूर्तता ही नियमांप्रमाणे झालीच पाहिजे,' अशी अपेक्षा गिल यांनी व्यक्त केली.

 
</text>
</doc>
