<doc>
<docno>1113425.cms.txt</docno>
<text>
 
महामुंबई: मुंबई टाइम्स
पोलिस डाऊन,प्रवासी बेदरकार!
[ Tuesday, May 17, 2005  09:06:20 pm]


प्रवीण मुळ्ये

गेल्या काही दिवसांपासून रेल्वे डब्यांमधून गायब झालेले रमीचे डाव पुन्हा रंगू लागले आहेत. भजनांच्या नावाखाली कर्कश्श गोंधळबाज गाण्यांमधून इतर प्रवाशांच्या कानाचे पडदे फाडणाऱ्या कानसेनांनी पुन्हा गळे काढायला सुरुवात केली आहे. प्रवासात महिला प्रवाशांकडे बघून अश्लील भाषा वापरणे आणि हावभाव करण्याचे प्रकारही पुन्हा सुरू झाले आहेत.

दुपारी आणि रात्री रेल्वे स्टेशन्सवर टाइमपास करणाऱ्यांचे अड्डे पुन्हा एकदा जमू लागले आहेत. या सगळ्यावर कळस म्हणून की काय, प्लॅटफॉर्मवर ड्युटीवर असलेल्या पोलिसांना उद्देशूनही चालत्या ट्रेनमधून शिवराळ भाषेचा वापर करण्याच्या प्रकारांमध्येही गेल्या काही दिवसांमध्ये वाढ झाली आहे. रेल्वे सुरक्षेची जबाबदारी असलेले रेल्वे पोलिस गेल्या काही दिवसांपासून थोडे नरमल्यामुळे रेल्वेचे नियम धाब्यावर बसवण्यात धन्यता मानणारे प्रवासी पुन्हा बहकल्याचं चित्र अनेक रेल्वे स्टेशन्समध्ये पाहायला मिळत आहे.

गुन्हेगारीला आळा घालणाऱ्या पोलिसांवरच विनयभंगासारखे गंभीर गुन्हे दाखल होण्याच्या घटना गेल्या काही दिवसांत घडल्या आहेत. पोलिसांच्या प्रतिष्ठेला धक्का पोहोचवणाऱ्या या घटनांमुळे एरवी दरडावणाऱ्या पोलिसांच्या कारवाईची धार काहीशी थंड पडली आहे. पण स्वत:ला 'रेल्वेचे जावई' समजणाऱ्या अनेक प्रवाशांनी याच संधीचा फायदा उचलत नियम धाब्यावर बसवायला सुरुवात केली आहे.

गेल्या काही दिवसांत पोलिसच आरोपीच्या पिंजऱ्यात दिसू लागल्यामुळे इतर पोलिसांच्या मनोधैर्यावर त्याचा विपरित होऊन त्यांच्या कारवाईची धार थोडी बोथट होत असल्याचं रेल्वेतील वरिष्ठ पोलिस अधिकारीही मान्य करत आहेत. 'सध्या आमचं दोन्ही बाजूंनी मरण झालं आहे. एखाद्या प्रसंगी कडक कारवाई केली तरी, प्रवाशांचा रोष ओढवून घ्यावा लागतो. नाही केली तरी प्रवाशांच्या संतापाच्या उदेकाला सामोरं जावं लागतं. प्रत्येकालाच आपली नोकरी प्रिय असल्यामुळे नसत्या लफड्यात पडण्यापेक्षा काही घटनांकडे दुर्लक्ष करण्याचा पर्याय काही पोलिसांना जवळचा वाटू लागला आहे, अशी धक्कादायक पण बोलकी प्रतिक्रिया छत्रपती शिवाजी टमिर्नसला ड्युटीवर तैनात असलेल्या एका रेल्वे पोलिसांने दिली. काही पोलिसांच्या गैरवर्तनामुळे सर्वच पोलिसांकडे बघण्याचा प्रवाशांचा दृष्टिकोन बदलला आहे. या बदललेल्या मानसिकतेमुळे सध्या ड्युटीवर असलेल्या अनेक पोलिसांच्या मनात सध्या संभ्रमाचं वातावरण निर्माण झाल्याचंही अनेक पोलिस कर्मचारी मान्य करत आहेत.

लोकलमध्ये तैनात असलेल्या पोलिसांना 'ए मोरे- मोरे' अशा हाका मारून वदीर्तल्या जवानांची खिल्ली उडवण्याचे प्रकारही पाहायला मिळत आहेत. आजपर्यंत पोलिसांची अशी उडवण्याची कुणाचीही टाप नव्हती, याकडे अनेकजण लक्ष वेधतात.

पत्ते खेळणाऱ्यांच्या किंवा छेडछाडीच्या तक्रारींमध्ये वाढ झाल्याचं रेल्वेचे अधिकारी मान्य करत आहेत. पुन्हा डोकं वर काढत असलेल्या या प्रश्नांवर आपण तातडीने जालीम उपाय करण्यास आपण सुरुवात केल्याचंही हे पोलिस अधिकारी सांगत आहेत. गेल्या काही दिवसांत घडलेल्या घटनांमुळे पोलिसांच्या मनोधैर्यावर थोडा परिणाम झाल्याचं रेल्वे पोलिस आयुक्त सुरेश खोपडेही मान्य करतात. पण त्यामुळे पोलिसांच्या कारवाईची धार कमी झाल्याचं मात्र त्यांनी अमान्य केलं.

 
</text>
</doc>
