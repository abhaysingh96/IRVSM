<doc>
<docno>1113305.cms.txt</docno>
<text>
 
लेख
पुन्हा एकदा केबल ट्रबल!
[ Tuesday, May 17, 2005  07:39:57 pm]


मनोरंजन उद्योगात होत असलेली उलाढाल एकाबाजूला प्रचंड प्रमाणात वाढत आहे आणि चित्रपटांबरोबरीने आता केबल टीव्हीचा व्यवसायही विस्तारत आहे. मात्र पुण्यासारख्या अनेक शहरांमध्ये लाखो टीव्ही प्रेक्षकांना (ग्राहकांना) या सगळ्या क्रांतीचे फायदे म्हणावे तसे मिळत नाहीत, असे दिसते आहे. 'ठराविकच चॅनल आम्ही दाखवणार, ते हवे तर घ्या, नाही तर सोडा' असे सांगत केबल ऑपरेटर मनमानी करत आहेतच; शिवाय त्यांच्याकडून पाहिजे तशी दरवाढही केली जात असून टीव्ही पाहायचा असेल तर वाढीव केबल शुल्क भरायलाच लागणार की काय अशी शंका ग्राहकांना सतावते आहे.

जीवनावश्यक वस्तूंच्या भाववाढीचा वेग देशात वर्षाला चार टक्क्यांच्या आसपास आहे. पेट्रोलियमसारख्या अतिशय वेगाने किंमत वाढणाऱ्या पदार्थांचाही भाववाढीचा दर वर्षाला आठ ते दहा टक्के आहे. पण केबल टीव्हीच्या दराची भाववाढ मात्र दरवर्षाला जवळपास पन्नास टक्के दराने होते आहे! तीन वर्षांपूवीर् केबलचा दर दरमहा रु. 175च्या आसपास होता. आता तो रु. 350च्या घरात आहे. केबल टीव्हीचा दर इतक्या वेगाने का वाढतो, हे ग्राहकांना समजेनासे झाले असून या अजब दरवाढीच्या विरोधात आता ग्राहक संघटना पुण्यासारख्या शहरांमध्येही दंड थोपटायला लागल्या आहेत.

पुणे शहरात 'ग्राहक हितवधिर्नी' नामक संस्थेने केबलच्या दरवाढीच्या विरोधात कायदेशीर कारवाई करण्याचे काम हाती घेतले आहे. त्याची सुरुवात म्हणून त्यांनी प्रथम शहरात पाहणी केली. त्यात जवळपास सत्तर टक्के प्रेक्षकांचा केबलच्या दरवाढीला तीव्र विरोध असल्याची आणि दरवाढ का करण्यात येत आहे, ते त्यांना समजत नसल्याची आकडेवारी हाती आली. स्टार, सोनी, झी आदी पे चॅनल जर दोन महिन्यांपूवीर्पर्यंत दरमहा 250 रु. देऊन मिळत होते, तर आता त्याच चॅनलसाठी दरमहा 370 रु. का द्यायचे, हे सामान्य पुणेकरांना समजेनासे झाले आहे.

केबल ऑपरेटर कोणत्याही घरात सामान्यपणे 70 ते 80 चॅनल देतात. त्यापैकी केवळ 10 ते 14 चॅनल प्रेक्षकांकडून पाहिले जातात, असे मुंबई आणि पुण्यात केल्या गेलेल्या वेगवेगळ्या पाहण्यांमध्ये उघडकीस आले आहे. मग जे चॅनल पाहिलेच जात नाहीत, त्या उरलेल्या 50-60 चॅनलपैकी समजा 40 'पे चॅनल' असतील, तर त्यासाठीचे जादा पैसे ग्राहकांनी का भरावेत, हा प्रश्ान् आता समोर आला आहे. 'हॉलमार्क', 'स्टारवन', 'स्टारगोल्ड', 'झी कॅफे' हे काही प्रेक्षकांच्या फारसे आवडीचे चॅनल नाहीत. ते फारसे पाहिलेही जात नाहीत. मग त्यासाठी वाढीव शुल्क आम्ही का द्यावे? हवे तर केबल ऑपरेटरने ते चॅनल आम्हाला न देण्याची व्यवस्था करावी, असे ग्राहक आणि ग्राहक संघटनांचे म्हणणे आहे.

काही काळापूवीर् केंद सरकारने सेट टॉप बॉक्स सक्तीचे करून केबल वितरणात 'अॅड्रेसेबलिटी' आणण्याबद्दलचे विधेयक मांडले होते. त्यात हीच तरतूद होती. अॅड्रेसेबलिटी म्हणजे एखाद्या ग्राहकाला जितके हवे तितकेच चॅनल देण्याची (पाश्चात्त्य देशांत असते तशी) सोय. ही जर उपलब्ध असली तर सगळा वादच संपेल. पण केबल चालकांनी त्यात राजकीय पक्षांचा पाठिंबा मिळवून ते विधेयक मोडून काढले आणि केबल दरवाढीचा प्रश्ान् कायमच राहिला.

मोबाइल टेलिफोन सेवांसाठी आहे, तसे नियामक मंडळ स्थापन करून त्यायोगे केबलच्या अनिर्बंध दरवाढीला आळा घालण्याची व्यवस्था करणे हाही सरकारच्या हाती असलेला एक मार्ग आहे. पण राजकीय इच्छाशक्तीअभावी त्यावरही काही फारसे घडलेले दिसत नाही. टेलिकॉम रेग्युलेटरी अॅथॉरिटीप्रमाणे देशात केबल टीव्ही डिस्ट्रिब्युशन रेग्युलेटरी अॅथॉरिटी स्थापन करण्यास काय हरकत आहे. त्या अॅथॉरिटीकडून देशात शहरी आणि ग्रामीण भागातले केबलचे दर ठरवून घेता येतील. त्यामुळे त्यात समानताही येईल आणि सध्या कोणत्याही कायदे किंवा नियमांचा केबल टीव्ही वितरणाच्या व्यवसायावर धरबंधच नसल्यासारखी जी स्थिती आहे, ती बदलेल.

केबलच्या व्यवसायात मुंबई आणि दिल्लीप्रमाणे पुण्यातही अंडरर्वल्डचा हात असल्यामुळे मासिक केबलदरांची वसुली अनेकदा कोणत्याही पावतीविना किंवा केवळ 'कच्च्या' पावतीवर केली जाते. त्यामुळे व्यवसायात काळ्या पैशाचे प्रमाणही प्रचंड मोठे असते. केबल चालकांनी शहरातल्या वेगवेगळ्या एरिया वाटून घेतल्या असल्यामुळे

ग्राहकांना ऑपरेटर चांगली सेवा देत नसेल, तर उपाय म्हणून दुसऱ्या ऑपरेटरकडे जाण्याचीही सोय आता राहिलेली नाही.

केबल टीव्ही चालकांच्या मनमानीला उत्तर म्हणून 'डायरेक्ट टू होम' सेवांचाही पुण्यात काहीजणांनी वापर करून पाहिला; पण त्याला हवे तसे यश आले नाही. अर्थात दीर्घकालीन भविष्यात डायरेक्ट टू होम सेवा येणारच आणि केबल ऑपरेटरांची मनमानी संपणारच अशी चिन्हे आहेत. पण तोपर्यंतच्या काळात ग्राहकांनीच संघटित होऊन या विषयावर काही करण्याची वेळ आली आहे. पुण्यात यासंदर्भात कार्य करणाऱ्या ग्राहक हितवधिर्नीचा संपर्क क्रमांक 9850758305 असा आहे.

- रोहित चंदावरकर

 
</text>
</doc>
