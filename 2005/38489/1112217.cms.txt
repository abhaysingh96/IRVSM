<doc>
<docno>1112217.cms.txt</docno>
<text>
 
महामुंबई
2900 कोटी रुपये!
[ Tuesday, May 17, 2005  12:03:19 am]


म. टा. विशेष प्रतिनिधी

मुंबई : एन्रॉनचे दिवाळे निघाल्यानंतर दाभोळ वीज प्रकल्पातील आथिर्क तंटा सोडविण्यासाठी घायकुतीला आलेल्या सगळ्याच संबंधितांनी व्याजासकट मुद्दलात झळ सोसण्याची तयारी दाखविली असून, हा तिढा परदेशी बँका आणि कंपन्या यांना सुमारे 2900 कोटी रुपये देऊन सोडविण्यात येत असल्याचे खात्रीलायक वृत्त आहे.

एन्रॉन नव्याने सुरू करण्याबाबत केंद सरकारने निर्णय घेतल्याची घोषणा शरद पवार यांनी रविवारी कोल्हापूर येथे केली. त्यासंबंधात मुंबईत उपलब्ध झालेल्या माहितीनुसार हा वाद समाधानकारकपणे सोडविण्यासाठी संबंधित असलेल्या सगळ्यांनी काही प्रमाणात झळ सोसावी, असा प्रस्ताव केंद सरकारने ठेवला होता. प्रकल्प बंद पडल्यानंतर एन्रॉन आणि संबंधित कंपन्यांनी आंतरराष्ट्रीय लवादाकडे धाव घेऊन सुमारे 30 हजार कोटी रुपयांची भरपाई मागितली होती. पण वीज मंडळ, महाराष्ट्र सरकार तसेच केंद सरकार यांनी याविरुद्ध न्यायालयात धाव घेऊन त्यास स्थगिती मिळविल्याने प्रकरण भिजत पडले होते.

यातून मार्ग काढण्यासाठी केंेदाने विविध स्तरांवर वाटाघाटी सुरू करून त्यात संबंधित बँका आणि कंपन्या यांनी झळ सोसली तरच यातून मार्ग निघू शकतो, असा पवित्रा घेतला. त्यास काही परदेशी बँकांनीही सहमती दिली. तेव्हा प्रथम कर्जावरील व्याजाची मागणी बँकांनी सोडून द्यावी, असे ठरले. तरीही त्यातून मार्ग निघत नसल्याते मुद्दलातही झळ सोसावी लागेल, असे स्पष्ट झाले. त्यामुळे परदेशी बँकांनी कर्जावरील व्याजाबरोबर मुद्दलातील 20 टक्के रक्कम सोडण्याची तयारी दाखविल्याचे समजते. याच न्यायाने परदेशी कंपन्यांनी तयारी दाखवावी, अशा वाटाघाटी झाल्या. व त्यातून अंतिम करार करण्यासाठी सर्वसहमतीचा एक मसुदाही तयार करण्यात आल्याचे एका उच्चपदस्थ अधिकाऱ्याने सांगितले. (आणि तिढा संपवा...5)

 
</text>
</doc>
