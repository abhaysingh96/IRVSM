<doc>
<docno>1113508.cms.txt</docno>
<text>
 
महामुंबई
आयुष्य सावरण्यासाठी...
[ Tuesday, May 17, 2005  10:08:45 pm]


म. टा. प्रतिनिधी

मुंबई : तिला एचआयव्हीची लागण झाली, यात तिचा काहीच दोष नाही, हे माहीत असूनही सासरकडच्या 'सुशिक्षितां'ना एकेकाळची लाडकी सून आता अडचण वाटायला लागली होती... तिच्या या अवस्थेस आपला मुलगाच कारणीभूत असल्याचे सत्य मान्य करायलाही ते तयार नव्हते. ती आणि तिच्या वस्तूही त्यांना नकोशा झाल्या होत्या...तिने नवऱ्याची त्याच्या शेवटच्या क्षणापर्यंत निमुट सुश्रुषा केली. त्याच्या मृत्यूनंतर मात्र काही दिवसांतच तिला 'इतरांच्या सुरक्षित भविष्यासाठी' घराबाहेरचा रस्ता दाखवण्यात आला. तिची चूक नसताना...

पतीच्या दुराचारामुळे आपला दोष नसतानाही निष्कारण बट्टा वाट्याला आलेल्या एड्सग्रस्त महिलांची ही व्यथा. एड्स जागृतीसाठी काम करणाऱ्या 'ब्रेक थ्रू' या स्वयंसेवी संस्थेने मंगळवारी या व्थथेला वाचा फोडली. एड्स आणि एचआयव्हीला आळा घालण्यासाठी पती-पत्नीतील सुसंवाद आणि लैंगिक सुरक्षिततेची गरज याविषयी त्यांनी देशव्यापी आंदोलन केले.

एचआयव्हीग्रस्त मुलींची कु चंबणा एड्सग्रस्तांच्या स्वयंसेवी संस्थेसाठी काम करणाऱ्या मल्लिका दत्ता यांनी व्यक्त केली. एड्स फैलावण्याची कारणे माहीत असूनही त्याची लागण झालेल्यांशी दुजाभाव केला जातो. त्यातून रूग्ण महिला असते तेव्हा तर तिच्याकडे पाहण्याचा दृष्टिकोन हमखास दूषित बनतो. एचआयव्हीग्रस्त महिलेला प्रचंड वाईट वागणूक मिळते. तिचा नवरा मात्र स्वत:ची तपासणी करायला अजिबात तयार होत नाही, असे निरीक्षण त्यांनी नोंदवले.

भारतात एचआयव्हीचे 52 लाख रूग्ण असून त्यात 20 लाख महिला आहेत. धक्कादायक म्हणजे त्यातील दहा हजार महिला देहविक्रय करणाऱ्या असून इतर गृहिणी आहेत. हा रोग देहविक्रय करणाऱ्यांनाच होऊ शकतो, हा समज त्यामुळे खोटा ठरला आहे. म्हणूनच पत्नीशी प्रतारणा करणाऱ्या पुरुषांना लक्ष्य करून आपण आंदोलन करत आहोत, असे त्यांनी स्पष्ट केले.

इन्स्टिट्यूट ऑफ सोशल सायन्सेसच्या कार्यर्कत्या श्वेता गौरव यादेखील या आंदोलनात सहभागी झाल्या आहेत.

महिलांमध्ये आवश्यक जागरूकतेची गरज ओळखून महाराष्ट्र राज्य एड्स नियंत्रण समिती व मुंबई जिल्हा एड्स नियंत्रण समिती कार्यान्वित आहे.

 
</text>
</doc>
