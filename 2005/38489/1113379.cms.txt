<doc>
<docno>1113379.cms.txt</docno>
<text>
 
अग्रलेख
मिलीभगत!
[ Tuesday, May 17, 2005  08:27:13 pm]


'इंडियन मेडिकल कौन्सिल'च्या अटींची येत्या सहा महिन्यांत पूर्तता न करणारी खाजगी विनाअनुदान मेडिकल कॉलेजे बंद करण्याचा इशारा महाराष्ट्र सरकारने दिला असला, तरी त्याला हे संस्थाचालक भीक घालतील अशी शक्यता नाही; कारण महाराष्ट्र सरकार आणि विनाअनुदान शिक्षण व्यावसायिक यांची मिलीभगत आहे.

इंडियन मेडिकल कौन्सिलसारखी तथाकथित स्वायत्त संस्थाही एकतर या शिक्षण व्यावसायिकांच्या खिशात आहे किंवा या संस्थेचे नियम धाब्यावर बसविले जात असताना, कारवाईची धमक कौन्सिलमध्ये नाही.

महाराष्ट्रात 1980च्या दशकात पावसाळी छत्र्यांप्रमाणे उगवलेल्या विनाअनुदान शिक्षण संस्थांपैकी चार-दोन सन्माननीय अपवाद वगळता, उरलेल्या संस्था मुळात दजेर्दार वैद्यकीय शिक्षण देण्यास पात्रच नाहीत, हे त्यात प्रवेश घेण्यासाठी धडपडणाऱ्या विद्यार्थ्यांनाही माहीत आहे! तरीही त्या चालू आहेत आणि मुख्य म्हणजे त्यांना विद्यार्थ्यांचीही वानवा नाही. म्हणजेच दजेर्दार शिक्षण नव्हे, तर वैद्यकीय व्यवसाय करण्याची मुभा ज्यामुळे मिळते अशा परीक्षेला बसण्याची संधी उपलब्ध करून द्यावी,

एवढीच विद्यार्थी आणि पालकांची या संस्थांकडून अपेक्षा आहे. त्यासाठी लक्षावधी रुपये मोजायला ते तयार आहेत. या संस्था सरकार, मेडिकल कौन्सिल यांना हाताशी धरून किंवा त्यांच्या डोळ्यात धूळ फेकून, वैद्यकीय शिक्षण देण्याची दुकाने उघडण्यास मान्यता मिळवतात आणि वेळोवेळी या यंत्रणांकडून केल्या जाणाऱ्या तपासण्यांना उतरत टिकवूनही दाखवतात! एकप्रकारे खाजगी संस्थाचालक, धनदांडगे पालक आणि सरकार तसेच मेडिकल कौन्सिलसारख्या संस्था यांच्यामतलबी संगनमताचे सर्वसामान्य नागरिक हे बळी आहेत.

तुलनेने कमी गुणवत्तेचे आणि पैशाने विकत घेतलेल्या वैद्यकीय पदवीची किंमत अल्पकाळात वसूल करण्याचे साधन म्हणून रोग्यांकडे पाहणारे डॉक्टर सर्वसामान्य जनतेच्या गळ्यात बांधण्याचे 'उदात्त कार्य' यापैकी बहुसंख्य कॉलेजे करीत आली आहेत.

सुप्रीम कोर्टाने टी. एम. पै प्रकरणी निर्णय देताना, खाजगी शिक्षणसंस्थांचे उच्च शिक्षणाच्या क्षेत्रातील जे योगदान डोळ्यासमोर ठेवून, त्यांची स्वायत्तता अधोरेखित केली, त्याच्याशी व्यवहारातील हे चित्र विसंगत आहे. पण नफेखोरी न करणाऱ्या आणि उच्च दर्जाचे शिक्षण गुणवत्ताप्राप्त विद्यार्थ्यांना उपलब्ध करणाऱ्या संस्थांना प्रोत्साहन मिळावे, यासाठी कोर्टाने दिलेल्या अधिकारांचा फायदा मात्र ही कॉलेजे उठवत आहेत.

कोर्टाने फी ठरवण्याचा दिलेला अधिकार वापरून, त्यांनी दोन वर्षांपूर्वी सुमारे दोन ते तीन लाखांच्या घरात फी जाहीर केली. 'वाजवी' फी किती हे ठरवण्यासाठी मग सुप्रीम कोर्टाच्याच निदेर्शानुसार शिक्षण शुल्क समिती स्थापन करण्यात आली. या समितीने फी निम्म्यापेक्षा कमी केली. त्याविरुद्ध संस्थाचालक आणि पालक यांच्यात अंतहीन कोर्टबाजी चालू आहे. मात्र त्याचवेळी आम्ही म्हणू ती फी मान्य केली नाही, तर कॉलेजे बंद करू, अशी धमकी या संस्था वारंवार देत असतात. या संस्थांकडे आवश्यक त्या सुविधा नसल्याने फी कमी करा, असा विद्याथीर् आणि त्यांचे पालक यांचा आग्रह असतो. मात्र अशा सुविधा नसलेल्या संस्थांना मुळात प्रवेशच द्यायला बंदी करा, अशी मागणी ते करीत नाहीत. मेडिकल कौन्सिल अॅक्टमध्ये अशी कॉलेजे बंद करण्याची शिफारस करण्याचे अधिकार सरकारला आहेत, असे आता वैद्यकीय शिक्षण सचिव म्हणत आहेत. पण राज्यपालांनी नेमलेल्या समितीचा अहवाल 2003 सालचा असताना, आजवर सरकार अशी कारवाई करण्यासाठी कोणाची वाट पाहत होते? यापैकी बहुसंख्य संस्था या वैद्यकीय शिक्षण देण्यास पात्रच नाहीत, हे सुप्रीम कोर्टाच्या निदर्शनाला सरकारने आणले आहे काय? थोडक्यात, खाजगी शिक्षण संस्थांतील शिक्षणाच्या दर्जाचा प्रश्न सर्वसामान्य नागरिकांच्या आरोग्याशी थेट निगडित असूनही, या कॉलेजांतील खाजगी हितसंबंध जपण्याला प्राधान्य असल्यामुळे सरकार यापुढेही केवळ इशाऱ्यांवरच भागवणार, याविषयी शंका नको.

 
</text>
</doc>
