<doc>
<docno>1113427.cms.txt</docno>
<text>
 
महामुंबई: मुंबई टाइम्स
व्याघ्रविहारात मित्र-शत्रूंची गट्टी
[ Tuesday, May 17, 2005  09:07:31 pm]


हेमंत साटम

खुल्या माळरानावर काळवीटाने इशारा करताच कळपात कल्लोळ माजतो... भेदरलेला हरणांचा कळप जातिवंत देखण्या आणि अफलातून शिकारी वाघापासून वाचण्यासाठी उड्या मारून जिवाच्या आकांताने पळू लागतो. त्यातला एखादा वाघाच्या हाती लागला, तर मग त्याचं काही खरं नाही! वाघ आणि हरणांचं नातं हे असं असतं. पण बोरिवलीच्या संजय गांधी नॅशनल पार्कातल्या व्याघ्रविहारात मात्र सध्या वेगळंच चित्र दिसतंय. इथे जन्मजात शत्रू आणि मित्रांची गट्टी जमली आहे. पांढऱ्या वाघाची अडीच महिन्याची बछडी आणि तिच्याच वयाचं हरणाचं पिल्लू यांच्यात ही अनोखी मैत्री झाली आहे. मोठी माणसं मुलांमुळे आपल्यातलं भांडण विसरतात. इथेही तसंच झालंय. अडीच महिन्यांच्या या बछडीच्या आईनेही आपली हरणाच्या मांसाची चटक सोडून या बच्चेकंपनीचं बागडणं पाहणं पसंत केलं आहे.

कोणत्याही संरक्षित वास्तव्यात जन्मास येणाऱ्या पिल्लाविषयी फार औत्सुक्य असतं. संरक्षित क्षेत्रात व्याघ्रकुटुंबातील प्राण्यांचं प्रजनन होऊ शकत नाही, अशी एक भीती असते. पण संजय गांधी राष्ट्रीय उद्यानात मात्र प्रियदशिर्नी नावाच्या बिबळ्याच्या मादीने या बछडीला जन्म दिल्यानंतर पार्कातल्या स्टाफची तिच्या बाळंतपणासाठी धावपळ सुरू झाली. तिचं नाव ठेवण्यात आलं 'रश्मी'. जंगलापेक्षा पूर्णपणे निराळ्या वातावरणात होणारी पैदास टिकून राहण्यासाठी संपूर्ण स्टाफ सज्ज झाला. या छोट्यांना प्राणापलीकडे जपण्याचा अलिखित संकेत जणू जपण्यात आला. वरिष्ठ अधिकाऱ्यांपासून ते गार्डपर्यंत सर्वांनाच या बछड्याविषयी आत्मीयता निर्माण झाली.

नव्या पाहुण्यांना कोणताही त्रास होऊ नये. यासाठी ही मंडळी सज्ज असतात. या नव्या पाहुण्याला आजार वा कोणतीही इजा होऊ नये, यासाठी पुरेपूर काळजी घेतली जात असल्याची माहिती नॅशनल पार्कचे वनसंरक्षक आणि संचालक डॉ. पी.एन. मुंडे देतात.

आता जेव्हा रश्मी मोकळ्या वातावरणात उड्या मारताना दिसते, तेव्हा तिथल्या कर्मचाऱ्यांचा उत्साह त्यांच्या डोळ्यातूनच जाणवतो. तजेलदार पांढऱ्या रंगांच्या पट्ट्याची शाल पांघरलेली ही रश्मी आता हळूहळू मोठी होते आहे. तिचं फिस्कारणं, मध्येच आक्रमकतेचा आव आणणं, झुडपांवर चढण्याचा प्रयत्न करणं, उन्हाच्या काहिलीपासून कंटाळून झाडांच्या सावलीत लपणं, अशा लीला पाहताना गुंग व्हायला होतं. या बछड्याच्या मागे पळताना वेळेचं अजिबात भान राहत नाही, ही तिथल्या कर्मचाऱ्यांची प्रतिक्रिया बोलकी ठरतेय. तेवढीच काळजी तिथेच वावरणाऱ्या हरणाच्या पिल्लाची घेतली जाते. तिथलंच लुसलुशीत गवत खाणाऱ्या हरणाच्या पिल्लालाही औषधं, विशिष्ट आहार दिला जातो.

रश्मीची आई प्रियदशिर्नी हिची डिलिव्हरीही याच पार्कात झाली आहे. आता या अडीच महिन्यांच्या बछड्याचं वजन सात किलो 200 ग्रॅम झालं आहे. रोज दिवसातून चार वेळा दूध, चिकन खिमा, विशेष टॉनिक यांच्या खुराकामुळे रश्मी गुटगुटीत होत चालली आहे. काही महिन्यांतच रश्मी आणि हरणाच्या पिल्लांना वेगवेगळ्या ठिकाणी हलवलं जाईल. त्यानंतर कधीतरी समोरासमोर आल्यास त्यांना ओळख पटेल काय? की त्यानंतरचं त्यांचं नातं हे पुन्हा भक्ष्य- भक्षकाचंच असेल? या प्रश्नांची उत्तरं अर्थात, काळच देऊ शकेल.

 
</text>
</doc>
