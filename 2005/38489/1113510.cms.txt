<doc>
<docno>1113510.cms.txt</docno>
<text>
 
महामुंबई
आबांचे खुसखुशीत चीनपुराण
[ Tuesday, May 17, 2005  10:10:28 pm]


म. टा. प्रतिनिधी

मुंबई : 'चीनमधले पुढारी स्वत:चा उद्योग व्यवसाय संभाळून फावल्या वेळात राजकारणाकडे लक्ष पुरवतात, हेच चीनच्या चढत्या प्रगतीचे मुख्य कारण असावे,' असे निरीक्षण नोंदवत चीनदौरा आटोपून आलेले उपमुख्यमंत्री आर. आर. पाटील यांनी तेथील राजकारण्यांची वैशिष्ट्ये नमूद केली.

महापालिकेसमोरील चौकाचे 'दर्पण'कार बाळशास्त्री जांभेकर चौक असे नामकरण करण्याचा कार्यक्रम मंगळवारी पाटील यांच्या हस्ते आणि महापौर दत्ता दळवी, नगरसेविका विजया धुल्ला यांच्या उपस्थितीत झाला. पुरुष बावकर यांच्या 'भारतीय अनुबोधपट : काल आणि आज' या पुस्तकाचे प्रकाशन तसेच टिकेक र ग्रंथालय व रा. के. लेले संदर्भकक्षाचे उद्घाटनही पाटील यांच्या हस्ते झाले.

बहुदा पुढाऱ्यांचे प्रमाण कमी असणे, हेच चीनच्या प्रगतीचे महत्त्वाचे कारण असावे, असे पाटील यांनी मिश्किलपणे नमूद केले. चीनच्या यशाची अजूनही काही कारणे आहेत आणि तिथे पत्रकारही कमी आहेत, असा टोलाही त्यांनी हाणला. पण लगेचच त्यांनी हा फक्त विनोदच असून आपल्या देशाच्या प्रगतीत पत्रकारांचेच सगळ्यात मोठे योगदान आहे आणि आपल्या देशातही महाराष्ट्राचे वेगळेपण प्रखर पत्रकारितेमुळेच आहे, अशी बाजू त्यांनी सावरली.

लोकशाहीमुळे सामान्यांना पुढे येण्याची संधी मिळत आहे. ती पत्रकारांसमोर आव्हान असून जांभेकरांसारखे पत्रकार निर्माण व्हावे, अशी अपेक्षा त्यांनी व्यक्त केली. 60 वर्षांवरील काही पत्रकारांचा यावेळी पाटील यांच्या हस्ते सत्कार करण्यात आला.

 
</text>
</doc>
