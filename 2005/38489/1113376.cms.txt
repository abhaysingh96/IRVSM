<doc>
<docno>1113376.cms.txt</docno>
<text>
 
महामुंबई
रिव्हॉल्वर कंपनीला घरघर
[ Tuesday, May 17, 2005  08:26:05 pm]


मंुबई टाइम्स टीम

कल्याण : अंबरनाथमधील संरक्षण सामुग्री बनवणाऱ्या मशीन प्रोटोटाइप फॅक्टरी (एमपीएफ)मध्ये व्यवस्थापनाच्या गलनाथ कारभाराचा फटका कामगारांना बसत आहे.

या कंपनीत बनवण्यात येणाऱ्या रिव्हॉल्वरला मोठी मागणी आहे. परंतु रिव्हॉल्वरला लागणाऱ्या बॅरल रायफिलिंग करणारी मशीन नादुरुस्त झाल्याने रिव्हॉल्वर उत्पादन गेले दोन महिने बंद आहे. त्यामुळे कामगारांचा पगार कमी केला जात आहे. कंपनीला शेवटची घरघर लागल्याच्या भीतीने कामगारवर्ग धास्तावला आहे.

मशीन प्रोटोटाइप फॅक्टरीमध्ये रिव्हॉल्वरचं उत्पादन करण्यात येतं. रिव्हॉल्वरला लागणारा बॅरल, रायफिलिंग करण्यासाठी लागणारी मशीन नवीन न आणता आरएफआय ऑर्डन्स कंपनी (कोलकाता) इथली जुनी मशीन अंबरनाथमधील कंपनीत आणण्यात आली आहे. मशीन जुनी व खराब झालेली असल्याने ती वारंवार नादुरुस्त होते. त्यामुळे रिव्हॉल्वरच्या उत्पादनावर विपरित परिणाम झाला. जानेवारीपासून रिव्हॉल्वरची जोडणी (असेंम्बलिंग) होत नाही. गॅरेण्टेड वेजेसमधून कामगारांना पगार देण्यात येत असल्याचं समजतं.

एमपीएफ कंपनीमध्ये सुमारे सतराशे कामगार आहेत. कंपनीची 60 हजार रिव्हॉल्वर बनवण्याची क्षमता असल्याचं समजतं. परंतु जुनाट व नादुरुस्त मशिनरीमुळे गेले दोन महिने रिव्हॉल्वरचं उत्पादन बंद आहे.

रिव्हॉल्वरचं उत्पादन सुरू राहावं, यासाठी बॅरेल रायफिलिंग करणारे मशीन सुस्थितीत राहावं, यासाठी कंपनीच्या व्यवस्थापनाने म्हणावे तसे प्रयत्न केले नाही, असं कामगारांचं म्हणणं आहे. व्यवस्थापनाने मशीन दुरुस्त करण्याचं सोडून कर्मचाऱ्यांना बॅरल रायफिलिंगसाठी कानपूरला डेप्युटेशनवर (प्रतिनियुक्ती) पाठवलं आहे.

इथून कच्चा माल नेऊन कानपूरहून बॅरल रायफिलिंग करून आणलेला माल महिनाभर पण पुरणार नाही, असं काही अधिकाऱ्यांचं म्हणणं आहे. कंपनी व्यवस्थापनाच्या निष्काळजीपणाने अशी बिकट अवस्था झाली असल्याचं बोललं जातं.

सरकारने संरक्षण साधनसामुग्री बनवण्यासाठी खाजगीकरणाला झुकतं माप

दिल्याने व्यवस्थापन कंपनीतील उत्पादनावर म्हणावं तसं लक्ष देत नाही, असं कामगारनेत्यांचं म्हणणं आहे.

भविष्यात संरक्षण साधनसामुग्री बनवणाऱ्या कंपन्या बंद तर होणार नाही ना या भीतीने कामगारवर्ग मात्र चांगलाच धास्तावला आहे.

 
</text>
</doc>
