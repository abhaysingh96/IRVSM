<doc>
<docno>1113546.cms.txt</docno>
<text>
 
क्रीडा
कौस्तुभ पवारच्या शतकानंतरही सरदेसाई संघाचा डाव कोसळला
[ Tuesday, May 17, 2005  11:05:06 pm]


मुंबई : एल्फ चषक क्रिकेट स्पधेर्तील कर्नाटक स्पोर्टिंग मैदानावर सुरू असलेली सरदेसाई संघ आणि कॅडेन्स अॅकॅडमी संघातील लढतीत बुधवारी सनसनाटी निकालाची अपेक्षा आहे. सोमवारी कॅडेन्स अॅकॅडमी संघाला 198 धावांत गुंडाळून नंतर 1 बाद 101 धावांची मजल मारणारा सरदेसाई संघ मंगळवारी कौस्तुभ पवारच्या (17 चौकारांसह 107) शतकी खेळीनंतर 195 धावांतच गारद झाला. पवारचा अपवाद वगळता त्यांचे अन्य फलंदाज फारशी चमक दाखवू शकले नाहीत. पुण्याच्या विराज खुराणा व प्रणव खडीवाले यांनी प्रत्येकी तीन बळी घेऊन आपल्या संघाला तीन धावांची आघाडी मिळवून दिली. मात्र त्यांचा हा आनंद फार काळ टिकला नाही. दुसऱ्या डावातही त्यांची 9 बाद 144 अशी घसरगुंडी उडाली. पहिल्या डावात 78 धावा करणाऱ्या परीक्षित जाधवने दुसऱ्या डावातही 49 धावांची झुंजार खेळी केली.

एल्फ मैदानावरील लढतीत दिलीप वेंगसरकर संघाच्या 341 धावांना उत्तर देताना कर्नाटक राज्य क्रिकेट अॅकॅडमीचा निम्मा संघ 123 धावांतच तंबूत परतल्याने वेंगसरकर संघ त्यांना झटपट गुंडाळून फॉलोऑन देण्याचे स्वप्न पाहात होता; पण पृथ्वी वरदराजन (39) व करुण नायर (31) यांनी सहाव्या विकेटसाठी 51 धावांची भागी रचून त्यांच्या आशा धुळीस मिळविल्या. दुसऱ्या दिवसअखेर त्यांनी 7 बाद 198 धावा केल्या आहेत.

सामन्यांचे निकाल

कॅडेन्स 198 व 9 बाद 144 (परीक्षित जाधव 49, प्रयाग भाटी 24, कौस्तुभ पवार 24/3, रितेश वझे 18/3) वि. दिलीप सरदेसाई संघ 195 (कौस्तुभ पवार 107, चिराग खुराणा 49/3, प्रणव खडीवाले 24/3).

दिलीप वेंगसरकर संघ 341 वि. कर्नाटक राज्य क्रिकेट अॅकॅडमी 7 बाद 198 (शशिंद 48, पृथ्वी वरदराजन 39, करुण नायर 31).

 
</text>
</doc>
