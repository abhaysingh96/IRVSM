<doc>
<docno>1113360.cms.txt</docno>
<text>
 
लेख
निर्ढावलेले अधिकारी नि कमावणारे गुत्तेदार
[ Tuesday, May 17, 2005  08:15:38 pm]


महाराष्ट्रात सध्या रणरणत्या उन्हात अनेक ठिकाणी रोजगार हमी योजनेची कामे सुरू आहेत. पण त्यातून त्या त्या गावांतल्या गरजूंऐवजी बाहेरचे मजूर लावले जातात आणि अधिकारी व कंत्राटदार मिळून सरकारी म्हणजेच जनतेच्या पैशाची कशी लूट करतात, याच्या कहाण्या नेहमीच ऐकायला मिळतात. मराठवाड्यातील अशाच एका कामाचा आँखो देखा हाल...

गाव : खळी, तालुका : पाथरी, जिल्हा : परभणी. मे महिन्याची सुरुवात - 46 डिग्री टेंपरेचर.

गावच्या शिवारात शेततळ्याचं काम चाललंय. कामावर मजूर राबताहेत. ठेकेदाराकडून मजुरांनी गुत्त्यावर काम घेतलंय. गावातील मजुरांना काम नाही. परगावचे मजूर कामावर. गावातील मजुरांना गावातच काम. ही रोहयोची मूळ संकल्पना कुठेही दिसून येत नाही. काही गावात 'जेसीबी' मशीनद्वारे कामे चालू आहेत. रोहयोचा पुरता बोजवारा. रोजगार हमी योजना गुत्तेदारांसाठी वरदान ठरली आहे.

रोजगार हमी योजनेद्वारे चालू असलेल्या कामांना भेटी देऊन अभ्यास करण्यासाठी सामाजिक, आथिर्क विकास संस्था केरवाडीचे शेख मुसा, 'संपर्क' मुंबईचे प्रफुल्ल शिंदे, गणपत भिसे, महेश पोतदार यांनी 3 मे रोजी गंगाखेड तालुक्याच्या तहसीलदारांची भेट घेतली. रोजगार हमी योजनेची कामं तालुक्यात सुरू आहेत; परंतु कुठे सुरू आहेत याबाबत आपणास कल्पना नाही, अशी जाहीर कबुली या तहसीलदारांनी दिली. तालुका कृषी अधिकारी सुखदेव यांची भेट घेऊन त्यांच्याकडे विचारणा करण्याचा सल्लाही त्यांनी दिला. सुखदेवसाहेबांना भेटण्यासाठी गेलो. साहेब फिल्डवर असल्याचं सांगण्यात आलं. दहा मिनिटांत साहेब येणार आहेत, असं सांगितल्यावरून दोन तास प्रतीक्षा केली; परंतु साहेब कार्यालयाकडे फिरकले नाहीत. कृषी अधिकारी कार्यालयातील कर्मचाऱ्यांनी भीत भीत सांगितलं की, खळी गावाच्या शिवारात शेततळ्यांची कामं सुरू आहेत.

रखरखत्या उन्हात दुपारनंतर पथकाने खळी शिवार गाठलं. गावाच्या पश्चिमेला काही अंतरावर विश्वनाथ मुंजेराव सोन्नर यांच्या शेतात शेततळं खोदण्याचं काम सुरू होतं. काही मजूर खोदत होते. त्यांना इतर स्त्री-पुरुष मंडळी माती बाहेर काढण्यास मदत करीत होती. दोन स्त्रिया दूरवरून पाणी आणत होत्या. पाणी वाहणाऱ्या स्त्रियांपैकी मंडुबाई राम चव्हाण यांच्याकडे चौकशी केली. त्या म्हणाल्या, पिण्यासाठी आम्हालाच दूरवरून पाणी आणावं लागतंय. रोहयोवर काम करणाऱ्या मजुरांना कामावर पिण्याच्या पाण्याची व्यवस्था करणं कायद्यानुसार बंधनकारक असूनही तशी व्यवस्था नव्हती.

शेततळ्यावर रामभाऊ चव्हाण, काळूराम चव्हाण, भारत पवार, बाळू पवार, राजेभाऊ चव्हाण, लक्ष्मण राठोड, नामदेव राठोड, बाबू राठोड, प्रभाकर जाधव, सुनिता चव्हाण, सुंदराबाई चव्हाण, कांताबाई चव्हाण, राजूबाई पवार, बायनाबाई राठोड, रत्नाबाई राठोड, लिंबाबाई जाधव, संगीताबाई राठोड, मंडुबाई चव्हाण हे सर्व जण काम करत होते.

रोजगार किती मिळतो? धान्य किती मिळते? यावर ते म्हणाले, आम्हाला अंगावर काम दिलं आहे, म्हणजेच 20 x 20 x 3 x 14 मीटरचं शेततळं 18 हजार रुपयांत खोदायचं. आम्ही 18 मजूर महिनाभर राबतोय. अद्याप पूर्ण होत नाही. प्रखर उन्हामुळे अनेक आजारी पडले. राजेभाऊ सीताराम चव्हाण यांनी स्वखर्चाने उपचार करून घेतले. उपचारासाठी 600 रुपये खर्च आला. काम करणाऱ्या मजुरांना तात्पुरत्या निवाऱ्याची व्यवस्था नाही. पिण्याच्या पाण्याची व्यवस्था नाही. प्राथमिक उपचार पेटी नाही. शासनाकडून पुरविल्या जाणाऱ्या कोणत्याही सुविधा या कामावर दिसल्या नाहीत. शासनाकडून मिळणाऱ्या धान्याबाबत विचारलं, ते म्हणाले, ''धान्याबाबत आम्हाला काहीच कल्पना नाही. 18 हजार रुपयांत शेततळं तयार करून देण्याचं ठरलं आहे. उत्तम कोंडिबा जाधव या मुकादमाकडून काम घेतलं आहे. जे काही असेल ते त्यालाच ठाऊक.'' पती-पत्नी मिळून दिवसभरात 50-55 रुपये मिळवत आहेत. त्यापैकी अर्धा खर्च औषधोपचारावर होत आहे. त्यातून उरेल तो पैसा खाण्या-पिण्यावर खर्च होत आहे. शासकीय यंत्रणेला मजुरांशी काहीही देणं- घेणं नाही. गुत्तेदाराकडे काम सोपवून अधिकारी मस्त आहेत.

तुमच्या गावात तुम्हाला मजुरी मिळतेय याचं समाधान निश्चितच असणार आहे, असा सवाल करताच ते म्हणतात, 'आमच्या गावात काम असतं, तर आम्ही खळीच्या रानावनात मुलाबाळांसह कशाला अडकलो असतो? यावरून असं लक्षात आलं की, कामावरील मजूर खळी गावातील नाहीत. खळी येथील शेततळ्याच्या कामाला गावातील मजूर न लावता ते सोनपेठ तालुक्यातील सायखेडा व शेळगावचे असल्याचं उघड झालं. हाही रोहयो कायद्याचा भंग.

ज्या शेतात शेततळं तयार होत आहे, त्याच शेतात काही अंतरावर समाबाई माणिक शाहाणे, यशोदाबाई मारोती आरनुळे, पुष्पाताई भागावत मुलगीर या मजूर स्त्रिया व लहान-लहान बालकं बोंदरी (कापूस) वेचण्याचं काम करत होते. त्यांच्याशी चर्चा केली असता रोजगार हमी योजनेच्या बाबत त्यांना काहीच ठाऊक नसल्याचं कळलं. शेततळ्याच्या कामावर मजुरी मिळत नाही काय? त्या स्त्रिया म्हणाल्या, आमच्या गावाच्या शिवारात पाच-सहा शेततळ्यांची कामं सुरू आहेत. या कामावर आम्हाला घेतलं नाही. बाहेरगावचे मजूर आणून कामं करून घेत आहेत. काही कामे 'जेसीबी' मशीन लावून दोन दिवसांत पूर्ण केली आहेत. 'जेसेबी' मशीन महिनाभराचं काम एक दिवसात करू लागल्यामुळे आम्हाला काम मिळत नाही. एखादं असंच काम मिळालं, तर फक्त दहा-पंधरा रुपये दिवसभराचे मिळतात. तेही शेतकरी वेळेवर देत नाही. तुम्ही रोजगार हमीचे काम मिळावं यासाठी अर्ज केला नाही काय? किंवा रोहयो कामाबाबत तुम्हाला कुणी कल्पना दिली नाही काय? यावर त्या स्त्रिया एकमेकींचे चेहरे पाहत होत्या. काय उत्तर द्यावं हे त्यांना कळत नव्हतं. रोहयो नियमानुसार यंत्राद्वारे काम करायला बंदी आहे. अधिकाऱ्यांनी, गुत्तेदारांनी त्यातूनही मार्ग शोधला आहे. दिवसा मजूर लावायचे आणि रात्री जेसीबी मशीन!

शिवारात चालणाऱ्या शेततळ्याच्या कामाची माहिती मिळावी म्हणून गावात सरपंचाची भेट घेण्यासाठी गाव गाठलं. बाबुराव नेमाजी सावळे हे गृहस्थ समोरून येत होते. शेततळ्याची कामं कुठे सुरू आहेत, असं विचारताच सावळे यांनी कानांवर हात ठेवले. मी फक्त गावात पाणी सोडण्याचं काम करतो, बाकी काही विचारू नका. सावळे यांना आणखी छेडलं असता असं कळलं की, सावळे हे मागील पाच वर्षांपासून ग्रामपंचायत सदस्य आहेत. ग्रामपंचायतीच्या कारभाराशी काहीही देणघेणं नाही. गंगुबाई वैजनाथ शिंदे या गावच्या सरपंच आहेत. काम मात्र त्यांचे पती वैजनाळ शिंदे हेच पाहतात. रमेश महादेवराव पवार यांच्या शेतात दोन शेततळी झाली आहेत. याबाबत खुद्द त्यांना विचारणा केली असता, ते म्हणाले, याबाबत आपणास काहीच ठाऊक नाही. अधिकाऱ्यांनी कुणाकडून कसे काम करून घेतलं ते ठाऊक नाही. एवढं मात्र खरं की, एका कामावर बाहेरगावचे मजूर वापरले, तर दुसरं जेसीबी यंत्राद्वारे पूर्ण झालं.'

दुसऱ्या दिवशी पाथरी तालुक्याचे तहसीलदार सानप यांची भेट घेण्यासाठी गेलो असता, साहेब दौऱ्यावर गेले असल्याचं सांगण्यात आलं. रोहयोची कामं कोणत्या गावात सुरू आहेत, हे कार्यालयातील कुणीही सांगू शकत नव्हते. संबंधित विभागाचे कारकून ट्रेनिंगला गेले असल्याचं सांगण्यात आलं. तालुका कृषी अधिकारी कार्यालयात जाऊन याबाबत माहिती घेण्याचा प्रयत्न केला. कार्यालयातील संबंधित विभागाचे सर्व कर्मचारी परभणी येथे ट्रेनिंगला गेले असल्याचं सांगण्यात आलं. एका अधिकाऱ्याने नाव न सांगण्याच्या अटीवर पोहेटाकळी येथे शेततळ्याचं काम सुरू असल्याचं सांगितलं. तिथं सुधाकर गोंगे यांच्या शेतात शेततळं खोदण्याचं काम सुरू होते. देवराव रामा पवार या मुकादमाने हे काम घेतलं होतं. या कामावर वस्सा, ता. जिंतूर येथील मजूर होते. या कामावरही कुठल्याही सुविधा आढळून आल्या नाहीत. पोहेटाकळी येथेही गावातील मजूर कामावर आढळून आले नाहीत.

'रोहयो'संदर्भात माहिती घेताना ठळकपणे जाणवलं, अधिकारी आणि लाभधारक यांच्यात कुठलाही समन्वय नाही. तहसीलदार आणि तालुका कृषी अधिकारी यामध्येही समन्वय नाही. जिल्हास्तरावर व तालुकास्तरावर कोणताही अधिकारी रोजगार हमी योजना गांभीर्याने घेत नसल्याचं जाणवतं. रोजगार हमी योजनेचा कायदा नियमावली याचा पुरता बोजवारा उडाला आहे. मजुरांच्या नावावरील अन्नधान्याची परस्पर विल्हेवाट लागत आहे. मजुरांना काम मिळवून देण्यासाठी हक्काचा रोजगार म्हणून गौरविलेली रोहयो योजना अधिकाऱ्यांच्या मजीर्ने राबत आहे. या अधिकाऱ्यांवर कोणाचाही अंकुश नाही. कायदा न पाळणं आणि रोहयोच्या नावाखाली जनतेच्या पैशाचं वाटप गुत्तेदारांना करणं यात हे अधिकारी छान निर्ढावलेले आहेत. गोरगरीब लोक मात्र कामापासून, रोजगारापासून वंचित आहेत.

महाराष्ट्रात अशी दोन लाख शेततळी खोदण्याचं टागेर्ट आहे, असं ऐकलं आणि अलीकडेच या तळ्यांच्या खर्चाची मर्यादा जी. आर. काढून वाढवण्यात आली आहे.

-प्रफुल्ल शिंदे

(चरखा वृत्तलेख सेवा)

 
</text>
</doc>
