<doc>
<docno>1113386.cms.txt</docno>
<text>
 
अग्रलेख
पास आणि नापास!
[ Tuesday, May 17, 2005  08:30:24 pm]


पंतप्रधान डॉ. मनमोहन सिंग यांच्या नेतृत्वाखाली केंदात स्थापन झालेल्या 'युनायटेड प्रोग्रेसिव्ह अलायन्स'च्या सरकारच्या पहिल्या- वाहिल्या वर्धापन दिनावर मार्क्सवादी कम्युनिस्ट पक्षाच्या अनुपस्थितीचे मळभ दाटून आले असले, तरी त्यामुळे सत्ताधारी आघाडीचा उत्साह जराही कमी झालेला नाही.

मुळात गतवर्षी लोकसभा निवडणुकीनंतर काँग्रेसप्रणीत आघाडीचे सरकार स्थापन होण्याची शक्यता निर्माण झाली, तीच मार्क्सवादी आणि अन्य डाव्या पक्षांनी या आघाडीस पाठिंबा देऊ केल्यामुळे. मात्र डॉ. सिंग, अर्थमंत्री पी. चिदंबरम आणि नियोजन आयोगाचे अध्यक्ष मॉण्टेकसिंग अहलुवालिया या त्रिमूतीर्च्या हातात असलेली देशाच्या अर्थव्यवस्थेची धुरा बघता मार्क्सवादी आणि ही आघाडी यांचे कसे जमू शकेल, याबाबत सरकार स्थापनेपासूनच तर्ककुतर्क व्यक्त केले जात होते! पण याच अंतविर्रोधांवर मात करून आपला आथिर्क सुधारणांचा कार्यक्रम धीम्या गतीने का होईना, पुढे नेण्यात सरकारला यश आले आहे.

पुढच्याच वर्षी पश्चिम बंगाल या आपल्या 'होम पिच'वर होऊ घातलेल्या निवडणुकांत काँग्रेसशीच सामना करावा लागणार असल्याने, केंदातील काँग्रेस सरकारच्या ओजळीने पाणी कसे प्यायचे, हा मार्क्सवाद्यांपुढील मुख्य 'डायलेमा' होता! त्यातून मार्ग म्हणून अखेर या कार्यक्रमास उपस्थित न राहण्याचा मार्ग पक्षाचे सरचिटणीस प्रकाश कारत यांनी काढलेला दिसतो.

एकीकडे मार्क्सवाद्यांबरोबर हे 'वैचारिक द्वंद्व' सुरू असतानाच नव्या सरकारने स्वत:च, स्वत:चे प्रगतिपुस्तकही तयार केले आहे! डॉ. मनमोहन सिंग हे स्वत:च या परीक्षण मंडळाचे प्रमुख असून त्यांनी आपल्याच सरकारला प्रथम श्रेणीचे किमान म्हणजे 60 टक्के गुण दिले आहेत!

आघाडीची अपरिहार्यता म्हणून लालू प्रसाद यादव, शिबू सोरेन अशा अनेकांना मंत्रिमंडळात सामील करून घेणे डॉ. सिंग यांना भाग पडले, तेव्हाच या सरकारमध्ये केव्हा ना केव्हा अंतर्गत मतभेदांना तोंड फुटणार, हे स्पष्ट झाले होते. पुढे कोर्टाचे निकाल आणि चौकश्यांचे अहवाल येऊ लागल्यावर तर लालू प्रसादांपासून या आघाडीला पाठिंबा देणे भाग पडलेल्या मायावतींसारख्यांचा 'बंडखोर' स्वभावही उफाळून आला.

दरम्यानच्या काळात झालेल्या विधानसभा निवडणुकीत आघाडी न करण्याचा दुराग्रह लालू आणि काँग्रेस या दोघांनाही नडला आणि बिहारमध्ये राष्ट्रपती राजवट आणणे भाग पडले, तर झारखंडमध्ये शिबू सोरेन यांच्या राज्याभिषेकासाठी केलेली घाईही भलतीच अंगाशी येऊन अखेर तोंड फोडून घ्यावे लागले. तरीही त्याचा केंद सरकारच्या स्थैर्यावर जराही परिणाम झाला नसल्याचेच वर्ष संपताना स्पष्ट दिसत आहे;

एवढेच नव्हे तर 'टाइम्स ऑफ इंडिया'ने घेतलेल्या एका पाहणीत या सरकारचा कारभार 'चांगला' असल्याची ग्वाही 40 टक्के जनतेने दिली आहे, तर 41 टक्के लोकांच्या मते हा कारभार 'ठीक' आहे. फक्त 10 टक्क्यांनाच हा कारभार 'असमाधानकारक' असल्याचे वाटते. व्यक्तिश: डॉ. सिंग यांच्याबाबतीत 44 टक्क्यांचे मत 'उत्तम' आहे, तर आणखी 16 टक्क्यांना ते 'उत्कृष्ट' पंतप्रधान वाटतात. पण पंतप्रधानांचे कौतुक एवढ्यासाठीच करावयाचे की, वर्षभरात जे काय घडले त्याबाबत ते संतुष्ट नाहीत.

दिलेल्या आश्वासनांपैकी 90 टक्के अद्याप पुरी व्हायची आहेत, हे त्यांनी स्वत:च बोलून दाखविले आहे. डॉ. सिंग यांच्या अर्थकारणाचा चेहरा हा सुधारणावादी आहे आणि त्यांनी स्वत:च देशाच्या अर्थव्यवस्थेची दारे 1991 मध्ये खुली करून ते पूवीर्च दाखवून दिले आहे. आताही अनेक धोरणांना मार्क्सवाद्यांचा विरोध असला, तरी आथिर्क सुधारणांची नाळ रोजगार निमिर्तीशी जोडून देशाला वेगाने प्रगतिपथावर नेता येईल, असे स्पष्ट मत त्यांनी वर्षपूतीर्च्या तोंडावर झालेल्या काँग्रेस कार्यकारिणीत व्यक्त करून, सरकार टिकवण्यासाठी आपण आथिर्क धोरणांत बदल करू इच्छित नाही, हेच दाखवून दिले आहे.

एकीकडे सरकारचे पहिले वर्ष साजरे होत असताना विरोधक म्हणून 'एनडीए' आणि विशेषत: भारतीय जनता पक्ष यांच्या कामगिरीचेही मूल्यमापन होणे जरुरीचे आहे. संसदेच्या गेल्या अधिवेशनात बहिष्काराचे एकमेव अस्त्र वापरणाऱ्या एनडीएची सध्याची अवस्था लढाईआधीच रणांगणातून पळ काढणाऱ्या सैनिकांसारखी झाली आहे. शिवाय भाजप आणि संघपरिवारात अयोध्या, नरेंद मोदी तसेच गोध्राकांड यावरून काहूर माजले आहे. तेलुगु देसमसारखा सच्चा सहकारी तर केव्हाही साथ सोडू शकतो. डॉ. सिंग यांच्या सरकारला 'र्फस्टक्लास' द्यायचा की नाही, याबाबत मतभेद होऊ शकतील, पण 'एनडीए'ची कामगिरी तर काठावर पास होण्याइतपतही नाही, हे ध्यानात घेतलेले बरे!

 
</text>
</doc>
