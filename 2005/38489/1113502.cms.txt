<doc>
<docno>1113502.cms.txt</docno>
<text>
 
महाराष्ट्र
सुभाष अवचटांची चित्रशैली ही शब्दातून प्रकटते
[ Tuesday, May 17, 2005  10:05:16 pm]


म. टा. प्रतिनिधी

पुणे : सुभाष अवचट जेवढी चांगली चित्रे काढतात तितकीच चांगली चित्रे शब्दानेही काढतात! या चित्रकाराने 'स्टुडिओ' सारखं पुस्तक लिहिल्यामुळे मराठी वाङम्यात चांगली भर पडेल, असे प्रतिपादन ज्येष्ठ लेखक आणि समीक्षक गंगाधर गाडगीळ यांनी केले.

पॉप्युलर प्रकाशनाच्या या पुस्तकाचे प्रकाशन गाडगीळांच्या हस्ते सिंबायोसिस संस्थेच्या विश्वभवनात झाले. या समारंभास पॉप्युलर प्रकाशनचे रामदास भटकळ, हर्ष भटकळ, 'आशय फिल्म क्लब'चे वीरेंद चित्राव आणि इंडिया आर्ट गॅलरीचे मिलींद साठे उपस्थित होते. प्रकाशन समारंभानंतर प्रसिद्ध रंगमंच अभिनेते किशोर कदम आणि शुभांगी गोखले यांनी 'स्टुडिओ'मधील काही मजकुराचे अभिवाचन केले.

चित्रकाराने लिहिलेल्या या पुस्तकाचे प्रकाशन करण्याची संधी मिळाल्याबद्दल गाडगीळांनी आनंद व्यक्त केला. ते गमतीने म्हणाले की, अवचटांसारख्या चित्रकाराने चांगले पुस्तकही लिहावे हा माझ्यावर अन्याय आहे, कारण मला चित्र काढता येत नाहीत! चित्रकलेमागची अवचटांची 'इन्स्पिरेशन' आणि त्याचा शोध हे या पुस्तकाचे सूत्र असून त्यातील कलावंताचा हा शोध शेवटपर्यंत अखंड चालू असल्यामुळे ते अतिशय वाचनीय झाले आहे. मराठीत संगीतावर गायकांनी लिहिलेली अनेक चांगली पुस्तके असताना चित्रकाराच्या या पुस्तकांमुळे हे साहित्य अधिकाधिक समृद्ध होईल. अवचटांनी यापुढे मायकेल एन्जेलो किंवा व्हॅन गॉग या चित्रकारांवरील त्यांचे विचार शब्दबद्ध करावेत.

हे पुस्तक कोणत्याही पारंपरिक वाङम्यप्रकारात मोडणारे नाही, असे सांगून रामदास भटकळ म्हणाले की, चित्रांबरोबरच व्यक्तिचित्रे, कविता, विचार, लेख असे विविध लेखनप्रकार अवचट यांनी या पुस्तकातून लीलया हाताळले आहेत. अकलुज आणि पुण्याबरोबरच मुंबई, लंडन, जपान आणि अगदी इस्तंभूलसारख्या देशापर्यंत अवचटांची चित्रकला आपली वाटणारे रसिक आहेत. पॉप्युलर प्रकाशनाचे पहिले लेखक असणारे गाडगीळ आणि आजच्या चित्रकारलेखक पिढीचे प्रतिनिधी असणारे अवचट यांचे विचार एकत्रित ऐकता येत असल्याबद्दल त्यांनी आनंद व्यक्त केला.

 
</text>
</doc>
