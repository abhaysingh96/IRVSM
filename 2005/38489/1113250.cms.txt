<doc>
<docno>1113250.cms.txt</docno>
<text>
 
महाराष्ट्र
वडगाव आमलीचा कायापालट
[ Tuesday, May 17, 2005  06:27:34 pm]


म. टा. वृत्तसेवा

अहमदनगर : राज्य सरकारच्या संत गाडगेबाबा ग्रामस्वच्छता अभियानात राज्य पातळीवर दुसरा क्रमांक पटकावणाऱ्या वडगाव आमली या पारनेर तालुक्यातील गावाचा कायापालट गावकऱ्यांनी एकजुटीने केला आहे. योग्य कार्यक्रम आखून त्याची प्रभावी अमलबजावणी केल्याने हे ध्येय अवघ्या सव्वा वर्षात साध्य झाले आणि राळेगणसिद्धी व हिवरेबाजारच्या रांगेत वडगाव अमलीही जाऊन बसले.

नगर जिल्ह्याकडे ग्रामस्वच्छता पुरस्कार प्रथमच घेऊन येणाऱ्या या गावाने गुरांच्या छावण्यांच्या निमित्ताने एकत्रित कार्यक्रमाला सुरुवात केली. दुष्काळामुळे हवालदील झालेल्या गुरांना या छावण्यांत आसरा मिळाला आणि गावकरी वर्षानुवर्षांचे गट तट विसरले. नगर जिल्हा परिषदेचे तत्कालीन मुख्य कार्यकारी अधिकारी चंदकांत दळवी, विद्यमान मुख्य कार्यकारी अधिकारी प्राजक्ता लवंगारे आदींच्या मार्गदर्शनाखाली 'हागणदारीमुक्त गाव' योजना सर्वप्रथम राबविण्यात आली.

एक हजार 199 लोकसंख्येच्या आणि 188 कुटुंबांच्या या गावात आता 193 शौचालये आहेत. मोकळ्या जागा या मैदानांसाठी आणि बागांसाठी वापरण्यात आल्या पाहिजेत, हे पटल्याने गावकऱ्यांनी जागांचा योग्य वापर करत युवकांसाठी खेळांचे मैदान आणि मुलांसाठी चिल्ड्रन्स पार्क उभारले. त्याशिवाय सरकारच्या 'शिवकालीन पाणी योजने'ची अमलबजावणी येथे करण्यात आली. घरांच्या छतांवर पावसाचे पाणी साठवून पुनर्भरण करण्यात आले. आता फेरोसिमेंट टाक्यांमध्ये सुमारे 70 हजार लिटर पाणी उन्हाळ्यासाठी साठलेले असल्याचे ग्रामस्थांनी सांगितले.

कुटुंबनियोजनातही गावाने आघाडी घेतल्याने लोकसंख्या नियंत्रित गाव हा बहुमान वडगाव आमलीच्या नावे झाला तर आथिर्क संपन्नतेसाठी चार सहकारी दूधसंस्था उभारून गावाने स्वावलंबी होण्याचाही प्रयत्न चालविला आहे.

 
</text>
</doc>
