<doc>
<docno>1113369.cms.txt</docno>
<text>
 
महामुंबई
शिवसेनेत फेरनियुक्त्या
[ Tuesday, May 17, 2005  08:22:39 pm]


मुंबई टाइम्स टीम

वसई : ठाणे जिल्हा शिवसेनेत नव्याने फेरनियुक्त्या करण्यात आल्या आहेत. त्यात मोठ्या प्रमाणावर बदल करण्यात आले आहेत. नव्या पदाधिकाऱ्यांमध्ये तरुणांना विशेष संधी देण्यात आली आहे. तर काही पदं कायमची बरखास्त करण्याचा निर्णयही घेण्यात आला आहे.

विवेक पंडित यांच्यावर जिल्हाप्रमुखपदाची जबाबदारी दिल्यानंतर शिवसेनाप्रमुखांनी जिल्हा कार्यकारिणी बरखास्त केली होती. त्यामुळे नव्या निवडीकडे सगळ्यांचं लक्ष लागलं होतं. नव्या कार्यकारिणीत उपजिल्हाप्रमुख पदं पाचवरून सात करण्यात आली आहेत. त्यात माजी आमदार दौलत दरोडा, प्रकाश पाटील, राजा जाधव, केतन पाटील, दिनेश भट, रवींद फाटक आणि प्रभाकर राऊळ यांना स्थान मिळालं आहे. रवींद शिवदे आणि शंकर खाडे यांची पदं काढून घेण्यात आली आहेत. प्रत्येक उपजिल्हाप्रमुखावर दोन विधानसभा क्षेत्राबरोबरच संघटनात्मक विविध कामांची जबाबदारी सोपवण्यात आली आहे.

तालुकाप्रमुख निवडताना विद्यमान सात तालुकाप्रमुखांना कमी करून त्यांच्या जागी नव्यांची नेमणूक करण्यात आली आहे. वगळण्यात आलेल्यांपैकी डहाणूचे तालुकाप्रमुख रवींद फाटक यांना उपजिल्हाप्रमुखपदावर बढती देण्यात आली आहे. प्रमोद कोठेकर (मोखाडा), विजय अंभिरे (जव्हार), सतीश मेहेर (डहाणू), राजा जाधव (विक्रमगड), संदीप पवार

(वाडा), उत्तम घरत (पालघर), विश्वास थळे (भिवंडी), मारुती धिडेर् (शहापूर), सुहास सावे (तलासरी), वसंत वैती (वसई) यांच्या तालुकाप्रमुख म्हणून नेमणुका करण्यात आल्या आहेत.

शहरप्रमुखांच्या नेमणूका करताना विरार, नालासोपारा, डहाणू आणि पालघरच्या शहरप्रमुखांना वगळण्यात आलं आहे. यापैकी पालघरच्या शहरप्रमुखांना तालुकाप्रमुखपदावर बढती देण्यात आली आहे. दिलीप पिंपळे (विरार), विजय करगुटकर (नालासोपारा), संजय शिरोडकर (नवघर- माणिकपूर), नितीन म्हात्रे (वसई), सुभाष माने (भिवंडी), चेतन चौहान (डहाणू), सुनील जाधव (जव्हार) यांच्या शहरप्रमुखपदावर नेमणुका करण्यात आल्या आहेत.

उपतालुकाप्रमुखपदांची संख्या घटवण्यात आली आहे. आता तीन जिल्हा परिषद गटासाठी एक उपतालुकाप्रमुख असेल. प्रत्येक जिल्हा परिषद गटासाठी विभागप्रमुख आणि प्रत्येक पंचायत समिती गणासाठी एक उपविभागप्रमुख अशी रचना करण्यात आली आहे. तर विभागीय उपतालुकाप्रमुख पदं कायमची बरखास्त करण्यात आली आहेत.

महिला आघाडीच्या जिल्हा संघटक संगीता धोंडे यांना हटवून त्यांच्या जागी पालघरच्या आमदार मनीषा निमकर यांची नेमणूक करण्यात आली आहे. महिला आघाडीतही मोठे फेरबदल करण्यात येणार आहेत. त्याचबरोबर इतर पदाधिकाऱ्यांच्या नेमणूका करण्यात येणार आहेत. शाखाप्रमुखांपासून उपतालुकाप्रमुखपदांप र्यंतच्या नेमणुका करण्यासाठी एक समिती गठीत करण्यात आली आहे. ती समितीच्या अहवालानंतरच नेमणुकांची रितसर घोषणा केली जाईल, अंसही पंडित यांनी सांगितलं.

 
</text>
</doc>
