<doc>
<docno>1137860.cms.txt</docno>
<text>
 
महाराष्ट्र
नाशकात रेड अलर्ट?
[ Thursday, June 09, 2005  11:37:22 pm]


आटिर्लरी सेंटरमध्ये घुसण्याचा अतिरेक्यांचा प्रयत्न?

नाशिक (म. टा. प्रतिनिधी) : आग्नेय आशियातले सगळ्यात मोठे लष्करी प्रशिक्षण केंद आणि अत्यंत संवेदनशील लष्करी माहितीचा साठा बाळगणाऱ्या देवळाली कँप आटिर्र्लरी सेंटरमध्ये शिरकाव करण्याच्या लष्कर-ए-तोयबा या दहशतवादी संघटनेच्या इराद्याची खबर गुप्तचर यंत्रणांकडून मिळाल्याची खात्रीशीर माहिती हाती आली आहे. याबाबत लष्करी प्रशासन मूग गिळून असले तरी केंदाच्या परिसरात रेड अलर्ट असल्यागत बंदोबस्त तैनात करण्यात आला आहे.

आटिर्लरी स्कूलच्या उमराण कॅन्टीनशेजारी असलेल्या लॅबमधून गेल्या 19 ऑगस्टच्या रात्री दोन लॅपटॉप तसेच प्रोजेक्शन सिस्टम चोरीला गेल्याची फिर्याद देवळाली कँप पोलिस स्टेशनमध्ये नोंदवली होती. नंतर लष्करातल्या 28 जणाचे जबाब पोलिसांनी घेतले . मात्र, तपास लागला नव्हता.देवळाली-कँप परिसर नाशिक, नाशिकरोड, भगूर अशा नागरी वस्त्यांनी घेरलेला आहे.

त्यामुळे तेथे नागरिकांचीही वर्दळ असते. गेल्या आठवड्यापासून वर्दळीवर जवानांकडून डोळ्यात तेल घालून पहारा ठेवला जात आहे. लष्करी हद्दीतील काही रस्ते वाहतुकीसाठी बंद केले आहेत. आटिर्लरी सेंटरला जोडणाऱ्या वडनेर, शिंगवे बहुला, भगूर, पाथडीर् अशा रस्त्यांवर लष्कराकडून तापसणी नाके उभारण्यात आले आहेत. तेथे वाहनांची आणि वाहनचालकांची कसून तपासणी केली जाते आहे. तसेच लष्करी हद्दीला लागून असलेल्या भागातील पोलिस ठाण्यांना लष्कराकडून विशेष सूचना देण्यात आल्या आहेत.

'तपोवन'च्या वाटेवर घातपाताचा प्रयत्न

नाशिक (म. टा. प्रतिनिधी) : देशातील रेल्वे वाहतुकीच्या दृष्टीने अत्यंत महत्वाच्या मुंबई-मनमाड मार्गावर आठवडाभरात दुसऱ्यांदा घातपाताचा प्रयत्न केला गेला. आधी नंदीग्राम एक्सप्रेस आणि आता घोटीजवळ तपोवन एक्सप्रेसच्या वाटेवर दगड रचून अपघात घडविण्याचा असफल प्रयत्न करण्यात आला.

तपोवन एक्सप्रेसच्या वेळात घोटी आणि अस्वली रेल्वे स्थानकांदरम्यान रुळांवर प्रचंड प्रमाणात दगड रचून ठेवण्यात आले असल्याची माहिती इंजिन ड्रायव्हरने घोटी स्टेशनमास्तरांना कळवली होती. किमी 144/30 व किमी 144/20 यादरम्यान तीन ठिकाणी सात मोठमोठे दगड रुळांशेजारी रचून ठेवण्यात आले होते. रुळांची तपासणी करणाऱ्या कर्मचाऱ्यांनी हे दगड दूर केले. हे दगड म्हणजे रेल्वे रुळांतील मायलेज स्टोन होते.

हे दगड इंजिनाच्या कॅटल गार्डमुळे बाजूला झाले. अन्यथा मोठा अपघात घडला असता असे रेल्वे सुत्रांनी सांगितले. या घटनेमुळे तपोवन एक्सप्रेस खोळंबली होती. गेल्या आठवड्यात इगतपुरी रेल्वे स्थानकापासून दोन किमीवर रुळांच्या दोन्ही बाजूने दगड रचून ठेवण्यात आले होते.

 
</text>
</doc>
