<doc>
<docno>1136728.cms.txt</docno>
<text>
 
महामुंबई
जलधारांच्या प्रतीक्षेत मुंबई...
[ Thursday, June 09, 2005  02:03:24 am]


मुंबई (म. टा. प्रतिनिधी) : गेल्या दोन दिवसांत हवेतील आर्दता वाढल्याने मुंबईत उष्मा प्रचंड वाढला असून मुंबईकर घामाच्या धारांमध्ये न्हाऊन निघत आहेत. मुंबईकरांना आता पावसाळ्याच्या आगमनाची प्रतीक्षा असली, तरी अजून पावसाच्या आगमनाबद्दल अद्याप अनिश्तितचा असल्याने पावसाचे आगमन होईपर्यंत मुंबईत उकाडा कायम राहाणार आहे.

मे महिना सरून जून महिना उजाडला, तरी अद्याप मुंबईत उष्णतेची लाट कायम आहे. गेल्या दोन-तीन दिवसांत तर उकाडा कमालीचा वाढला आहे. सकाळी नऊपासूनच उन्हाची तीव्रता वाढू लागते. पावसापासून बचावाऐवजी उन्हाच्या झळांपासून बचाव करण्यासाठी छत्र्या बाहेर निघाल्या आहेत. मुंबई आणि आसपासच्या परिसरात सध्या कमाल तापमान 35 अंश सेल्सिअसपर्यंत जाऊन पोहोचले आहे.

तापमान दोन अंश सेल्सिअसनेच वाढले असले तरी हवेतील आर्दता प्रचंड वाढल्याने उकाडा वाढला आहे. कुलाबा वेधशाळेचे उपसंचालक ठाकूर प्रसाद म्हणाले की, पावसाळ्याआधी आर्दता वाढतेच. पण, मान्सून गोव्यापर्यंत येऊन पोहोचला आहे. दक्षिण मध्य महाराष्ट्र आणि सांगलीत पावसाची नोंद झाली आहे. मुंबईत मात्र पाऊस लांबला आहे. मुंबईत 10 जूनपर्यंत पाऊस सहसा पोहोचतो. पण 10 जूननंतरही चार-पाच दिवासांपर्यंत पावसाची दडीच असण्याची शक्यता आहे.

 
</text>
</doc>
