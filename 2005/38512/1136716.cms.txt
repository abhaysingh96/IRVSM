<doc>
<docno>1136716.cms.txt</docno>
<text>
 
महामुंबई
आयटम गर्लनंतर आयटम बॉय
[ Thursday, June 09, 2005  01:49:23 am]


मुंबई (टाइम्स वृत्त) : बॉलिवुडमध्ये आयटेम र्गल्सचे दिवस जाऊन आयटेम बॉइजची सद्दी सुरू होण्याचे दिवस दूर नाहीत. 'काल' मध्ये शाहरूख खान आणि 'रक्त'मध्ये अभिषेक बच्चनने एका गाण्यासाठी नाचून स्त्रीप्रेक्षकांचं दिल बहेलावलेलं आहेच. या निमित्ताने एकूणच बॉलिवुडने वर्षानुवर्ष जपलेल्या रांगड्या नायकाच्या इमेजला तडे जायला सुरुवात झाली असून नायिकेच्या मागे धावणारा, तिच्याशी धसमुसळेपणा करणारा नायक दुसऱ्या पुरुषाच्याही प्रेमात पडू लागला आहे.

हिंदी चित्रपटांचे तंत्र बदलत असताना त्यांच्या अंतरंगातही उलथापालथी घडू लागल्या आहेत. चित्रपटाचे नायक आणि नायिका यांच्या वर्तनातल्या सीमारेषा पुसट होणे, ही याची महत्त्वाची खूण मानली जाते आहे. सफाचट केलेल्या उघड्या अंगाने वावरणारे नायक तर सर्रास दिसू लागले आहेतच. 'ऐतराज'मध्ये अक्षय कुमारने आणि खुरटी दाढी ठेवून आपलं रांगडेपण ठसवू बघणाऱ्या अनिल कपूरने 'मुसाफिर'मध्ये अशा प्रकारे दर्शन देऊन आपल्या पूवीर्च्या प्रतिमांना छेद दिला होता. अलीकडे, दिग्दर्शकाने शर्ट काढून शॉट द्यायला सांगितल्यावर संजय दत्त म्हणाला होता की, मी पुरुष बो डेरेक आहे, असं मला वाटायला लागलंय. संजय सुरी या नटाने 'माय ब्रदर निखिल'मध्ये आपल्या प्रियकरासाठी कपडे उतरवायलाही कमी केलं नव्हतं.

हिरो दुसऱ्या पुरुषाचं चुंबन घेतोय हे दृश्यही आता पाहण्याची पाळी प्रेक्षकांवर येणार आहे.अर्थात अनेक युवा प्रेक्षकांना नायकांच्या या बदललेल्या वर्तनात काही आक्षेपार्ह वाटत नाही. दिग्दर्शक करण जोहरच्या मते, कमावलेल्या शरीराने हिरोगिरी करत एकाचवेळी अनेकांना धोपटून काढणारा हिरो हळुहळू कालबाह्य ठरणे साहजिक आहे. यापुढे तो भावनाप्रधान असणेही आवश्यक ठरणार आहे. 'धडकन' मध्ये सुनील शेट्टीला भावव्याकुळ होऊन सारखी आसवं गाळावी लागली होती. हिरोचे पडद्यावरचे रांगडे रुप जाऊन तिथे त्याची स्त्रैण प्रतिमा प्रस्थापित होण्यामागे आपली वृत्ती कारणीभूत आहे, असे मानसोपचार तज्ज्ञ हरीश शेट्टी यांचे म्हणणे आहे.

ते म्हणतात, आपल्या देवांच्या प्रतिमांकडे नजर टाका. दाढीमिश्या नसलेले, गुळगुळीत चेहऱ्याचे, उघड्या अंगांचे, लांब केस वाढवलेले, अलंकारांनी मढलेले देव आपण पाहात आलो आहोत. त्यामुळे चित्रपटात नायकाने तशाप्रकारे दिसण्यात आश्चर्य काहीच नाही. एका आघाडीच्या अभिनेत्रीचे याबाबतीतले मत मात्र धक्कादायक आहे. ती म्हणते की, 'समलिंगी दिग्दर्शकांचे पेव फुटल्यामुळेच पडद्यावरच्या प्रतिमा बदलत आहेत. या दिग्दर्शकांना कॅमेऱ्यातून नटांची शरीरं न्याहाळण्यात सुख वाटते, दुसरे काही नाही.'

 
</text>
</doc>
