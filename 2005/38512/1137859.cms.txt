<doc>
<docno>1137859.cms.txt</docno>
<text>
 
देश-विदेश
मिर्धा म्हणतात, मी हंगामी!
[ Thursday, June 09, 2005  11:36:22 pm]


नवी दिल्ली (वृत्तसंस्था): संगीत नाटक अकादमीला ऊजिर्तावस्था येण्यासाठी माझी भूमिका समन्वयकाची राहील; अंमलदारासारखी नव्हे. माझी नियुक्ती हंगामी मानून या पदासाठी योग्य व्यक्ती कलावंतांमधूनच निवडा, असे मी सरकारला कळवले आहे, असे सांगतच रामनिवास मिर्धा यांनी गुरुवारी या अकादमीच्या अध्यक्षपदाची सूत्रे घेतली.

या अकादमीच्या 60 सदस्यांनी दिलेले राजीनामे मागे घ्यायला लावणे, हेच मिर्धा यांचे पहिले काम ठरले आहे! 'प्रत्येक कलावंताचा मी आदरच करेन. माझे निर्णय त्यांच्यावर लादण्यापेक्षा; त्यांनाच निर्णय घेऊ देईन' असे मिर्धा यांनी वार्ताहरांना सांगितले. 'पण आपण इथे नियुक्त झालात ते राजकीय नेते म्हणून की कलाप्रेमी म्हणून?' या प्रश्ानवर 'मी दोन्ही आहे', असे उत्तर मिर्धांनी दिले.

'अकादमीचे कामकाज काहीसे 'विस्कटले' आहे, याची कल्पना मला आहेच; अकादमीपासून गेल्या काही दिवसांत दुरावलेल्या सदस्यांशी मी बोलणे सुरू केले आहे. त्यांचे राजीनामे काही सरकारने स्वीकारलेले नाहीत; तेव्हा त्यांनी अकादमीच्या कार्यात पुन्हा सहभागी होणे कठीण अजिबात नाही', असे मिर्धा यांनी वार्ताहरांना सांगितले. 'जो काही वाद होता, कटुता होती, ती लवकरच संपेल', अशी ग्वाही त्यांनी दिली.आथिर्क गैरव्यवहारही अकादमीत आहेत, असा विषय वार्ताहरांनी काढताच, 'मीही ऐकून होतो. तुम्ही आमच्या काही लक्षात आणून दिल्यास, आम्ही जरूर तपास करू' असे 'कॅबिनेट दर्जाचे' उत्तर मिर्धा यांनी दिले!

 
</text>
</doc>
