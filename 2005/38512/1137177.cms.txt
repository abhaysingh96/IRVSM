<doc>
<docno>1137177.cms.txt</docno>
<text>
 
प्रगती फास्ट
कॉलेज की शाखा?
[ Thursday, June 09, 2005  02:34:19 pm]


इंजिनीअरिंग की मेडिकल, हा निर्णय एव्हाना पक्का झाला असेल. आता वाट बघायची ती सीईटीच्या रिझल्टची. पण या काळातही स्वस्थ बसून चालणार नाही. कॉलेज आणि शाखा यांची भरपूर माहिती मिळवायला पाहिजे, तरच निवड करणं सोपं जाईल. सीइईटीचा रिझल्ट जाहीर झाला की विद्यार्थी इंजिनीअरिंग, मेडिकल शाखेत प्रवेश घेण्याची तयारी सुरू करतील.

सेण्ट्रलाइज्ड प्रवेशप्रक्रियेमुळे विद्यार्थ्यांना प्रवेश अर्ज ऑनलाइन भरता येणार आहे. आपल्या पसंतीची शाखा आणि कॉलेज या अर्जावर नमूद करावं लागणार. यासाठी विद्यार्थ्यांकडे 45 पर्यायांची मर्यादा आहे. पण हे पर्याय नमूद करताना आपला स्कोअर आणि कॉलेजच्या टक्केवारीचा इतिहास लक्षात घ्यायला पाहिजे, असं व्हीजेटीआयचे लेक्चरर प्रवीण देशमुख यांनी सांगितलं.

चांगले मार्क्स मिळाल्याच्या आत्मविश्वासावर 45 पर्याय न भरण्याची चूक करू नका. प्रत्येक कॉलेजची मेरिट लिस्ट वेगवेगळी असते, आणि त्यामुळे तुम्हाला या कॉलेजमध्ये प्रवेश मिळेलच असं नाही. इंजिनीअरिंग क्षेत्रात प्रवेश करायचा असेल तर मॅथ्समध्ये चांगला स्कोअर असायला हवा. काही विद्यार्थ्यांना कॉलेजचं नाव महत्त्वाचं वाटतं. त्यामुळे ते नावाजलेल्या कॉलेजमधून कोणत्याही शाखेतून इंजिनीअरिंगचा डिग्री कोर्स करायला तयार असतात. पण काही विद्याथीर् मात्र त्यांना नक्की कोणत्या शाखेला प्रवेश घ्यायचा, यावर ठाम असतात. त्यांना कोणत्याही कॉलेजमध्ये प्रवेश मिळाला तरी चालतं. त्यामुळे असे विद्याथीर् अगदी मुंबई बाहेरच्या कॉलेजमध्ये जाऊनही इंजिनीअरिंगचा बॅचलर कोर्स करण्याची तयारी दाखवतात. त्यामुळे कॉलेज आणि शाखा यापैकी निवड करण्याचा निर्णय वैयक्तिक आहे.

फारच कमी विद्यार्थ्यांना आवडीचं कॉलेज आणि शाखेचं कॉम्बिनेशन मिळतं. शिवाय विद्यार्थ्यांनी इण्टरेस्ट, अॅप्टिट्यूड, आथिर्क क्षमता, भविष्यातील संधी याबरोबरच कौटुंबिक पार्श्वभूमी (फॅमिली बिझनेस किंवा अशी परिस्थिती), प्रवासासाठी सोयीस्कर अशा गोष्टींचा विचार करणंही आवश्यक आहे. एखाद्या मुलाला शहराबाहेरील कॉलेजमध्ये प्रवेश मिळाला तरी पालक त्यांना दूर पाठवायला तयार होत नसतात किंवा काही विद्याथीर्च हॉस्टेलमध्ये राहायला वा प्रवास करायला नकार देतात.

विशेषकरून मुलींना घरापासून दूर पाठवायलही पालक तयार होत नाहीत. पण मुलांनी योग्य शाखेची निवड करून करिअर करावं, असं वाटत असेल, तर या परिस्थितीत बदल होणंही तेवढंच आवश्यक आहे. अशा लहान-मोठ्या गोष्टींचा विचारही तुमच्या निर्णयात बदल घडवू शकतो. काही वर्षांपूवीर् केमिकल इंजिनीअरिंगला वाव होता. पण आज ही परिस्थिती बदलली आहे. आज आयटी, बायोटेक्नॉलॉजी या क्षेत्रांना मागणी वाढत आहे. मात्र या क्षेत्रांबरोबरच इलेक्ट्रॉनिक्स या कायमच मागणी असणाऱ्या शाखेची निवड करणं करिअरसाठी फायद्याचं ठरू शकतं, असं देशमुख यांनी सांगितलं.

- प्रगती फास्ट टीम

 
</text>
</doc>
