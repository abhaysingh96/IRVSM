<doc>
<docno>1137868.cms.txt</docno>
<text>
 
महामुंबई
एका तपानंतर खुनी बाहेर
[ Thursday, June 09, 2005  11:48:20 pm]


मुंबई (म. टा. प्रतिनिधी) : खून करून पोलिसांच्या हातावर तुरी देऊन इराणला पळून गेलेल्या एका आरोपीला तब्बल एका तपाने अटक करण्यात मुंबई पोलिसांनी यश मिळवले. कोर्टाने शिक्षा ठोठावल्यानंतर गजाआड शिक्षा भोगणाऱ्या या आरोपीला अन्य एका गुन्ह्यामध्ये अटक दाखविण्यासाठी पोलिसांनी पाऊल उचलले, मात्र तोवर हा आरोपी जामिनावर सुटून गायब झाला तो पुन्हा गुन्हा करण्यासाठी!

जे. जे. मार्ग येथील 'कॅफे सेव्हॉय' या हॉटेलचा मालक अली गुलरोजी इराणी याची हुसेन अली गुलरोजी याने 1992 मध्ये मालमत्तेच्या वादातून हत्या केली. हुसेन हा अलीचा चुलत भाऊ होता. या हॉटेलमध्ये हुसेनचाही हिस्सा होता. त्यावरून झालेल्या वादातूनच हुसेनने अलीची हत्या केली होती.या हत्येनंतर हुसेन गायब झाला तो पोलिसांच्या हाती लागलाच नाही. मधल्या काळात त्याने इराणमध्ये तळ ठोकला होता. सुमारे 12 वर्षांनी तो पुन्हा मुंबईत परतला असता नागपाडा पोलिसांना त्याचा सुगावा लागला आणि त्याला अटक झाली.

कोर्टाच्या आदेशानुसार त्याची रवानगी तुरुंगात करण्यात आली.तुरुंगात असताना अन्य एका खुनाच्या गुन्ह्यात त्याचा सहभाग असल्याने त्याला त्या प्रकरणात अटक करण्यासाठी पोलिसांनी हालचाली सुरू केल्या. दरम्यान त्याने जामिनासाठी अर्ज केल्याने त्याला जामिन मंजूर झाला. तो ज्या दिवशी तुरुंगातून जामिनावर सुटला त्याच दिवशी त्याला अटक करण्यासंदर्भातील कागदपत्रे तुरुंगात पोहचली. मात्र, तोपर्यंत हुसेन जामिनावर सुटला होता.

जामिनावर सुटल्यानंतर काही दिवसातच त्याने कुलाबा परिसरातील आणखी एका इराणी हॉटेलच्या मालकाला धमकाविण्यास सुरुवात केली आहे. त्या हॉटेलमध्येही त्याची मालकी असल्याचा हुसेनचा दावा असून हिस्सा मिळविण्यासाठी तो या मालकाला धमकावित आहे. हुसेनची मानसिक स्थिती स्थिर नसल्याचे पोलिसांचे म्हणणे आहे. त्याचा अर्धा चेहरा भाजला असल्याने तो दिसायलाही क्रूर आहे. परिणामी सावजाला घाबरविण्यासाठीही तो याचा उपयोग करीत असल्याचे एका पोलिस अधिकाऱ्याने सांगितले.

 
</text>
</doc>
