<doc>
<docno>1136740.cms.txt</docno>
<text>
 
महाराष्ट्र
एक्स्प्रेसवेवर 2 तास वाहतूक विस्कळीत!
[ Thursday, June 09, 2005  02:13:04 am]


पुणे (म. टा. प्रतिनिधी) : मुंबई-पुणे दुतगती महामार्गावरील अमृतांजन पॉइंटजवळ एलपीजी गॅसच्या टँकरवर कंटेनर धडकल्याने गॅसगळती होऊन दोन तास महामार्गावरील वाहतूक विस्कळीत झाली. गळती वेळीच थांबवण्यात आल्याने मोठी दुर्घटना टळली. भारत पेट्रोलियमचा टँकर चेंबूरहून एलपीजी गॅस घेऊन साताऱ्याकडे जात होता. घाटातून जात असताना अमृतांजन पॉइंटजवळ टँकरपुढे कंटेनर होता.

कंटेनर अचानक मागे येऊन टँकरच्या व्हाल्ववर आदळल्याने गॅसगळती सुरू झाली. त्यामुळे सकाळी सात ते आठ या कालावधीत वाहतूक थांबवण्यात आली. कंपनीच्या कर्मचाऱ्यांनी प्लॅस्टर ऑफ पॅरिस आणि एमसीलच्या साह्याने गळती थांबवली. त्यानंतर वाहतूक सुरळीत झाली. नऊ वाजता पुन्हा गळती होऊ लागली.

त्यामुळे दुतगती महामार्गावरील वाहतूक सोमाटणे फाट्यावरून जुन्या पुणे-मुंबई महामार्गावर वळवण्यात आली. सकाळी 10 वाजता वाहतूक पूर्ववत झाल्याचे महामार्ग पोलिसांनी सांगितले. दुर्घटनाग्रस्त टँकर रिकामा करण्यासाठी भारत पेट्रोलियमच्या शिक्रापूरमधील कंपनीकडे नेण्यात आला.

सुरक्षितता म्हणून आयएनएस शिवाजी, खोपोली आणि लोणावळ्यातील अग्निशमन दलाचे बंब ठेवण्यात आले होते. एलपीजी गॅस हवेत मिसळल्यानंतर जमिनीलगत राहतो. त्यामुळे या टँकरने पेट घेतला असता, तर सुमारे दीड किलोमीटरच्या परिसरात आग लागली असती. मात्र, वेळीच गळती थांबवण्यात आल्याने मोठी दुर्घटना टळल्याचे हिंदुस्तान ऑरगॅनिक केमिकलच्या फायर अँड सेफ्टी विभागाचे मॅनेजर पी. एन. थोरात यांनी स्पष्ट केले.

 
</text>
</doc>
