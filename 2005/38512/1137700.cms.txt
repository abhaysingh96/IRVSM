<doc>
<docno>1137700.cms.txt</docno>
<text>
 
महाराष्ट्र
महाराष्ट्रातले तिहार
[ Thursday, June 09, 2005  08:23:49 pm]


पोलिस हा हिंदी सिनेमावाल्यांचा आवडता विषय. त्यातही एखाद्या कारागृहातली दृश्यं दाखविताना हिंदी सिनेमावाल्यांची प्रतिभा पणाला लागते. पण, नाशिकरोड कारागृहात स्टार न्यूजने केलेल्या स्टींग ऑपरेशनचं छुपं छायाचित्रण पाहून असं वाटू लागलंय की, हिंदी सिनेमावालेच खऱ्याखुऱ्या पोलिसांपासून प्रेरणा घेत असावेत. तसंही नाशिकरोड कारागृह हा नेहमीच औत्सुक्याचा विषय राहिला आहे.

सिनेमावालेही कधीकधी 'नासिक जेल'च्या मोहात पडून कथानकात तशी तजवीज करतात. त्यात बहुतेकवेळा मुंबईतला कैदी नाशिकला हलविताना रस्त्यात मध्येच पळालेला दाखवितात. खुद्द नाशिकरोड कारागृहाच्या स्वत:च्या अनेक कहाण्या आहेत. त्याबाबत दबक्या आवाजात चर्चाही केल्या जातात. त्या जगजाहीर करण्यात मुदित माध्यमांना अनेक मर्यादा होत्या.

इलेक्ट्रॉनिक माध्यमाला त्या नाहीत. त्याचा अचूक लाभ उठवत 'स्टार न्यूज'ने नाशिकरोड कारागृहातील सडक्या प्रशासन यंत्रणेचा पर्दाफाश केला.नाशिकरोड कारागृहात शिक्षा भोगून गेलेल्या महेश तन्ना याच्या मदतीने 'स्टार न्यूज'ने तुरुंगाधिकाऱ्यांपासून ते शिपायांपर्यंत सर्व पातळ्यांवर चालणारा भ्रष्टाचार चित्रीत केला. त्यात कैद्यांना भेटण्यासाठी, हवे तसे डबे मिळविण्यासाठी, हवापालट म्हणून आजारी असल्याच्या नावाखाली रुग्णालयात दाखल होण्यासाठी तुरुंगातले अधिकारी-कर्मचारी पैशांच्या मोबदल्यात कसे काम करतात, हे या चित्रणातून जगासमोर आलं.

तसं पाहिलं तर 'स्टार न्यूज'ने दाखविलेल्या अधिकारी आणि कर्मचाऱ्यांपासून हा भ्रष्टाचार सुरू झालेला नाही. फक्त ते पकडले गेले, इतकंच. या कारागृहात अशा भ्रष्टाचाराची एक व्यवस्थाच तयार झाली आहे. बाहेरून आलेले अधिकारी आणि कर्मचारी त्या व्यवस्थेचाच एक भाग होऊन जातात आणि खूपदा कारवाई माथी मारून घेतात. नाशिकरोड कारागृहाच्या अधीक्षकपदावर काम केलेल्या डी. एन. दवणे, राम जाधव, शेखर देसाई आणि संजय चव्हाण यांना आतापर्यंत निलंबित व्हावं लागलेलं आहे; तर तुरुंगाधिकारी व्ही. के. दुर्गे, जे. ए. शिंदे, हवालदार आर. डी. कळसुरे, एस. एम. वाजे, एस. एम. कोळी, एच. पी. श्रुंगारे, रमेश रणदिवे, बापू जगताप अशा अनेकांनाही निलंबनाची शिक्षा भोगावी लागलेली आहे.

गेल्या काही वर्षांत मुंबईतील टोळीयुद्धातील 'सैनिकांची' संख्या वाढल्यामुळे मुंबईच्या आर्थर रोड कारागृहाप्रमाणेच त्यांना नाशिकरोड कारागृहातही ठेवण्यात येऊ लागलं आहे. अशा कैद्यांना आणण्यासाठी पाटीर् म्हणून ड्युटी लावून घेण्यासाठी कर्मचारी आणि अधिकारी यांच्यात चढाओढ होते. त्यासाठी काहीजण खर्चही करायला तयार असतात. यामागे कारणही तसंच आहे. या कैद्यांच्या मुंबई ते नाशिक या प्रवासादरम्यान घडणाऱ्या घटनांच्या अनेक चित्तरकथा चचिर्ल्या जातात.

या प्रवासासाठी कधीकधी तीन दिवसही लागलेले आहेत. अगदी अलीकडच्या काळात घडलेल्या काही घटना नाशिकरोड कारागृहाभोवती संशयाचं रिंगण आखणाऱ्याच आहेत. काही दिवसांपूवीर्च वडिलांच्या खुनाबाबत पोलिस कोठडीत असलेल्या एका मनोरुग्ण तरुणाचा नाशिकरोड कारागृहातच खून झाला होता. डोक्यात दंडुका हाणल्याने या तरुणाचा मृत्यू झाल्याचं वैद्यकीय तपासणीत सिद्घ झालं होतं.मध्यंतरी ओ. पी. सिंग हा गुंड टोळीतून फुटल्याच्या संशयावरून काही गुंडांनी त्याचा नाशिकरोड कारागृहातच खातमा केला होता.

त्यावेळी ओ. पी. सिंगच्या बायकोने पत्रकार परिषद घेऊन कारागृह प्रशासनाच्या संगनमतानेच हा प्रकार झाल्याचा थेट आरोप केला होता. त्यावर पडदा पडतो न पडतो, तोच कारागृह वसाहतीतील पोलिसांनी जवळच्याच श्रमिकनगर झोपडपट्टीवर हल्ला केला होता. त्यावेळी 35 पोलिसांवर गुन्हा दाखल करण्यात आला होता. तर युतीच्या काळात तत्कालीन उपमुख्यमंत्री गोपिनाथ मुंडे यांनी नाशिकरोड कारागृहाला अचानक भेट देऊन तेथील काही कैद्यांना ऐशाआरामी सोयीसुविधा आणि मोबाईल फोन उपलब्ध असल्याचं उघड केलं होतं. या कारागृहातील कैद्यांनी पैसे मोजले, तर त्यांना खाण्या'पिण्या'पासून ते अंमली पदार्थांपर्यंत काहीही उपलब्ध होऊ शकतं. 'स्टार न्यूज'ने सध्याचे कारागृह अधीक्षक हिरालाल जाधव यांचं खरं रूप उघड केलं आहे.

जाधव यांनी नाशिकरोड कारागृहाचा कारभार हाती घेतल्यापासून विविध उपक्रम राबवून स्वत:ची प्रतिमा धवल करण्याचं काम आरंभलं होते. कैद्याच्या गाण्यांची ध्वनिफीत, काढणं, पेन निमिर्ती करणं, भाजीपाला पिकवणं अशा एक ना अनेक उपक्रमांतून त्यांनी नाशिकरोड कारागृहाबरोबरच स्वत:चीही प्रसिद्धी मोहीम हाती घेतली होती. मात्र, कारागृहाच्या भिंतींआड चालणाऱ्या 'काळ्या गोष्टींवर' त्यांनी चालविलेली ही रंगसफेती होती हे आता सिद्ध झालं आहे.'स्टार न्यूज'ने दाखविलेल्या वृत्तांताची सरकारी स्तरावरून गंभीर दखल घेतली गेली आहे. गृहमंत्र्यांच्या आदेशान्वये लाचलुचपत प्रतिबंधक विभागाने नाशिकरोड कारागृहातील अधीक्षक हिरालाल जाधव, जेलर योगेश पाटील, जेलर तानाजी घरबुडवे, कनिष्ठ वैद्यकीय अधिकारी बाळासाहेब साखरे यांच्या निवासस्थानी धाडी घातल्या आहेत. हे धाडसत्र सोमवारी सकाळी सहा वाजेपर्यंत सुरू होतं.

त्यासाठी राज्य गुप्तचर विभागाचे उपमहानिरीक्षक के. रामचंदन हेही नाशिकमध्ये दाखल झाले आहेत. तर नागपूर विभागाचे कारागृह उपमहानिरीक्षक भूषणकुमार उपाध्याय यांनीही संशयित अधिकारी आणि कर्मचाऱ्यांचे जबाब घेतले आहेत. या सर्व कारवाईबाबत प्रसारमाध्यमांना माहिती देण्यास मात्र टाळाटाळ केली जात आहे. प्रसारमाध्यमाने अब्रू वेशीवर टांगल्याचा आकस त्यात असावा. आता चौकशीचे सर्व सोपस्कार पार पडून काहीजणांवर निलंबन-बदल्यांची कारवाई होईल खरी; पण, नाशिकरोड कारागृहात तयार झालेली भ्रष्ट व्यवस्था बदलण्यासाठी ती पुरी पडेल?

- सचिन अहिरराव

 
</text>
</doc>
