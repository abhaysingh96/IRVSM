<doc>
<docno>1136723.cms.txt</docno>
<text>
 
महामुंबई
बॉम्बे नव्हे, मुंबई..
[ Thursday, June 09, 2005  01:58:44 am]


मुंबई (म. टा. विशेष प्रतिनिधी) : सांताक्रूझ विमातळावरील 'डेक्कन एअर'च्या काउंटरवरील बॉम्बे-कोल्हापूर-बेळगाव ही पाटी वाचून शिवसेनेचे उपनेते शिशिर शिंदे संतप्त झाले, 'मुंबई'ऐवजी 'बॉम्बे' हा शब्द वारपल्याबद्दल त्यांनी डेक्कन एअरच्या मॅनेजरला फैलावर घेतले आणि स्वत: एका कागदावर स्केचपेनाने मुंबई हा शब्द लिहून 'बॉम्बे'वर चिकटवला.शिंदे कोल्हापूरला जाण्यासाठी बुधवारी सकाळी विमानतळवर आले.

त्यांच्यासोबत शिवसैनिक शिवानंद चोळ्ळे होते. डेक्कन एअरच्या काउंटरवर 'बॉम्बे' वाचून ते तडकले. त्यांनी आधी काउंटरवरील कर्मचाऱ्याकडे नाराजी व्यक्त केली. नंतर डेक्कन एअरचे स्टेशन ऑफिसर बालन वर्मा तेथे आले. 'चेन्नई विमानतळावर तुम्ही मदास लिहाल का? कोलकाता विमानतळावर कलकत्ता असे लिहू शकाल काय? बॉम्बे हा शब्द केव्हाच इतिहासजमा झाला आहे, मुंबईला पुन्हा बॉम्बे म्हणून आमच्या भावना दुखावू नका, अशी तंबी शिंदे यांनी दिली.

कम्प्युटरमधे बॉम्बे असाच शब्द आहे, असा दुबळा खुलासा वर्मा यांनी करताच, पाटी रंगवून घेण्याचा कमप्युटरशी काय संबंध? असा सवाल शिंदे यांनी केला. पाटी तातडीने पुन्हा रंगवून घेतो, असे आश्वासन वर्मा यांनी दिले. बॉम्बे हा शब्द पाटीवर दिसला, तर पाटीला काळे फासू अशी धमकी शिंदे यांनी दिली. बाजूला असलेल्या स्पाइस एअरवेजच्या काउंटरवरील अमराठी प्रवाशांनीही शिंदे यांच्या भूमिकेला पाठिंबा दिला. शिंदे यांनी ताबडतोब एअरपोर्टवरील दुकानातून स्केच पेन आणि कोरे कागद खरेदी केले. कागदावर मुंबई असे इंग्रजीतून शब्द रंगवले आणि डेक्कन एअरच्या काउंटरच्या पाटीवरील 'बॉम्बे'वर चिकटवले.

 
</text>
</doc>
