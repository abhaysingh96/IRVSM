<doc>
<docno>1137865.cms.txt</docno>
<text>
 
महामुंबई
बीई परीक्षेत अभ्यासक्रमाबाहेरील प्रश्न?
[ Thursday, June 09, 2005  11:45:17 pm]


मुंबई (म. टा. प्रतिनिधी) : इंजिनिअरिंगच्या 'इलेक्ट्रॉनिक्स अँड टेलिकम्युनिकेशन्स' या विषयाच्या शेवटच्या वर्षासाठी घेण्यात आलेल्या परीक्षेत दोन प्रश्नपत्रिकांमध्ये अभ्यासक्रमाच्या बाहेरचे प्रश्न विचारण्यात आल्याची तक्रार विद्यार्थ्यांनी केली आहे. मुंबईत 18 कॉलेजांतील जवळपास 1 हजार 800 विद्यार्थ्यांना याचा फटका बसण्याची शक्यता आहे.

कम्प्युटर कम्युनिकेशन नेटवर्क (सीसीएन) आणि वायरलेस नेटवर्क (डब्ल्यूएन) या दोन विषयांसाठी अनुक्रमे 30 मे आणि 6 जून रोजी परीक्षा घेण्यात आली. हे दोन्ही पेपर 100 मार्कांचे आहेत. अंतिम उत्तरपत्रिकेत या परीक्षेचे मार्क गृहीत धरण्यात येणार असल्याने हे मार्क करियरच्या दृष्टीने महत्त्वाचे असल्याचे एका विद्यार्थ्याने सांगितले.यापैकी डब्ल्यूएन या पेपरमध्ये जवळपास 75 ते 80 मार्कांचे प्रश्न अभ्यासक्रमाबाहेरचे होते.

त्यात 20 मार्कांसाठी 'ओएफएमडीएम' या संज्ञेवर लघुत्तरी प्रश्न आणि ब्लॉक डायग्राम काढण्यास सांगण्यात आले होते. 'ओएफएमडीएम' या संज्ञेचा आपल्या विषयाशी काहीही संबंध नसून हा शब्दही आपण पहिल्यांदाच पाहत असल्याचे विद्यार्थ्यांचे म्हणणे आहे. याच पेपरमध्ये गोल्ड व कसामी या विषयावर लघुत्तरी प्रश्न विचारण्यात आला होता. या प्रश्नाचाही अभ्यासक्रमाशी संबंध नसल्याची तक्रार आहे. या पेपरमध्ये 9 पैकी पाच प्रश्न लिहायचे होते.

पण त्यापैकी पाच प्रश्न अभ्यासक्रमाच्या बाहेरचे असल्याचे विद्यार्थ्यांनी सांगितले.'सीसीएन' या पेपरात 'सकिर्ट स्विचिंग अॅडॅप्टीव्ह राऊटिंग अल्गोरिदम'वर टीप लिहा, असा प्रश्न होता. पण, 'सकिर्ट स्विचिंग' आणि 'अॅडॅप्टीव्ह राऊटिंग अल्गोरिदम' या दोन्ही स्वतंत्र संज्ञा असून त्यांचा एकत्रित काहीच संबंध नाही, असे विद्यार्थ्यांचे म्हणणे आहे. या दोन्ही पेपरमधील गोंधळ सोमय्या कॉलेजच्या प्राध्यापकांच्या लक्षात आल्यानंतर त्यांनी याची तक्रार कॉलेजच्या परीक्षा विभागाकडे केली आहे.

लवकरच विद्यापीठाकडे याची तक्रार केली जाणार असल्याचे सूत्रांकडून कळले. याच विद्याशाखेच्या मेकॅट्रॉनिक्स या विषयाच्या पेपरमध्ये 'विसिझम' पॅकेज लँग्वेजवर 10 मार्कांचा प्रश्न विचारण्यात आला होता. पण, हे पॅकेज भारतात उपलब्धच नसल्याने या विषयावर प्रश्न विचारणेच चुकीचे असल्याचे एका प्राध्यापकांनी सांगितले.प्र-कुलगुरू डॉ. ए. डी. सावंत आणि इंजिनिअरिंगचे अधिष्ठाता डॉ. एस. एस. मंथा यांच्याशी संपर्क साधला असता, अद्याप आपल्याकडे या संदर्भातील कोणतीच तक्रार आलेली नसल्याचे त्यांनी सांगितले. मात्र, अशी तक्रार आल्यास या प्रकरणी पेपर सेटर्सशी बोलून निर्णय घेऊ असे,' असे डॉ. मंथा यांनी सांगितले.

 
</text>
</doc>
