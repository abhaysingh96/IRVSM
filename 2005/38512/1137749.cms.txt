<doc>
<docno>1137749.cms.txt</docno>
<text>
 
देश-विदेश
'कोणत्याही परिस्थितीत विचारांशी तडजोड नाही
[ Thursday, June 09, 2005  09:45:40 pm]


'नवी दिल्ली (म. टा. विशेष प्रतिनिधी) : लालकृष्ण अडवाणी यांनी भारतीय जनता पक्षाच्या अध्यक्षपदाचा राजीनामा दिल्यानंतर 'कोणत्याही परिस्थितीत आम्ही विचारांशी तडजोड करणार नाही,' असे मुरली मनोहर जोशी यांनी न्यूज चॅनेल्सशी बोलताना सांगितले असून त्याचा अर्थ त्यांना स्वत:लाच पक्षाचे अध्यक्षपद हवे असल्याचा लावला जात आहे. संघपरिवाराने या प्रकरणी घेतलेल्या भूमिकेचे ठाम समर्थन करून त्यांनी आपली बाजू बळकट करण्याचा प्रयत्न सुरू केल्याचे दिसत आहे.

खुद्द अडवाणी यांनी 'आपण राजीनामा कोणत्याही परिस्थितीत मागे घेणार नाही,' अशी ठाम भूमिका बुधवारी संध्याकाळपर्यंत घेतली होती. मात्र पक्षातल्या अनेक नेत्यांनी गुरुवारी घेतलेल्या भेटीनंतर राजीनाम्याच्या फेरविचाराबाबत अडवाणींनी मौन पाळले. तरीही प्रत्यक्षात अडवाणी यांच्या पाठीशी माजी पंतप्रधान अटल बिहारी वाजपेयी आणि जसवंत सिंग यांच्याशिवाय भाजपमधील अन्य कोणताही नेता उभा नसल्याचे दिसत आहे.

पक्षाच्या दुसऱ्या फळीतल्या काही नेत्यांनी विविध स्तरांवर त्यांच्या मनधरणीचे प्रयत्न सुरूच ठेवले असले, तरी खाजगीत मात्र हे नेते अडवाणींच्या विरोधातच बोलत आहेत.संसदीय मंडळ आणि भाजपच्या केंदीय पदाधिकाऱ्यांच्या बुधवारच्या बैठकीत अडवाणींचा राजीनामा एकमताने नामंजूर करण्यात आला. मात्र अडवाणींनी जीनांबाबत केलेल्या वादग्रस्त विधानांचा अथवा त्यांच्या पाकिस्तान दौऱ्याचा उल्लेखही मंजूर करण्यात आलेल्या प्रस्तावात नसल्याने अडवाणी नाराज झाले.

स्पष्ट शब्दात आपली नाराजी त्यांनी भाजपच्या वरिष्ठ पदाधिकाऱ्यांकडे बोलून दाखवली. राजीनामा मागे घेण्यास अडवाणींनी नकार दिल्यानंतर गुरुवारी सकाळी 11.30 वाजता पुन्हा बैठक घेण्याचे ठरले. सायंकाळपर्यंत ही बैठक पुन:श्च पुढे ढकलली. गुरुवारी दुपारी नव्या प्रस्तावासह व्यंकय्या नायडू, प्रमोद महाजन, संजय जोशी, बाळ आपटे आणि राजनाथ सिंग यांनी अडवाणींची भेट घेतली. सुमारे तासभर झालेल्या या महत्वपूर्ण भेटीनंतर, सारेजण व्यंकय्यांच्या निवासस्थानी पोहोचले आणि बैठक उद्यापर्यंत पुढे ढकलण्यात आल्याची घोषणा करण्यात आली.

अडवाणींनी आपला (ना)राजीनामा मागे घ्यावा, यासाठी आता नव्याने असा प्रस्ताव तयार होतो आहे, ज्यामध्ये अडवाणींच्या पाकिस्तान दौऱ्याची प्रशंसा अवश्य असेल मात्र जिनांबाबत त्यांनी व्यक्त केलेल्या सद्भावनांचा उल्लेख सफाईदारपणे टाळण्यात येईल. एकीकडे संतप्त संघपरिवार तर दुसरीकडे दुखावलेले अडवाणी दोघांनाही शांत करताना, भाजपच्या परंपरागत समर्थकांच्या आणि कार्यर्कत्यांच्या भावनाही दुखावल्या जाऊ नयेत, याचीही काळजी प्रस्तावाच्या प्रत्येक शब्दात घेण्यात येईल, असे समजते.

 
</text>
</doc>
