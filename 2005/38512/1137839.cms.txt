<doc>
<docno>1137839.cms.txt</docno>
<text>
 
अर्थव्यवहार
'हेवलेट-पॅकर्ड'च दादा!
[ Thursday, June 09, 2005  11:16:54 pm]


मुंबई (म. टा. तंत्रज्ञान प्रतिनिधी) : कम्प्युटर्स व स्कॅनर्स-प्रिंटर्सच्या उत्पादनातील भारतातील प्रख्यात हेवलेट-पॅकर्ड ('एचपी') कंपनीने जानेवारी, फेब्रुवारी व मार्च या तिमाहीत स्कॅनर्स-प्रिंटर्सच्या विक्रीत देशातील बाजारपेठेत जोरदार मुसंडी मारली असल्याचा दावा 'एचपी'च्या इमेजिंग आणि प्रिटींग समूहाचे उपाध्यक्ष रवी अगरवाल यांनी गुरुवारी पत्रकार परिषदेत केला.

'इंटरनॅशनल डेटा सेंटर' या संस्थेने जानेवारी, फेब्रुवारी व मार्च महिन्यांसाठी केलेल्या पाहणीच्या निष्कर्षात स्कॅनर्स-प्रिंटर्सच्या विक्रीत 'एचपी'ने देशातील सरासरी 72 टक्के बाजारपेठ काबीज केली आहे. प्रिंटर्स व स्कॅनर्सचा दर्जा सुधारण्यासाठी सतत होणारे संशोधन, कमी किंमत, विक्रीनंतरची उत्तम सेवा यामुळे 'एचपी'च्या उत्पादनांचे बाजारात प्राबल्य आहे.

याशिवाय भारतातील 600 पेक्षा जास्त शहरांत 'एचपी'चे 1491 सव्हिर्स सेंटर्स (यात 'एचपी'च्या कम्प्युटर विक्रेत्यांचा समावेश आहे), 370 सहवितरक, 519 व्यावसायिक भागीदार व देशात 'एचपी'चे स्वत:चे 200 पेक्षा जास्त आउटलेट्स यामुळे ग्राहकांपर्यंत पोहोचणे सहज शक्य झाल्याचे, अगरवाल यांनी सांगितले.'अनब्रँडेड' कम्प्युटरर्सना मोठी मागणीप्रिंटर्सच्या बाजारपेठेत अग्रणी असलेल्या 'एचपी'चा कम्प्युटर (पीसी) व्यवसायात तिमाहीत बाजारातील हिस्सा केवळ 14 टक्के आहे.

याबाबत कंपनीच्या विक्री विभागाचे महाव्यवस्थापक व्ही. कृष्णन यांना विचारणा केली असता, 'ब्रँडेड पीसी'मध्ये 'एचपी'चा वाटा 50 टक्के आहे. मात्र एकंदर 'पीसी' बाजारपेठेतील 55 टक्के बाजारपेठ आजही 'अनबँडेड' (म्हणजेच अॅसेम्बल्ड), जोडणी करणाऱ्यांच्या हातात आहे, ही वस्तुस्थिती असल्याचे त्यांनी सांगितले.'पीसी'ची जोडणी करणारे कम्प्युटरवर विनामूल्य परंतु 'पायरेटेड' सॉफ्टवेअर इन्स्टॉल करून देतात.

शिवाय हे लोक ग्राहकांच्या गरजा अधिक चांगल्या पद्धतीने समजावून घेतात आणि अशा 'पीसीं'च्या किमती बँडेडच्या तुलनेत कमी असल्यामुळे कम्प्युटर विकत घेणारे ग्राहक 'अनबँडेड'च्या जाळ्यात ओढले जातात. मात्र, कमी किमतीत कम्प्युटर विकताना त्यातील घटकांचा दर्जा ब्रँडेडपेक्षा कमी असतो. यामुळे ग्राहकांचे नुकसान होते, याकडे कृष्णन ग्राहकांचे लक्ष वेधू इच्छितात.

 
</text>
</doc>
