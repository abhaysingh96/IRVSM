<doc>
<docno>1137854.cms.txt</docno>
<text>
 
देश-विदेश
भरल्यापोटी औषध नकोच!
[ Thursday, June 09, 2005  11:33:16 pm]


नवी दिल्ली (वृत्तसंस्था) : 'उपाशीपोटी औषध घेऊ नका' असा सल्ला देणे आणि घेणे समस्त भारतीयांच्या अंगवळणी पडलेले असले तरी भरल्यापोटी औषध घेणे हे अनेकदा नको ती ब्याद मागे लावणारे ठरू शकते, असा नवा आरोग्यमंत्र एका प्रख्यात डॉक्टरने दिला आहे. पोटात काहीतरी असल्याखेरीज औषध घेऊ नका, या पारंपरिक सूत्राला छेद देणारा हा नवा मंत्र दिला आहे

तो वैद्यकीय विषयावर विपुल लिखाण करणारे प्रख्यात फिजीशिअन डॉ. यतीश अग्रवाल यांनी 'द मेडिसीन चेस्ट' या नव्या पुस्तकात. आजकालच्या औषधांतील अनेक घटक, रसायने यांचे अन्नपदार्थांतील घटकांशी फारसे 'पटत' नाही. अन्नपदार्थांतील काही घटक या औषधांचा परिणाम निष्प्रभ करुन टाकतात. काही वेळा तर या घटकांच्या मिश्रणातून अतिशय विचित्र रसायन तयार होते आणि ते शरिरासाठी घातक असते, असे अग्रवाल यांचे म्हणणे आहे.

अशा घातक 'युती' कोणत्या, हे देखील त्यांनी सांगितले आहे. टेट्रासायक्लिन घ्यायचे तर त्याबरोबर दूध, अल्कोहल कधीही घेऊ नका. इरायथ्रोमायसिनसारखे औषध घ्यायचे असेल तर सायट्रिक अॅसिडयुक्त फळे तसेच चविष्ट लोणची यापासून चार हात दूरच राहा, असा सल्ला या पुस्तकात देण्यात आला आहे. आजकालच्या अनेक खाद्यपदार्थांत विविध प्रकारच्या रसायनांचा समावेश असतो. या रसायनांचा संयोग औषधांतील घटकांशी झाल्यानंतर औषधे पूर्णत: निष्प्रभ होतात, याकडे अग्रवाल यांनी लक्ष वेधले आहे.

उच्च रक्तदाबावरील उपचारांत वापरल्या जाणाऱ्या औषधांमध्ये इरायथ्रोमायसिन, पेनिसिलीन तसेच चवीसाठी वापरल्या जाणाऱ्या विविध घटकांचा समावेश असतो. या औषधांबरोबर फळांचा रस घेतला तर या औषधांचा काहीही उपयोग होत नाही, अशी माहितीही या पुस्तकात आहे. रोजच्या जेवणातील पदार्थांमुळे देखील अनेकदा औषधांची परिणामकारकता कमी होते. अन्नमार्गातील अन्नामुळे औषधांतील घटक रक्तात मिसळण्याची प्रक्रिया मंदावते, असा इशाराही डॉ. अग्रवाल यांनी दिला आहे.

 
</text>
</doc>
