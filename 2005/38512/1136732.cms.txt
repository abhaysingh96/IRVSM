<doc>
<docno>1136732.cms.txt</docno>
<text>
 
देश-विदेश
मनधरणीनाट्य सुरूच
[ Thursday, June 09, 2005  02:08:25 am]


नवी दिल्ली (वृत्तसंस्था) : संघ परिवारावर रूष्ट झालेल्या लालकृष्ण अडवाणी यांची पाठराखण करून भारतीय जनता पक्षाच्या खासदारांनी त्यांनी दिलेला पक्षाध्यक्षपदाचा राजीनामा बुधवारी फेटाळून लावला. पक्षाचे नेतृत्व अडवाणी यांनीच करावे, असे आवाहन करणारा ठरावही संसदीय पक्षाने बैठकीत केला. या ठरावावर अडवाणी गुरुवारी प्रतिक्रिया देणार आहेत.

पक्षाच्या खासदारांची गुरुवारी पुन्हा बैठक होणार आहे. तत्पूर्वी, बुधवारी सकाळी पंतप्रधान मनमोहन सिंग यांच्या भेटीनंतर अडवाणी यांनी राजीनामा मागे घेणार नसल्याचे स्पष्ट केले. त्यांच्यावर तोफा डागणाऱ्या 'परिवारा'चा सूरही मवाळ झाला. प्रवीण तोगडिया यांनी अडवाणी यांच्यासाठी 'देशदोही' असा शब्द वापरलाच नव्हता, असा खुलासा विश्व हिंदू परिषदेचे उपाध्यक्ष गिरिराज किशोर यांनी केला. अडवाणी यांची जाहीर माफी मागण्याची तयारीही त्यांनी दर्शवली.अटलबिहारी वाजपेयी आणि तमाम वरिष्ठ नेत्यांच्या उपस्थितीत झालेल्या बैठकीत अडवाणी यांनी पक्षाचे नेतृत्व कायम ठेवावे, अशी गळ घालण्यात आली.

बैठकीनंतर वाजपेयी आणि मुरलीमनोहर जोशी अडवाणींचे मतपरिवर्तन करण्यासाठी त्यांच्या निवासस्थानी रवाना झाले. त्यानंतर वेंकय्या नायडू यांच्या नेतृत्वाखालील शिष्टमंडळानेही अडवाणी यांची भेट घेतली. त्यात प्रमोद महाजन, नरेंद मोदी, रमण सिंग, बाबुलाल गौर, अर्जुन मुंडा, सुषमा स्वराज, अरुण जेटली, राजनाथ सिंग, सुशीलकुमार मोदी, मुख्तार अब्बास नक्वी आणि अनंतकुमार यांचा समावेश होता.पक्षाने केलेल्या ठरावात जीना यांच्याबद्दलच्या अडवाणींच्या विधानांची पाठराखण मात्र करण्यात आलेली नाही.

यावर अडवाणी नाराज असल्याची चर्चा होती. तिचे वेंकय्या नायडू यांनी खंडन केले.त्यापूवीर्, सकाळी अडवाणी यांनी पंतप्रधान मनमोहन सिंग यांच्या भेट घेतली. पाकिस्तानातील हवा बदलत असून, सर्व स्तरांतील लोकांना भारताबरोबर शांततेचे संबंध हवे आहेत, असे त्यांनी पंतप्रधानांना सांगितले. शांतताप्रक्रिया सुरू ठेवण्यात भाजप सरकारला सवेर्तोपरी मदत करेल, अशी ग्वाहीही त्यांनी दिली.

हा तर भाजपचा अंतर्गत प्रश्न

मुंबई (म. टा. प्रतिनिधी) : लालकृष्ण अडवाणी यांचा राजीनामा ही पक्षांतर्गत बाब असल्याचे सांगत सरसंचालक के. एस. सुर्दशन यांनी याबाबत अधिक बोलण्याचे टाळले.सुदर्शन एका कार्यक्रमासाठी बुधवारी मुंबईत होते. पक्षाध्यक्ष म्हणून अडवाणी यांनी उत्तम कामगिरी बजावली आहे, असे मतही त्यांनी व्यक्त केले.

वेंकय्या कार्यकारी अध्यक्ष?

सहकाऱ्यांच्या मनधरणीवर अडवाणी गुरुवारी प्रतिक्रिया देणार असले, तरी वेंकय्या नायडू यांना कार्यकारी अध्यक्षपदी नेमण्याचे निश्चित झाले आहे, असे पक्षातील माहितगार गोटातून समजले. अडवाणी यांच्या जागी राजनाथ सिंह की सुषमा स्वराज, एवढाच प्रश्न आता शिल्लक असल्याचेही सांगण्यात आले.

 
</text>
</doc>
