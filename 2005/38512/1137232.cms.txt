<doc>
<docno>1137232.cms.txt</docno>
<text>
 
महामुंबई: मुंबई टाइम्स
स्वच्छ मुंबईला सुरुंग?
[ Thursday, June 09, 2005  03:16:13 pm]


संजय सावंत

मुंबईच्या सफाईच्या कामावर 400 कोटी रुपयांचा खर्च होत असूनही कंत्राट पद्धतीतल्या दोषांमुळे कामं मात्र जेमतेम 50 टक्केच होतात. कंत्राटं बहाल करण्याच्या या पद्धतीतले दोष दूर करून तंत्रज्ञानाच्या मदतीने कामाएवढंच बिल देण्याची नवी योजना महापालिकेने आखली होती. मात्र कंत्राटदार लॉबी सर्वपक्षीय राजकारण्यांना हाताशी धरून थेट मंत्रालयापर्यंत 'फिल्डिंग' लावत पालिका प्रशासनाच्या नव्या योजनेला सुरुंग लावत असल्याचं समजतं.

पालिका प्रशासनाने आखलेल्या नव्या योजनेमुळे किमान 100 कोटींचा फायदा होणार असल्याचा दावा करण्यात येत आहे. कचऱ्याच्या वेगवेगळ्या कंत्राटांमध्ये 400 कोटींच्या बिलापैकी 200 कोटी रुपयांच्या किमतीएवढाही कचरा प्रत्यक्षात उचलला जात नाही. सध्याच्या कंत्राटपद्धतीत बदल केला, तर नक्की किती टन कचरा शहरात रोज निर्माण होतो, यातलं सत्य बाहेर येईल. ही गोष्ट लक्षात आल्यावर कंत्राटदारांनी हालचाली सुरू केल्या.

मुंबईला आंतरराष्ट्रीय दर्जाचं शहर बनवण्यासाठी कचरा उचलणं आणि स्वच्छतेला प्राधान्य देण्याची गरज आहे. मुंबईत दररोज सात हजार 800 टन कचरा जमा होतो. मात्र तो उचलताना पालिकेच्या तिजोरीवर मात्र भरपूर ताण पडतो. कंत्राटपद्धतीत असणाऱ्या जुनाट आणि तांत्रिक बाबींचा आधार घेऊन आतापर्यंत कंत्राट कचऱ्याच्या वजनावर, गाळावर आणि किती ट्रक डम्पिंग ग्राऊंडवर रिते केले, यावर देण्यात येत होते. मात्र या पद्धतीत बदल करताना कंत्राटदारांना वॉर्डातील जागांनुसार, कचराकुंड्यांनुसार कंत्राट देण्यात यावं, असं ठरवण्यात आलं आहे. त्यात वॉर्डातील साफसफाई आतापेक्षा जास्त होईल. छोटे छोटे भाग करून दिल्याने लोकांनाही लक्ष देणं शक्य होणार आहे.

परिसरातील कचरा उचलण्यावर प्राधान्य देण्यात आलं आहे. गाड्यांमध्ये कचरा, दगड किंवा डेब्रीज यातलं नक्की काय भरलं जातंय, यावर लक्ष ठेवण्याबरोबर गाडी नक्की कुठल्या भागात फिरतेय, हे पाहण्यासाठी अॅडव्हान्स डिजिटल कॅमेरेही बसवण्याची योजना आहे. आतापर्यंत संबंधित खात्याचे आणि कंत्राटदारांचं बिल पास करणाऱ्यांचे लागबंधे लक्षात घेऊन आता बिलं पास करण्यासाठी त्रयस्थ व्यक्तींचा वचक ठेवण्याची योजना आहे.

घनकचरा खात्याशी संबंध नसलेले अधिकारी, वॉर्डातील सेवाभावी संस्था यांच्या समितीच्या सव्हेर्नंतरच आता बिलं पास होतील. मात्र प्रशासनाच्या या नव्या कंत्राट पद्धतीला विरोध करण्यासाठी सर्वपक्षीय नेतेमंडळी सरसावली आहेत. यापूवीर्ही असे अनेक प्रयोग झाले. त्यांचं काय झालं, त्याचा आधी आढावा घ्या, अशी नकारात्मक भूमिका घ्यायला त्यांनी सुरुवात केली आहे. पालिकेतील कंत्राटदार लॉबीने केवळ पालिकेतच लॉबी करण्याचं मर्यादित धोरण ठेवलं नसून, थेट मुख्यमंत्र्यांना पत्र पाठवून कचरा कंत्राटाची फेब्रुवारी 2006 मध्ये संपणारी मुदत एक वर्षांनी वाढवून द्यावी, अशी विनंती केली आहे.

डिझेलचे भाव वाढल्याने मुदत वाढवण्यात यावी, असा उल्लेख त्या पत्रात केला आहे. मुख्यमंत्र्यांच्या कार्यालयातून ते पत्र आयुक्तांच्या कार्यालयात आल्यामुळे जॉनी जोसेफ कंत्राटदारांना मुदत वाढवून देतात, की कंत्राटाची नवी पद्धत लागू करतात, यावर कंत्राटदारांप्रमाणे पालिकेतील घनकचरा खात्यातील अधिकाऱ्यांचं लक्ष लागलं आहे. पालिकेत कंत्राटदारांचं पालिकेतील राजकीय पक्ष आणि सनदी अधिकाऱ्यांपेक्षा जास्त वजन असल्याचं चित्र या निमित्ताने पुन्हा एकदा पुढे आलं आहे.

 
</text>
</doc>
