<doc>
<docno>1137867.cms.txt</docno>
<text>
 
महामुंबई
झोपडीवासीयांचा मुक्काम टिळक भवन
[ Thursday, June 09, 2005  11:47:12 pm]


मुंबई (म. टा. प्रतिनिधी) : पुनर्वसनाच्या मागणीसाठी आझाद मैदानावर ठिय्या मारून बसलेल्या झोपडीवासीयांची सरकार दखल घेण्यास तयार नसल्याने याबाबत काँग्रेस पक्षाकडे दाद मागण्यासाठी या झोपडीवासीयांनी मेधा पाटकर यांच्या नेतृत्वाखाली गुरुवारी दादर येथील टिळक भवनावर धडक मारली. मात्र, एकाही नेत्याने दिवसभर भेट न घेतल्यामुळे रात्री तेथेच मुक्काम ठोकण्याचा निर्णय झोपडीवासीयांनी घेतला आहे.

सरकारच्या कारवाईत तोडण्यात आलेल्या झोपड्यांचे त्याच जागी पुनर्वसन करण्याच्या मागणीसाठी 'जनआंदोलनाचा राष्ट्रीय समन्वय' या संघटनेच्या नेतृत्वाखाली शहरातील 20 झोपडपट्ट्यांमधील रहिवाशांनी आझाद मैदानावर धरणे धरले आहे. राज्य सरकारने केलेल्या कारवाईत 4 लाख झोपडीवासीय बेघर झाले आहेत. सरकारनेच त्यांना पर्यायी जागा देऊन त्यांच्यासाठी घरे बांधून द्यावीत आणि तोपर्यंत त्यांना पूवीर्च्याच जागेवर घर बांधण्यास परवानगी देण्याची मागणी 'जनआंदोलनाचा राष्ट्रीय समन्वय'च्या नेत्या मेधा पाटकर यांनी केली आहे.

त्याचबरोबर झोपडीवासीयांच्या विरोधात दाखल करण्यात आलेले खटले तात्काळ मागे घेण्याचीही मागणी आहे. सरकार या मागण्यांची दखल घेण्यास तयार नसल्याने याबाबत काँग्रेस नेत्यांशी चर्चा करण्यासाठी झोपडपट्टीवासीयांनी टिळक भवनाबाहेर दिवसभर धरणे धरले होते.

प्रदेश काँग्रेसचे एक पदाधिकारी डॉ. भोईर यांनी त्यांची भेट घेतली. पण प्रदेशाध्यक्ष प्रभा राव यांच्या भेटीसाठी मेधा पाटकर थांबल्या होत्या. श्रीमती राव या अन्य ठिकाणी एका कार्यक्रमात असल्याने भेट होऊ शकली नाही. त्यामुळे रात्री टिळक भवनाबाहेरच मुक्काम करुन शुक्रवारी प्रदेशाध्यक्षांची भेट घेण्याचा निर्णय आंदोलकांनी घेतला आहे.

 
</text>
</doc>
