<doc>
<docno>1136714.cms.txt</docno>
<text>
 
महामुंबई
डान्स बारबंदीला हायकोर्टात आव्हान
[ Thursday, June 09, 2005  01:47:44 am]


मुंबई (म. टा. प्रतिनिधी) : डान्स बारवर बंदी घालणाऱ्या महाराष्ट्र सरकारच्या निर्णयास आव्हान देणारी याचिका सोसायटी फॉर जस्टीस अँड पीस या स्वयंसेवी संस्थेने बुधवारी मुंबई हायकोर्टात केली आहे. राज्यपाल मुंबईत नसल्यामुळे डान्सबारबंदीचा अद्याप जारी न झालेला नियोजित वटहुकूम येत्या एकदोन दिवसांत जारी होण्याची शक्यता आहे. त्यामुळे या अर्जाची सुनावणी 6 जुलै रोजी जेव्हा होईल, तेव्हा निर्णयाच्या अमलबजावणीस प्रारंभ होऊन बार बंदही करण्यात आलेले असतील.

मात्र, अशा प्रकारचा वटहुकूम काढणे बेकायदा असून डान्सबार बंदीचा निर्णय हा भारतीय राज्यघटनेने नागरिकांना बहाल केलेल्या जगण्याच्या मूलभूत हक्कावरच गदा आणणारा आहे, असे सोसायटी फॉर जस्टीस अँड पीस या अर्जदार संस्थेने न्या. आर. एम. लोढा आणि न्या. जे. पी. देवधर यांच्या खंडपीठास सांगितले.तसेच, मुंबई पोलिस कायद्यातही सुधारणा करणे अवैध असल्याचे संस्थेच्या एम. के. माहेश्वरी यांचे म्हणणे आहे.

वटहुकूम इतक्यात नाहीच!मुंबई (म. टा. प्रतिनिधी) : राज्यपाल एस. एम. कृष्णा सध्या मुंबईबाहेर असल्याने डान्स बारबंदीचा वटहुकूम 10 जूनपर्यंत निघणार नसल्याचे स्पष्ट झाले आहे. राज्य मंत्रिमंडळाच्या बैठकीत राज्यातील डान्सबार बंद करण्यास मंजुरी मिळाली असली तरी राज्यपालांचा वटहुकूम अद्याप निघालेली नाही. राज्यपाल सध्या मुंबईबाहेर आहेत. ते मुंबईत परत येईपर्यंत वटहुकूम निघणार नाही.

 
</text>
</doc>
