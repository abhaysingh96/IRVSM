<doc>
<docno>1137616.cms.txt</docno>
<text>
 
महाराष्ट्र
चंदभागतून बेसुमार वाळू उपसा
[ Thursday, June 09, 2005  06:49:18 pm]


पंढरपूर (म. टा. वृत्तसेवा) : पुणे जिल्ह्यात वाळू उपश्यावर बंदी घालण्यात आल्याने आता तेथील वाळू व्यावसायिकांनी आपला मोर्चा पंढरपुराकडे वळवला असून त्या भागातील अनेक वाहने पंढरीतील चंदभागेच्या पात्रातून बेसुमार वाळू उपसून पुणे जिल्ह्यात नेत आहेत. 'अर्थपूर्ण' संबंधांमुळे प्रशासन मात्र याबाबत डोळ्यांवर पडदा ओढून बसल्याने नागरिकांतून संताप व्यक्त होऊ लागला आहे.

सरकारने भीमा नदीतील वाळू उपसा करण्यावर यापूवीर्च बंदी घातलेली आहे. मध्यंतरी सोलापूर जिल्हाधिकारी कार्यालयाने पंढरपूर तालुक्यातील माण नदीवर असलेल्या तरडगांव, सिद्धेवाडी आणि चिचुंबे या ठिकाणच्या वाळूचे लिलाव केले होते. यातील चिचुंबे व सिद्धेवाडीच्या लिलावात 25 हजार रुपयांपेक्षा कमी रक्कम आल्याचे समजते.

पंढरपूर तालुक्यात मात्र राजरोस भीमा नदीपात्रावर मोठ्या प्रमाणात बेकायदा वाळू उपसा सुरू आहे. जवळपास 100 ट्रक राजरोसपणे मोठ्या प्रमाणात वाळू उपसा करू लागल्याने येथील नदी पात्रांमध्ये मोठमोठे डोह निर्माण होऊ लागले आहेत. विशेष म्हणजे या सर्व वाहनांची उंची वाढवून एकेका वाहनातून चार ब्रासपेक्षा जास्त वाळूचा बेकायदा उपसा आणि वाहतूक सुरू असताना महसूल, पोलिस आणि उपप्रादेशिक परिवहन अधिकारी याकडे दुर्लक्ष करत आहेत.

पुणे भागात एक ब्रास वाळूला चार हजार रुपयांपर्यंत भाव मिळू लागल्याने दिवसेंदिवस पंढरीतील वाळू उपसा करणाऱ्या वाहनांच्या संख्येत वाढच होऊ लागली आहे. या बेकायदा वाळू उपश्यामुळे नदीपात्राची धूप वाढू लागली असून याच पद्धतीने बेकायदा वाळू उपसा सुरू राहिल्यास दोन्ही नद्यांच्या पात्रांची नैसगिर्क रचनाच संपुष्टात येण्याचा धोका निर्माण झाला आहे

याचबरोबर या बेकायदेशीर वाळू उपश्यामुळे नदीकाठच्या शेतकऱ्यांच्या विंधन विहिरींचे पाणीही कमी होत असल्याच्या तक्रारी येऊ लागल्या आहेत.उघडपणे सुरू झालेल्या बेकायदा आणि बेसुमार वाळू उपश्यावर आता तरी प्रशासन अंकुश आणणार का? असा सवाल नागरिक करीत असून हे वाळुचे 'कुरण' बंद होण्याबद्दल संबंधित उत्साह दाखवतील का? हेच कोडे सामान्यांना पडले आहे.

 
</text>
</doc>
