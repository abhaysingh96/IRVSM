<doc>
<docno>1137706.cms.txt</docno>
<text>
 
अग्रलेख
मुंबईतील श्वानराज्य
[ Thursday, June 09, 2005  08:29:09 pm]


एक पिसाळलेला कुत्रा अंधेरीत 15 जणांना चावला, ही घटना अपवादात्मक असली, तरी त्या निमित्ताने भटक्या कुत्र्यांचा मुंबईकरांना होणाऱ्या त्रासाचा प्रशन ऐरणीवर आला आहे. अंधेरीतील श्वानदंशाचे पडसाद मुंबई महापालिकेच्या स्थायी समितीच्या बैठकीत उमटले आणि भटक्या कुत्र्यांचा बंदोबस्त करा, असे आदेशच समितीच्या अध्यक्षांनी पालिका प्रशासनाला दिले. यावरूनच हा प्रश्ान् किती गंभीर बनला आहे, याचा अंदाज येऊ शकेल.

गेल्या काही वर्षांमध्ये रात्री उशिरा घरी जाणाऱ्यांपासून मोटरसायकलने प्रवास करणाऱ्यांपर्यंत आणि रस्त्यांवरील कचरा उचलणाऱ्यांपासून भिकाऱ्यांपर्यंत सर्वांच्या दृष्टीने भटकी कुत्री ही शत्रूच बनून गेली आहेत. गल्लीबोळातून जाताना अचानकपणे कुत्र्यांनी भुंकत अंगावर येणे आणि घाबरवून सोडणे ही तर मुंबईकरांसाठी नेहमीचीच बाब झाली आहे. भिकारी आणि कचरा गोळा करणाऱ्यांच्या मागे तर ही कुत्री अशाप्रकारे मागे लागतात की त्यांच्यावर अक्षरश: 'भीक नको, पण कुत्रं आवर' असे म्हणण्याची वेळ येते. रात्री कुत्र्यांच्या भुंकण्याने कित्येकांची झोप उडवून टाकली आहे.

पिसाळलेला कुत्रा 15 जणांना चावल्यानंतर भटक्या कुत्र्यांचा बंदोबस्त करण्याचे आदेश स्थायी समितीच्या अध्यक्षांनी पालिका प्रशासनाला दिले असले तरी सुप्रीम कोर्टाच्या एका आदेशामुळेच पालिकेचे हात बांधले गेले आहेत. पूवीर् भटक्या कुत्र्यांना पकडण्यासाठी महापालिकेच्या गाड्या फिरत. त्यांना पकडून शॉक देऊन मारले जात असे. पण प्राणीमित्र संघटनांनी कुत्र्यांच्या मारण्याला आक्षेप घेण्यास सुरुवात केली. त्यांना मनेका गांधी यांच्यासारख्या नेत्या मिळाल्या आणि कुत्र्यांना पकडून मारण्याच्या प्रकाराला या संघटनांनी न्यायालयात आव्हान दिले. सुप्रीम कोर्टाने तर कुत्र्यांना पकडून मारण्याच्या प्रकाराला बंदीच घातली. हे सर्व करताना कुत्र्यांचे निबिर्जीकरण करावे, असे ठरले होते. पण त्याची नीट अंमलबजावणी होणे अशक्य होते.

त्यामुळे कुत्र्यांना पकडून मारणेही बंद झाले आणि निबिर्जीकरणही नीट होईनासे झाले. परिणामी कुत्र्यांची संख्या वाढत गेली. त्यातच श्वानांना सकाळ-संध्याकाळ खायला घालणाऱ्या दानशूरांची संख्याही वाढू लागली. दोन वेळचे पोटभर जेवण इथे दिवसभर कष्ट करूनही अनेकांना मिळत नसताना या श्वानांना मात्र ब्रेड, बिस्किट्स, दुधात भिजवलेला पाव मिळणे म्हणजे त्यांची चंगळच. पालिकेच्या अकार्यक्षमतेमुळे ठिकठिकाणी कचऱ्याचे ढीग वाढत गेले. त्या कचऱ्यामध्ये शिळे अन्न, हॉटेलवाल्यांनी फेकून दिलेले खाद्यपदार्थ असतात. यावरही भटक्या कुत्र्यांचे चांगलेच पोषण होत असते.

एवढे सारे खायला मिळाल्यानंतर येणाऱ्या-जाणाऱ्या अनोळखी व्यक्तींवर भुंकणे आणि प्रसंगी त्यांच्या मागे लागणे वा अंगावर जाणे एवढेच त्यांचे काम राहिले आहे. अशाप्रकारे फुकट पोट भरून भुंकणाऱ्या आणि चावणाऱ्या कुत्र्यांची संख्या आजच्या घडीला सात ते आठ लाख आहे. अगदी गेल्या तीन वर्षांत हे भटके कुत्रे सुमारे एक लाख लोकांना चावले आणि ते चावल्याने जखमी झालेल्यांपैकी सुमारे 100 लोक मरण पावले. ही संख्या प्रचंड आहे. शहरात 1990 ते 1994 या काळात पालिकेने साडेतीन लाख कुत्रे पकडून त्यांना मारले होते. त्यावेळी भटक्या कुत्र्यांची संख्या आजच्यापेक्षा खूपच कमी होती.

आता त्यांची संख्या ना कमी आणि ना त्यांना पकडून मारणे, ना त्यांचे निबिर्जीकरण. भूतदया वगैरे गोष्टींमुळेच 1994 सालापासून ही भटकी कुत्री आपल्या गल्लीतील शेर बनली आहेत. त्यांचा बंदोबस्त करण्यासाठी महापालिकेने आता सुप्रीम कोर्टात अर्ज करणे गरजेचे होऊन बसले आहे. अन्यथा गेल्या वषीर् काही रहिवाशांनी कुत्र्यांना जाळून टाकले, तशा घटना अनेक ठिकाणी पाहावयास मिळू शकतील.

 
</text>
</doc>
