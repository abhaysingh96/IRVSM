<doc>
<docno>1137704.cms.txt</docno>
<text>
 
लेख
आत्मटीकेचा मार्ग भला!
[ Thursday, June 09, 2005  08:27:35 pm]


बोफोर्सचे ओंफस झाल्यामुळे कम्युनिस्टांनी, डाव्या पक्षांनी (आणि इतरही कोणी कोणी) माफी मागावी अशी मागणी पुढे आली. कम्युनिस्टांनी माफी मागायला नकार दिला. वास्तविक माफी मागण्याच्या बाबतीत कम्युनिस्ट अनमान करीत नाहीत. आत्मटीका करून फाडफाड मुस्कटात मारून घेण्याच्या विधीला डाव्या पंथात अनन्यसाधारण महत्त्व आहे.

जवाहरलाल नेहरूंच्या अध्यक्षतेखाली भरलेल्या लाहोर अधिवेशनात काँग्रेसने पूर्ण स्वराज्याचा ठराव केला. इतकेच नाही तर पूर्ण स्वराज्यासाठी लढा सुरू करण्याचेही ठरवले. पूर्ण स्वराज्यासाठी लढण्याची शपथ घेण्यासाठी 26 जानेवारी हा दिवस निश्चित केला. त्याप्रमाणे मुंबईला चौपाटीवर सभा भरली. या सभेवर कम्युनिस्टांनी स्वारी केली. स्वातंत्र्याच्या वाऱ्यावरती फडफडणाऱ्या अशा ज्या झेंड्याला कोट्यवधी लोक साद घालत होते, त्या झेंड्याचा कम्युनिस्टांनी चोळामोळा केला.

पुढे त्यांना कळून आले की अरेच्चा! भलतेच करून बसलो की! मग त्यांनी फाडफाड मुस्कटात मारून घेतल्या. आत्मटीकेचा विधी सफळ संपूर्ण केला. आणि ते नवी चूक करायला मोकळे झाले.मग आले बेचाळीस साल. गांधीजींनी इंग्रज सरकारला निर्वाणीचे बजावले, चले जाव. कम्युनिस्ट म्हणाले, रशिया वाचवा. हिंदुस्तानचे काय घेऊन बसलात! कम्युनिस्टांनी चले जाव लढ्याविरुद्ध रणशिंग फुंकले. (बरीच वषेर् बेकायदा ठरवण्यात आलेला कम्युनिस्ट पक्ष छातीवर कायदेशीर असा बिल्ला लावून मिरवू लागला) अशी चार-दोन वषेर् गेली. अचानक कम्युनिस्टांच्या डोक्यात लख्ख प्रकाश पडला.

अरेच्या! चुकलोच की! कम्युनिस्टांनी फाडफाड मुस्कटात मारून घेतल्या. आत्मटीकेचा विधी उरकला. बेचाळीसची कुचाळकी न करण्याची शपथ घेतली आणि ते नवी चूक करायला मोकळे झाले.देशातले लोक जवाहरलाल नेहरू नावाच्या एका महाकाव्यावर प्रेमाचा वर्षाव करीत होते. कम्युनिस्ट कंठशोष करीत होते, अरे अरे अरे! काय करता हे! साम्राज्यवादाने छू म्हणताच धावत सुटणाऱ्या या इसमाचा एवढा कसला मोह पडला आहे तुम्हाला! लोक काही ऐकेनात. नेहरूंवरचा प्रेमाचा वर्षाव काही थांबवीनात. नेहरू गेले! नेहरूंवरचा लोकांचा लोभ काही कमी होईना. नेहरूंसाठी शोकसभा झाली.

नेहरूंनी लिहिलेल्या 'रशिया टुडे' पुस्तकाची दिंडी घेऊन कम्युनिस्ट लोकसागरात खसखशीसारखे मिसळून गेले. मग कम्युनिस्ट नेहरू काय काय ठेवून गेलेत याची शोधाशोध करायला लागले. आणि बरेच काही त्यांच्या हाती लागले. कम्युनिस्ट डोळे विस्फारून त्याच्याकडे पाहात राहिले आणि म्हणाले, घोटाळाच झाला की! चुकलेच आपले, भला माणूस होता. त्याने हे जे सारे मागे ठेवले आहे, त्याला जपले पाहिजे. त्याचे रक्षण केले पाहिजे. आत्मटीकेचा विधी यथासांग पार पडला. आणि नवी चूक करायला कम्युनिस्ट मोकळे झाले.

आग्नेय आशियात चमत्कार झाला होता. विस्मयकारक पराक्रमाचा पुतळा प्रगटला होता. अबीद हसनने त्याचे बारसे केले, नेताजी. अबीद हसनने लोकांना परवलीचा शब्द दिला, जय हिंद. लोक डोळ्यात प्राण आणून त्याच्या वाटेकडे पाहत राहिले. लोकांचा गजर चालू होता. आते है नाथ हमारे. रशियाच्या खांद्यावर चढून कम्युनिस्ट मुठी आवळून ओरडत होते. बस करा तो हलकल्लोळ. तो पंचमस्तंभी आहे.

क्किसलिंग. फॅसिस्ट. लोकांनी चालवलेला नेताजींचा जयजयकार काही थांबेना. मग कम्युनिस्ट चडफडले. म्हणाले, आता जरा आत्मटीका करूया. चुकलेच की हो आमचे. नेताजींविषयी असे वाईट साईट बोलायला नको होते. मग त्यांनी नेताजींच्या निष्ठावान सहकारी कॅप्टन लक्ष्मी यांना राष्ट्रपतीपद मिळवून देण्याचा चंग बांधला आणि कम्युनिस्ट नवी चूक करायला मोकळे झाले.आता या गांधींचे काय करायचे, असे कम्युनिस्टांना होऊन गेले होते. साम्राज्यवाद्यांचा पाठीराखा, भांडवलदारांचा रक्षणकर्ता. कम्युनिस्ट जपमाळ ओढत होते. लेनिन आणि गांधी. कुठे लेनिन आणि कुठे गांधी! कम्युनिस्ट तुलना करीत होते. अशी काही वषेर् निघून गेली.

देशोदेशीच्या लोकांना गांधीजींचे नवे-नवे रूप नजरेत येत होते. गांधीजींविषयीच्या पुस्तकांचा ओघ अखंड चालू होता. मग कम्युनिस्ट म्हणाले, आता आत्मटीकेला बसले पाहिजे. चुकलोच की आम्ही! फार मोठा माणूस होता तो. मग कम्युनिस्टांनीही एक पुस्तक लिहिले, 'गांधी रिकन्सिडर्ड'. गांधीजींविषयीच्या पुस्तकांच्या प्रचंड प्रवाहात कम्युनिस्टांनी आपलेही गांधीजींविषयीच्या फेरविचाराचे पुस्तक सोडून दिले. आणि ते नवी चूक करायला मोकळे झाले.कम्युनिस्ट पुढारी ज्योती बसू यांच्या भाळी पंतप्रधानकीचा टिळा लावण्याची तयारी मोठी रंगात आली होती.

ज्योती बसू म्हणाले, थांबा थांबा. कपाळ धुऊन येतो. मग ज्योती बसू, जॉल कोथाय, जॉल कोथाय म्हणत पाणी धुंडत राहिले. काही काळ गेला. आणि कम्युनिस्ट आत्मटीकेला बसले. म्हणाले, चुकलेच बघा आमचे, पंतप्रधानपद घ्यायला हवे होते. जाती घडी पुन्हा येनार न्हाईरे! आत्मटीकेचा मार्ग भला रे!तात्पर्य काय, तर कम्युनिस्ट माफी मागण्याच्या बाबतीत अनमान करीत नाहीत. मग बोफोर्सच्या ओंफस प्रकरणात माफी मागायला कम्युनिस्टांनी का नकार द्यावा? चार-दोन वषेर् लोटली पाहिजेत असे असेल! तोपर्यंत कोणाला तरी बोफोर्सच्या तोंडी देऊ शकेल, अशा चौकशी आयोगासाठी टेंडरे मागवता येतील. त्यापरीस लोकन्यायालय भरवावे की! कसे?

- वसंत प्रधान

 
</text>
</doc>
