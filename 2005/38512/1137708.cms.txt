<doc>
<docno>1137708.cms.txt</docno>
<text>
 
अग्रलेख
हुरियतची मृत्युघंटा
[ Thursday, June 09, 2005  08:30:59 pm]


काश्मीरच्या वादात पाकिस्तानची तळी उचलून धरण्यासाठी अवतीर्ण झालेल्या ऑल पाटीर् हुरियत कॉन्फरन्सचे अवतारकार्य लवकरच संपणार असल्याची चिन्हे दिसू लागली आहेत. हुरियतच्या नेत्यांना वाजतगाजत पाकिस्तानात बोलावून त्यांना समारंभपूर्वक निरोपाचे विडे देण्याचे काम जनरल मुशर्रफ यांनी नुकतेच पार पाडले. काश्मीरच्या वादात भारताला हैराण करण्याची पाकिस्तानने सोपवलेली कामगिरी हुरियतने एखाद्या इमानी श्वानाच्या निष्ठेने आजवर पार पाडली.

पण आता भारत-पाकिस्तान संबंधाची जी पुनआर्खणी मुशर्रफ करू पाहत आहेत, त्यात त्यांना हुरियतचा काहीच उपयोग होण्याची शक्यता दिसत नाही. उलट तिचा अडथळाच होण्याचा अधिक संभव त्यांना वाटतो. त्यामुळे हुरियतने आपल्या भूमिकेत योग्य ते बदल करावा, अशी मुशर्रफ यांची इच्छा आहे. त्यांच्या गेल्या भारतभेटीच्या वेळी मुशर्रफ यांनी हुरियत नेत्यांची भेट घेऊन त्यांना बदलत्या परिस्थितीची जाणीव करून दिली आणि आपल्या भूमिकेत योग्य तो बदल करण्याचा सल्ला दिला.

हुरियतच्या मवाळ गटाचे नेते मिरवैझ उमर फारुक तसेच विघटनवादी नेते यासिन मलिक यांना मुशर्रफ यांच्या बदललेल्या भाषेचा अर्थ कळला व त्यांनी योग्य ती भूमिका स्वीकारण्याची तयारी दर्शवली; परंतु जहाल नेते सय्यद अली शाह जिलानी हे मात्र मुशर्रफ यांचे ऐकण्यास तयार नाहीत. कदाचित आज ना उद्या पाकिस्तानात तख्तपालट होऊन मुशर्रफ जातील आणि आपल्याला बरे दिवस येतील, असे त्यांना वाटत असावे. त्यामुळेच ते हुरियत नेत्यांबरोबर पाकिस्तानात गेले नाहीत.

थोडक्यात, काश्मीरच्या वादात भारत आणि पाकिस्तान जी काही भूमिका घेतील ती आपल्याला मान्य असणार नाही, हेच जिलानी यांना यातून दाखवून द्यायचे आहे. भारत, पाकिस्तान आणि काश्मिरी जनता या तिघांचे समाधान होईल, अशाप्रकारे काश्मीर समस्येवर तोडगा काढला पाहिजे, अशी पाकिस्तानची मागणी आहे. भारताचीही त्यास हरकत नाही. परंतु काश्मिरी जनता म्हणजे कोण, त्यांचे खरे प्रतिनिधी कोण याबाबत भारत-पाकिस्तान यांच्यातच नाही तर काश्मिरातील विविध संघटना व राजकीय पक्ष यांच्यातही मतभेद आहेत.

भारताच्या मते काश्मिरातील सार्वत्रिक निवडणुकीत जे लोक विधानसभा आणि लोकसभेवर निवडून आले आहेत, तेच खरे काश्मिरी जनतेचे प्रतिनिधी आहेत. हुरियतच्या नेत्यांनी अशा निवडणुका लढविण्याची कधी हिंमतच दाखविली नाही, त्यामुळे त्यांना चचेर्त सामील करून घेण्यास भारताचा विरोध आहे. पाकिस्तानने हुरियतला चचेर्त सामील करून घेण्याचा आग्रह धरल्यास चचेर्चे गाडे पुढे सरकू शकत नाही, हे मुशर्रफ यांनी ओळखले आहे. त्यामुळेच त्यांनी हुरियत नेत्यांना वाजतगाजत बोलावून, त्यांना मेजवान्या दिल्या आणि 'चचेर्त हुरियतला समाविष्ट करण्यासाठी आपण भारताला भाग पाडू शकत नाही', असे सांगून त्यांची बोळवण केली.

थोडक्यात, यापुढे हुरियतने काश्मीरबाबत काही वेगळी व स्वतंत्र भूमिका घेतली तर त्याला पाकिस्तानचा पाठिंबा असणार नाही, हेच मुशर्रफ यांनी वेगळ्या शब्दांत हुरियत नेत्यांना सांगितले आहे. याचाच अर्थ असा आहे की, आजवर पाकिस्तानची तळी उचलून धरण्यासाठी जी आथिर्क, लष्करी आणि राजकीय मदत हुरियतला पाककडून मिळत होती, ती यापुढे मिळणार नाही. पाकिस्तानने इतक्या दिवसांच्या निष्ठावान हुरियतला अशाप्रकारे 'डिच' केले याचा अर्थ, हा वाद कसा मिटवायचा यासंबंधी भारत आणि मुशर्रफ सरकार यांच्यात काही प्राथमिक सहमती झाली असावीे आणि त्यात काश्मिरी जनतेचे प्रतिनिधित्व दोन्ही देशांना मान्य असलेली काश्मिरी संघटनाच करू शकते, असा काढावा लागेल.

या बदलत्या परिस्थितीत हुरियतच्या फारुक गटाने भारताने नियंत्रण रेषा ही सीमारेषा करण्याची मागणी सोडल्यास सार्वमताची मागणी सोडून देण्याची तयारी दाखवून पाकिस्तानच्या भूमिकेच्या अधिक जवळ जाण्यचा प्रयत्न केला आहे. परंतु हुरियतचे अस्तित्व राखण्याचा हा क्षीण असा प्रयत्न आहे. दोन्ही देशांतील तसेच काश्मिरातील सामान्य जनतेला मान्य होईल, असा तोडगा काढून काश्मीरच्या वादाच्या लोढण्यातून सुटका करून घेण्याचा दोन्ही देशांचा सध्या प्रयत्न आहे. नव्या जागतिक व्यवस्थेत हिंसाचार, दहशतवाद वा युद्ध याद्वारे समस्यांची सोडवणूक अवघड आहे.

त्यामुळे आथिर्क प्रगतीवर लक्ष केंदित करून जनतेचे हित साधणे यातच शहाणपणा आहे, हे पाकिस्तानी राज्यर्कत्यांना पटले असेल, तर ते या वादाला नवे फाटे फोडणाऱ्या हुरियत किंवा जेकेएलएफसारख्या संघटनांना फारसे महत्त्व देतील, असे वाटत नाही. अडवाणी यांच्या पाकिस्तान दौऱ्यातील वक्तव्यांचा अर्थ असा आहे की, दोन्ही देश विसंवादी सूर सोडण्याची पूर्वतयारी करू लागले आहेत. त्यामुळे हुरियतसारख्या र्वज्य सुराला आता यात स्थान असणार नाही.

 
</text>
</doc>
