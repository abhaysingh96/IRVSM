<doc>
<docno>1137229.cms.txt</docno>
<text>
 
महामुंबई: मुंबई टाइम्स
त्यांना शिक्षा द्यायची, तर...
[ Thursday, June 09, 2005  03:12:01 pm]


कांचन हरमलकर

मरीन ड्राइव्हवर घडलेल्या बलात्कारासारख्या घटनांनी मुंबई कितीही हादरली, तरी ही हळहळ, चीड आणि संताप हे त्या नराधमांना गजाआड नेण्यापर्यंत न्यायला पुरेसं ठरत नाही. कोर्टात पुराव्याअभावी केस न टिकल्यामुळे अनेक बलात्कार, सेक्स स्कॅण्डल्समधले आरोपी शिक्षेविना बाहेर पडतात. त्यामुळे या नराधमांना कायद्याचा बडगा दाखवून अद्दल घडवायची, तर मेडिको-लीगल केस 'स्ट्राँग' असावी लागते.

आतापर्यंतच्या केसेसमधली ही उणीव भरून काढण्यासाठी सेहत या संस्थेने पुढाकार घेतलाय. अशा केसमध्ये आवश्यक ती मेडिको-लीगल मदत देण्यासाठी एक संपूर्ण कीट त्यांनी तयार केलं आहे.बलात्काराचा आरोप सिद्ध करण्यासाठी कोर्टात प्रत्येक पुरावा काळजीपूर्वक मांडावा लागतो. यात 'मेडिको-लीगल' पुराव्याला प्रचंड महत्त्व असतं. बलात्कार झाल्यानंतर डॉक्टर पुरावा म्हणून हे स्टेटमेण्ट लिहितात. पण ग्रामीण भागातच नव्हे, तर मुंबईतल्या बहुतांश हॉस्पिटल्समध्ये हे स्क्रिप्ट कसं लिहायचं, याची माहितीच डॉक्टर्स किंवा पोलिस यांना नसल्याचं अनेकदा आढळतं.

बलात्कारित महिलांवर अन्याय होऊ नये, म्हणून सेण्टर फॉर एन्क्वायरी इनटू हेल्थ अॅण्ड अलाइड थिम्स (सेहत) या स्वयंसेवी संस्थेने एक खास किट तयार केलं आहे.शोषित महिलांना पोलिसांकडून डॉक्टर्सकडे 'मेडिको-लीगल पुरावा' म्हणून वापरण्यात येणारे निष्कर्ष घेण्यासाठी पाठवलं जातं. योग्य पद्धतीने तपासणी न केल्यामुळे काही वेळा हे 'मेडिको-लीगल' पुरावे नष्ट झाल्याचं दिसून येतं. यादरम्यान डॉक्टर्स स्त्रीकडे केवळ एक 'केस' या दृष्टिकोनातून पाहतात. तिला आवश्यक असलेला मानसिक आधार देणं ही त्यांची ड्युटी नाही, असंच गृहित धरण्यात येतं.पण कधीकधी चुकीच्या पद्धतीने लिहिणं, डॉक्टरांच्या हस्ताक्षराचं आकलन न होणं, काही बाबी लिहायच्या राहून जाणं, तर कधी एका केससाठी दोन ते तीन एक्स्पर्ट्सच्या निरीक्षणांचा समावेश असणं, यासारख्या गोष्टींमुळे 'मेडिको-लीगल' पुरावा कोर्टात बलात्कारित स्त्रीला न्याय मिळवून देण्यासाठी अपुरा ठरतो.

बलात्काराच्या केसमध्ये संबंधित डॉक्टरने कोर्टासमोर हा पुरावा योग्य असल्याचं मान्य करावं लागतं. पण केस कोर्टात सुनावणीसाठी यायला कित्येक वर्षं जातात. या कालावधीत खुद्द डॉक्टर्स आपण नेमकं काय लिहिलं होतं, हेच विसरतात. त्यांना केसच्या आधी या स्टेटमेण्टची कॉपी मिळतेच, असं नाही. त्यामुळे केस अधिक कमकुवत होते.

बलात्काराच्या केसमधल्या या समस्या टाळण्यासाठी सेहतच्या टीमने आंतरराष्ट्रीय दर्जाचं एक किट विकसित केलंय. त्यात एक्स्पर्ट्सशी चर्चा करून मेडिकल आणि कायद्याच्या कक्षेतून आवश्यक असलेल्या गोष्टींचा समावेश केला आहे. हे किट मुंबईसह महाराष्ट्रात वापरलं जावं, यासाठी संस्था प्रयत्न करणार असल्याचं सेहतच्या रिसर्च ऑफिसर डॉ. अमिता पित्रे यांनी सांगितलं. त्यांच्या मते या किटचा डॉक्टर, पोलिस आणि कोर्टाला प्रत्यक्ष आणि अप्रत्यक्षरीत्या उपयोग होईल.

कायद्यातल्या पळवाटा यामुळे निश्चितच कमी करता येतील. त्या स्त्रीची संमती, कोणत्या गोष्टी नमूद व्हायला पाहिजेत, यापासून बलात्काराशी संबंधित कायदे, डॉक्टरकडून कोर्टाची अपेक्षा, त्यांची जबाबदारी याविषयी सगळी माहिती किटमध्ये आहे. किटमध्ये उपलब्ध असलेल्या स्पेक्युलम, टॉर्च यासारख्या गोष्टींमुळे प्राथमिक आरोग्य केंदातही मेडिको लीगल पुराव्याचे निष्कर्ष नोंदवता येतील. सेहतच्या याचं दिशेने केलेल्या प्रयत्नातील पुढचं पाऊल म्हणून 14 जून रोजी डायरेक्टर, जनरल हेल्थ सविर्स, महाराष्ट्र डॉ. सुभाष साळंुखे यांना हे किट सादर संस्थेतफेर् देण्यात येईल. शिवाय पोलिस अधिकारी, कोर्टातील तज्ज्ञ, महिलांसाठी काम करणाऱ्या स्वयंसेवी संस्था आणि संघटना, डॉक्टर्स यांच्यात चर्चा घडवून आणणारं चर्चासत्र आयोजित केलं आहे.

 
</text>
</doc>
