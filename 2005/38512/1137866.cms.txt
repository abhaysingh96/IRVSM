<doc>
<docno>1137866.cms.txt</docno>
<text>
 
महामुंबई
'सिटी स्टेट'बाबत खुलाशाची मागणी
[ Thursday, June 09, 2005  11:46:23 pm]


मुंबई (म. टा. प्रतिनिधी) : मुंबईचा कारभार पाहण्यासाठी स्वतंत्र अधिकाऱ्याची गरज नाही, असे मुख्यमंत्र्यांनी स्पष्ट केले असले तरी मुंबईचे 'सीटी स्टेट' करण्याच्या केंदीय अर्थमंत्री पी. चिदंबरम यांच्या सूचनेचे काय, असा सवाल प्रदेश जनता दलाचे कार्याध्यक्ष प्रा. शरद पाटील यांनी केला असून याबाबतही भूमिका स्पष्ट करण्याची मागणी मुख्यमंत्री तसेच प्रदेश काँग्रेसकडे केली आहे.

'बॉम्बे र्फस्ट' या उद्योजकांच्या संघटनेच्या पुढाकाराने अलिकडेच आयोजित करण्यात आलेल्या परिसंवादात, मुंबईचे 'सीटी स्टेट'मध्ये रुपांतर करण्याची कल्पना चिदंबरम यांनी मांडली होती. त्यानंतर एका कार्यक्रमात बोलताना राज्याचे मुख्य सचिव प्रेमकुमार यांनी मुंबईसाठी स्वतंत्र कार्यकारी अधिकारी नेमण्याचा विचार असल्याचा दावा केला होता.

या दोन्ही गोष्टींना प्रा. पाटील यांनी आक्षेप घेतला होता. मुंबईचे 'सीटी स्टेट' करणे म्हणजे ती राज्यापासून स्वतंत्र करणे, असाच अर्थ होतो. दिल्लीत काही चर्चा झाल्याशिवाय अर्थमंत्री मुंबईत येऊन विचार मांडण्याची शक्यता नाही, असे त्यांनी म्हटले होते. मुंबईसाठी स्वतंत्र अधिकारी नेमण्याच्या कल्पनेचाही त्यांनी निषेध केला होता. दरम्यानच्या काळात मुख्यमंत्र्यांनी मुंबईसाठी स्वतंत्र अधिकारी नेमण्याचा विचार नसल्याचे स्पष्ट केले होते.मात्र, 'सिटी स्टेट'बाबत मुख्यमंत्र्यांनी खुलासा केलेला नाही. काँग्रेस पक्षही मूग गिळून गप्प का बसला आहे, असा प्रा. पाटील यांचा सवाल आहे.

 
</text>
</doc>
