<doc>
<docno>1161414.cms.txt</docno>
<text>
 
लेख
नवा वीरप्पन
[ Tuesday, July 05, 2005  08:07:41 pm]


राजस्थानातील संसारचंदने चोरट्या शिकारीच्या क्षेत्रात कधी प्रवेश केला हे अद्याप गुलदस्त्यातच असले, तरी त्याला प्रथम अटक झाली त्यावेळी तो अवघा सोळा वर्षांचा होता. हे बघता त्याचा कामाचा 'दांडगा उरक' लक्षात येऊ शकतो.

कु ख्यात चंदनतस्कर वीरप्पन याची आठवण करून देणारा आणखी एक महाभाग नुकताच पोलिसांच्या जाळ्यात सापडल्याने संबंधितांनी काही काळासाठी तरी नक्कीच सुटकेचा निश्वास सोडला असणार. या नव्या वीरप्पनचं नाव आहे संसारचंद. राजस्थानातील सरिस्का व्याघ्र अभयारण्यातील वाघांची संख्या झपाट्याने कमी होऊ लागली आणि प्रशासनाची झोप उडाली. प्रारंभीच्या परंपरागत टाळाटाळीनंतर सत्य बाहेर आलं आणि संसारचंदचा पाठलाग सुरू झाला.

वाघ, बिबटे, चित्ते यांच्या कातड्याला आणि हाडांना चोरबाजारात प्रचंड किंमत असल्याने त्यांच्या चोरून शिकारी केल्या जातात. राजस्थानातील संसारचंद हा या चोरट्या शिकारीच्या क्षेत्रात कधी प्रवेशला हे अद्याप गुलदस्त्यातच असले तरी त्याला प्रथम अटक झाली, त्यावेळी तो अवघा सोळा वर्षांचा होता. हे बघता त्याचा कामाचा 'दांडगा उरक' लक्षात येऊ शकतो. राजस्थानखेरीज मध्य प्रदेश, आंध्र प्रदेश, उत्तर प्रदेश, उत्तरांचल, पंजाब आणि कर्नाटक या राज्यांमध्ये कारवाया करणारा संसारचंद हा शिकार केलेल्या वाघाच्या प्रत्येक अवयवाची तस्करी परदेशात करीत असल्याचा आरोप आहे. त्याचे 'व्यावसायिक लागेबांधे' नेपाळ, तैवान, हाँगकाँग, चीन, थायलंड असे सर्वदूर जुळलेले असल्याचा पोलिसांचा कयास आहे. आता अचानक प्रकाशझोतात आलेल्या संसारचंदच्या कारवाया मात्र संबंधित वनविभागाच्या कर्मचाऱ्यांना पूवीर्पासून ठाऊक असूनही त्याबाबत काहीही गंभीर कारवाई झालेली नाही. आता सरिस्का अभयारण्यातील वाघ नाहीसे होऊ लागल्यानंतरसुध्दा प्रारंभी 'अळीमिळी गुपचिळी'चेच धोरण स्वीकारले गेले होते. मात्र पंतप्रधान मनमोहन सिंग यांनी या अभयारण्याला प्रत्यक्ष भेट देऊन या प्रकरणात लक्ष घातल्याने सत्य सामोरे आणणे अधिकारीवर्गाला भाग पडले असणार.

आंतरराष्ट्रीय बाजारात एक वाघ म्हणजे नेमके किती उत्पन्न याची माहिती घेणे रोचक ठरेल. कातडी : 9 ते 10 लाख रुपये, कवटी : 22 ते 25 हजार रुपये, मांस : 45 ते 50 हजार रुपये किलो, रक्त : 26 ते 30 हजार रुपये लिटर, नखे : 40 हजार रुपये, जेनिटल्स : पावणे दोन ते दोन लाख रुपये, हाडे : अडीच ते तीन लाख रुपये किलो. 1972 साली वन्यप्राणी संरक्षण कायदा भारतात अस्तित्वात आला आणि 11 सप्टेंबर 1974 ला दिल्लीत हस्तगत करण्यात आलेल्या वाघांच्या कातड्याप्रकरणी संसार-चंदला या कायद्यांतर्गत अटक होऊन एक वर्ष सक्तमजुरीची शिक्षाही झाली. अर्थात हा निकाल लागला तेव्हा 17 एप्रिल 1982 उजाडले होते. पण, अटक झाली त्यावेळी संसारचंद अवघा 16 वर्षांचा असल्याच्या आधारावर उच्च न्यायालयाने त्याला जामीन मंजूर केला होता. नंतर गेली सुमारे तीन दशके संसारचंदचे काम बिनबोभाट चालू राहिले. या तीस-बत्तीस वर्षांत दिल्ली, हरयाणा, रणथंबोर, कानपूर, लखनऊ, सरिस्का आदी विविध ठिकाणी सापडलेल्या वाघांच्या कातड्यांसंदर्भात संसारचंदविरुध्द गुन्हे दाखल झाले आहेत. एकंदर 40वर गुन्हे नावावर असलेल्या संसारचंदने गेल्यावषीर्पर्यंत अंदाजे एक हजार बिबटे आणि पाचशे वाघांच्या कातड्यांचा चोरटा व्यापार केल्याचा अंदाज आहे. वन्यप्राणी संरक्षण कायद्यानुसार अधिकाधिक शिक्षा पाच वषेर् सक्तमजुरीची आहे. संसारचंद हा एवढी शिक्षा झालेला भारतातील एकमेव गुन्हेगार आहे. राजस्थानातील अजमेरच्या न्यायालयाने 29 एप्रिल 2004 रोजी संसारचंदला ही सर्वाधिक शिक्षा सुनावली. दोन वेळा दोषी ठरलेला संसारचंद या शिक्षेनंतर तीन महिन्यांनी पॅरोलवर बाहेर आल्यानंतर फरार झाला तो आत्ता सव्वा वर्षाने पुन्हा पोलिसांच्या जाळ्यात सापडला. ही अटकही नाट्यमयरीत्या झाली. उत्तर पश्चिम दिल्लीतील एका घरात एक भिकारी व एक तरुण मुलगा रोज काही हिंदी व एक राजस्थानी वृत्तपत्र घेऊन जात असल्याचे पोलिसांनी बरेच दिवस बघितले. त्यावरून संशय येऊन पोलिसांनी कारवाई केली आणि खुबीने लपून बसलेल्या संसारचंदला अटक झाली. संसारचंदची बायको व मुलगा सध्या राजस्थानच्या तुरुंगाची हवा खात आहेत. त्यांच्यावरील प्रकरणांचे काय झाले याचा पाठपुरावा करण्यासाठी तो रोज ही वृत्तपत्रे मिळवत होता. संसारचंदची पहिली बायको राणी घेरा सध्या पोलिस कोठडीत आहे. संसारचंद गायब झाला होता, त्यावेळी केंदातील एक मंत्री तसेच दिल्लीतील एक आमदार त्याच्या संपर्कात होते, अशी कबुली राणीने पोलिसांकडे दिली आहे. स्वत: राणी घेरा ही दिल्ली काँग्रेस कमिटीच्या आदिवासी जमात सेलची सरचिटणीस आहे.

संसारचंदविरुध्द भरपूर आरोप आणि संशय असले तरी पुरावा मात्र अत्यल्पच आहे. त्यामुळे त्याच्याविरुध्द खटला चालवून त्याला शिक्षा मिळवून देण्यात तपास यंत्रणांना कितपत यश मिळेल याविषयी आतापासूनच अनेकजण साशंक आहेत. संसारचंदने मोठ्या खुबीने चोरट्या व्यापाराचे हे जाळे विणताना त्यात स्वत: अडकणार नाही याची काळजी घेतली आहे. धाकटा भाऊ राजकुमार, काका प्रेमलाल आणि मेव्हणा कृष्णलाल यांच्या मदतीने संसारचंदचा हा व्यापार बिनधोकपणे चालू होता. सरिस्कातील दुधवा नॅशनल पार्क, जिम काबेर्ट नॅशनल पार्कखेरीज डेहराडूनचे राजाजी नॅशनल पार्क येथेही संसाारचंदच्या कारवाया जोरात असल्याचा अंदाज आहे. स्थानिक आदिवासींकडून दोन ते तीन हजार रुपये देऊन वाघांची चोरटी शिकार करून घ्यायची आणि मग त्याची लाखो रुपयांना परदेशात विक्री करायची ही संसारचंदची पद्धती. चीनमधील औषध उत्पादनांसाठी वाघांची हाडे मोठ्या प्रमाणात वापरली जात असल्याने आशियातील वाघांच्या चोरट्या शिकारीची धुके कायमच गडद राहिले आहे. त्यातही भारत प्रमुख लक्ष्य ठरण्याचे कारण म्हणजे आशियातील वाघांपैकी दोन तृतीयांश वाघ भारतात आहेत. मात्र आता ही संख्या अवघी पाच ते सात हजार वाघांपर्यंत आल्याचा दावा प्राणीतज्ज्ञ करीत आहेत.

तुषार नानल

 
</text>
</doc>
