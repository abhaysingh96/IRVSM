<doc>
<docno>1161399.cms.txt</docno>
<text>
 
लेख: जाता जाता
सरकारचे 'हेल्मेट' ठिकाणावर आहे काय?
[ Tuesday, July 05, 2005  07:58:34 pm]


माननीय बंधूंनो आणि 'त्यांच्या' भगिनींनो,अखिल जगतात भारत देश श्रेष्ठ आहे. त्यात महाराष्ट्र राज्य सर्वश्रेष्ठ आहे. आणि या महाराष्ट्रात सर्वात श्रेष्ठ आहे ती आपली पुण्यनगरी. म्हणून तर आम्ही इतर राज्यांचे लोक लोटागमछा घेऊन इथे आलो, आणि मराठी पुणेकर हे सर्व जगात सर्वात बुद्धिमान असल्यामुळे आम्ही त्यांचे पुढारी झालो.

बंधुंनो, आज महापालिकेत आमची सत्ता असताना आम्ही पुण्याच्या टेकड्या सपाट करण्यापलीकडे दुसरं काही करण्याच्या फंदात पडत नाही आणि राज्य सरकार पुण्यासाठी डायरेक्ट कायदे करण्याची हिंमत करते? सगळ्या राज्याने जो कायदा स्वीकारला, तो फक्त पुण्याने का नाकारावा, असा प्रश्न् काही विद्वानांना पडतो. त्यांना उत्तर देण्यासाठी मला लोकमान्यांकडे जावे लागेल... एकदम आनंदून जाऊ नका... लोकमान्यांकडे म्हणजे वर नव्हे, इतिहासात लोकमान्यांपर्यंत मागे जावे लागेल.

लोकमान्य टिळकांनी ब्रिटिशांना ठणकावले, स्वराज्य हा माझा जन्मसिद्ध अधिकार आहे. तो मी मिळवणारच. टिळकांना तो अधिकार काही त्यांच्या हयातीत मिळाला नाही, पण त्या दिवसापासून पुण्यातल्या प्रत्येक सोम्यागोम्याने हा अधिकार स्वत:ला बहाल करून घेतलेला आहे. मी या सरकारला बजावून सांगतो की, पुणे हे सार्वभौम शहर आहे, इथली प्रत्येक गल्ली, प्रत्येक वाडी, प्रत्येक पेठ, प्रत्येक बोळ, प्रत्येक गणपती, प्रत्येक मारुती सार्वभौम आहेत. इथला प्रत्येक माणूस म्हणजे एक स्वतंत्र आणि सार्वभौम राष्ट्र आहे. अशा पुण्यावर तुम्ही कायदा लादू पाहता? पुण्याला इतर फडतूस जिल्ह्यांच्या बरोबरीला आणून बसवू पाहता?

ते नतदष्ट हेल्मेट घातलं की बटा सावरता येत नाहीत, चेहरा कुणाला दिसत नाही (मेकपचे पैसे फुकट जाणार ना), मोबाइलचे कॉल घेता येत नाहीत, केस घामाने चिप्प होतात, चिकणी पोरगी पाहून शिट्टी हाणता येत नाही, वाहतुकीचे नियम मोडून वर दुसऱ्याला सणसणीत शिव्या घालता येत नाहीत, या पुणेकरांच्या जेन्युइन आक्षेपांना वाटाण्याच्या अक्षता लावून न्यायालयाने ही बंदी लादली आहे.

बंधूंनो, कायद्याची भाषा फार वेगळी असते. तिला कायद्याच्याच भाषेत उत्तर द्यावे लागते. आता आम्ही न्यायालयाला त्यांच्याच भाषेत पकडून ही बंदी कशी अन्याय्य आहे हे पटवून देणार आहोत.

न्यायालयाला मी विचारू इच्छितो, पुणेकरांच्या डोक्यांची काळजी म्हणून त्यांनी हा कायदा आणला आहे, पण, मुळात डोके आहे, हे न्यायालयात पुराव्याने सिद्ध झाले आहे का?

नाही ना? मग तुम्ही हेल्मेटची सक्ती कशी करू शकता?

चकोर

 
</text>
</doc>
