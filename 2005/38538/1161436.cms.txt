<doc>
<docno>1161436.cms.txt</docno>
<text>
 
अर्थव्यवहार
डिसेंट प्रपोजल!
[ Tuesday, July 05, 2005  08:32:38 pm]


एकूण जीवनप्रवास असो किंवा एका ठिकाणाहून दुसऱ्या ठिकाणी जाण्याचा प्रवास, निसर्गधर्म कुणाला चुकला नाही. प्रवासात निसर्गसुख पिणारे असतात तसेच क्षुधाशांतीगृहं शोधत फिरणारेही असतात. वाटेत वडे, मिसळ, बिर्याणी कुठे चांगली मिळतेे याची इत्यंभूत माहिती त्यांना असते. एवढ्यासाठी मोटारीने प्रवास करणारेही अनेक असतात आणि प्रवासात भूक जरा अधिकच चाळवते. उदरभरण होतं. पण पुढे काय? वाटेत सर्वत्र काही 'सुलभ' सोय नसते. एवढ्यासाठी काहीजण विमान, आगगाडीने प्रवास करतात. मोटारीत आता 'एसी', संगीतादी सुविधा आल्या. पण 'ती' अत्यंत महत्त्वाची त्रुटी अद्याप दूर होत नव्हती. आता मात्र कार 'स्वयंपूर्ण' होऊ शकेल. ब्रिटनमधील एका कंपनीने गाडीतच 'पोेटेर्बल स्वच्छतागृहा'ची सोय केली आहे. हा प्रकार उघडल्यानंतर मोठ्या फुग्यासारखा फुगतो. घडी केली की एका सुटकेसएवढा सुटसुटीत होतो. वजन फक्त आठ किलो. युरोपात पाणी वापरत नाहीत. मग मलविसर्जनाचं काय? या प्रश्ानचं 'सोल्युशन'ही उत्पादकानं शोधून काढलं आहे. त्यासाठी एक 'सोल्युशन'च तयार केलं आहे. ते दव्य या टॉयलेटमध्ये टाकलं की मलविघटन तर होतंच, पण त्याचं चक्क सुगंधी दव्यात रूपांतरही होतं! खानेपिनेवालेको और क्या चाहिये?

या नवसुविधेचं नाव ऐकून आपणा भारतीयांच्या भुवया उंचावण्याची शक्यता आहे. पण तसं काही नाही. 'इंडिपोड' हे नाव 'इंडिपेन्डन्स'वरून बेतलेलं असेल किंवा 'इन्डिसिजन'वरूनही! जाऊ द्या. नावात काय आहे? तैवानच्या एका हॉटेलात तर म्हणे कमोडच्या डिझाइनच्या खुर्च्यांवर बसून लोक आवडीने खाद्यपदार्थांचा आस्वाद घेतात! लोकांना कशाचाच विधिनिषेध म्हणून राहिलेला नाही. यापुढे 'इंडिपोड'चं प्रपोजल नक्कीच 'इन्डिसेंट' नाही!

सुधीर सुखठणकर

 
</text>
</doc>
