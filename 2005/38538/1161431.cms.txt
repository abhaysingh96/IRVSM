<doc>
<docno>1161431.cms.txt</docno>
<text>
 
अर्थव्यवहार
सायकल :सुट्या भागांसाठी चीनकडे धाव!
[ Tuesday, July 05, 2005  08:30:05 pm]


मुंबई (वृत्तसंस्था): भारतापेक्षा चीनमध्ये सायकलींच्या किमती सुमारे 40 टक्क्यांनी कमी असल्याने त्याचा फायदा घेण्यासाठी आफ्रिका व मध्यपूवेर्त सायकलींची निर्यात करणारे भारतीय उत्पादक सुट्या भागांच्या खरेदीसाठी चीनकडे वळत आहेत. सायकलींच्या निर्यातीसाठी लागू करण्यात आलेल्या नव्या कररचनेमुळे ही वेळ आल्याचा दावा निर्यातदारांनी केला आहे.

सायकलींचे सुटे भाग बनविणाऱ्या किमान पाच भारतीय उत्पादक कंपन्यांनी चीनमध्ये आपली कार्यालये उघडली आहेत व अन्य अनेक उद्योजक त्या मार्गावर असल्याचे 'इंजिनिअरिंग एक्स्पोर्टर्स असोसिएशन ऑफ इंडिया'चे अध्यक्ष राजिंदर जिंदाल यांनी सांगितले. चीनमध्ये सायकलचे सुटे भाग अत्यंत स्वस्त दरात मिळत असल्याने भारतीय निर्यातदार कच्च्या मालासाठी चीनकडे बघत आहेत. जिंदाल यांच्या माहितीनुसार सादेम इंडस्ट्रीज, दीपक इंटरनॅशनल, ईस्टमन इंडस्ट्रीज, युनीस्टार एक्स्पोर्ट्स व देओल सायकल्स या कंपन्यांनी सुट्या भागांच्या खरेदीसाठी चीनमध्ये कार्यालये उघडली आहेत. कंपन्यांच्या या निर्णयामुळे भारतातील सुट्या भागांचे उत्पादन करणाऱ्या उद्योजकांवर विपरीत परिणाम होणार आहे. परंतु सायकलींच्या निर्यातीसाठी लागू करण्यात आलेल्या नव्या कररचनेमुळे ही वेळ आल्याचा दावा निर्यातदारांनी केला आहे.

नव्या कररचनेमुळे मे ते जून या काळात सायकलींची निर्यात 44.37 कोटी रूपयांवरून 15.68 कोटी रूपये इतकी घसरली आहे. त्यामुळे उत्पादकांना स्वस्त सुट्या भागांसाठी नाईलाजाने चीनकडे वळावे लागत असल्याची प्रतिक्रिया 'इंजिनिअरींग एक्स्पोर्ट प्रमोशन कौन्सिल'च्या सतीश धनदा यांनी व्यक्त केली आहे.

 
</text>
</doc>
