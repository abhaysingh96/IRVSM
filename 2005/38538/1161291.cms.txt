<doc>
<docno>1161291.cms.txt</docno>
<text>
 
प्रगती फास्ट
जिद्दी नायकाची कथा
[ Tuesday, July 05, 2005  06:21:27 pm]


श्री.ना. पेंडसे यांच्या लेखनात हमखास आढळणारं कोकणचं सौंदर्य हा ' गारंबीचा बापू' कादंबरीचा आत्मा आहे. एका महत्त्वाकांक्षी, झुंजार वृत्तीच्या, प्रतिकूल परिस्थितीवर जिद्दीने मात करणाऱ्या माणसाची ही कथा. अगदी सहज सोप्या भाषेत मांडलेली कथा आयुष्याला कसं सामोरं जायचं, हे शिकवते.

पु.ल. देशपांडे - दजेर्दार विनोद, रणजीत देसाई - ऐतिहासिक कादंबऱ्या, प्रिया तेंडुलकर - स्त्रीवादी लिखाण...यासारख्या काही लेखक आणि त्यांचं साहित्य यांच्या 'जोड्या' वाचकांच्या मनात फिट्ट बसलेल्या असतात. श्री.ना. पेंडसे आणि कोकण ही जोडीसुद्धा याच कॅटेगरीत बसणारी आहे.

कोकणच्या पार्श्वभूमीवर खुललेल्या त्यांच्या लेखनात 'गारंबीचा बापू' कादंबरीची शान काही वेगळीच आहे. आजही तितकीच ताजी आणि टवटवीत वाटणारी कादंबरी कोणत्याही पिढीतल्या वाचकांना खुश करते. एका महत्त्वाकांक्षी, झुंजार वृत्तीच्या, प्रतिकूल परिस्थितीवर जिद्दीने मात करणाऱ्या माणसाची ही कथा. साधारणत: कथा-कादंबऱ्यांतील नायक हा देखणा, रुबाबदार, उच्चशिक्षित, नाकासमोर बघून चालणारा असतो. 'गारंबीचा बापू' मात्र कलंदर वृत्तीचा, जबरदस्त आत्मविश्वास आणि स्वत:च्याच मस्तीत जगणारा आहे. मात्र ही मस्ती कुणाला उपदव देणारी नसून सिंहाला आयाळ शोभावी तशी त्याच्या आत्मनिर्भर व्यक्तिमत्त्वाला शोभून दिसणारी आहे.

कथेला असलेली गारंबीची समृद्ध, निसर्गरम्य पार्श्वभूमी केवळ वातावरणनिमिर्तीसाठी नसून जणू काही कथेतीलच एक प्रमुख पात्र असावं, इतकी महत्त्वाची आहे. कादंबरीच्या प्रास्ताविकात या परिसराची महती सांगताना लेखक म्हणतात, 'हणेर् - मुरुड, आंजलेर्, मुडीर् ही बंदरपट्ट्यांची गावं आणि वरती दापोली या तिकोणावर मी हाडामांसाच्या माणसांसारखं प्रेम केलं आहे.' बहुधा म्हणूनच त्यांच्या लेखनात या परिसराला अनन्यसाधारण महत्त्व प्राप्त झालं असावं.

कादंबरी वाचताना बापूच्या जीवनातील दोन टप्पे ठळकपणे नजरेत भरतात. पहिल्या टप्प्यात प्रतिकूल परिस्थितीशी झगडणारा, जगाने वारंवार झिडकारल्यावर नाउमेद होण्याऐवजी उलट डिवचलेल्या नागाप्रमाणे फणा काढून उभा राहणारा स्वाभिमानी बापू आणि दुसऱ्या टप्प्यात स्वत:चं कर्तृत्व आणि वेगळेपण पुरेपूर सिद्ध करून दाखवल्यानंतर 'अफाट बापू' ही उपाधी मिरवणारा आणि महत्त्वाकांक्षा फळाला आल्यामुळे कृतार्थ झालेला बापू.

प्रत्येक यशस्वी पुरुषाच्या मागे एक स्त्री असते, असं म्हटलं जातं. बापूच्या मागे लहानपणी त्याची 'मावशी' आणि तरुणपणी त्याची नायिका ठरलेली 'राधा' आहे. मात्र नाटक सिनेमातील 'मेड फॉर इच अदर', खलनायकाचा प्रेमासाठी विरोध, लग्नानंतर 'नांदा सौख्यभरे'चा शेवट इथे नाही.

बापूची प्रेयसी आणि अनेक अडथळे पार केल्यानंतर पत्नी होणाऱ्या राधेचंही वाचकांना कौतुक वाटतं. 'जीवनविषयक तत्त्वज्ञान' यासारखे मोठे शब्द न वापरता आयुष्याला सामोरं कसं जायचं, हे ती साध्या, सोप्या शब्दांत सांगते. बापूला ती म्हणते, 'पेम करणं माणसाचा धर्म आहे. ते त्याला करायला मिळालं नाही, तर त्याची उपासमार होईल. ही उपासमार पोटाच्या उपासमारीपेक्षा वाईट असते. जगणं निरर्थक वाटू लागतं ते या उपासमारीमुळे.'

' गारंबीचा बापू'मधले बापू, राधा, बापूची आई, रावजी गुरव, अण्णा खोत ही सगळी माणसं वास्तवाच्या खूप जवळची आहेत. त्यांच्या सच्चेपणामुळे कादंबरी भावते. खास कोकणात वापरली जाणारी भाषा आणि वातावरण यामुळे कादंबरीला अस्सलपणा आला आहे. 'गारंबीचा बापू' ही सर्वच दृष्टीने उत्कृष्ट कादंबरी असल्यामुळे ती एकदा वाचून रसिक वाचकांचं समाधान होत नाही. या 'अफाट' बापूशी ओळख झाली की पुन्हा पुन्हा त्याची भेट घ्यावीशी वाटतेच.

रश्मी खरे

 
</text>
</doc>
