<doc>
<docno>1161599.cms.txt</docno>
<text>
 
देश-विदेश
राम जन्मभूमीवरील हल्ल्यामागे 'लष्कर-ए-तोयबा'?
[ Tuesday, July 05, 2005  11:47:58 pm]


वृत्तसंस्था

अयोध्या : भारतीय राजकारणाचा केंदबिंदू ठरलेल्या वादग्रस्त रामजन्मभूमीवरील मंदिरात घुसण्याचा सशस्त्र अतिरेक्यांचा प्रयत्न मंगळवारी सुरक्षा दलाने हाणून पाडला. कडेकोट सुरक्षाव्यवस्था भेदून केलेल्या या हल्ल्याची जबाबदारी कुणीही स्वीकारली नसली तरी यामागे 'लष्कर-ए-तोयबा'चा हात असल्याची दाट शक्यता व्यक्त होत आहे. हा हल्ला करणारे सहा शस्त्रसज्ज दहशतवादी जवानांच्या गोळीबारात ठार झाले. या घटनेमुळे देशात सर्वत्र अतिदक्षतेचा इशारा देण्यात आला आहे. गर्भगृहासह मंदिराच्या परिसरातील सर्व पवित्र जागा तसेच भाविक पूर्णत: सुरक्षित असल्याची ग्वाही सरकारने दिली आहे.

भाविकांच्या वेषात आलेल्या 6 दहशतवाद्यांनी अयोध्येत शिरल्यानंतर, आपल्याला लखनऊला परतण्याआधी राम जन्मभूमीसह सर्व मंदिरांत जाऊन दर्शन घ्यायचे आहे, असे सांगून रेहान आलम या स्थानिकाची जीप (यूपी-42/टी-0618) भाड्याने घेतली. सकाळी सव्वाआठच्या सुमारास राम जन्मभूमीच्या परिसरात आल्यानंतर त्यांनी पोलिसांनी उभारलेल्या बॅरिकेड्सच्या थोडी अलीकडे जीप थांबवली आणि रेहानसह इतर पाचजणांना खाली उतरवण्यात आले. जीपमध्ये उरलेल्या एकाने ती सुसाट वेगाने बॅरिकेड्सवर आदळताच प्रचंड स्फोट होऊन जीप आणि त्या दहशतवाद्याचेही तुकडे-तुकडे झाले. दहशतवाद्यांनी या जीपमध्ये स्फोटके लपवली असावी, असा पोलिसांचा संशय आहे.

हा स्फोट झाल्यावर सुरक्षा जवानांचे लक्ष तिकडे गेल्याचे पाहून इतर पाचजणांनी लगबगीने मंदिराच्या परिसरात प्रवेश केला आणि आपल्याकडील एके-47 आणि कार्बाइन रायफलमधून अंदाधुंद गोळीबार करत हातबॉम्बही फेकले. हे दहशतवादी झपाट्याने आगेकूच करत असताना केंदीय राखीव पोलिस दल आणि पीएसीच्या जवानांनी त्यांना 'सीता रसोई' मंदिराजवळ रोखले आणि जन्मभूमीपासून अवघ्या 75 मीटरवर त्यांना ठार मारण्यात जवानांना यश आले. ही चकमक सुमारे दीड तास चालली. त्यात चार सुरक्षा जवानांबरोबर दोन नागरिकही जखमी झाले.

ठार झालेल्या एका दहशतवाद्याने अंगावर स्फोटके बांधली होती, असे पोलिसांना आढळले. या हल्ल्यानंतर जीपड्रायव्हर रेहानला अटक झाली असून, त्याची चौकशी सुरू आहे.

या घटनेनंतर देशभरातील धामिर्क स्थळे आणि सामाजिकदृष्ट्या संवेदनशील ठिकाणी अतिदक्षतेचा इशारा देण्यात आला आहे. सुरतमध्ये सुरू असलेल्या राष्ट्रीय स्वयंसेवक संघाच्या बैठकीच्या ठिकाणीही बंदोबस्त वाढवण्यात आला.

पंतप्रधान मनमोहन सिंग यांनी या हल्ल्याचा निषेध केला असून, हा प्रकार देशाच्या सुरक्षेसाठी धोकादायक आहे, असे म्हटले आहे. विश्व हिंदू परिषदेने या हल्ल्याच्या निषेधार्थ देशभरात बुधवारपासून आठवडाभर आंदोलन करण्याचे जाहीर केले आहे. देशाची अंतर्गत सुरक्षा कमकुवत झाल्याचा आरोप विरोधी पक्षनेते लालकृष्ण अडवाणी यांनी केला. ते बुधवारी अयोध्येला जाणार आहेत.

 
</text>
</doc>
