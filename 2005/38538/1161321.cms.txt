<doc>
<docno>1161321.cms.txt</docno>
<text>
 
महामुंबई
माळशेज घाटाची उपेक्षाच
[ Tuesday, July 05, 2005  06:44:41 pm]


मान्सून सुरू होऊन पंधरा दिवस संपताच मुंबई आणि ठाणेकरांना वर्षा सहलीचे वेध लागतात. जिल्ह्यातील माळशेज, कोंडेश्वर, बारवी, भातसा, भुशी डॅम यासारख्या निसर्गरम्य आणि धबधब्यांच्या ठिकाणी निसर्गप्रेमी धाव घेतात.

जुलै आणि ऑगस्ट महिने माळशेज घाटाचं निसर्गसौंदर्य खुलतं. त्यामुळेच माळशेजमध्ये दरड कोसळो, घाट बंद होवो अथवा कोंडेश्वरच्या धबधब्यात बुडून पर्यटकांचा मृत्यू होवो निसर्गप्रेमींचं माळशेजप्रेम काही आटत नाही. त्यामुळेच गेल्या आठवड्यातही माळशेजमध्ये दरड कोसळून दोन दिवस वाहतूक ठप्प झाली असतानाही शनिवार, रविवारी विकएण्ड साजरा करण्यासाठी पर्यटकांचे लोंढे माळशेजवर आदळलेच. मात्र रविवारी माळशेजमध्ये जीपवर दरड कोसळून विक्रोळीचा बबन संभाजी काळे (24) या पर्यटकाचा मृत्यू झाला. तर श्रीरंग चव्हाण व चालक तानाजी कंद हे जखमी झाले. ही मंडळी विक्रोळीहून कल्याण-नगर मागेर् अकोल्याला चालली होती.

गेली पंधरा वर्षं पर्यटकांचा लाडका असणारा माळशेज घाट मोठमोठ्या महाकाय दरडी कोसळल्याने हादरतो आहे. 1990 मध्ये माळशेजमध्ये भल्या मोठ्या कड्या कोसळण्यास सुरुवात झाली आणि त्यानंतर दरवषीर् दरडी आणि कडा कोसळून वाहतूक खंडित होणं, पर्यटक जखमी होणं, प्रसंगी दगावणे यासारखे प्रकार होत आहेत.

कल्याण माळशेजघाट मागेर् नगर रस्त्याची सुरुवात 1976 मध्ये करण्यात आली. साधारणपणे त्यानंतर 10-15 वर्षं माळशेजमध्ये दरडी आणि कडा कोसळण्याचं प्रमाण एवढं मोठं नव्हतं. परंतु 90 नंतर मात्र कडा कोसळण्यास सुरुवात झाली. भूगर्भतज्ज्ञ तसंच शासकीय संंशोधन केंदाच्या अधिकाऱ्यांनी रस्त्यालगत असणाऱ्या दरडी तोडून रस्ता कसा सुरक्षित करता येईल याबाबत काही उपाययोजना सुचवल्या होत्या. त्यातील प्रमुख उपाययोजना होती ती म्हणजे कोसळणाऱ्या दरडींना रोखण्यासाठी कोकण रेल्वेच्या धतीर्वर लोखंडी जाळ्या युद्धपातळीवर बसवणं तसंच ज्या दरडी रस्त्यालगत असून कोसळणारच आहेत त्या आधीच सुरुंग लावून फोडणं आणि तिसरा पर्याय होता माळशेजमधील दरडींच्या उतारावर विशिष्ट जातीच्या गवताची लागवड करून मातीची धूप थांबवणं.

दुर्दैवाने यापैकी कोणतीही उपाययोजना अद्यापि ठाणे बांधकाम खात्याने केलेली नाही. माळशेजचा बहुतांश भाग ठाणे जिल्ह्यात येतो तर काही भाग पुणे ग्रामीण जिल्ह्यात येतो. मध्यंतरी माळशेजच्या विकासासाठी आठ कोटींच्या तरतुदीची घोषणा करण्यात आली होती. हे आठ कोटी नेमके कुठे खर्च झाले, हा संशोधनाचा विषय असला तरी ठाणे बांधकाम खात्याच्या अकलेचे दिवाळं मात्र माळशेजमधील दरडी कोसळल्याने वाजले आहे.

कल्याण ते मुरबाड, माळशेजघाट मागेर् नगर या रस्त्यास राष्ट्रीय महामार्गाचा अर्थात नॅशनल हायवेचा दर्जा देण्यात आला आहे. मात्र तो कागदोपत्रीच असावा असंच चित्र आहे. घाटात लोंबकळणाऱ्या महाकाय कडा, दरडी, तुटलेले संरक्षक कठडे तसंच दरडींना जाळी लावण्यासाठीही राष्ट्रीय महामार्ग विभागाकडे पैसा नसल्याचं सांगण्यात येत आहे. विशेष म्हणजे या विभागाचे जिल्हा कार्यालय ठाणे इथे तर विभागीय कार्यालय कल्याण इथे आहे. घाटात मोठी दुर्घटना घडल्यास ठाण्याहून येण्यासाठी तीन-साडेतीन तास तर कल्याणहून येण्यासाठी दीड-दोन तास लागतात. मुरबाडवरून तसंच कल्याणहूनही माळशेजमागेर् नगर, आळेफाटा, पुणे आदी शहरांकडे जाण्यासाठी दररोज एसटी महामंडळाच्या दीडशेच्या आसपास बसेस जातात. मात्र कोसळणाऱ्या दरडींमुळे एसटीच्या कंडक्टर व ड्रायव्हर यांच्याबरोबरच एसटीतील प्रवाशांचंही जीवनमान धोक्यात आलं आहे. राज्य सरकार हा महामार्ग राष्ट्रीय दर्जाचा असल्यामुळे राज्य सरकारकडे नसल्याचं सांगत आहे. तर राष्ट्रीय महामार्ग विभाग मात्र निधी टंचाईचे कारण पुढे करत आहे. यामध्ये प्रवासी, पर्यटक सरकारच्या दिरंगाईचे बळी ठरत आहेत.

मुरबाड तहसील कार्यालयाने नैसगिर्क आपत्तींना तोंड देण्यासाठी तहसील कार्यालयातच आपत्कालीन कक्ष स्थापन केला. मात्र माळशेज घाट परिसर मुरबाड तालुक्यात असूनही दरडी कोसळल्याची कोणतीही कुणकुण आपत्कालीन कक्षाला नसते. मुरबाड एसटी आगाराचे प्रमुख पावशे यांनी आपत्कालीन कक्षाला माळशेजमधील घडामोडी कळवल्यानंतरही तहसील कार्यालय दरडी कोसळण्याशी काहीच संबंध नसल्यासारखे वागते. सध्या माळशेज परिसरात सुमारे 32 पोलिस व पोलिसांची जीप गस्त घालत असते. मात्र या पोलिसांचं काम मद्यधुंद पर्यटकांना अटकाव करण्याऐवजी त्यांच्याकडून चिरीमिरी घेणं हेच अधिक प्रमाणात चालते. जुलै आणि ऑगस्ट हे महिने तर माळशेजचा हंगाम असल्यामुळे मुरबाड आणि ठाणे ग्रामीण पोलिसांमध्ये माळशेज परिसरात ड्युटी लागण्यासाठी ग्रामीण पोलिसांमध्ये चांगलीच चढाओढ सुरू असते.

माळशेजमध्ये सतत दरडी कोसळल्याने पर्यटकांनी इथे येऊन जीव धोक्यात घालू नये, असं आवाहन ठाण्याचे उपजिल्हाधिकारी बाबासाहेब पारधे यांनी केलं आहे. गेल्या काही दिवसांत सतत दरडी कोसळण्याच्या पार्श्वभूमीवर पारधे, मुरबाडच्या तहसिलदार अंजली भोसले व मुरबाडचे पोलिस इन्स्पेक्टर कराड यांनी माळशेज घाटाची पाहणी केली. या घाटातील धबधब्यांमधून गढुळ पाणी कोसळू लागलं की पर्यटकांनी तिथे थांबू नये, कारण तेव्हाच दरड कोसळण्याची शक्यता असते, असं मुरबाड पोलिसांनी सांगितलं आहे.

सुनील जावडेकर

 
</text>
</doc>
