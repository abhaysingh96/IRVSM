<doc>
<docno>1161319.cms.txt</docno>
<text>
 
महामुंबई
नागरी कामांना राष्ट्रवादीचा विरोध
[ Tuesday, July 05, 2005  06:43:25 pm]


मुबई टाइम्स टीम

नवी मंुबई : महापलिकेतील शिवसेना, भाजप व काँग्रेसच्या सदस्यांनी सर्वसाधारण सभेत मांडलेले नागरी कामांचे सर्व ठराव फेटाळून लावण्याची भूमिका राष्ट्रवादीने घेतली आहे. त्यामुळे नागरी कामं करायची कशी, असा प्रश्न शिवसेना-भाजप व काँग्रेसच्या सदस्यांना पडला आहे.

महापालिकेत राष्ट्रवादी-49, शिवसेना-14, भाजप-1, काँग्रेस-15 आणि अपक्ष-11 असं पक्षीय बलाबल आहे. विशेष म्हणजे सभेत राष्ट्रवादीच्या सर्व सदस्यांचे प्रस्ताव मंजूर करण्यात आले. महापालिकेत राष्ट्रवादीची एकाहाती सत्ता आहे. त्याचा फायदा घेत राष्ट्रवादीच्या महापौर मनिषा भोईर यांनी सर्वसाधारण सभेत काँग्रेसचे सदस्य एकनाथ तांडेल, रमाकांत म्हात्रे यांच्यापाठोपाठ भाजपचे नगरसेवक भरत जाधव, शिवसेनेचे नगरसेवक कोंडिबा तिकोने यांनी मांडलेले नागरी कामांचे प्रस्ताव कोणतीही चर्चा न करता बहुमताच्या जोरावर फेटाळून लावले. महापौर, शिवसेना तसंच भाजप सदस्यांचे प्रस्ताव फेटाळण्याचा पवित्रा घेतल्याने, त्यांच्या दादागिरीचा निषेध करत शिवसेना-भाजप सदस्यांनी सभात्याग केला. तर काँग्रेसच्या सदस्यांनी सभागृहात महापौरांना निषेध केला.

शिवसेना-भाजप सदस्यांचे नागरी कामांचे एकूण 45 प्रस्ताव होते. त्या प्रस्तावांमध्ये करदात्या रहिवाशांना भेडसावणाऱ्या समस्यांचा समावेश होता. मात्र जनतेचे ठराव महापौरांनी फेटाळून लावले. महापौरांची ही कृती ही शिवसेना-भाजप नगरसेवकांची मुस्कटदाबी करणारी आहे, असा आरोप शिवसेनेचे नगरसेवक विठ्ठल मोरे यांनी केला.

फेटाळलेले ठराव पुन्हा 90 दिवसांनी मांडावे लागणार आहेत. याबाबत पालिका आयुक्त मधुकर कोकाटे यांची भेट घेण्यात येणार असून, त्यातूनही काही निष्पन्न झाले नाही तर सभागृह चालवू न देण्याचा तसंच जनआंदोलन छेडण्याचा इशारा सेना-भाजपच्या नगरसेवकांनी दिला आहे.

राष्ट्रवादीचे नेते गणेश नाईक हे दर शुक्रवारी वाशीत जनता दरबार घेऊन नागरिकांची कामे केल्याचा दावा करतात. तर त्यांचेच समर्थक नागरी कामांचे प्रस्ताव फेटाळून लावतात. नाईक यांचा जनता दरबार नावापुरताच असून त्यांना जनतेची कामं करायची नाहीत. अशी टीकाही मोरे यांनी केली.

 
</text>
</doc>
