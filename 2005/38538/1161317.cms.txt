<doc>
<docno>1161317.cms.txt</docno>
<text>
 
महामुंबई
तीन लाखांचा माल हस्तगत
[ Tuesday, July 05, 2005  06:41:18 pm]


मुंबई टाइम्स टीम

ठाणे : ठाणे पोलिस आयुक्तालयातील मालमत्ता सेल, उल्हासनगर व भिवंडी गुन्हे अन्वेषण यांनी वेगवेगळ्या गुन्ह्यांमध्ये नऊ आरोपींना अटक केली असून सुमारे तीन लाखांचा माल हस्तगत केल्याची माहिती अतिरिक्त पोलिस आयुक्त सुरेश कक्कड यांनी दिली.

चरईतील मीत अपार्टमेंटमध्ये किच पिकॉक यांच्या घरावर पडलेल्या दरोड्यातील अमरलाल ऊर्फ बाबू हरीलाल कनोजिया आणि विनोद कांतीलाल राठोड यांना मालमत्ता सेलचे वरिष्ठ पोलिस निरीक्षक प्रफुल्ल जोशी यांच्या पथकाने अटक केली असून त्यांच्याकडून सोन्याचे दागिने, मोबाइल, घड्याळ आणि 20 हजार रुपये रोख असा एकूण 1 लाख 52 हजार रुपयांचा माल हस्तगत केला आहे.

उल्हासनगरमध्ये वरिष्ठ पोलिस निरीक्षक जे. डी. मोरे यांच्या पथकाने घरफोडीच्या गुन्ह्यात हवा असलेला महम्मद रशीद शेख आणि निलेश शिंदे यांना अटक केली असून त्यांच्याकडून 16 हजार रुपये किमतीच्या जिन्स आणि सोळाशे रुपये किमतीची सोन्याची साखळी असा ऐवज ताब्यात घेतला आहे. त्याचप्रमाण कॅम्प नंबर दोनमधून राजेश ऊर्फ लोढा रमेशलाल लोटवानी आणि राकेश ऊर्फ रॉकी शंकरलाल कृष्णानी यांना अटक करून त्यांच्याकडून तीस हजार रुपये किमतीचे मंगळसूत्र ताब्यात घेण्यात आले. तसंच विकीकुमार विजयकुमार चौधरी या साखळीचोराकडून पाच ग्रॅम वजनाची सोन्याची चेन हस्तगत करण्यात आली आहे.

भिवंडी गुन्हे अन्वेषण शाखेचे सिनिअर पोलिस इन्सपेक्टरजावेद शेख यांच्या पथकाने शांतीनगरमधील गौसिया मशिदीजवळून शहरात विक्रीसाठी आणलेले तीन गावठी कट्टे आणि 10 जिवंत काडतुसे हस्तगत केली असून या प्रकरणी गणेश कृष्णा हरी तुम्ना, बाबूराव पाल, बाबू किसन सोन्ना यांना अटक करण्यात आली आहे.

 
</text>
</doc>
