<doc>
<docno>1161445.cms.txt</docno>
<text>
 
महाराष्ट्र
पावसाने 40 गावांशी संपर्क अद्याप तुटलेला
[ Tuesday, July 05, 2005  08:39:34 pm]


कराड ( म. टा. वृत्तसेवा ) : गेला आठवडाभर मोसमी पावसाने झोडपून काढल्यानंतर आता पावसाने थोडी विश्रांती घेतली असली तरी कोयना नदीवरील निसरे पूल आणि संगमनगर धक्का अजूनही पाण्याखाली असल्यामुळे पाटण तालुक्यातील चाळीस गावांचा इतरांशी संपर्क अजूनही तुटलेलाच आहे.

कोयना धरणाच्या एकूण पाणीसाठ्यात 57.05 टी. एम. सी. ने वाढ झाली आहे. पाटण तालुक्यात गेली आठ दिवस मुसळधार पावसाने जनजीवन विस्कळीत झाले आहे. पावसाने तालुक्यात जवळपास दीडशे घरांची पडझड होऊन दहा लाखांचे नुकसान झाले आहे. मरळी भागातील 46 गावांना पावसाचा जोरदार तडाखा बसला आहे. त्यात 102 घरे कोसळून साडेतीन लाखांचे नुकसान झाले आहे. पाटण पोलिस वसाहतीतील घरांवरचे पत्रे उडून पाणी साचले आहे. निरकणे लघु पाटबंधाऱ्याचे बांधकामही पावसाने कोसळले आहे. यामुळे धरणातील भिंतींना धोका निर्माण झाला आहे.

 
</text>
</doc>
