<doc>
<docno>1161446.cms.txt</docno>
<text>
 
महाराष्ट्र
भिलार गावात भूगर्भ हालचालींचे सवेर्क्षण
[ Tuesday, July 05, 2005  08:40:04 pm]


सातारा (म.टा. वृत्तसेवा) : भिलार गावातील जमीन खचण्याच्या गंभीर प्रकाराचे भूगर्भ शास्त्रज्ञांमार्फत तातडीने सवेर्क्षण करण्यात येणार असून त्याचा अहवाल येताच स्थलांतर व पुनर्वसनाचा निर्णय घेण्यात येईल, असे ऊर्जा, वैद्यकीय शिक्षण व सातारा जिल्ह्याचे पालकमंत्री दिलीप वळसे-पाटील यांनी सोमवारी सांगितले.

सातारा जिल्ह्यातील महाबळेश्वर तालुक्यातील भिलार येथे गेल्या चार दिवसांपासून मूळ गावठाणातील जमीन खचत आहे. त्यामुळे 31 घरांची पडझड झाली असून 48 कुटुंबांचे स्थलांतर करावे लागले आहे. या पार्श्वभूमीवर आज सकाळीच पालकमंत्री वळसे-पाटील यांनी भिलार परिसराला भेट देऊन खचत चाललेल्या परिसराची बारकाईने पाहणी केली व संबंधित अधिकाऱ्यांकडून त्यासंबंधी तपशीलवार माहिती घेतली. या वेळी त्यांच्यासमवेत जिल्हा परिषदेच्या अध्यक्षा हेमलता ननावरे, भिलारचे रहिवासी व जिल्हा परिषदेचे उपाध्यक्ष बाळासाहेब भिलारे व वरिष्ठ शासकीय अधिकारी उपस्थित होते. वळसे-पाटील यांनी शाळा इमारतीत स्थलांतरित करण्यात आलेल्या कुटुंबियांचीही भेट घेतली. त्यानंतर गावकऱ्यांसमवेत आयोजित बैठकीत ते बोलत होते.

या परिसरात गेल्या काही दिवसांपासून अतिवृष्टी होत असून भूगर्भात झालेल्या हालचाली व जमिनीला पडलेल्या भेगा यामुळे घरे कोसळली. नागरिकांनी वेळीच घेतलेल्या दक्षतेमुळे जीवितहानी झाली नाही. 'गेले चार दिवस आपण सतत जिल्हा प्रशासनाच्या संपर्कात असून यासंबंधी माहिती घेत होतो. भू-स्खलनाचा प्रकार अद्यापही सुरू असून त्यामुळे घटनेचे गांभीर्य वाढले आहे. या प्रकाराबाबत राज्याच्या मुख्य सचिवांनाही सूचना देण्यात आल्या आहेत,' असे वळसे-पाटील यांनी या वेळी सांगितले.

 
</text>
</doc>
