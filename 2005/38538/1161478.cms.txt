<doc>
<docno>1161478.cms.txt</docno>
<text>
 
महामुंबई
गद्दारीचा अर्थ समजावून सांगावा लागेल
[ Tuesday, July 05, 2005  09:14:12 pm]


मुंबई (म. टा. प्रतिनिधी) : मुंबईत प्रत्येक शाखेवर आपल्या विरोधात गद्दारीचे फलक लावण्याचे आदेश शिवसेना कार्याध्यक्षांनी दिले असल्याचा आरोप करून, हे आदेश देणाऱ्यांनी आधी गद्दारीचा अर्थ समजून घ्यावा, अन्यथा एक दिवस आपल्याला तो समजावून द्यावा लागेल, असा इशारा विरोधी पक्षनेते नारायण राणे यांनी दिला आहे.

राणे यांनी शिवसैनिकांना उद्देशून एक खुले पत्र लिहिले असून त्यात हा इशारा दिला आहे. शहरातील प्रत्येक शाखेवर गद्दारीचे फलक लावावेत, असे आदेश कार्याध्यक्ष साहेबांनी दिले आहेत. मात्र, शाखाप्रमुख वा शिवसेनिक तसे फलक लावण्यास तयार नाहीत. मुळात हे आदेश देणाऱ्यांनी आधी गद्दारीची व्याख्या समजून घ्यावी, अन्यथा आपल्यालाच ती समजावून सांगावी लागेल, असे राणे यांनी म्हटले आहे. कार्यर्कत्यांच्या दबलेल्या आवाजाला वाचा फोडण्याचे काम आपण केले, म्हणून आपल्याला गद्दार ठरविण्यात येत आहे. पण जे मातोश्रीवर दिवसाढवळ्या फिरतात, भगवा विकण्याचे काम करतात, ज्यांना शिवसैनिकांच्या त्यागाची किंमत नाही, जे सौदा केल्याशिवाय साहेबांपर्यंत पोहोचू देत नाहीत, ते गद्दार नाहीत का, असा सवालही त्यांनी केला आहे. आपण आजही स्वत:ला शिवसैनिकच समजतो, मात्र, हा शिवसैनिक शिवसेनाप्रमुख बाळासाहेब ठाकरे यांचा आहे, असेही त्यांनी म्हटले आहे.

शिवसेनाप्रमुखांनी प्रामाणिक आणि निष्ठावान वाघासारखे कार्यकतेर् पाळले, आजचे कार्याध्यक्ष मात्र 'मासे पाळतात', अशा शब्दांत उद्धव ठाकरे यांची खिल्ली उडवतानाच राज्यातील तमाम शिवसैनिक व जनता आपल्या बाजूने उभी असल्याचा दावा करून, उद्धव यांना आत्मपरीक्षण करण्याचा सल्ला राणे यांनी दिला आहे.

राणे यांनी आमचे मीठ खाल्ले आहे, असे शिवसेनाप्रमुखांनी म्हटले होते. त्यांचा संदर्भ देऊन 'होय, मी ठाकरे कुटुंबियांचे मीठ खाल्ले असून त्याची आपल्याला जाणीव आहे. पण या खाल्लेल्या मिठाच्या बदल्यात मी शिवसेनेला मिठाईच दिली. कुणाच्याही जखमेवर मीठ चोळण्याचे काम मी केलेले नाही,' असे त्यांनी म्हटले आहे.

' साहेबांची शिवसेना आज राहिलेली नाही. साहेबांना विश्वासात न घेताच कार्याध्यक्ष कारभार करीत असून त्यामुळेच लोकसभा व विधानसभेतही पक्षाला अपेक्षित यश मिळून शकले नसल्याचा आरोप राणे यांनी केला आहे.

 
</text>
</doc>
