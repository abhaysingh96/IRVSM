<doc>
<docno>1161361.cms.txt</docno>
<text>
 
महामुंबई
अभ्यास आणि खेळ, यांचा कसा घातला मेळ?
[ Tuesday, July 05, 2005  07:12:38 pm]


मुंबई (म. टा. प्रतिनिधी): अभ्यासाला पर्याय नाही, असं मानणाऱ्या 'टॉपर' विद्यार्थ्यांनी अवांतर वाचन किंवा खेळ यांना अगदीच बाजूला सारलं नव्हतं, असं त्यांच्या उत्तरांतून लक्षात आलं! अर्थात, या अवांतर गोष्टींसाठी किती प्रमाणात वेळ द्यायचा याचं गणित प्रत्येकाला जमलं; म्हणूनच ते 'मटा दहावी मेरिटचा फॉर्म्युला' या कार्यक्रमाच्या व्यासपीठावर येऊ शकले.

गुणवत्ता यादीत आलेल्या टीना चौधरी, गणेश बनये, नंदन सावंत, अनिरुद्ध मोकाशी, प्रियंका मराठे, मागेर्श वाव्हळ, अमेय पाटील, पूजा प्रभू, मेधा शानभाग, निखिल माने आणि चिन्मय कामत यांना अभिनेता प्रशांत दामले आणि सोनाली खरे यांनी बातचीत केली, त्यातून हे वेळाचं गणित सोडवण्याची रीत कळली...

अवांतर वाचनाचे महत्व वाटते का ?

टीना : माझ्या मते अवांतर वाचन दहावीच्या वर्षात खूप आवश्यक आहे. ते वाचन क्रमिक अभ्यासाला पूरक ठरत असल्याने पेपर सोडवितानाही त्याचा फायदा होतो.

नंदन : नववीपर्यंत मी बरेच अवांतर वाचन केले होते. दहावीच्या वर्षात तितका वेळ मिळाला नाही पण नववीपर्यंतच्या वाचनाचा फायदा झाला. विशेषत: वृत्तपत्र वाचनाचा फायदा व्हायचा.

गणेश : अवांतर वाचनातून व्यक्तिमत्त्वाचा विकास व्हायला मदत झाली. मी मोठमोठ्या लोकांची चरीत्रे वाचायचो त्याचा फायदा मला पेपरात संदर्भ देताना झाला.

निखिल : अवांतर वाचन खूप केले. अभ्यास करून कंटाळा आला की कधी कधी पुस्तकात कॉमिक ठेऊनही वाचायचो. अवांतर वाचनातून मनोरंजन व्हायचे आणि त्याचबरोबर वेगळी माहिती मिळायची.

मेधा : अभ्यासाव्यतिरिक्त वाचायला मला आवडते त्यामुळे मी रात्री चोरून देवापुढे लावलेल्या दिव्याच्या प्रकाशात हॅरी पॉटर वाचून काढले. कारण दहावीचे वर्ष असल्याने गोष्टीची पुस्तके वाचायले लागले की आई ओरडायची. पण अशा काल्पनिक कथा वाचल्यामुळे काल्पनिक विषयाचे निबंध लिहिताना नक्कीच मदत होते.

पूजा : अवांतर वाचनात देखील मी अभ्यासाशी संबंधित संदर्भ ग्रंथ किंवा वृत्तपत्र वाचायचे.

अवांतर वाचनाचा फायदा परीक्षेत गुण वाढविण्यासाठी होतो का ?

अनिरुद्ध : अवांतर वाचनाचा फायदा विशेषत: इतिहास, नागरिकशास्त्राचे पेपर सोडविताना होतो.

अमेय : अवांतर वाचन म्हणून मी राधेय, मृत्यूंजय सारखी मोठी पुस्तके वाचली. या वाचनाचा फायदा मला लेखनशैली सुधारण्यासाठी झाला. तसंच मी रोजचा पेपर देखील बहुतेकदा वाचून काढायचो त्यामुळे अनेक विषयांची माहिती मिळायची.

अभ्यासाचा ताण कमी करण्यासाठी काय केले?

प्रियंका : अभ्यासाचा ताण कमी करण्यासाठी मी छंद जोपासायचे. गेल्या आठ वर्षापासून माझ्या घरात टिव्ही नाही, पण त्यामुळे माझे फारसे अडले नाही. टीव्ही बघण्यात घालवण्याचा वेळ मी पुस्तकं वाचण्यासाठी आणि छंदांसाठी, आवडीच्या कामासाठी द्यायचे.

मेघा : मला स्पोर्ट्समध्ये आवड असल्याने मी अभ्यासाचा शीण दूर करण्यासाठी खेळायला जायचे. खेळल्यामुळे मला ताजेतवाने वाटायचे आणि मग अभ्यासाचा ताण जाणवायचा नाही.

टीना : मी शाळेत विविध स्पर्धांमध्ये भाग घ्यायचे त्यामुळे माझा हुरुप वाढायचा आणि मग मी नव्या उत्साहाने मी अभ्यासाकडे वळायचे.

अभ्यास आणि खेळ यांचा मेळ कसा साधायचा ?

मेघा : ज्या वेळी जे कराल ते मनापासून करा. अभ्यास करीत असाल तर शंभर टक्के लक्ष अभ्यासावरच केंदीत करा आणि खेळायला गेलात तर खेळावर लक्ष द्या, तरच दोन्हीचा मेळ साधता येतो, मी तेच केलं.

( क्रमश:)

 
</text>
</doc>
