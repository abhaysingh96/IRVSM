<doc>
<docno>1161553.cms.txt</docno>
<text>
 
महामुंबई
पक्षाने काढले तरी राणेच नेते!
[ Tuesday, July 05, 2005  10:56:33 pm]


मुंबई (म. टा. विशेष प्रतिनिधी) : शिवसेनेच्या घटनेत प्रतोद नेमण्याचा अधिकार पक्षाच्या विधिमंडळातील नेत्याला असल्याने व विधिमंडळ शिवसेना पक्षाच्या घटनेत तसे स्पष्टपणे नमूद केलेले असल्याने पक्षनेता या नात्याने नारायण राणे यांनी विनायक निम्हण यांची केलेली नेमणूक वैध ठरली आहे. तसेच राणे यांना काढून टाकण्याचा अथवा त्यांच्याजागी दुसरा नेता निवडण्याचा अधिकार विधानसभेतील शिवसेना आमदारांना असल्यामुळे पक्षाने काढून टाकले तरी कायद्याच्या दृष्टीने राणे हेच अद्याप या पक्षाचे नेते आहेत, असे स्पष्ट झाले.

विधानसभेतील जवळपास सगळ्या राजकीय पक्षांच्या घटना या मॉडेल घटनेनुसार तयार करण्यात आल्या असून विधिमंडळ शिवसेनेची घटनाही त्याच पद्धतीची आहे. या घटनेत प्रतोद नेमण्याचा अधिकार मूळ पक्षाच्या पदाधिकाऱ्यांना नसून तो अधिकार विधानसभेतील पक्षाला म्हणजेच आमदारांना व नेत्याला आहे. आमदारांना ठराव करुन एखाद्या आमदाराची नेमणूक प्रतोदपदी करता येते किंवा नेत्यांनी पत्र पाठविले तरी ती नेमणूक विधानसभा अध्यक्षांना मान्य करावी लागते. नेमणुकीविषयी ही तरतूद स्पष्ट असल्याने गजानन कीतीर्कर यांच्या जागी करण्यात आलेली निम्हण यांची नेमणूक अध्यक्षांनी मान्य केली आहे. व त्यामुळे त्यांच्या नेमणुकीला कायदेशीर दर्जा प्राप्त झाला आहे.

राणे यांना पक्षातून काढण्याआधी त्यांच्या पक्षविरोधी कारवायांबाबत शिवसेना पक्षाने विधानसभा अध्यक्षांकडे कायद्यातील तरतुदीनुसार तक्रार नोंदवायला हवी होती. ती नोंदविल्यावर अध्यक्ष पक्षविरोधी कारवायाबद्धल लेखी स्पष्टीकरण मागतात. यावर सुनावणी होते व अध्यक्ष त्यावर निर्णय देतात. तो निर्णय पक्षाला अथवा सदस्याला मान्य नसेल तर त्याविरुद्ध हायकोर्टात दाद मागता येते. शिवाय, एखाद्या आमदाराविरुद्ध कारवाई करण्यापूवीर् त्या आमदारला पक्षाने कारणे दाखवा नोटिस द्यावी लागते. राणे यांच्याबाबत तशी नोटिस न दिल्याने तसेच अध्यक्षांकडे रीतसर तक्रार दाखल न केल्याने पक्षाने केलेली त्यांची हकालपट्टी विधिमंडळात ग्राह्य धरली जात नाही, असे जाणकारांचे म्हणणे आहे.

राणे यांना विरोधी पक्षनेतेपदावरुन काढून टाकण्यात आले आहे, असे शिवसेनेने विधानसभा अध्यक्षांना कळविले असले तरी जोपर्यंत विधिमंडळ शिवसेना पक्ष त्यांना काढत नाही तोपर्यंत तेच नेते राहणार आहेत, असे स्पष्ट झाले. विधिमंडळ पक्षाने त्यांना काढून टाकल्यानंतर अथवा राणे यांनी स्वत:च राजीनामा दिला तरच त्यांचे नेतेपद जाऊ शकते, असे जाणकारांचे म्हणणे आहे. त्यामुळे कितीर्कर हेच प्रतोद आहेत तसेच राणे आता नेते नाहीत, ही शिवसेनेेने पाठविलेली पत्र विधानसभा अध्यक्षांनी मान्य केली नाहीत, असे जाणकारांचे म्हणणे आहे.

निम्हण यांच्या नेमणुकीवर अध्यक्षांनी शिक्कामोर्तब केल्यामुळे कारवाई पक्षादेश जारी करण्याबाबत तसेच शिस्तभंगाची कारवाई करण्याबाबत त्यांना कायदेशीर अधिकार प्राप्त झाला आहे.

 
</text>
</doc>
