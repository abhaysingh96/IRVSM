<doc>
<docno>1161447.cms.txt</docno>
<text>
 
महाराष्ट्र
कोकणावर ताब्यासाठी राणे व 'मातोश्री'चे प्रयत्न
[ Tuesday, July 05, 2005  08:41:30 pm]


रोहित गावकर

ओरोस : 'कोकणचे नेेते' अशी प्रतिमा असलेले नारायण राणे यांची शिवसेनेतून हकालपट्टी झाल्यानंतर कोकणचा किल्ला शाबूत ठेवण्यासाठी 'मातोश्री'वरून जोरदार हालचाली सुरू झाल्या आहेत. त्याचाच भाग म्हणून रत्नागिरी व सिंधुदुर्ग जिल्हा कार्यकारिणी बरखास्त करून राणेंचे कट्टर विरोधक परशुराम ऊर्फ जीजी उपरकर व गुरुनाथ खोत यांच्यावर संघटनात्मक जबाबदारी सोपवण्यात आली आहे.

या दोन्ही जिल्ह्यांतील बहुसंख्य सेना पदाधिकाऱ्यांनी 'राणे तिथे आम्ही' अशी भूमिका घेतल्यामुळे कोकणात शिवसेनेच्या अस्तित्वाचा प्रश्ान् निर्माण झाला आहे. परिणामी मूळचे रत्नागिरी व सिंधुदुर्गमधील असलेल्या मुंबईच्या पदाधिकाऱ्यांना संघटना बांधण्यासाठी कोकणात पाठवण्यात येणार असल्याचे कळते.

गेल्या काही दिवसांत 'मातोश्री'शी संबंध सुधारलेले जीजी उपरकर यांच्याशी संपर्क साधला असता त्यांनी 'मी शिवसेनाप्रमुखांना दैवत मानतो. शिवसेनेचा सच्चा कार्यकर्ता असल्यामुळे बाळासाहेब सांगतील ते काम करण्याची माझी तयारी आहे', असे सांगितले.

शिवसेनेने तालुका कार्यकारिणीही बरखास्त केल्यामुळे येथील शिवसेनेच्या शाखा बंद आहेत. राणेंना चांगली वागणूक न दिल्याच्या निषेधार्थ राणे समर्थकांनी शाखांतील शिवसेनाप्रमुखांचे फोटोदेखील काढले आहेत.

पक्षाचे सिंधुदुर्ग जिल्हाप्रमुख संजय पडते यांनी घेतलेल्या पत्रकार परिषदेत राणेंना शिवसेनेतून काढण्याचा निर्णयावर टीका केलीे. आम्ही सर्व पदाधिकाऱ्यांनी राणे यांच्या आदेशानुसार राजीनामे लिहून ठेवले आहेत, असेही पडते म्हणाले.

राणे समर्थकांचा जोर वाढत असताना दुसरीकडे त्यांच्या समर्थकांत फूट पाडण्याचे विरोधी गटाचे प्रयत्न यशस्वी होत असल्याचे चित्र आहे. वेंगुलेर् येथील माजी सभापती अजित सावंत, माजी तालुका प्रमुख सुरेश नाईक, माजी जिल्हा महिला आघाडीप्रमुख सुरेखा पवार यांनी बाळासाहेबांशीच प्रामाणिक व बांधील राहणार असल्याचे स्पष्ट केले आहे.

देवगड, मालवण, कणकवळी, वेंगुलेर् येथे मोठ्या प्रमाणावर असलेल्या गाबीत समाजाला शिवसेनेत खेचण्याचे प्रयत्न होत असून राणे समर्थकांत फूट पाडली जात आहे.

आमच्या अलिबागच्या वार्ताहराने पाठवलेल्या वृत्तानुसार श्रीवर्धनचे आमदार शाम सावंत उघडपणे राणे यांच्या पाठिशी असून अजून एक आमदार सोबत येण्याची शक्यता वर्तवली जात आहे. जिल्हा परिषदेतील शिवसेनेच्या 19 पैकी सहा सदस्य आमदार सावंत यांच्याबरोबर आहेत.

 
</text>
</doc>
