<doc>
<docno>1161474.cms.txt</docno>
<text>
 
महामुंबई
बालमृत्यू रोखण्यासाठी सरकारने काढले फतवे
[ Tuesday, July 05, 2005  09:12:12 pm]


मुंबई (म. टा. प्रतिनिधी) : दरवर्षी पावसाळ्याच्या तोंडावर उग्र बनणारा आदिवासी भागातील कुपोषित बालकांच्या मृत्यूचा प्रश्न् सोडविण्यासाठी अशा मृत्यूंची 100 टक्के नोंद करा, अशी पत्रे संबंधित अधिकाऱ्यांना पाठविली गेली असल्याचे, तसेच तीव्र कुपोषित 5 जिल्ह्यांतील उपाययोजनांवरील तरतूद 76 टक्क्यांनी वाढविली असल्याचे राज्य सरकारने मंगळवारी मुंबई हायकोर्टाला सांगितले. बालमृत्यूंवर नियंत्रण ठेवण्यासाठी स्वतंत्र दक्षता यंत्रणेची आवश्यकता नसून विद्यमान यंत्रणा सक्षमतेने राबविणे पुरेसे असल्याचेही सरकारचे म्हणणे आहे.

डॉ. अभय बंग यांच्या अध्यक्षतेखालील समितीच्या शिफारशींवर सरकारने काय कारवाई केली, या कोर्टाच्या प्रश्नावर ही माहिती देण्यात आली आहे. सरकारच्या वतीने आरोग्य महासंचालक प्रकाश डोके, तसेच आदिवासी विकास खात्याचे उपसचिव सदानंद गावित यांनी दोन स्वतंत्र प्रतिज्ञापत्रे मुख्य न्यायमूतीर् दलवीर भंडारी आणि न्या. डॉ. धनंजय चंदचूड यांच्या खंडपीठास सादर केली. राज्यातील 15 आदिवासी जिल्ह्यांतील कुपोषणामुळे होणारे बालमृत्यू 100 टक्के रोखण्याबाबत आरोग्य खात्याचे अतिरिक्त मुख्य सचिव, प्रधान सचिव तसेच आरोग्य महासंचालक यांनी विभागीय आयुक्त, जिल्हाधिकारी, जिल्हा परिषदेचे मुख्य कार्यकारी अधिकारी आणि जिल्हा आरोग्य अधिकाऱ्यांना पत्रे रवाना झाल्याचे या प्रतिज्ञापत्रात म्हटले आहे.

प्रत्येक घरात प्रत्यक्ष भेट देऊन आजारी मुलांची तसेच बालमृत्यूंची नोंद करण्याचे आदेश ग्रामसेवक व अंगणवाडी सेविकांना देण्यात आले असून अशा माहितीची अधिकतम नोंद करणाऱ्यास प्रोत्साहनपर 5 हजार रुपये देण्यात येत असल्याचेही म्हटले आहे. शासकीय कर्मचाऱ्यांनाही शासननिर्णयाद्वारे बालमृत्यूंची नोंद करण्याबाबत कळविण्यात आले आहे. या प्रकारे जमविलेल्या माहितीचे ब्लॉक पातळीपर्यंत संगणकीकरण करण्यात आले आहे.

ठाणे, नाशिक, नंदुरबार, अमरावती आणि गडचिरोली या तीव्र कुपोषणग्रस्त 5 आदिवासी जिल्ह्यांतील 648 तिसऱ्या श्ाेणीतील मुले असून चौथ्या श्ाेणीतील मुलांची संख्या 49 आहे. तसेच या जिल्ह्यांसाठीची अंदाजपत्रकीय तरतूद 2004-2005 साली 23,711.47 लाख एवढी होती ती 2005-2006 सालासाठी वाढवून 41,719.87 लाख रुपयांवर नेण्यात आली आहे.

पंधरा जिल्ह्यांतील रोजगार हमीच्या 2 हजार 338 कामांवर 4 लाख 10 हजार लोकांना रोजगार उपलब्ध करण्यात आला असून सार्वजनिक बांधकाम विभागातफेर् 575.52 कोटी रुपयांची कामे काढण्यात आली आहेत असेही या प्रतिज्ञापत्रात म्हटले आहे.

 
</text>
</doc>
