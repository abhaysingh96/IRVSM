<doc>
<docno>1161572.cms.txt</docno>
<text>
 
महामुंबई
राणे-उद्धव समर्थकांत चेंबूरमध्ये हाणामारी
[ Tuesday, July 05, 2005  11:05:24 pm]


मुंबई (म. टा. प्रतिनिधी) : शिवसेनेमधून नारायण राणे यांची हकालपट्टी झाल्यानंतर शिवसेनेचे कार्यकारी अध्यक्ष उद्धव ठाकरे विरुद्ध नारायण राणे अशी जुंपली असून मंगळवारी चेंबूरमध्ये उद्धव आणि राणे गटाच्या समर्थकांकडून शाखा ताब्यात घेण्याचा प्रयत्न झाला. दोन्ही गटाच्या समर्थकांनी शाखा क्रमांक 183 व 184ची तोडफोड करून दगडफेकही केली. याप्रकरणी चेंबूर पोलिसांनी दोन्ही गटाच्या 18 जणांना ताब्यात घेतले आहे.

चेंबूर हा राणे यांचा बालेकिल्ला समजला जात असल्याने शिवसेनेच्या तेथील शाखेवर त्यांचेच वर्चस्व असल्याचे मानले जाते. राणे यांची शिवसेनेतून हकालपट्टी करण्यात आल्यानंतर सोमवारी उद्धव ठाकरे यांनी चंेबूर विधानसभा मतदारसंघातील शाखा क्रमांक 183 व 184 च्या शाखाप्रमुखांची बदली करून तेथे अनुक्रमे शेखर चव्हाण व नवनाथ जाधव यांची नियुक्ती केली. त्यामुळे सोमवारी रात्रीपासून या परिसरात तणावाचे वातावरण निर्माण झाले होते. नव्याने नियुक्ती करण्यात आलेले शाखाप्रमुख शेखर चव्हाण यांचे योगी हॉटेलच्या शेजारी 'ओंकार'नावाचे 'टुर्स अॅण्ड ट्रॅव्हल्स'चे कार्यालय आहे. मंगळवारी सकाळी क्वालिस गाडीतून आलेल्या राणे समर्थकांनी शेखर चव्हाण यांच्या कार्यालयात घुसून तेथे तोडफोड केली, अशी माहिती पोलिसांनी दिली. या घटनेनंतर राणे समर्थकांनी दुपारी साडेतीनच्या सुमारास शाखा क्रमांक 184 मध्ये जाऊन या शाखेवर ताबा मिळविण्यासाठी शाखेची तोडफोड केली. बाजूलाच असलेल्या मेडिकल दुकानाचेही यात नुकसान झाले.

राणे समर्थकांनी शाखा क्रमांक 183 वरचा ताबा न सोडल्याने उद्धव समर्थकांनी चव्हाण यांच्या नेतृत्वाखाली या शाखेत घुसून तेथील फनिर्चरची तोडफोड केली. त्याचवेळी नारायण राणे यांच्या 'नीलम' हॉटेलवरही दगडफेक करून काचा फोडण्यात आल्याचे पोलिसांनी सांगितले. याप्रकरणी चेंबूर पोलिसांनी उद्धव ठाकरे गटातील 11 समर्थकांना तर नारायण राणे गटातील 7 समर्थकांना अटक केली असून अधिक चौकशी सुरू आहे.

 
</text>
</doc>
