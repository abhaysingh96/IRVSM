<doc>
<docno>1161358.cms.txt</docno>
<text>
 
महाराष्ट्र
'नरक्या'वाहतूक करणारे दोघे अटकेत
[ Tuesday, July 05, 2005  07:10:05 pm]


कराड (म. टा. वृत्तसेवा): चांदोली आणि कोयना अभयारण्यांतून नरक्या (अमृता) या कॅन्सरवरही गुणकारी ठरू शकणाऱ्या औषधी वनस्पतीची होणारी तस्करी थांबवण्यासाठी वन अधिकाऱ्यांनी आता कंबर कसली असून नरक्याची 500 पोती वाहून नेणाऱ्या ट्रॅक्टरचा मालक आणि चालक अशा दोघांना नुकतीच अटक झाली आहे. आणखी काहीजणांना वनखात्याचे अधिकारी ताब्यात घेणार, अशा वृत्तामुळे अनेकांचे धाबे दणाणले आहेत.

आपल्याच ट्रॅक्टरमधून ही चोरटी वाहतूक झाल्याची कबुलीअटक झालेला ट्रॅक्टरमालक रवीन्द महादेव मोरे याने दिली आहे. ट्रॅक्टर चालकाचे नाव संजय महादेव मोरे असे आहे. या दोघांची कसून चौकशी वन अधिकाऱ्यांनी केली. चांदोली अभयारण्यातून तोडलेल्या वनस्पतीची वाहतूक आपण निवळे ते आटोली दरम्यान केली, असे या दोघांनी सांगितले. त्यांच्याकडून ताब्यात घेतलेला ट्रॅक्टर सध्या चांदोली अभयारण्यातच मणदूर येथील वनविभाग कार्यालयात आहे.

नरक्या वनस्पतीच्या चोरट्या विक्रीप्रकरणी एकंदर तीन गुन्हे नोंदवण्यात आले होते; पण वाहतूक करणाऱ्या ट्रॅक्टरचा छडा लागत नव्हता. नरक्या तस्करी प्रकरणाचा मुख्य सूत्रधार व रेठरे बुदुक येथील स्थानिक डॉक्टर जगदीश ढवळे याच्या बंगल्याच्या झडतीत फक्त ट्रॅक्टरची ट्रॉलीच सापडली होती. ट्रॅक्टर कोणाचा, याचा छडा तेव्हा लागला नव्हता.

 
</text>
</doc>
