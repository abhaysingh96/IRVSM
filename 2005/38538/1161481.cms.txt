<doc>
<docno>1161481.cms.txt</docno>
<text>
 
महामुंबई
'राणेचा नवा पक्ष शिवराज्यसेना!
[ Tuesday, July 05, 2005  09:14:48 pm]


मुंबई : (म. टा. विशेष प्रतिनिधी) : शिवसेनेतून हकालपट्टी झालेले नारायण राणे 'शिवराज्यसेना' या नावाने स्वत:चा पक्ष स्थापन करून राष्ट्रवादी काँग्रेस वा काँग्रेसला बाहेरून समर्थन देतील, असे भविष्य पं. राजकुमार शर्मा यांनी वर्तवले आहे. शिवराज्यसेना हे नाव राणे यांच्या पक्षाला सुयोग्य असून महाराष्ट्राचे पुन्हा नेतृत्त्व करण्याचा त्यांच्या जन्मकुंडलीत योग आहे, असे पं. शर्मा यांनी मटाला सांगितले. भारतीय जनता पक्षाचे नेते गोपीनाथ मुंडे यांच्या कुंडलीत येत्या दोन महिन्यांत पुन्हा विरोधी पक्ष नेतेपदाचा प्रबळ योग आहे, असेही त्यांनी सांगितले.

पं. शर्मा यांनी विलासराव देशमुख मुख्यमंत्री होतील, आर. आर. पाटील उपमुख्यमंत्री होतील आणि सोनिया गांधींऐवजी डॉ. मनमोहन सिंग पंतप्रधान होतील, अशी वर्तवलेली भविष्यवाणी खरी ठरली. शरद पवार, सुशीलकुमार शिंदे, शिबू सोरेने, वीरेंदसिंग हुडा, जॉर्ज बुश, टोनी ब्लेअर यांच्याबाबत वर्तवलेले भविष्यही खरे ठरले.

ते म्हणाले की, 10 एप्रिल 1952 ही राणे यांची जन्मतारीख बघता त्यांच्या कुंडलीत मंगळ, शनि, गुरू प्रभावी आहेत. त्याचा त्यांना लाभ होईल. दुसऱ्या पक्षात सामील होण्यापेक्षा स्वत:चा गट स्थापन करून ते अधिक प्रभावी राजकारण करू शकतील. छगन भुजबळ किंवा गणेश नाईक यांच्यापेक्षा राणे यांना जनतेत मोठे स्थान प्राप्त होईल. शिवसेनेचे नेमके किती आमदार राणे यांना साथ देतील, हे सांगणे कठीण असले तरी 20 ते 25 आमदारांचा पाठिंबा ते मिळवू शकतील. भविष्यात ठाकरे कुटंुंबातील एक जण राणे यांना उघडपणे समर्थन देण्याचीही शक्यता असल्याचे पं. शर्मा यांनी म्हटले आहे.

 
</text>
</doc>
