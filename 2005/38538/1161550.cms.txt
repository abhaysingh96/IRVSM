<doc>
<docno>1161550.cms.txt</docno>
<text>
 
महामुंबई
नगरसेवकांची निष्ठा आणि हतबुद्ध शिवसैनिक
[ Tuesday, July 05, 2005  10:55:54 pm]


मुंबई (म. टा. प्रतिनिधी) : मुंबई महापालिकेतील शिवसेनेच्या नगरसेवकांच्या निष्ठा आजमावण्यासाठी वांद्याच्या रंगशारदामध्ये मंगळवारी आयोजित केलेल्या बैठकीत कमालीचा तणाव होता. शिवसैनिकांमध्ये नेहमीचा जोश नव्हता. शिवसेनाप्रमुख बाळासाहेब ठाकरेंचे आगमन झाले तरी तुरळक घोषणा झाल्या. भगवे झेंडे वाऱ्यावर डोलत असले तरी शिवसेनेचा 'डौल' नव्हता.

मुंबईतील नगरसेवक नारायण राणे यांच्या सोबत जाणार असल्याच्या बातम्यांच्या पार्श्वभूमीवर शिवसेनेचे कार्याध्यक्ष उद्धव ठाकरे यांनी सर्व नगरसेवक व शाखाप्रमुखांची बैठक रंगशारदामध्ये बोलाविली होती. मुंबईतील सर्व नगरसेवकांना हजर होण्याचे आदेश मिळाल्याने सायंकाळपासून नगरसेवक, प्रभाग समिती अध्यक्ष आणि इतर समित्यांचे अध्यक्ष मोटारींमधून रंगशारदात येऊ लागले. रंगशारदाच्या बाहेर कमालीचा तणाव जाणवत होता. राज्य राखीव पोलिस दलाच्या तीन गाड्या, पोलिसांच्या दोन व्हॅन आणि प्रचंड फौजफाटा यामुळे वातावरणात आणखीनच तणाव निर्माण झाला होता.

सर्वसामान्य शिवसैनिकांना आतमध्ये प्रवेश नसल्याने सर्वजण बाहेर ताटकळत उभे होते. पालिकेतील शिवसेनेचे नेते व महापौर दत्ता दळवी यांच्यासह सर्वजण सभागृहात जाऊन बसले होते. मनोहर जोशी आले तरी त्यांच्या आगमनाची फारशी दखल कोणी घेतली नाही. सातच्या आधीच राज ठाकरे आले. सव्वासातच्या सुमारास उद्धव आले. रात्री पावणेआठच्या सुमारास बाळासाहेबांचे आगमन झाले. मात्र, नेहमीसारख्या गगनभेदी घोषणांनी त्यांचे स्वागत झाले नाही. ठाकरे सभागृहात प्रवेश करण्याआधी क्षणभर थांबले. बाहेर जमलेल्या शिवसैनिकांना हात उंचावून अभिवादन केले. शिवसेनाप्रमुख आतमध्ये शिरताच बाहेर ताटकळत राहिलेले शिवसैनिक पांगले. मुंबईच नव्हे तर देशभरातील वृत्तपत्राचे प्रतिनिधी रंगशारदाच्या बाहेर जमले होते. सर्व चॅनेलचे प्रतिनिधी आणि 'ओबी' व्हॅन तैनात होत्या. प्रसिध्दी माध्यमाच्या प्रतिनिधींना बाहेरच थांबवून ठेवण्यात आले होते.

 
</text>
</doc>
