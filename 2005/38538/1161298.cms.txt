<doc>
<docno>1161298.cms.txt</docno>
<text>
 
लेडीज फर्स्ट
होठों में ऐसी बात...
[ Tuesday, July 05, 2005  06:27:30 pm]


स्त्रीच्या संपूर्ण व्यक्तिमत्त्वाचा सन्मान करून झाला. चेहरा, फिगर यांचंही कौतुक झालं. ते कमी वाटलं असेल, म्हणूनच 'बेस्ट लिप्स ऑफ द इयर' कॉण्टेस्ट सुरू होतेय. ऐश्वर्या राय, करीना कपूर यांच्यासह सानिया मिर्झा, रेखा यासुद्धा स्पधेर्त उतरल्या आहेत. सलमान खान, शाहरूख खान, अभिषेक बच्चन यांचीही नावं यात दिसतात. सुंदर ओठ ही स्त्रियांची मक्तेदारी असल्याचा समज पुरुषांनी मोडून काढलेला दिसतो!

स्त्रीच्या सौंदर्याचा सन्मान करणाऱ्या अॅवॉर्ड्सची आपल्याकडे कमतरता नाही. मिस इंडिया, मिसेस इंडिया ते वुमन ऑफ द इयर, बेस्ट फेस, बेस्ट फिगर, बेस्ट स्माइल असं कोणतं ना कोणतं टायटल देऊन त्यात तिची सुंदरता टिपून घेण्याचा प्रयत्न केला जातो. अर्थात तिच्या सर्वांगीण व्यक्तिमत्त्वाला नजरबंद करणं भल्याभल्यांना जमलेलं नाही, हेही तितकंच खरं. पण प्रयत्न करायला काय हरकत आहे?

असाच विचार केला, यूएसएच्या ब्लिस्टेक्स नावाच्या कंपनीने. गेल्या काही वर्षांपासून ते 'बेस्ट लिप्स ऑफ द इयर' अॅवॉर्ड देतात. आजपर्यंत जेनिफर लोपेझ, अँजेलिना जोली, पेनेलोप क्रूझ यासारख्या हॉलिवूडच्या तारकांनी हा किताब जिंकला आहे. अमेरिकेत काहीतरी आगळंवेगळं होतंय म्हटल्यावर त्याची दखल भारताने घ्यायलाच हवी. दखल कसली, इथे तर पूर्ण प्लॅनिंग झालं आहे. 'इंडियाज मोस्ट ब्युटीफुल लिप्स-2005' स्पधेर्ची जय्यत तयारी सुरू झाली आहे.

ब्लिस्टेक्स आणि एल्डर फार्मा यांनी एकत्र येऊन हा भव्यदिव्य इव्हेण्ट करायचं ठरवलंय. आपल्यासाठी ही संकल्पना नवीन असली, तरी जगभरात त्याला अफाट लोकप्रियता मिळालीये. त्यामुळेच बहुधा, ब्लिस्टेक्सला सुंदर ओठ ओठ असणाऱ्या स्त्रियांच्या यादीत पुरुषांचंही नाव घालावं लागलं होतं. पुरुषांचे ओठ छान नसावेत, असं अजिबात म्हणायचं नाही. पण म्हणून काय, आरनॉल्ड श्वार्त्झनेगर, सिल्वेस्टर स्टेलॉन यांनाही 'बेस्ट लिप्स ऑफ द इयर'चं अॅवॉर्ड मिळावं? असो. असते एकेकाची पसंत. कितीही झालं, तरी निवड करण्याचा अधिकार आपलाच असतो.

करीना कपूर, ऐश्वर्या राय, कतरिना कैफ, सानिया मिर्झा, मलायका अरोरा, प्रियांका गांधी, सुश्मिता सेन, नफिसा अली या नव्या पिढीच्या आठ स्त्रियांसह अर्थातच 'द दिवा' रेखा आणि शोभा डे यांचंही नाव आहे. सुंदर ओठ ही फक्त स्त्रीची मक्तेदारी नाही, हे सिद्ध करत दुसरीकडे दिनो मोरिया, अभिषेक बच्चन, सलमान खान, शाहीद कपूर, रितेश देखमुख, शाहरूख खान, राहुल दविड, जॉन अब्राहम, लिएण्डर पेस आणि अभिजीत सावंत हे स्पधेर्त उतरले आहेत.

एल्डर फार्मातफेर् या उपक्रमाची जबाबदारी डायरेक्टर डॉ. अनुज सक्सेना सांभाळतोय. सोनीवरच्या 'कुसुम'चा हीरो म्हणून आपण त्याला ओळखतो. भारतातील विविध क्षेत्रात कार्यरत असणाऱ्या सेलिब्रिटीज निवडून आता दहा फायनलिस्टची यादी तयार झाली आहे. हे काम अमृता थापर (मिस इंडिया 2005), के. व्ही. श्ाीधर (नॅशनल क्रिएटिव डायरेक्टर, लिओ बनेर्ट, इंडिया) आणि अतुल कसबेकर यांनी पार पाडलं.

बेस्ट लिप्स कसे ठरवणार, याचे काही ग्रेट निकष लावलेले दिसत नाहीत. डॉ. अनुज म्हणतो, 'चेहऱ्याची शोभा वाढवून गोड स्माइलने आकषिर्त करून घेतात, तेच खरे ओठ. मग ते रंगवलेले असोत वा नसोत. स्त्री आपल्या चेहऱ्याची काळजी घेते. ट्रीटमेण्ट्सवर वेळ आणि पैसा खर्च करते. पण ओठांकडे दुर्लक्ष होतं. थंडीच्या ऋतुत ओठांना जेल लावण्यापुरतं महत्त्व दिलं जातं, तेवढंच. वास्तविक ओठांना कायम स्वरूपाच्या देखभालीची गरज असते. ब्लिस्टेक्स यासाठी गेली अनेक वर्षं प्रयत्न करत आहे. त्याचाच एक भाग म्हणून आम्ही ही स्पर्धा घेतोय.'

आज बेस्ट लिप्स कॉण्टेस्ट आलीये, उद्या डोळे, आयब्रोज, पापण्या मग नाक, कान, गालावरचा तीळ वगैरे स्पर्धाही सुरू होतील. तुम्ही सौंदर्याचे भोक्ते असाल, त्याची कदर करणारे असाल, तर गो अहेड! www.bimbl.indiatimes.com या वेबसाइटवर तुम्हाला वोट देता येईल. ओठांच्या पाकळ्यात दडलेलं रहस्य आता तुम्हालाच शोधायचंय...

श्वेता प्रधान

 
</text>
</doc>
