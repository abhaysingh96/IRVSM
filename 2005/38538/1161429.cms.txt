<doc>
<docno>1161429.cms.txt</docno>
<text>
 
अर्थव्यवहार
आरोग्यविम्याचे लाभ, गैरसमज आणि वस्तुस्थिती-1
[ Tuesday, July 05, 2005  08:29:24 pm]


आरोग्यविमा ही आजच्या काळाची एक नितांत गरज बनली आहे. आजारी पडायची कोणाला हौस नसते. मात्र कोण, कधी आणि केव्हा आजारी पडेल याचा नेम नसतो. अचानक उद्भवणाऱ्या आजारपणाशी लढायचे एक उत्तम शस्त्र म्हणजे आरोग्यविमा. हा विमा घेताना मात्र प्रस्तावपत्रात आपल्या आरोग्याची संपूर्ण माहिती खरी खरी द्यावी. अनेकदा एखादा आजार झाला आणि इस्पितळात दाखल करायला सांगितले की, आपण 'मेडिक्लेम' पॉलिसी घेतो. फक्त काही हजार रुपयांचा विमा हप्ता भरून आपला लाखो रुपयांचा इस्पितळातील उपचारांचा खर्च परत मिळेल असे विमाधारकाला वाटते. मात्र विम्याची मूलभूत संकल्पना इथे लक्षात घेणे आवश्यक आहे. शंभरपैकी 99 आजारी न पडलेले विमाधारक तुमचा आजारपणाचा खर्च विमाहप्त्याद्वारे सहन करीत असतात. विमा कंपनीकडे भरपूर पैसे आहेत आणि तिने प्रत्येक दावा, तो खोटा असला तरी दिलाच पाहिजे, अशा भ्रमात राहणे चुकीचे आहे. आपण आरोग्य विम्याच्या प्रस्तावपत्रात जरी आपली आरोग्यविषयक खोटी माहिती दिली, तरी उपचार करणाऱ्या डॉक्टरांना आपण खोटे सांगत नाही. आरोग्य विम्याचा दावा देताना विमा कंपनीचे तज्ज्ञ सर्व कागदपत्रांची पाहणी करतात, तेव्हा खरी गोष्ट त्यांना लगेच कळते आणि ते दावा रद्द करतात. ही नेहमी घडणारी घटना आहे. तेव्हा 'मी आजारी पडल्यावर मग मला आरोग्य विमा लागेल आणि तेव्हा मी घेईन', अशा विचारात जर कोणी असेल तर ती फार मोठी चूक आहे. साधारणत: कमीत कमी 35 वषेर् वयापासूनच आरोग्यविमा दरवषीर् घ्यायला सुरुवात करावी. कारण या वयात सहसा विमा कंपनी विमा देताना इतर कोणत्याही चाचण्या आणि रिपोर्ट्स मागत नाही. सुरुवातीला खूप मोठी आरोग्यविम्याची पॉलिसी घेऊ नये. मात्र हळूहळू विमा रक्कम वाढवत न्यावी. आपल्याबरोबर आपल्या कुटुंबातील सर्व सदस्यांची आरोग्यविमा पॉलिसी घेणे चांगले, कारण त्यामुळे विमाहप्त्यात कौटुंबिक सवलत सुमारे 10 टक्क्यांपर्यंत मिळते आणि करसवलतींचा लाभ होतो.

कोणीही माणूस कधीच आजारी पडू नये अशी आपली आणि विमा कंपनी, दोघांचीही परमेश्वराकडे प्रार्थना असते. मात्र यातील अनिश्चितता हीच खरी गंमत आहे. आपण ज्याप्रमाणे रोज एक कप चहा, कॉफी पितो किंवा रोज स्वत:साठी काही खर्च करतो, त्यातून आपल्याला काहीच लाभ होत नाही. त्या दृष्टीनेच आरोग्य विमा पॉलिसीकडे पाहावे. रोज मी आरोग्य विम्यासाठी काही रुपये खर्च करतो. मला काहीच झाले नाही ही देवाची कृपा आणि अतिशय चांगली गोष्ट आहे. मात्र जर दुदैर्वाने काही झालेच तर मला उपचारांची आणि खर्चाची काळजी नाही. कारण आरोग्य विम्यामुळे मी सर्व ते आधुनिक आणि आवश्यक उपचार बिनधास्त करून घेऊ शकतो, हा दिलासा आणि ही सुरक्षेची खात्री आरोग्य विम्यामुळे मिळते.

( अपूर्ण)

क्षितिज पाटुकले

 
</text>
</doc>
