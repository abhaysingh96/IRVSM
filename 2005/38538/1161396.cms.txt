<doc>
<docno>1161396.cms.txt</docno>
<text>
 
धावते जग
गुंतवणूकदारांनो सावध
[ Tuesday, July 05, 2005  07:57:02 pm]


सेन्सेक्सने सात हजाराचा आकडा पार केल्यानंतर शेअर बाजारात एकदम उत्साह संचारला आहे. विशेषत: रिलायन्स उद्योग समूहाची विभागणी अंबानी बंधूंत सामोपचाराने झाल्यामुळे लोक आनंदीत होऊन धडाक्यात गुंतवणूक करू लागले आहेत. यामुळे शेअर्सचे भाव वाढू लागले असून त्याचा लाभ घेण्यासाठी खरेदी-विक्रीच्या व्यवहारालाही तेजी आली आहे. याच काळात अनेक कंपन्यांची प्रारंभिक शेअर विक्री (आयपीओ) सुरू झाली आहे तसेच अनेक म्युच्युअल फंड कंपन्या नव्या गुंतवणूक योजना बाजारात आणू लागल्या आहेत.

बाजारात असा उत्साह असतो तेव्हा खरे तर गुंतवणूक अधिक तारतम्याने करण्याची गरज असते. पण उत्साहाची आतषबाजी इतकी नेत्रदीपक असते की, सामान्य आणि छोटा गुंतवणूकदार त्यात वाहून जातो. त्यामुळे गुंतवणूकदारांची फसवणूक होण्याची शक्यता असते. खरे तर सामान्य गुंतवणूकदाराने शेअर बाजारात पैसा टाकताना सेन्सेक्स वाढला की चढला याचा फार विचार करण्याची गरज नसते.

सेन्सेक्स हा बाजारातील ठराविक व मोजक्या शेअर्सच्या भावातील चढउतारावर व उलाढालीवर ठरतो. सध्या तर केवळ रिलायन्स समूहाचे शेअर्स, काही आयटी कंपन्या, आटो कंपन्या यांच्या शेअर्सनीच सेन्सेक्स चढा ठेवला आहे. या चढाओढीत भाग नसलेले अनेक शेअर्स सध्या धीम्या गतीने वाटचाल करीत आहेत. हे शेअर्स कमी किंमतीचे असल्यामुळे सामान्य गुंतवणूकदारांना परवडणारेही आहेत. अशा अनेक शेअर्समध्ये काय हालचाल चालू आहे, यावर नजर ठेवून गुंतवणूक केल्यास छोट्या गुंतवणूकदारांसाठी ते फायदेशीर ठरू शकते.

सध्या बाजारात येत असलेल्या भरमसाठ म्यच्युअल फंडांच्या योजनांमध्ये गुंतवणूक करताना त्याची शेअरदराशी तुलना करू नये. म्युच्युअल फंडवाले आपल्या ऑफरला आयपीओ म्हणत असले तरी शेअरचा आयपीओ आणि फंडाची प्राथमिक विक्री यात बराच फरक आहे. शेअर्सची किंमत ही कंपन्यांच्या उलाढालीवर, नफ्यावर ठरत असते तर फंडात गुंतवलेला पैसा हा त्यातून खरेदी केलेल्या मालमत्तेच्या व्यवस्थापनातून मिळणाऱ्या लाभाच्या प्रमाणात वाढत किंवा घटत असतो. त्यामुळे फंडाच्या गुंतवणुकीवर दरवषीर् किती लाभ मिळतो यावर नजर ठेवावी लागते. त्यासाठी म्युच्युअल फंडांची आधीची कामगिरी कशी आहे, त्यांचे कोणते फंड फायद्यात-तोट्यात आहेत हे पाहावे लागते. तेव्हा सामान्य गुंतवणूकदारांनी स्वतंत्रपणे विचार करून मगच गुंतवणूक केलेली बरी!

 
</text>
</doc>
