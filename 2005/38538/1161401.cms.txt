<doc>
<docno>1161401.cms.txt</docno>
<text>
 
लेख
लोकशाहीपुढचा 'पेच'!
[ Tuesday, July 05, 2005  08:00:53 pm]


राणे यांना बदलायचे की नाही हे शिवसेनेच्या आमदारांनी ठरवायचे, पण त्यांना तशी संधी मिळणार की नाही, हे केवळ राणे यांच्यावर मजीर्वर राहणार; त्याचवेळी पक्षातून काढून टाकलेल्या राणे यांचे आदेश न पाळल्यास, पक्षाच्या सदस्यांवर मात्र आमदारपदाला मुकावे लागण्याची टांगती तलवार राहणार, हे तर्कशास्त्र प्रथमदर्शनीही न्यायाच्या तत्त्वांची चेष्टा आहे.

शिवसेनाप्रमुख बाळासाहेब ठाकरे यांनी देशातील 'दळभदी' लोकशाहीचा उद्धार करण्याची एकही संधी आजवर सोडलेली नाही. निवडणूक आयोग अगदी मागेच लागला, म्हणून शिवसेना या पक्षाची घटना वगैरे करून ती सादर करण्यात आली असली, तरी 'लोकशाही डावपेचां'वर विसंबून राजकारण करणे शिवसेनेला कधीच मान्य नव्हते. दहशत हाच शिवसेनेच्या संघटनात्मक नियंत्रणाचा आणि काही प्रमाणात कार्यपद्धतीचाही अलिखित आधार राहिला आहे. सत्तेतील शिवसेनेच्या सहभागाबरोबरच संघटनेचा विस्तार झाला आणि अपरिहार्यतेपोटी काळाबरोबर दहशतीचेही संघटनांतर्गत विकेंदीकरण झाले, असे म्हणता येईल. साहजिकच पक्षातील 'गद्दार' आणि शिवसेनाप्रमुख यांच्यातील संघर्ष रस्त्यावर न होता, 'संसदीय डावपेचां'च्या मार्गाने व्हावा, हा चमत्कारच! अर्थात यावेळी गद्दारीचा शिक्का ओढवून घेतलेला नेता माजी मुख्यमंत्री नारायण राणे असल्यामुळेच हा चमत्कार घडला आहे, संघटनांतर्गत लोकशाही-करणामुळे नव्हे!

मात्र उभय पक्षी 'संसदीय डावपेचां'चा अवलंब करण्यावर सध्या तरी एकमत दिसत असल्यामुळे, लोकशाही व्यवस्थेकडून सर्वसामान्य नागरिकांच्या असलेल्या अपेक्षांच्या निकषावर त्यांची योग्यायोग्यता ठरवण्याच्या उठाठेवीलाही वाव मिळाला आहे. 'संसदीय डावपेचां'च्या नावाने पक्षांतरबंदी कायद्यामागील उद्दिष्टांची चेष्टा केली जाऊ नये आणि त्यात राजकीय हेतूने पीठासीन अधिकाऱ्यांनी पक्षपाती भूमिका बजावू नये, यावर लक्ष ठेवणे, हे सामान्य जनतेच्या दृष्टीने महत्त्वाचे आहे.

शिवसेनेतून हकालपट्टी झाल्यानंतरही, 'शिवसेनेचे विधानसभेतील नेते' या पदाने दिलेल्या अधिकारांचा दुसऱ्याच दिवशी नि:संकोचपणे वापर करीत नारायण राणे यांनी प्रतोदपदी स्वत:च्या गटातील आमदार निम्हण यांची नियुक्ती करून टाकली. शिवाय याच अधिकारांचा वापर करून व्हिप जारी केला आणि आमदारांची बैठकही बोलावून ते मोकळे झाले. ही बैठक आमदारांचा कौल आजमावण्याच्या प्रांजळ हेतूने घेतली असेल, तर तक्रारीला जागा नाही. मात्र तसे कोणीच सुचविलेले नाही. किंबहुना राणे यांनी 'मातोश्ाी'ची कायदेशीर कोंडी केली आहे, असाच सार्वत्रिक सूर आहे.

त्यातून अनेक प्रश्न निर्माण झाले आहेत. त्यापैकी कळीचा प्रश्न आहे, तो त्यांनी जारी केलेल्या व्हिपला प्रतिसाद न देणाऱ्या शिवसेनेच्या आमदारांचे कायदेशीर भवितव्य काय राहील हा. संसदीय पक्षाचा नेता या नात्याने व्हिप जारी करून बोलावलेल्या बैठकीला हजर न राहिल्यास, अशा सदस्यांना अपात्र ठरवण्याचा अर्ज राणे विधानसभा अध्यक्षांकडे करू शकतील आणि या सदस्यांना आमदारकीला मुकावे लागेल, असा दावा केला जात आहे. त्यासाठी पक्षांतरबंदी कायद्यांतर्गत कारवाईसाठी विधानसभाध्यक्षांनी केलेल्या नियमांचा हवाला देण्यात येत आहे. त्यानुसार, विधानसभेबाहेर काय घटना घडतात, याची दखल विधानसभा अध्यक्ष घेऊ शकत नाहीत. त्यांच्या दृष्टीने पक्ष म्हणजे विधिमंडळ पक्ष. विधिमंडळ पक्षातील आमदार ज्याला नेता निवडतील, त्याला ते नेता म्हणून मान्यता देणार. या आमदारांनी अन्य नेता निवडेपर्यंत ते मूळ नेत्याच्या पत्रानुसार कारवाई करण्यास स्वत:ला बांधील मानणार. हे तर्कशास्त्र मान्य केले, तर राणे यांच्या या 'डावा'मुळे ठाकरे यांच्यापुढे आणि त्याआधारे विधानसभा-अध्यक्षांनी अपात्रतेची कारवाई केली, तर लोकशाहीपुढेही 'पेच' निर्माण होऊ शकतो.

नारायण राणे यांना शिवसेनेतून भले ठाकरे यांनी काढून टाकले असेल, शिवसेना आमदारांच्या बैठकीत नवा नेता निवडून तसे अध्यक्षांना कळवले जात नाही, तोवर 'सभागृहाबाहेर' घडलेल्या या हकालपट्टीच्या घटनेची दखल अध्यक्षांना घेता येणार नाही. म्हणजे शिवसेना आमदारांच्या बैठकीत बहुमताने ठराव करून राणे यांच्या जागी नवा नेता निवडावा लागेल व तसे अध्यक्षांना कळवावे लागेल. त्यासाठी बैठक बोलवावी लागेल. पण ते अधिकार असलेल्या प्रतोदाच्या जागी स्वतच्या गटातील व्यक्तीला नेमून राणे यांनी बैठकही बोलावली आहे. या बैठकीला हजेरी लावून राणे यांना बदलण्याचे आव्हान स्वीकारता येईल, पण तसे करायचे म्हणजे आमदारांची बैठक बोलावण्याचा त्यांचा अधिकार मान्य करायचा. शिवसेनेतून खुद्द सेनाप्रमुखांनी काढून टाकलेल्या व्यक्तीचे आदेश पाळण्यासारखेच हे झाले. जी बैठकच पक्षाच्या दृष्टीने बेकायदा, तिला हजर राहण्याची अनुमती पक्ष कशी देणार?

या पेचातून एकच मार्ग पक्षासमोर उरतो. तो या तर्कशास्त्रालाच आव्हान देण्याचा. या तर्कशास्त्राच्या दुरुपयोगाच्या व्यापक शक्यता पाहता, त्याला सामान्य नागरिकांनीही विरोध केला पाहिजेे, मग राणे प्रकरणात ठाकरे यांची भूमिका योग्य असो वा अयोग्य.

राणे यांनी आमदारांची बैठक बोलावताना कोणते अधिकार वापरले? विधिमंडळ पक्षाचा नेता म्हणून पक्षाच्या आमदारांनी दिलेले. पक्षातूनच हकालपट्टी झाल्यावर, स्वाभाविकपणे पक्षाकडून मिळालेल्या पदाचे अधिकारही पक्षाने काढून घेतले आहेत असेच मानले पाहिजे. पक्षाने तसे कळवल्यावर, विधानसभा अध्यक्षाने त्याची दखल घेतली पाहिजे आणि विधिमंडळ पक्षाला नेत्याविषयीचा आपला निर्णय करण्याची संधी देऊन, तोवर हकालपट्टी झालेल्या नेत्याच्या तक्रारी वा मागण्यांवर कार्यवाही करणे थांबवले पाहिजे. लोकशाहीत हितसंबंध असलेल्या सर्वसामान्य माणसाच्या न्यायबुद्धीचा हाच कौल राहील. याप्रकारे दोन्ही बाजूंपासून सुरक्षित अंतर राखताना, विधिमंडळ पक्षातील बहुसंख्य आमदारांच्या कौलालाही वाव देता येईल.

राणे यांची शिवसेनेच्या विधिमंडळ पक्षाचे नेते म्हणून गेल्या वषीर् निवड झाली, तेव्हा त्यांना देण्यात आलेले अधिकार कोणी आणि कोणत्या प्रक्रियेने काढून घेतले, तर ते विधानसभेच्या अध्यक्षाने मान्य करावेत, याचे नियम असणे शक्य नाही; कारण सर्व प्रकारच्या अपवादात्मक शक्यतांचा विचार कायदा करताना होणे अशक्य आहे. त्या त्या परिस्थितीत तारतम्यानेच असे मुद्दे निकालात काढावे लागतात आणि ते न्यायाचे असतील, तर भविष्यासाठी अनुकरणीय असे पायंडे ठरतात. शिवसेनेच्या विधिमंडळ पक्षाचे नेते राणे असतील, अशी नोंद आपल्याकडे आहे; ती बदलत नाही, तोवर राणे यांच्याच शब्दानुसार कारवाई केली जाईल, भले ही नोंद बदलण्याच्या प्रक्रियेत राणे यांचा हा शब्द हाच एकमेव अडथळा का असेना, ही भूमिका एखादा आगाऊ प्रोग्राम केलेला कम्प्युटर घेऊ शकतो, विवेकबुद्धीचा वापर करण्यास बांधील असलेला विधानसभा अध्यक्ष नव्हे. राणे यांना बदलायचे की नाही हे शिवसेनेच्या आमदारांनी ठरवायचे, पण त्यांना तशी संधी मिळणार की नाही, हे केवळ राणे यांच्यावर मजीर्वर राहणार; त्याचवेळी पक्षातून काढून टाकलेल्या राणे यांचे आदेश न पाळल्यास, पक्षसदस्यांवर मात्र आमदारपदाला मुकावे लागण्याची टांगती तलवार राहणार, हे तर्कशास्त्र प्रथमदर्शनीही न्यायाच्या तत्त्वांची चेष्टा आहे.

अर्थात राणे यांच्या बैठकीला केवळ हजर न राहणाऱ्या शिवसेनेच्या आमदारांवर अपात्रतेची कारवाई सुरू होऊ शकते, हा प्रचार सुद्धा दबावतंत्राचाच भाग आहे. एखाद्या व्यक्तीने 'पक्ष स्वेच्छा सोडला आहे', अशा निष्कर्षाला येण्याइतपत गंभीर स्वरूपाचे वर्तन संबंधित आमदाराने केले असेल, तरच पक्षांतरबंदी कायद्याखाली कारवाई होऊ शकते. साधारणत:, पक्षाने व्हिप जारी केला असताना मतदानात भाग न घेणे, पक्षाच्या धोरणाविरुद्ध मतदान करणे, यासारख्या कृत्यांचा त्यात समावेश होतो. पक्षनेत्याने बोलावलेल्या बैठकीला हजर न राहण्यासारख्या कृत्याचा त्यात समावेश होतो की नाही, हाच वादाचा मुद्दा ठरू शकत असताना, पक्षातून काढून टाकलेल्या व्यक्तीने त्याआधी मिळालेल्या अधिकारांचा वापर करून बोलाविलेल्या बैठकीतील गैरहजेरी अपात्रतेसाठी पुरेशी मानली गेली, तर तो विधानसभा अध्यक्षाच्या पक्षपाती दृष्टिकोनाचाच पुरावा मानला जाईल.

विधानसभेचे अध्यक्ष हे राजकीय पक्षाचेच आमदार असतात. त्यामुळे पक्षांतरबंदी कायद्यात अध्यक्षाकडे न्यायदानाची जबाबदारी सोपवण्यात आली, तेव्हा पक्षपाताची भीती व्यक्त झाली होती. पण सुप्रीम कोर्टाने या पदावरील व्यक्ती त्यांच्यावर दाखवलेल्या विश्वासाला जागतील, अशी ग्वाही देत ही भीती निराधार ठरवली होती. दुदैर्वाने अपवादात्मक प्रकरणीच अशा विश्वासाला विधानसभा अध्यक्ष जागताना दिसले आहेत. विधानसभा अध्यक्षांच्या निर्णयाची शहानिशा करण्याचे वरिष्ठ कोर्टांचे अधिकार अत्यंत मर्यादित असल्यामुळे, अनेकदा लोकशाही प्रक्रिया हतबल होताना दिसली आहे. अशा स्थितीत, महाराष्ट्रात लोकशाही सुदृढ करणारे पायंडे पाडले जावेत, अशीच लोकांची अपेक्षा राहील.

सतीश कामत

 
</text>
</doc>
