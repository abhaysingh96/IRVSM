<doc>
<docno>1161393.cms.txt</docno>
<text>
 
बहुतांची अंतरे
गृहनिर्माण संस्थांवर अन्याय्य कर
[ Tuesday, July 05, 2005  07:56:03 pm]


' गृहनिर्माण संस्थांना व्यवसाय कर लागू' ही बातमी वाचली. शासनाची तिजोरी खाली झाली की, निरनिराळी खाती नवीन करआकारणी शोधून जनतेला वेठीस धरतात. 2002 सालच्या सुधारित नियमान्वये नोंदणीकृत गृ. नि. संस्थांना सरसकट 500 रु. व्यवसाय कर आकारला असून, चालू वर्षापासून वसुलीसाठी फर्मान निघाले आहे.

सहकारी गृ. नि. संस्था हा व्यवसाय अथवा उद्योग नाही. इमारतींच्या देखभालीसाठी सभासदांकडून प्रतिमाह ठराविक रक्कम सेवा आकार म्हणून वसूल केला जाते. त्यातून पालिकांचे मालमत्ता कर, पाणी आकार, सामूहिक वीजबिल, साफसफाई, जुजबी दुरुस्ती व वॉचमन इत्यादी खर्च भागविले जातात. बहुसंख्य संस्थांतून ही कामे सदस्य विनावेतन करतात. विक्रीकर खात्याने केवळ एक मुद्दाच विचारात घेऊन व्यवसाय कर लावला, तो म्हणजे ट्रान्सफर फी. जी संस्थेला गाळे व फ्लॅट खरेदी-विक्री प्रसंगी केव्हा तरी मिळते. ती रक्कमही नियमानुसार घेऊन तिचा उपयोग अचानक उद्भवलेल्या प्रसंगी होतो.

संस्थेचे सभासद आपापल्या व्यवसायाच्या ठिकाणी व्यवसाय कर भरतात. संस्था यासाठी सेवा आकारात कशी वाढ करू शकेल? सर्व गृहनिर्माण संस्थांनी व्यवसाय कराला कडाडून विरोध करून शासनाला हा कर रद्द करण्यास भाग पाडावे.

अ. का. सिंगासने, पनवेल.

 
</text>
</doc>
