<doc>
<docno>1161548.cms.txt</docno>
<text>
 
महामुंबई
बेस्ट कामगार सेनेच्या अध्यक्षपदावरूनही राणेंची हकालपट्टी
[ Tuesday, July 05, 2005  10:54:42 pm]


मुंबई (म. टा. प्रतिनिधी) : बेस्ट उपक्रमातील शिवसेनाप्रणीत 'बेस्ट कामगार सेने'च्या अध्यक्षपदावरून नारायण राणे यांची हकालपट्टी करण्यात आली असून त्यांच्या जागी बेस्ट समिती सदस्य सुहास सामंत यांची नियुक्ती झाली आहे. कामगार सेनेच्या कार्यकारिणीवरून राणे समर्थक पदाधिकारी हटविण्यात आले आहेत. मात्र, राणेंच्या हकालपट्टीमुळे किमान दोन हजार कामगार युनियनचा राजीनामा देण्याच्या मनस्थितीत असल्यामुळे बेस्टमधील कामगार संघटनेला भगदाड पडण्याची शक्यता वर्तविण्यात येत आहे.

बेस्ट उपक्रमातील 42 हजार कर्मचाऱ्यांपैकी सुमारे 15 ते 16 हजार कामगार-कर्मचारी बेस्ट कामगार सेनेचे सदस्य आहेत. राणे यांच्या अध्यक्षतेच्या काळात ही संख्या तीन हजारांवरून 16 हजारांवर गेली आहे. 1986 ते 1995 पर्यंत वामनराव महाडिक अध्यक्ष तर राणे सरचिटणीस होते. 1996मध्ये राणे अध्यक्ष झाले आणि सुहास सामंत सरचिटणीस झाले.

राणे राज्याचे मुख्यमंत्री झाले, त्यानंतर विरोधी पक्षनेता झाले तरी बेस्टमधील कामगार संघटनेवर त्यांचे बारिक लक्ष होते. खास करून बेस्टमधील संप आणि कामगारांच्या बोनसच्या मागण्यांच्या चचेर्च्यावेळी राणे यांनी प्रशासनाशी वेळोवेळी चर्चा करून कामगारांची बाजू घेतली होती. त्यांच्या आक्रमक शैलीमुळे कामगार मोठ्या संख्येने बेस्ट कामगार सेनेकडे आकषिर्त झाले होते. राणेंच्या नावामुळे बेस्टमध्ये कामगार सेनेचा दबदबा होता.

मात्र, राणे यांच्या बंडानंतर त्यांची बेस्ट कामगार सेनेच्या अध्यक्षपदावरून रातोरात हकालपट्टी करण्याचा निर्णय शिवसेनेचे कार्याध्यक्ष उद्धव ठाकरे यांनी घेतला. राणे यांनी ज्या तऱ्हेने विधिमंडळातील पक्षाचे प्रतोद गजानन कीतिर्कर यांच्या जागी विनायक निम्हण यांची नियुक्ती केली, त्याप्रमाणे बेस्ट कामगार सेनेत कायदेशीर अडचणी निर्माण करण्यापूवीर् राणे यांची हकालपट्टी करून युनियनची कार्यकारिणी रातोरात बरखास्त करून तातडीने नवीन अध्यक्ष नेमण्याचा निर्णय घेण्यात आला. राणे यांचे समर्थक म्हणून ओळखले जाणारे गौरीशंकर खोत, राजू रजपूत यांनाही कार्यकारिणीवरून हटविण्यात आले.

पण कामगार सेनेतून किमान दोन हजार राणे समर्थक कामगार बाहेर पडण्याची शक्यता संघटनेतील एका पदाधिकाऱ्याने व्यक्त केली. आता बेस्ट कामगार सेनेच्या अध्यक्षपदी सुहास सामंत आणि सरचिटणीसपदी बेस्ट समिती सदस्य सुनील गणाचार्य यांची नियुक्ती करण्यात आली आहे. मात्र, राणेंकडून खूप गोष्टी शिकायला मिळाल्याचे नवीन अध्यक्ष सुहास सामंत यांनीच मान्य केले.

 
</text>
</doc>
