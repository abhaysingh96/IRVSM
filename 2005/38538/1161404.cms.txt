<doc>
<docno>1161404.cms.txt</docno>
<text>
 
अग्रलेख
रहस्यभेदी धडक
[ Tuesday, July 05, 2005  08:02:23 pm]


टेम्पल-1 या पृथ्वीपासून 13 कोटी कि. मी. अंतरावरील धूमकेतूला ठरलेल्या वेळी आणि दिवशी धडक देऊन अमेरिकेच्या संशोधकांनी 'विज्ञानाची नेत्रदीपक प्रगती'चा नेमका अर्थ सांगणारे घवघवीत यश मिळविले आहे. सहा महिन्यांपूर्वी सोडलेल्या डीप इम्पॅक्ट या यानाने आपल्यासोबत 372 किलो वजनाचे, टेम्पल-1 या धूमकेतूला धडक देणारे अस्त्र नेले आणि योजिल्याप्रमाणे आपल्या कामाचा एक टप्पा पूर्ण केला.

आता त्या धडकीनंतर अंतराळात उसळलेल्या ढगांची छायाचित्रे पृथ्वीवर पाठविण्याचे काम सुरू आहे. एक काळ असा होता की धूमकेतूबद्दल माणसाच्या मनात भीती होती. आकाशात पिसारा फुललेला आणि लांबवर पसरलेला हा प्रकाशमान पट्टा आपल्यावर काही संकट घेऊन येणार, अशी समजूत होती. अज्ञानाचा अंधार असतो, तोपर्यंत सावलीलाही भूत समजले जाते. म्हणूनच सावलीचा खेळ असणाऱ्या सूर्य-चंद ग्रहणांना अशुभ मानले जात होते. परंतु ग्रहणामागचे कारण स्पष्ट झाल्यावर शुभाशुभाची भीती किती व्यर्थ आहे, ते माणसाच्या ध्यानात आले.

धूमकेतूबाबतही असाच प्रकार आहे. आतातर टेम्पल-1 या धूमकेतूला धडक देऊन माणसाने त्याच्याबद्दलची उरलीसुरली भीतीही नष्ट केली आहे. 450 अब्ज वर्षांपूवीर् आपल्या सूर्यमालेचा जन्म झाला, त्याचवेळी टेम्पल-1 हा धूमकेतू उदयाला आला. इतक्या प्रदीर्घ काळामध्ये अस्पर्श असलेल्या या धूमकेतूचे अंतरंग जाणून घेतले, तर या पृथ्वीवरील जीवन कसे निर्माण झाले, याचा शोध घेता येईल, अशा विश्वासानेच ही 33 कोटी डॉलर्स खर्चाची धडक-मोहीम हाती घेण्यात आली.

धूमकेतू हा वायू, धूळ आणि बर्फ यांचा गोळा असतो; काहीवेळा त्यात खडकही असू शकतात हे ठाऊक असले, तरी त्याच्या अंतरंगात नेमके कोणते घटक असतात, अंतरंगाचे स्वरूप काय असते, याबाबत निश्चित माहिती नव्हती. ती जाणून घेण्याचे कारण काय? तर पृथ्वीवरील पाण्यातील हायड्रोजन वायूच्या विश्लेषणातून असे दिसून आले आहे की आपल्याकडचा बराच हायड्रोजन वायू हा धूमकेतूंवरील बर्फामधून आलेला आहे.

धूमकेतू आणि अशनी यांनी या वसुंधरेवर पूवीर् अनेकवेळा धडकी दिल्या आणि त्याचाच हा परिणाम आहे, असेे मानले जाते. त्याहीपेक्षा महत्त्वाचे म्हणजे पृथ्वीवर आदळलेल्या या गूढ गोष्टींनीच येथे काही सेंदीय रेणू आणले. या रेणूंपासूनच या वसुंधरेवर सजीव सृष्टी निर्माण झाली, असेही शास्त्रज्ञ सांगतात. एकपेशीय प्राण्यापासूनच बहुपेशीय प्राणी तयार झाले, असे उत्क्रांतीच्या तत्त्वाप्रमाणे मानले जाते. परंतु काही शास्त्रज्ञांच्या मते या साखळीत अनेक कच्चे दुवे आहेत. त्याची उकल करता येत नाही. त्यामुळेच धूमकेतू आणि अशनींमार्फत येथे आलेले काही 'घटक' येथील वैविध्यपूर्ण सजीव सृष्टीच्या मुळाशी असावेत, असा तर्क केला जातो. तो कितपत खरा आहे, याचे एक उत्तर टेम्पल-1वर दिलेल्या धडकीतून निर्माण झालेल्या उसळलेल्या ढगांमुळे, त्यातील घटकांमुळे आणि त्या धूमकेतूच्या अंतरंगाच्या झालेल्या दर्शनामुळे मिळू शकेल.

वास्तविक मी कोण आहे, मी कोठून आलो, हे सनातन प्रश्न आहेत. या गूढाच्या फेऱ्यातच अडकून त्यावर काथ्याकूट करीत बसण्यापेक्षा या गूढाचा रहस्यभेद करण्याचा आधुनिक माणसाने ध्यास घेतला, त्यासाठी प्रगत तंत्रज्ञान वापरले आणि काटेकोर गणिताच्या सहाय्याने आपले एक इप्सित साध्य केले ही यातील सर्वांत महत्त्वाची बाब आहे. मानवी प्रज्ञा आणि चिकाटी, कल्पकता आणि धडाडी, प्रतिभा आणि श्रम यांचा मिलाफ झाला, तर काय करता येते, हे या मोहिमेने दाखविले. अज्ञाताचा शोध घेण्याच्या अशा सातत्यपूर्ण प्रयत्नांतूनच मानवी जीवन आणि जाणिवा अधिकाधिक समृद्ध होणार आहेत.

 
</text>
</doc>
