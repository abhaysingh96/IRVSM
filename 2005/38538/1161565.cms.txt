<doc>
<docno>1161565.cms.txt</docno>
<text>
 
महामुंबई
'शिंगावर घेण्याची हिंमतही दाखवा'
[ Tuesday, July 05, 2005  11:03:01 pm]


मुंबई (म. टा. प्रतिनिधी) : नारायण राणे यांच्या निमित्ताने सुरू झालेल्या वादामुळे विचलित न होता शांत राहून शिवसैनिकांनी महापालिका निवडणूक जिंकण्यावर लक्ष केंदित करावे, असे सांगतानाच, मात्र कुणी अंगावर येत असेल तर त्याला शिंगावर घेण्याची हिंमतही दाखवा, असे आवाहन शिवसेनाप्रमुख बाळासाहेब ठाकरे यांनी मंगळवारी येथे केले.

वांदे रेक्लमेशन येथील रंगशारदामध्ये आयोजित करण्यात आलेल्या मुंबईतील नगरसेवक व अन्य पदाधिकाऱ्यांच्या समोर बोलताना शिवसेनाप्रमुख म्हणाले, राणेंमुळे निर्माण झालेल्या वादात शिवसैनिकांनी लक्ष घालू नये वा त्यावरून पत्रके, निवेदने काढू नये. सुरू झालेली लढाई कशी जिंकायची ती मी पाहतो, तुम्ही महापालिका निवडणूक कशी जिंकायची त्यावर लक्ष केंदित करा, असे ते म्हणाले. मात्र, कुणी अंगावर येत असेल तर त्याला शिंगावर घेण्याची तयारी ठेवा, मला पेन्शनर शिवसैनिक नको आहे, असे ठाकरे यांनी सांगून टाकले.

या बैठकीला एक नगरसेविका अनुपस्थित होत्या. त्याचा तसेच राणेंच्या बंडखोरीचा संदर्भ देत, आम्ही मेहनत करून यांना निवडून आणायचे आणि यांनी अशी गद्दारी करायची याला काय म्हणणार, असा सवाल त्यांनी केला.

चेंबूरमध्ये शिवसेना शाखेवर हल्ला करण्याचा प्रकार मंगळवारी घडला. त्याप्रकरणी कायदेशीर कारवाई करू, असे पोलिस सांगत आहेत. ती जरूर करा, पण समोरच्यांचे चुकले तर त्यांनाही सोडू नका, असेही बाळासाहेब ठाकरे पोलिसांना उद्देशून म्हणाले.

आपण गद्दारी केली नाही, असे राणे म्हणत आहेत. पण, महाराष्ट्राच्या राजकारणात महास्फोट होणार असल्याचे शरद पवार यांनी आधीच सांगितले होते. तसेच मुख्यमंत्री विलासराव देशमुख राणेंकडे मासे खायला जमतात, ही कसली लक्षणे होती, असेही ते राणे यांना उद्देशून म्हणाले.

 
</text>
</doc>
