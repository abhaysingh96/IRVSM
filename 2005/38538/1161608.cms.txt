<doc>
<docno>1161608.cms.txt</docno>
<text>
 
देश-विदेश
बंडाचे स्फूर्तीदाते कोण ?
[ Tuesday, July 05, 2005  11:58:05 pm]


सुरेश भटेवरा

नवी दिल्ली : शिवसेनेत खदखदणाऱ्या असंतोषाचे प्रतीक बनण्याची स्फूर्ती नारायण राणेंना नेमकी कोणाकडून मिळाली? बंड एकट्या राणेंचे, की शिवसेनेतल्या उद्धवविरोधी गटाच्या अप्रत्यक्ष पाठिंब्याचे? या स्फोटात शरद पवारांची नेमकी भूमिका काय? अशा अनेक प्रश्नंची चर्चा राजधानीत गांभीर्याने सुरू असताना, महाराष्ट्राच्या राजकारणावर प्रकाशझोत टाकणारी चित्तवेधक माहिती, शिवसेनेत महत्त्वाच्या पदावरील नेत्याकडूनच मिळाली.

दहा वर्षांपूर्वी महाराष्ट्राची सत्ता प्रथमच हाती आल्यानंतर, शिवसेनेत राज ठाकरे पक्षातल्या बंडखोर मनोवृत्तीचे अघोषित प्रतीक मानले जात. रविवारच्या नाट्यानंतर हा सारा प्रकाशझोत अचानक राणेंवर केंदित झाला. राज ठाकरेंचा या बंडाला छुपा पाठिंबा आहे काय, या प्रश्नचे उत्तर अद्याप मिळालेले नाही. मात्र राज ठाकरेंचे खास चेले असलेले पुण्यतीर शिवाजीनगरचे आमदार विनायक निम्हण बंडात राणेंबरोबर असल्याने, या संशयाला बराच आधार प्राप्त झाला आहे.

वांद्याच्या रंगशारदा सभागृहाबाहेर 'बाळासाहेब आणि राज ठाकरे झिंदाबाद' बरोबरच 'राणे झिंदाबाद'च्या घोषणा देणाऱ्यांमध्ये व त्यांना आवरायला गेलेल्या सूर्यकांत महाडिकांशी बाचाबाची करणाऱ्यांमध्ये, विद्याथीर् सेनेच्या कार्यर्कत्यांनी घेतलेला पुढाकारही बराच बोलका आहे. राणेंच्या बंडाला राजचा पाठिंबा असेल तर त्यात सामील असलेल्या आमदारांची संख्या 30च्या पुढेही जाऊ शकते.

शरद पवारांचा राणेंच्या बंडाला कितपत आशीर्वाद आहे, या प्रश्नचे उत्तर पवार व राणे यांची बँकॉक-सिंगापूरचे उद्योगपती हरिश्चंद राणे यांच्या मुंबईतल्या हॉटेलात काही दिवसांपूर्वी झालेल्या भेटीत मिळू शकते. बंडाचा झेंडा उघडपणे हाती घेण्याअगोदर, विधानसभेत आपल्या समर्थक आमदारांना अभय (जमल्यास सत्तेतला वाटा) मिळवून देण्याचे अभिवचन राणेंनी या भेटीत पवारांकडून मिळवले, असे सांगण्यात येते. ब्राझिल दौऱ्यावर जाण्याअगोदर पवार बारामतीत होते. तिथे विधानसभेचे अध्यक्ष बाबासाहेब कुपेकरांना बोलावून पवारांनी काही खास सूचना दिल्यामुळे राणेंबरोबरचे बंडखोर आश्वस्त झाल्याचे या नेत्याने सांगितले. राणेंचा नवा गट आपले स्वतंत्र अस्तित्व कायम ठेवून सत्तेतल्या वाट्याची मागणी करील. कदाचित राणेंच्या वाट्याला औटघटकेचे मुख्यमंत्रीपदही येईल; मात्र महाराष्ट्राला काही महिन्यांतच मध्यावधी निवडणुकांना सामोरे जावे लागेल आणि शिवसेनेच्या संभाव्य फाटाफुटीचा लाभ अंतत: राष्ट्रवादीलाच मिळेल, असा पवारांचा आडाखा असल्याचे सांगितले जातेे.

शिवसेनेतून बाहेर पडणाऱ्या एकाही नेत्याला अथवा कार्यर्कत्याला, भाजपमध्ये जावेसे वाटत नाही. याकडे लक्ष वेधताना हा नेता म्हणाला, युतीतल्या विसंवादाबरोबरच भाजप राज्याच्या राजकारणात किती असंबद्ध पक्ष झाला आहे, त्याचेच हे निदर्शक आहे. पवारांशी संबंधित असलेल्या या स्फोटक माहितीत नेमके तथ्य किती? याला दुजोरा देण्यास वा त्याचे खंडन करण्यास मात्र राष्ट्रवादीचा एकही प्रमुख नेता दिल्लीत उपलब्ध होऊ शकला नाही.

 
</text>
</doc>
