<doc>
<docno>1161487.cms.txt</docno>
<text>
 
महामुंबई
मेडिकल मॅनेजमेंटच्या जागा कोणासाठी?
[ Tuesday, July 05, 2005  09:16:06 pm]


रेश्मा मुरकर

मुंबई : मेडिकल आणि डेंटलच्या सरकारी कोट्यातील जागांवरील प्रवेशासाठी विद्यार्थ्यांमध्ये एकेका मार्कासाठी चढाओढ असताना खासगी कॉलेजातील मॅनेजमेंटच्या कोट्यातील 50 टक्के जागा जणू 'अॅव्हरेज' मार्कवाल्या धनदांडग्या परप्रांतियांना सरकारने आंदण दिल्या आहेत की काय, अशी शंका गेल्या वषीर्च्या प्रवेशाच्या माहितीवरून येते. सरकारी जागांवरील राखीव कोट्यातून प्रवेश घेणाऱ्या विद्यार्थ्यांनाही जितके कमी मार्क नसतात, तितके मॅनेजमेंट कोट्यातून प्रवेश घेणाऱ्या विद्यार्थ्यांना असल्याचे आढळून आले आहे. त्यामुळे, मेरिट डावलून प्रवेश देणाऱ्या शिक्षणसम्राटांच्या नाकात केंदीय प्रवेश पद्धतीची वेसण घालण्याची मागणी होत आहे.

गेल्या वषीर् मॅनेजमेंटच्या 50 टक्के जागांवर देण्यात आलेल्या प्रवेशांची 'कट्ऑफ लिस्ट' पाहिली की मॅनेजमेंट कोट्यासाठी केंदीय प्रवेश पद्धती नाकारण्याच्या खासगी संस्थाचालकांच्या आग्रहामागची गोम लक्षात येते. आश्चर्याची बाब म्हणजे, या जागांमध्ये भूमिपूत्रांची नावे अपवादानेच असून शर्मा, पाल, मुखजीर्, सिंग, खान यांसारख्या परप्रांतियांचेच वर्चस्व आढळते.

सरकारी जागांसाठी 'काँटे की टक्कर' असताना मॅनेजमेंटच्या जागांवर सीईटीत 99 ते 150 दरम्यान मार्क मिळालेल्या विद्यार्थ्यांनाही सहज प्रवेश मिळाल्याचे लक्षात आले आहे. मॅनेजमेंट कोट्याअंतर्गत प्रवेश दिलेल्या 20 मेडिकल कॉलेजांची माहिती 'मटा'कडे उपलब्ध आहे. खासगी कॉलेजांनी मॅनेजमेंट कोट्यासाठी स्वतंत्रपणे 'असो-सीईटी' घेतली होती. सरकारच्या सीईटीप्रमाणेच हजारोंच्या संख्येने विद्याथीर् या परीक्षेला बसतात. सरकारी आणि असो-सीईटीत मिळालेल्या मार्कातही फारशी तफावत नसते. असे असतानाही अॅव्हरेज मार्काच्या विद्यार्थ्यांना मॅनेजमेंट कोट्याच्या मार्गाने वैद्यकीय शिक्षणाचे दार खुले होत असल्याचे आढळून आले आहे.

मॅनेजमेंटच्या जागांसाठी केंदीय प्रवेश पद्धती राबवू नये, असा संस्थाचालकांचा आग्रह आहे. यात विद्यार्थ्यांचे मेरिट डावलले जाण्याची शक्यता असल्याने पॅरेंट्स असोसिएशन ऑफ मेडिकल स्टुडंट्सचा या जागांसाठी केंदीय प्रवेशांचा आग्रह आहे. गेल्या वषीर् मॅनेजमेंट कोट्यासाठी देण्यात आलेल्या प्रवेशांवरून या मागणीत किती तथ्य आहे, याचा अंदाज येतो. या पद्धतीत पारदर्शकतेबरोबरच विद्यार्थ्यांना मेरिटप्रमाणे दजेर्दार कॉलेजात प्रवेश घेण्याची मोकळीक मिळते. पण, नेमके हेच या संस्थाचालकांना नको आहे. 12 जुलैला सुप्रीम कोर्टात या संदर्भात सुनावणी आहे.

 
</text>
</doc>
