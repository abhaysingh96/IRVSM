<doc>
<docno>1020753.cms.txt</docno>
<text>
 
अग्रलेख
स्थिरतेकडे वाटचाल
[ Monday, February 14, 2005  08:51:01 pm]


इराकमध्ये 30 जानेवारीला झालेल्या निवडणुकांच्या वेळचे मतदान लक्षात घेतले तर त्यांच्या निकालाचे आश्चर्य वाटणार नाही. सुन्नी पंथीयांनी मतदानात अत्यल्प भाग घेतला होता. सुन्नी अरबांच्या एका प्रांतात तर अवघ्या दोन टक्क्यांनी मतदान केले.

अन्य काही भागांत हे आकडे जास्तीत जास्त 29 टक्क्यांपर्यंत गेले होते. इराकमध्ये दुसऱ्या क्रमांकाचा मोठा समाज म्हणून सुन्नींचा क्रमांक लागतो. त्यांनीच निवडणुकीवर जवळपास बहिष्कार टाकल्याने नवे सरकार शियांचेच असणार, हे तेव्हाच स्पष्ट झाले होते.

धामिर्क नेते अयातोल्ला अली सिस्तानी यांच्या आघाडीला पहिल्या क्रमांकाची, कुर्दिश नेत्यांना दुसऱ्या क्रमांकाची म्हणजे 26 टक्के मते मिळाली आहेत. विशेष म्हणजे ज्या अमेरिकेमुळे इराकमध्ये हा सर्व संघर्ष होत आहे, त्या अमेरिकेच्या पाठिंब्याने हंगामी पंतप्रधानपदी बसलेल्या इल्याद अल्लावी यांच्या पक्षाला केवळ 13.8 टक्के मते मिळाली आहेत. परंतु, निवडणुका होऊनही तेथे स्थैर्य येईल का, हा मूळ प्रश्न आहे.

कुदिर्श नेत्यांनी शिया नेत्यांना पाठिंबा देण्यासाठी आपली किंमत आधीच सांगितली आहे. त्यांना अध्यक्षपद हवे आहे. त्या बदल्यात ते शियांचा पंतप्रधान होऊ देण्यास मान्यता देताहेत. आपली मागणी पूर्ण होत नसली तर अल्लावी यांच्याशी हातमिळवणी करण्याचा विचारही त्यांनी बोलून दाखवला आहे. परंतु ते स्वप्नरंजन होते. कारण इराकच्या घटनेनुसार सरकार-स्थापनेसाठी दोन तृतियांश बहुमताची गरज असते. शियांना बाजूला सारून ते जमणार नाही. शिवाय अध्यक्ष आणि पंतप्रधानपदाचे वाटप ठरून सरकार स्थापन करण्याची प्रक्रिया सुरू झालीच, तरी ती पूर्ण व्हायला बराच काळ जाईल. याचे कारण तेथे वांशिक आणि धामिर्क गट इतके आहेत की प्रत्येकाला खूष ठेवताना तारेवरची कसरत करावी लागणार आहे.

हे काम पार पडले की नवी घटना तयार करण्याचे काम प्राधान्याने करावे लागेल. त्याआधारेच वर्षअखेरपर्यंत नवे सरकार सत्तारूढ होईल व तेच खरे सरकार असेल. तेथे निवडून आलेला एक शिया नेता अब्दुल अझीझ अल हकीम दोन दशके इराणमध्ये राहून सद्दाम हुसेनविरोधी लढा देत होता. लोकांनी त्याला दिलेला कौल हा सद्दामविरोधी प्रतिकात्मक असू शकतो हे जितके खरे, तितकेच इराणी धामिर्क नेत्यांच्या इराकमध्ये वाढत असलेल्या हस्तक्षेपाचेही प्रतीक आहे. निवडणुकीत जय कोणाचा झाला, याइतकेच महत्त्वाचे अमेरिकेचा पराभव झाला हे आहे. बुश प्रशासनाने ज्यांना हंगामी पंतप्रधान केले त्यांना जनता अजिबातच किंमत देत नाही, असे चित्र दिसले. हे पंतप्रधान सत्तेवर असताना हिंसाचार थांबला नव्हता. उलट अधिक जोरदारपणे सुरू होता.

तरीही साधारणपणे 58 टक्के मतदान झाले हे कौतुकास्पद म्हटले पाहिजे. या मतदानातही महिलांची संख्या अधिक होती हे लक्षात घ्यावे लागेल. याचाच अर्थ मतदानाद्वारे आपले रोजचे अस्थिर जीवन स्थिरस्थावर करण्याचा त्यांचा मनसुबा होता. तो काही प्रमाणात साध्य झाला असला तरी ज्या अमेरिकेने ही मतदानाची पाळी त्यांच्यावर आणली, तिचे मनसुबे मात्र उधळले गेले आहेत. कारण त्यांच्या पसंतीचा नेता त्यांना नेमता येणार नाही. अफगाणिस्तान आणि पॅलेस्टिनी जनतेने त्यांच्याकडे मतदानाद्वारे नवीन राजवट आणली त्याला फार काळ उलटलेला नाही. दोन्ही भागांत हिंसाचार होत होता आणि तेथील मतदारांनाही शांतता व स्थैर्य हवे होते. त्यानंतर इराकचा तिसरा क्रमांक लागला आहे. अन्न-पाणी-निवारा या तीन गरजा भागाव्यात एवढीच अपेक्षा तीनही ठिकाणच्या जनतेची होती. इराकमध्ये ती पुरी होईल, हे पाहणे आता शिया नेत्यांच्या हातात आहे.

 
</text>
</doc>
