<doc>
<docno>1020747.cms.txt</docno>
<text>
 
धावते जग
पोलिसांचा कोंडमारा
[ Monday, February 14, 2005  08:42:55 pm]


मुंबईतील वाढते तणावपूर्ण आयुष्य सर्वच स्तरांतील नागरिकांचे अकाली बळी घेत असले, तरी त्यातही पोलिसांचा सर्व बाजूंनी होणारा कोंडमारा अधिक गंभीर आहे. दरवर्षी आजारपणामुळे मृत्युमुखी पडणाऱ्या पोलिसांची संख्या गेल्या वर्षी 167 होती.

त्याच्या आधीच्या दोन वर्षांतही ती अनुक्रमे 164 आणि 163 एवढी होती. पोलिसांवरील वाढत्या मानसिक ताणांची आणि रोगांना निमंत्रण देणाऱ्या जीवनशैलीची चर्चा गेल्या दशकभरात अनेकदा झाली आहे. हा ताण कमी करण्यासाठी उपाययोजनांच्या घोषणाही होत आल्या आहेत.

तरीही मृत्युमुखी पडणाऱ्या पोलिसांच्या संख्येत घट होण्याऐवजी थोडी का होईना, वाढच होताना दिसते आहे. याचा अर्थ, या उपाययोजना प्रत्यक्षात तरी आलेल्या नाहीत किंवा त्यांची दिशा बदलण्याची गरज आहे. पोलिसांमध्ये रक्तदाब, मधुमेह, हृदयविकार तसेच तणावजन्य मनोविकारांचे प्रमाण वाढत आहे, याची कारणे सर्वपरिचित अशीच आहेत.

साधारणत: 1980 च्या दशकापासून मुंबईत कायदा आणि सुव्यवस्था राखण्याच्या आव्हानाचे स्वरूपच बदलून गेले आहे. प्रारंभीच्या काळात संघटित गुन्हेगारी टोळ्यांमधील ' युद्धां ' नी पोलिसांना हादरवले होते. त्यापाठोपाठ पंजाबमधील खलीस्तानवादी मुंबईलाही लक्ष्य करतील की काय, या सावटाखाली पोलिसांना वावरावे लागले.

सन 1990 नंतरदाऊदसारख्या माफिया टोळीच्या साथीने केल्या जाणाऱ्या पाकपुरस्कृत दहशतवादी कारवायांनी आणि धर्माच्या नावाने राजकारण करून तणाव निर्माण करणाऱ्या ' स्वदेशी ' संघटनांनी पोलिसांवरचा ताण वाढवला आहे. स्वत:च्या ' मर्दुमकी ' चे प्रदर्शन घडवण्याची संधी शोधणाऱ्यांना अलीकडे कोणतेही निमित्त पुरत असल्यामुळे , ' व्हॅलेंटाइन डे ' सारख्या एकेकाळी बंदोबस्ताच्या दृष्टीने निरुपदवी दिवशीही पोलिसांना सजग राहावे लागत आहे.

धामिर्क सण जाहीरपणे साजरे करण्याचे प्रमाण वाढत चालल्याने पोलिसांना सणासुदीची हक्काची रजा दुमिर्ळ झाली आहे. कामाच्या अवेळा, रजेची अशाश्वती, कामाच्या जागेजवळ घराची सोय नसल्यामुळे दूरवर गदीर्तून करावा लागणारा प्रवास आणि या साऱ्याचा परिणाम म्हणून कौटुंबिक जबाबदाऱ्यांकडे होणारे दुर्लक्ष याचे दुष्परिणाम अनारोग्याच्या रूपाने पोलिसांना भोगावे लागत आहेत. प्रामाणिकपणे कर्तव्य बजावू पाहणाऱ्या पोलिसांची सर्वच बाजूने कोंडी होत आहे.

राजकारणातील प्रतिष्ठित गुन्हेगारांना संरक्षण द्यावे लागते याचा राग, सामान्य लोकांच्या तक्रारींची दाद लावता येत नसल्याने त्यांच्याकडून ऐकावे लागणारे शिव्याशाप, प्रामाणिकपणे काम केल्यास बनावट तक्रारींत गोवले जाण्याची भीती, अशा दुष्टचक्रात मुंबईतील कायदा आणि सुव्यवस्था राखणारेच अडकले आहेत. कधी कुटुंबासह आत्महत्या, कधी वरिष्ठांवर हल्ले अशा स्वरूपात या ताणांचा उदेक होताना दिसू लागला आहे.

पोलिसांच्या सोयीसुविधा वाढवणे हे सरकारच्या हाती असले, तरी भावना भडकावणाऱ्या पक्ष आणि संघटनांना थारा न देऊन पोलिसांना काही प्रमाणात दिलासा देणे सामान्य नागरिकांच्या हातात निश्चितच आहे.

 
</text>
</doc>
