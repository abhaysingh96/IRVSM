<doc>
<docno>1019976.cms.txt</docno>
<text>
 
महामुंबई
भुजबळांच्या घरच्या लग्नकार्यास सेलेब्रिटींनी लावले चारचाँद
[ Monday, February 14, 2005  12:28:35 am]


म. टा. प्रतिनिधी

मुंबई : वांदे येथील रेक्लमेशन मैदान रविवारी एका दिमाखदार सोहळ्याने फुलून गेले होते. चित्रपटसृष्टीतील तारे-तारकांपासून उद्योगजगतातील अनेक बड्या हस्ती आणि राजकीय वर्तुळातील दिग्गज नेते आवर्जून एका खास सोहळ्याला उपस्थित होते. निमित्त होते सार्वजनिक बांधकाममंत्री छगन भुजबळ यांचे पुतणे समीर यांचा विवाह...

मुंबईतल्या हस्तकला वस्तूंच्या प्रदर्शनासाठी प्रसिद्ध असलेल्या रेक्लमेशन मैदानात अनेक बड्या मान्यवरांच्या साक्षीने समीर यांचा विवाह उद्योगपती अरविंद नागोसकर यांची कन्या शेफाली हिच्या बरोबर पार पडला. त्यानंतर डोळ्यांचे पारणे फिटेल, असा दिमाखदार स्वागत सोहळा सायंकाळी पार पडला. मैदानाचा परिसर लख्ख प्रकाशाने उजळून निघाला होता. अत्तराचा सुगंध आणि खाद्यपदार्थांचा गंध दरवळत होता. मैदानाच्या बाहेर देशी-परदेशी गाड्यांचा ताफा आणि पोलिस बंदोबस्तच मैदानात बड्या असामीच्या लग्न सोहळ्याची जाणीव करून देत होता. मैदानाबाहेर बघ्यांची गदीर्...चित्रपट तारे- तारकांच्या गाड्या येताच चित्कार ऐकायला येत होते. अख्खे चित्रसृष्टीच नव्हे तर राज्यपाल एस. एम. कृष्णा, तसेच अन्य दिग्गज राजकीय नेत्यांसह राज्य सरकारच्या संपूर्ण मंत्रिमंडळाने हजेरी लावली होती.

उद्योग जगतातील अंबानी कुटुंबियांपासून सर्व उद्योगक्षेत्र आवर्जून उपस्थित होते. पोलिस आयुक्त ए. एन. रॉय, सुरेंद मोहन शंगारींपासून पोलिस दलातील अनेक वरिष्ठ अधिकारीही उपस्थित होते. दिलीप कुमार, अमिताभ बच्चन, राकेश रोशन-हृतिक रोशन, संजय दत्त, सुनील दत्त, ऐश्वर्या राय, फरदीन खान, खासदार गोविंदा, तब्बू, रणधीर कपूर, ऋषी कपूर, अशोक सराफ, सुलोचना, उमिर्ला मातोंडकर, अनिल कपूर, श्रीदेवी अशा असंख्य सिनेतारकांची हजेरी लावली. विलासराव देशमुख, शरद पवार, आर. आर. पाटील, प्रफुल्ल पटेल, मार्गारेट अल्वा, गोपीनाथ मुंडे, प्रमोद महाजन यांच्या सारख्या दिग्गज नेत्यांबरोबरच शमिर्ला ठाकरे व राज ठाकरे यांच्या मातोश्री कुंदाताई ठाकरे याही दिसत होत्या. मात्र, सर्वात लक्षणीय उपस्थिती ठरली ती जयदेव ठाकरे यांची. आर. आर. पाटील आणि जयदेव यांच्यात सुरू असलेली ' गुफ्तगु ' अनेकांच्या भुवया उंचावून गेली.

भोजनासाठी सर्व प्रकारच्या दाक्षिणात्य पदार्थांपासून पौर्वात्य पदार्थ होते. इंदुरी पोह्यांपासून राजपुरी कचोऱ्या फस्त होत होत्या. चांदीचे ताट जणू भोजनाची खासियत वाढवत होते. मुंबईचा अवघा उच्चभ्रू वर्ग या दिमाखदार सोहळ्याला आवर्जून उपस्थित होता ; मात्र तरीही टीव्ही चॅनेलच्या प्रतिनिधींना आतमध्ये प्रवेश दिला गेला नाही. ज्येष्ठ आणि मोजक्याच पत्रकारांना आमंत्रित केले गेले होते. मागील वषीर् छगन भुजबळ यांचे पुत्र पंकज यांच्या लग्नाला वादग्रस्त फिल्म फायनान्सर भरत शहा न बोलावताच उपस्थित राहिल्यामुळे अनेकांच्या भुवया उंचावल्या गेल्या होत्या. त्यामुळे यंदा विशेष काळजी घेतली गेली.

 
</text>
</doc>
