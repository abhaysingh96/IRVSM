<doc>
<docno>1020619.cms.txt</docno>
<text>
 
महाराष्ट्र
माहिती देण्यात दिरंगाई केल्याबद्दल 7 जणांना दंड
[ Monday, February 14, 2005  06:34:13 pm]


म. टा. वृत्तसेवा

उस्मानाबाद : माहिती देण्यात दिरंगाई केल्याबद्दल तसेच दिलेली माहिती अपुरी आणि चुकीची दिल्याबद्दल येथील जिल्हा परिषदेच्या प्राथमिक विभागाच्या शिक्षणाधिकाऱ्यासह सात कर्मचाऱ्यांना 17 हजार 750 रुपयांचा दंड ठोठावण्यात आला आहे. ही कारवाई माहितीच्या अधिकाराअंतर्गत करण्यात आली आहे.

ढोकी तालुक्यातील शामराव छगनराव देशमुख यांनी मान्यताप्राप्त प्राथमिक आणि माध्यमिक शाळा, तुकड्या, कर्मचारी आणि पटसंख्या यांची माहिती 21 ऑक्टोबरला मागितली होती. ती न मिळाल्याने त्यांनी पुन्हा विनंतीपत्र सादर केले तेव्हा 24 नोव्हेंबरला ही माहिती देण्यात आली. पण ही माहिती चुकीची होती शिवाय त्यातील माहिती अपुरीही होती. याबद्दल संतप्त होऊन देशमुख यांनी जिल्हापरिषदेच्या मुख्य कार्यकारी अधिकारी यशवंत केरुके यांच्याकडे संबंधित अधिकाऱ्यांच्याविरोधात कारवाई करण्याची मागणी केली.

त्यावर विचार करून केरुके यांनी, शिक्षणाधिकारी प्रदीप मोरे, दोन उपशिक्षणाधिकारी, कार्यालयीन अधीक्षक आदी सातजणांना माहिती देण्यास दिरंगाई केल्याबद्दल प्रत्येक दिवशी 250 रुपये दंड याप्रमाणे 17 हजार 257 रुपये भरण्याचा निकाल दिला.

 
</text>
</doc>
