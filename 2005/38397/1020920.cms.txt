<doc>
<docno>1020920.cms.txt</docno>
<text>
 
देश-विदेश
गीलानीचा संशय पोलिसांच्या विशेष पथकावर
[ Monday, February 14, 2005  11:46:09 pm]


वृत्तसंस्था

नवी दिल्ली : गेल्या मंगळवारी हल्लेखोरांच्या गोळीबारात जबर जखमी झालेला प्रा. एस. ए. आर. गीलानी याने अखेर मौन सोडले असून, यामागे नवी दिल्ली पोलिसांच्या विशेष पथकातील मंडळींचा हात असावा, असा संशय त्याने व्यक्त केला आहे. पोलिसांनी मात्र त्यात काहीही तथ्य नसल्याचे म्हटले आहे.

संसद हल्ला प्रकरणी कोर्टाने दोषमुक्त केलेला गिलानी मंगळवारी रात्री हल्लेखोरांच्या गोळीबारात जखमी झाला. त्याच्यावर येथील अखिल भारतीय आयुविर्ज्ञान संस्थेत उपचार सुरू आहेत. सोमवारी दिल्ली पोलिसांनी गीलानीचा जबाब नोंदवून घेतला खरा, मात्र त्याने नेमके काय सांगितले हे त्यांनी उघड केले नाही. त्याचवेळी गीलानीच्या वकील नंदिता हक्सर यांनी तीन पानी प्रसिध्दी पत्रक जारी करून गीलानीचे म्हणणे मांडले.

दिल्ली पोलिसांतील विशेष पथकातील काही लोकांचेच हे काम असावे, असा संशय गीलानीने व्यक्त केला आहे. संसद हल्ला प्रकरणी कोर्टाने मला जेव्हा फाशी सुनावली, तेव्हा या लोकांना आनंदाच्या उकळ्या फुटल्या होत्या. आता माझ्यावर नक्की हल्ला कुणी केला हे कळले नसले तरी माझा संशय याच लोकांवर आहे, आणि त्याची चौकशी व्हायला हवी, असे गीलानीने नमूद केले आहे.

 
</text>
</doc>
