<doc>
<docno>1019947.cms.txt</docno>
<text>
 
महामुंबई
दादर मध्य म्हणजे छातीत धडकी
[ Monday, February 14, 2005  12:04:10 am]


वैष्णवी कानविंदे

मुंबई : ' ऑफीस अवर्स ' ना दादरच्या मध्य रेल्वे स्थानकात पाऊल ठेवायचे म्हटले कीच प्रवाशांना धडकी भरते. संध्याकाळी दमलेल्या अवस्थेत धक्काबुक्की करत एकमेकांना चिकटून चाललेले लाखो प्रवाशी पाहून या स्टेशनवर पाऊल टाकायचा विचारच अनेकजण टाळतात. त्यामुळे इप्सित स्थळ दादर असणारे कित्येकजण दादरला उतरण्याऐवजी परळला किंवा सायनला उतरून पुढचा मार्ग पकडतात!

गदीर्च्या वेळी फलाट क्रमांक एक, दोन, चार आणि सहावरील स्थिती अक्षरश: धक्कादायक असते. या काळात या स्थानकावर प्रवाशी ट्रेनमधून कधी सरळ खाली उतरत नाहीत, ते एकतर गाडीतून खाली पडतात, ढकलले जातात किंवा उड्या तरी टाकतात. त्यात भर म्हणून याचवेळात फलाटांवर उभे असलेले रेल्वे पोलिस गदीर् आटोक्यात आणण्यासाठी ' लाठी प्रयोग ' करीत असतात. पण त्यामुळे गोंधळ अधिकच वाढून अपघात होतात, या अनुभवातून गेलेल्या प्रवाशांचे म्हणणे आहे.

मध्य रेल्वेच्या प्रवाशांसाठी वरचेवर तापदायक ठरत चाललेली गोष्ट म्हणजे फास्ट लोकल अनेकदा नियोजित वेळेवर न येता पंधरा ते पस्तीस मिनिटांपर्यंत लेट असते. त्यातच अनेकदा रात्रीच्या वेळी ' इंडिकेटर ' ही बंद असतो. अशात खच्चून भरून येणाऱ्या गाडीत स्वत:ला कोंबून घेणाऱ्या प्रवाशांचे चित्र प्रचंड विदारक असते.

स्वच्छतेच्या दृष्टीने पहायला गेले तर दादरच्या मध्य रेल्वे स्थानकाची अवस्था दादर पश्चिम स्थानकापेक्षा ' बरी ' म्हणावी लागेल. दोन्ही स्थानकांवरून नियमितपणे प्रवास करणाऱ्याचा प्रवाशांच्या मते, पश्चिम उपनगरीय स्थानकावरील बकालपणा मध्य रेल्वे स्थानकात तरी सहन करावा लागत नाही. मात्र, मुंबईतले मध्यवतीर् आणि अत्यंत महत्त्वाचे स्टेशन असूनही दोन्ही बाजूच्या या स्टेशनचा चेहरामोहरा सुधारण्याबाबत रेल्वे प्रशासनाचे पुर्ण दुर्लक्ष झाले असल्याचा प्रवाशांचा आरोप आहे.

 
</text>
</doc>
