<doc>
<docno>1020784.cms.txt</docno>
<text>
 
देश-विदेश
बिहार, झारखंडमध्ये आज 'परीक्षेची घडी'
[ Monday, February 14, 2005  09:22:37 pm]


वृत्तसंस्था

पाटणा/रांची : बिहार व झारखंडमधील राजकीय पक्ष तसेच प्रशासनाच्या ' परीक्षेची घडी ' जवळ आली आहे. तेथे विधानसभा निवडणुकीच्या दुसऱ्या टप्प्याचे मतदान मंगळवारी होत आहे. पुन्हा सत्ता मिळवण्यासाठी अनुक्रमे राष्ट्रीय जनता दल व भारतीय जनता पक्षाच्या दृष्टीने हा टप्पा महत्त्वाचा ठरेलच शिवाय नक्षलवाद्यांनी केलेल्या बहिष्काराच्या आवाहनाच्या पार्श्वभूमीवर सुरक्षा यंत्रणेचाही कस लागणार आहे.

झारखंडमध्ये सुमारे 58 लाख मतदार मुख्यमंत्री अर्जुन मुंडा यांच्यासह 456 उमेदवारांच्या भाग्याचा फैसला करणार आहेत. बिहारमध्ये या टप्प्यात पावणे दोन कोटी मतदार आपला हक्क बजावतील. बिहारमध्ये 83 व झारखंडमध्ये 29 मतदारसंघांत कडेकोट बंदोबस्त असेल.

काँग्रेसच्या अध्यक्ष सोनिया गांधी, भाजपचे अध्यक्ष लालकृष्ण अडवाणी, माजी पंतप्रधान अटलबिहारी वाजपेयी, समाजवादी पक्षाचे अध्यक्ष मुलायमसिंग यादव आणि बहुजन समाज पक्षाच्या मायावती यांच्यासारख्या बड्यांनी प्रचारसभांचा धडाका उडवून दिल्यामुळे राजकीय रंगत वाढली आहे. बिहारमध्ये काही ठिकाणी गोध्रा प्रकरणाच्या सीडी दाखवण्यात आल्याने आणि सुरजगड, बाहेरा, घनश्यामपूर व जाले येथील स्थगित करण्यात आलेले मतदान यामुळे पुढे काय वाढून ठेवले आहे, याचा अंदाज प्रशासनाला आला आहे.

दुसऱ्या टप्प्यात लालूप्रसाद यादव यांचा राष्ट्रीय जनता दल 68, भाजप 32, तर संयुक्त जनता दल 49 जागा लढवत आहे. लोकजनशक्ती 57, बहुजन समाज पक्ष 79, समाजवादी पक्ष 49, मार्क्सवादी कम्युनिस्ट पक्ष सात आणि राष्ट्रवादी काँग्रेस 15 ठिकाणी रिंगणात आहे.

झारखंडमध्ये पहिल्या टप्प्यातील निवडणुकीत आमदार महेंदसिंग यांची हत्या झाल्यामुळे मंगळवारच्या मतदानासाठी विशेष सतर्कता बाळगण्यात येत आहे.

 
</text>
</doc>
