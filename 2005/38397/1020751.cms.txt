<doc>
<docno>1020751.cms.txt</docno>
<text>
 
लेख
विभाजन लालूंच्या पथ्यावर!
[ Monday, February 14, 2005  08:49:21 pm]


मूळ बिहारमधून झारखंड बाहेर काढल्याचा परिणाम म्हणून उरलेल्या भूभागातील विविध समाजगटांचे परस्परांशी असलेले प्रमाण बदलले असून, यादव आणि मुस्लिम या लालू प्रसाद यादव यांच्या पक्षाच्या समर्थक समाजगटांचे प्रमाण 33.5 टक्के इतके झाले आहे. ही वाढ 5.7 टक्के आहे. केवळ लालूंचा समर्थक समाजगट संख्येने अल्प असलेल्या विभागाचे वेगळे राज्य झाल्यामुळे, सन 2000 च्या तुलनेत या विधानसभेसाठी किमान पाच टक्क्यांनी वाढलेले पाठबळ घेऊन लालू प्रसाद निवडणुकांना सामोरे जात आहेत!

बिहारमध्ये 1990 साली लालू प्रसाद यादव यांची सत्ता आली, तेव्हा तो ' मंडलीकरणा ' चा तात्कालीक परिणाम मानला गेला. पुढच्या पाच वर्षांत प्रस्थापित प्रसार-माध्यमांनी रंगवलेली लालू प्रसाद यांची प्रतिमा ही केवळ एक ' जोकर ' अशीच होती. तरीही 1995 साली त्यांनाच लोकांनी मुख्यमंत्री-पदावर बसवले. स्वतंत्रपणे बहुमत देऊन. त्यानंतरच्या काळात आणखी दोन शिक्के त्यांच्यावर बसले. एक, चाराघोटाळ्यातील आरोपी म्हणून आणि दोन, मुख्यमंत्रीपदी आपल्या जागी पत्नीला बसवून घराणेशाही गाजवणारे म्हणून. तेव्हा नव्या सहसकाच्या आरंभीच होणाऱ्या निवडणुकीत लालूंच्या ' सैतानी ' राजवटीला बिहार घरचा रस्ता दाखवणार, ही काळ्या दगडावरची रेघ मानली गेली होती. शिवाय आधीच्याच वषीर् झालेल्या लोकसभा निवडणुकीत लालू आणि मित्रपक्षांचे शिरकाण करण्यात एनडीएच्या घटक पक्षांना यश आले होेते. तरीही मतदारांनी सर्वांनाच चकवले. लालूंच्या पत्नी राबडीदेवी पुन्हा मुख्यमंत्री झाल्या आणि पाच वषेर् टिकल्याही! आता पुन्हा एकदा विधानसभा निवडणुकांना बिहार सामोरा जात आहे. लालू-राबडीदेवींच्या कारभाराविषयी अभिजनवर्गाचे सोडाच, खुद्द लालूंच्या समर्थक समाजगटांचे मतही वाईटच असल्याचे पाहण्यांत आढळून येत आहे. तरीही लालूंच्या पराभवाची निश्चितपणे भाकिते करण्यास मात्र कोणी धजताना दिसत नाही!

गेल्याच वषीर् पार पडलेल्या लोकसभा निवडणुकीत लालूप्रणीत आघाडीने भाजप-जनता दल (यु.) यांच्या आघाडीला दिलेला अनपेक्षित दणका एवढेच याचे कारण नाही. पाच वर्षांपूवीर् विधानसभा निवडणुकीनंतर बिहारचे विभाजन झाले आणि झारखंड हे वेगळे राज्य अस्तित्वात आले. त्यानंतर होणारी ही पहिली विधानसभा निवडणूक आहे. बिहारचे विभाजन हे आपल्या मृतदेहावरून होईल, अशी भावनात्मक भाषणबाजी 1999-2000 साली करतानाही लालू प्रसाद यांना हे पक्के माहीत असणार की विभाजनानंतरच्या बिहारमध्ये निवडणुकांच्या माध्यमातून मांडले जाणारे गणित त्यांच्या अधिक बाजूचे ठरणार आहे! या विभाजनानंतर झालेल्या लोकसभा निवडणुकीच्या निकालांनी त्याला पुष्टीच दिली आहे.

मूळ बिहारमधील राजकीय गणित मांडताना, दक्षिण बिहार, उत्तर बिहार आणि मध्य बिहार अशी विभागणी केली जात असे. ही विभागणी केवळ भौगोलिक नव्हती. निवडणुकीच्या राजकारणावर प्रभाव टाकणाऱ्या विविध समाजगटांचे जात, जमात वा धर्मवार प्रमाण या तिन्ही भागांत सारखे नाही. किंबहुना त्यांत लक्षणीय फरक आहे. दक्षिण बिहारमध्ये आदिवासींचे प्रमाण इतर भागांच्या तुलनेत अधिक आहे. उत्तर बिहारमध्ये यादव आणि मुस्लिम यांची, तर मध्य बिहारमध्ये कुमीर्, कोयरी या मागासवगीर्यांची संख्या इतरांच्या तुलनेत अधिक आहे. दलितांचे प्रमाणही दक्षिण बिहारच्या तुलनेत उत्तर आणि मध्य बिहारमध्ये अधिक आहे.

गेल्या 15 वर्षांत दृढ होत असलेल्या जातवार ध्रुवीकरणाने, मूळ बिहारच्या तीन भागांतील या लोकसंख्या-विभागणीला राजकीय परिमाण दिले आहे. उत्तर बिहारमधील यादव, मुस्लिम हा लालू प्रसाद यांच्या राष्ट्रीय जनता दलाचा आधार, तर मध्य बिहारमधील कुमीर्-कोयरी हा नितीश कुमार, जॉर्ज फर्नांडिस यांच्या जनता दल (यु.)चा. दक्षिण बिहारमधील आदिवासींवर झारखंड मुक्ती मोर्चा, भाजप या पक्षांचा प्रभाव. मूळ बिहारचे विभाजन करताना, प्रामुख्याने दक्षिण बिहार म्हणून गणला गेलेला भाग वेगळा झाला. याचा सध्याच्या बिहारमधील विविध समाजगटांच्या तुलनात्मक संख्येवर काय परिणाम झाला ?

सन 2001 मधील जनगणनेनुसार पूवीर्च्या बिहारमधील लोकसंख्येत मुस्लिमांचे प्रमाण 14.8 टक्के होते, सध्याच्या बिहारमध्ये ते 16.5 टक्के आहे. दलितांचे प्रमाण 14 टक्के होते, ते आजच्या बिहारमध्ये 17.1 टक्के आहे. जनगणनेत जातवार माहिती नसली, तरी अन्य पाहण्यांनुसार यादवांचे तुलनात्मक प्रमाण 13 टक्क्यांच्या जागी सध्याच्या बिहारमध्ये 17 टक्के पडते. कुमीर्-कोयरी यांच्या प्रमाणातही पूवीर्च्या बिहारच्या तुलनेत थोडी वाढ झाली आहे. राजकीय गणिताच्या संदर्भात याचा साधा अर्थ असा की मूळ बिहारमधून झारखंड बाहेर काढल्याचा परिणाम म्हणून उरलेल्या भूभागातील विविध समाजगटांचे परस्परांशी असलेले प्रमाण बदलले असून, त्यात यादव आणि मुस्लिम या लालू प्रसाद यादव यांच्या पक्षाच्या समर्थक समाजगटांचे प्रमाण 33.5 टक्के इतके झाले आहे. ही वाढ 5.7 टक्के इतकी आहे. म्हणजेच कारभारातील वा पक्षीय पातळीवरील कामाचा परिणाम म्हणून नव्हे, तर केवळ लालूंचा समर्थक समाजगट संख्येने अल्प असलेल्या विभागाचे वेगळे राज्य झाल्यामुळे, सन 2000 च्या तुलनेत या विधानसभेसाठी किमान पाच टक्क्यांनी वाढलेले पाठबळ घेऊन लालू निवडणुकांना सामोरे जात आहेत!

बिहारमधील मत- विभागणीचे स्वरूप पाहता, पाच टक्क्यांचे पाठबळ अनेक जागा पदरात टाकण्यास पुरेसे ठरू शकते. गेल्या वषीर् झालेल्या लोकसभा निवडणुकीतील लालूंच्या आघाडीचा विजय ' अनपेक्षित ' वाटण्याचे एक कारण लालूंच्या पारड्यात पडलेले हे ' अदृश्य ' पाच टक्क्यांचे पाठबळ नजरेतून सुटले, हे असू शकते. मात्र विजयाचे हे एकच कारण नव्हते. रामविलास पासवान यांच्याबरोबर केलेल्या युतीचाही जागांच्या संख्येतील लक्षणीय वाढीत मोठा वाटा होता.

उत्तर प्रदेशाप्रमाणेच बिहारमध्येही 1990 नंतरच्या काळात इतर मागासवगीर्यांनी मतदानाच्या मार्गाने सत्तेतील वाट्यावर अधिकार सांगण्याची प्रक्रिया सुरू झाली. मात्र बिहारमधील या प्रक्रियेने उत्तर प्रदेशापेक्षा वेगळे वळण घेतले. येथे ओबीसी विरुद्ध उच्चवणीर्य असेच केवळ ध्रुवीकरणाचे स्वरूप नाही. येथे सत्तेसाठीची स्पर्धा प्रामुख्याने ओबीसींमधीलच दोन प्रभावशाली केंदांभोवती आकार घेताना दिसते आहे. सन 1990 मध्ये ओबीसी एकत्र होते, पण नंतर बिहारमध्ये इतरांच्या तुलनेत संख्येने अधिक असलेल्या यादवांचे सत्तेवर वर्चस्व निर्माण होत आहे, हे पाहून ओबीसींमधील कुमीर्-कोयरी वेगळे झाले. सध्या राष्ट्रीय जनता दल आणि जनता दल (यु.) हे दोन पक्ष ओबीसींमधील प्रतिस्पधीर् सत्ताकांक्षींचे प्रतिनिधित्व करतात. भाजप आणि काँग्रेस या दोन राष्ट्रीय पक्षांवर या दोन केंदांशी जोडून घेऊन स्वत:चे राजकारण करण्याची पाळी आली आहे.

दलितांची निष्ठा बदलती राहिली आहे. यापैकी मोठा वर्ग प्रारंभी लालूंच्या बरोबर राहिला असला, तरी रामविलास पासवान यांनी आता या समाजात आपले स्थान निर्माण केले आहे. त्यांच्या ' दुसाध ' जातीची पाच टक्के मते निश्चितपणे त्यांच्याबरोबर आहेत आणि मायावतींप्रमाणेच पासवान ज्याच्याशी युती करतात, त्याच्याकडे यापैकी बहुसंख्य मते वळवण्यातही त्यांना यश येते आहे, असे अभ्यासक मानतात. विभाजनानंतरच्या बिहारमध्ये दलितांच्या प्रमाणात तीन टक्क्यांनी वाढ झाली असून, यादवांच्या संख्येइतकेच ते जवळपास आहे हे लक्षात घेतले, तर पासवानांची भूमिका या विधानसभा निवडणुकीत महत्त्वाची ठरू शकते. जनता दल (यु.)-भाजपच्या युतीत ते सामील झाले नाहीत, हा लालूंना मोठाच दिलासा आहे.

याआधीच्या निवडणुकांच्या निकालावरून एक निष्कर्ष असा काढला जातो की लालूविरोधी आघाडीतील मतविभागणी त्यांच्या पथ्यावर पडते. गेल्या वषीर्च्या लोकसभा निवडणुकीत भाजप व जनता दल (यु.) यांची आघाडी असली, तरी लालूंनी काँग्रेस आणि पासवान यांच्या लोकजनशक्ती पक्षाशी युती करून हा परिणाम पुसून टाकला. याआधीच्या सर्व निवडणुकींत लालूंची साथ करणाऱ्या भारतीय कम्युनिस्ट पक्षाशी युती झाली असती तर आणखी तीन जागा त्यांना मिळाल्या असत्या! यावेळीही लालू- राबडीदेवींच्या कारभाराविषयीच्या असंतोषावर जातनिष्ठा मात करील असे मानले, तरी लोकसभा निवडणुकीच्या वेळी बरोबर असलेल्या काँग्रेस आणि लोकजनशक्ती या पक्षांनी विरोधात जाऊन निवडणुका लढवण्याने लालूंची बाजू दुबळी झाली आहे. मुस्लिम मते स्वत:कडे वळवण्यात काँग्रेसला यश आले, तर राज्य-विभाजनामुळे झालेला फायदा पुसून निघू शकतो.

अर्थात आजही बिहारमधील अतिगरिबांना इतरांच्या तुलनेत लालूंचाच विश्वास वाटतो. शिवाय लालूंची प्रतिमाही आता केवळ जातींच्या चौकटींपुरतीच मर्यादित राहिली नसून, त्यांच्या परंपरागत सामाजिक आधारांबाहेरही त्यांनी स्थान निर्माण केले आहे, असे पाहण्यांत आढळले आहे. मात्र मतदानात त्याचे प्रतिबिंब किती प्रमाणात उमटते, हा कुतूहलाचा विषय आहे.

सतीश कामत

 
</text>
</doc>
