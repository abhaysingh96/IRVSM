<doc>
<docno>1020738.cms.txt</docno>
<text>
 
बहुतांची अंतरे
'हेल्मेट'च्या दुष्परिणामांकडे दुर्लक्ष?
[ Monday, February 14, 2005  08:25:24 pm]


मी 1980 सालापासून दुचाकी वाहन चालवत असून , 1994 साली हेल्मेट वापरासंबंधी कायदा झाल्यावर आदर्श नागरिक म्हणून एक हेल्मेट विकत घेतले. त्याचा वापर सुरू केल्यावर काही दिवसांतच त्यामुळे होणाऱ्या त्रासांची जाणीव होऊ लागली. डोक्यावर आलेल्या अतिरिक्त ओझ्यामुळे मानेच्या मणक्यांवर परिणाम होऊन मानेचे दुखणे सुरू झाले. डावीउजवीकडे मान वळवण्यात आलेल्या या अडथळ्यामुळे रहदारीचा अंदाज येईनासा झाला. हेल्मेटच्या कानावर येणाऱ्या आवरणामुळे पाठीमागील रहदारीचे संकेत नीट ऐकू येईनासे झाले. काचेवर पडणाऱ्या पावसाच्या पाण्याने तसेच थंडीच्या दिवसात साचणाऱ्या दवामुळे व श्वासोच्छवासातील जमणाऱ्या बाष्पामुळे समोरील वाहतूक अस्पष्ट होऊ लागली. उन्हाळ्याच्या दिवसात डोक्याला येणारा घाम तेथेच मुरून डोकेदुखीचा त्रास सुरू झाला. या सर्वांचा मानसिकतेवर विपरीत परिणाम होऊन दुचाकी चालवण्याचा आत्मविश्वास ढासळू लागला. एक वर्ष प्रयत्नपूर्वक वापर केल्यावर त्यामुळे उद्भवणाऱ्या त्रासांना कंटाळून शेवटी हेल्मेटचा त्याग करावा लागला.

दुचाकीच्या अपघातात डोक्याला होणाऱ्या आघातामुळे येणाऱ्या मरणापासून चालकाला वाचवावे हा उद्देश जरी हेल्मेट सक्तीच्या कायद्याने असला तरी त्याच्या वापरामुळे होणाऱ्या दुष्परिणामांचा विचारच झालेला जाणवत नाही.

मद्यपान व धुम्रपानामुळे उद्भवणाऱ्या हृदयरोग, कर्करोग, मूत्रपिंडाचे, असाध्य विकार यांमुळे लाखो-करोडो लोक मृत्युमुखी पडत असताना, मद्य वा सिगरेटच्या वापरावर तसेच निमिर्तीवर बंदीच्या सक्तीचा कायदा न करता त्याबाबत केवळ हानिकारकतेचा संदेश छापण्याच्या सक्तीचाच फक्त कायदा होतो आणि त्यांचा वापर हा ऐच्छिक ठरवला जातो, तर मग दुचाकीवाहन चालकांना हेल्मेट वापराच्या सक्तीचा कायदा का होतो ? अगदी त्यापासून होणाऱ्या दुष्परिणामांकडे दुर्लक्ष करून सुद्धा ? तेव्हा हेल्मेटचा वापरही मद्यपान/धूम्रपानाप्रमाणे ऐच्छिक करावा.

विजय गोखले, डोंबिवली.

 
</text>
</doc>
