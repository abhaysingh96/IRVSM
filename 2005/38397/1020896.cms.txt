<doc>
<docno>1020896.cms.txt</docno>
<text>
 
देश-विदेश
गोव्यातील राजकीय चित्र अस्पष्टच
[ Monday, February 14, 2005  11:16:39 pm]


भगवान परब

पणजी : मनोहर परीर्कर सरकारची बरखास्ती आणि प्रतापसिंह राणे सरकारच्या नियुक्तीला बारा दिवस उलटले तरी गोव्यातील राजकीय चित्र अद्याप अस्पष्टच आहे. परस्परांवर डाव-प्रतिडाव करण्याच्या प्रयत्नात कोणता गट बाजी मारतो याकडे साऱ्या गोवेकरांचे लक्ष लागलेले आहे.

परीर्कर सरकारच्या बरखास्तीच्या विरोधात संपूर्ण राज्यात आंदोलने, धरणे, जाहीर सभा यांची राळ उडवून देणाऱ्या भारतीय जनता पक्षाने स्थानिक नेत्यांच्या मदतीला राष्ट्रीय स्तरावरच्या नेत्यांची फौजही मैदानात उतरवली आहे. मुरली मनोहर जोशी, मदनलाल खुराणा, वेंकय्या नायडू यांनी अगोदरच गोव्यात सभा घेतल्या. गोपीनाथ मंुडे, मुख्तार अब्बास नकवी हे मंगळवारी कुचकडेमध्ये धरणे धरणार आहेत. यावर कळस चढवला जाईल तो बुधवारी म्हापशात होणाऱ्या पक्षाध्यक्ष लालकृष्ण अडवाणी यांच्या जाहीर सभेने. ही सभा जोरदार व्हावी यासाठी गोव्यातले भाजप कार्यकतेर् जोमाने तयारी करत आहेत.

काँग्रेसचा प्रयत्न आहे तो भाजपच्या गोटात फूट पाडण्याचा. राणे सरकारने कामकाजाला सुरुवात केली असली तरी आपल्याकडे पुरेसे बहुमत नाही याची त्यांना जाणीव आहे. त्यामुळे विरोधकांचे किमान दोन आमदार फोडण्यात यश मिळाले तरी विधानसभेत बहुमत सहज सिद्ध करता येईल, असा काँग्रेस नेत्यांचा होरा आहे. तसेच भाजपच्या सोबत असलेले युगोडेपचे आमदार मथानी सालढाणा यांना आपल्याकडे खेचण्याचाही त्यांचा निकराचा प्रयत्न चालू आहे.

विद्यमान उपमुख्यमंत्री व अपक्ष आमदार फिलीप नेरी रॉड्रिग्ज यांना अपात्र ठरवण्याच्या सुनावणीला कमालीचे महत्त्व प्राप्त झाले आहे. विधानसभा अध्यक्ष विश्वास सतरकर यांनी सोमवारी या सुनावणीला प्रारंभ केल्यानंतर त्याबाबत युक्तिवाद करण्यात आले. भाजप सरकारमध्ये असलेल्या फिलीप नेरी यांनी राजीनामा देऊन सरकारचा पाठिंबा काढून घेतला होता. मात्र विश्वासदर्शक ठरावाच्या वेळी सतरकर यांनी त्यांना मतदान करण्यापासून रोखले होते. या प्रकरणाच्या निकालावरच सारे अवलंबून आहे.

परीर्कर सुप्रीम कोर्टात

नवी दिल्ली ( वृत्तसंस्था) : गोव्याचे माजी मुख्यमंत्री मनोहर परीर्कर यांनी सोमवारी राज्यपाल एस. सी. जमीर यांच्या निर्णयास आव्हान देणारा अर्ज सुप्रीम कोर्टात दाखल केला. विधानसभेत परीर्कर सरकारवरील विश्वासदर्शक ठराव पार पडल्यानंतर राज्यपालांनी परीर्कर यांचे सरकार लगेच बरखास्त केले.

 
</text>
</doc>
