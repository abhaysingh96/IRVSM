<doc>
<docno>1020566.cms.txt</docno>
<text>
 
महाराष्ट्र
वखारीवरील दरोड्यांमुळे व्यापारी भयभीत
[ Monday, February 14, 2005  06:08:45 pm]


मुंबई टाइम्स टीम

कल्याण : कल्याण महात्मा फुले पोलिस ठाण्याच्या हद्दीत दरोडे, घरफोड्या आणि वाहनं चोरीस जाण्याचे प्रकार मोठ्या प्रमाणावर वाढीस लागले आहेत. कल्याण-मोहने रोडवरील शहाड परिसरातील तीन वखारींमधील कर्मचाऱ्यांची घरं व कार्यालयं तोडून चोरट्यांनी सुमारे 50 हजार रुपये किमतीचा सोन्याचा ऐवज लुटला. तर महिलांना मारहाणही करण्यात आली.

गेल्या वर्षभरापासून धाकटे शहाड परिसरातील वखारींवर दरोडे पडत असल्यामुळे घबराटीचं वातावरण पसरलं आहे. महात्मा फुले पोलिस ठाण्याकडून कोणत्याही स्वरूपाची प्रतिबंधात्मक कारवाई होत नसल्यामुळे व्यापारी नाराजी व्यक्त करत आहेत. मागील वषीर् तर दरोडेखोरांनी वखारीच्या सुरक्षारक्षकाची हत्याही केली होती. महालक्ष्मी टिंबर मार्ट, लक्ष्मी सॉ मिल आणि लक्ष्मी ट्रेडर्सवर पडलेल्या दरोड्यांनंतर पोलिसांनी श्वानपथक मागवलं. पण त्याचाही फारसा उपयोग झाला नाही. महात्मा फुले पोलिस ठाण्याची रात्रीची गस्त केवळ एकदाच होते आणि पोलिसांची गाडी फिरून गेली की चोरटे हैदोस घालतात.

हवालदाराचं अपहरण

उल्हासनगर सेंट्रल पोलिस ठाण्यातील हवालदाराला सुमो गाडीतून पळवून नेण्याचा प्रकार घडल्याने खळबळ माजली आहे.

हवालदार राजेंद गोडांबे हे कॅम्प नं. 3 मधील शास्त्रीनगर इथे ड्युटीवर असताना त्याच परिसरातील राम पांडे व सुनील शर्मा यांची शाब्दीक बाचाबाची झाली. शाब्दीक बाचाबाचीचं रूपांतर भांडणात होऊ नये म्हणून हवालदार गोडांबे यांनी हस्तक्षेप करून दोघांनाही समज दिली. मात्र तरीही सुनील शर्मा ऐकत नसल्याने हवालदार गोडांबे यांनी सरकारी कामात हस्तक्षेप केल्या प्रकरणी शर्माला त्याची सुमो गाडी घेऊन शांतीनगर पोलिस ठाण्यात येण्याचं फर्मान सोडले. मात्र शर्माने सुमो गाडी पोलिस चौकीकडे न नेताच भरधाव वेगाने कल्याण शहराकडे घेतली.

कल्याण इथे पोलिस हवालदार गोडांबे व राजगुरू यांना सोडून शर्माने गाडी आधारवाडी रस्त्याला सोडून दिली. याबाबत हवालदार गोडांबे यांनी सेंट्रल पोलिस ठाण्यात सुनील शर्मा याच्याविरोधात तक्रार दाखल करून राम पांडे यांना रिव्हॉल्वरचा धाक दाखवून ठार मारण्याची धमकी दिल्याचं सांगितलं. पोलिसाचं अपहरण करणाऱ्या सुनील शर्मासह तिघांना अटक केली आहे.

 
</text>
</doc>
