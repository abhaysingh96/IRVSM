<doc>
<docno>1020874.cms.txt</docno>
<text>
 
महाराष्ट्र
महापालिकेच्या लालफितीमुळे पुण्यात पुन्हा पाणीकपात?
[ Monday, February 14, 2005  10:53:58 pm]


सुजित तांबडे

पुणे : शहराला पाणीपुरवठा करणाऱ्या खडकवासला धरणात क्षमतेपेक्षा जास्त पाण्याचा साठा असताना महापालिकेच्या लालफितीच्या कारभारामुळे पुणेकरांना यावषीर्ही उन्हाळ्यात पाणीकपातीला सामोरे जाण्याची वेळ आली आहे. पाणीपुरवठ्याबाबत महापालिकेने पाटबंधारे खात्याशी नवीन करार केला नसल्याने आणि दोन खात्यांत समेट घडवून आणण्यासाठी नेमलेल्या उच्चाधिकार समितीची बैठक न झाल्याने पाण्यावरून दरवषीर्प्रमाणे दोन्ही खात्यांत खडाजंगी होण्याची चिन्हे आहेत.

पाटबंधारे खाते आणि महापालिका यांच्यात पाणीपुरवठ्याबाबत करार झाला होता. त्या कराराची मुदत 2001 मध्ये संपल्याने नवीन करार करणे आवश्यक झाले आहे. मात्र, महापालिकेकडून त्याबाबत कोणत्याही हालचाली करण्यात आलेल्या नाहीत. खडकवासला धरणातील साठा आणि लोकांची गरज याचे नियोजन करून पाटबंधारे विभागाकडून पुणे शहराला पाणीपुरवठा केला जात असतो. शहराबरोबर शेतीसाठीही कॅनॉलद्वारे पुरवठा होतोे. उन्हाळा जवळ आल्यावर पाणी सोडण्याचे प्रमाण कमी करण्यात येते. साधारणत: फेब्रुवारी महिन्यापासून पाटबंधारे खात्याकडून त्याची अंमलबजावणी होते. यावषीर् पाऊस जास्त झाल्याने मागील वर्षाच्या तुलनेत खडकवासला धरणात नऊ टीएमसी पाणी जास्त आहे. धरणामध्ये मुबलक प्रमाणात पाणी असूनही महापालिकेकडून नव्या कराराबाबत निर्णय घेण्यात आला नसल्याने पुणेकरांना पाणीकपातीची झळ पाहोचणार आहे.

पाणीकपात पाटबंधारे खात्यामुळे करावी लागत नसून त्यास पालिकेची यंत्रणा कारणीभूत असल्याचा दावा पाटबंधारे खात्याचे चीफ इंजिनियर अर्जुन मस्तूद यांनी केला आहे. करारानुसार दिवसाला दरडोई 155 लिटर पाणी मिळणे आवश्यक आहे. सध्या पुणे शहराला दरडोई 180 ते 200 लिटर पाणी दिले जाते. खडकवासला धरणात नऊ टीएमसी पाणी असून कॅनॉलमधील गाळ काढताना पुणेकरांनी दिलेल्या सहकार्यामुळे आणखी चार टीएमसी पाण्याची बचत झाली आहे. मात्र, पालिकेने अद्याप नवीन करार केला नसून त्यांच्याकडून कॅनॉलद्वारे पाणी उचलले जात असल्याचे मस्तूद यांनी स्पष्ट केले.

नवीन पाइपलाइनचे काम झाल्यावर कॅनॉलमधून पाणी उचलणार नसल्याची ग्वाही पालिकेने दिली होती. मात्र, त्यांनी अजूनही काम पूर्ण केलेले नाही. या सर्व बाबींवर निर्णय घेण्यासाठी मुंबईत उच्चाधिकार समिती नेमण्यात आल्याचे मस्तूद यांनी नमूद केले. नवीन करार केला नसल्याने जुन्या कराराप्रमाणे पालिका पाणी घेत आहे. यासाठी नेमलेल्या उच्चाधिकार समितीच्या बैठकीचा निर्णय पाटबंधारे खात्याने घ्यायचा असल्याचे पालिकेच्या पाणीपुरवठा विभागाचे प्रमुख विवेक खरवडकर यांनी सांगितले.

 
</text>
</doc>
