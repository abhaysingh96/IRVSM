<doc>
<docno>1020596.cms.txt</docno>
<text>
 
महामुंबई: मुंबई टाइम्स
हप्तेबाजीवर बोकाळला चायनीज ड्रॅगन
[ Monday, February 14, 2005  06:25:41 pm]


हेमंत साटम

पाच हजार रुपयांचं डाऊनपेमेण्ट आणि नंतर महिन्याला सुमारे तीन हजार रुपयांचं इन्स्टॉलमेण्ट...दर महिन्याला पालिकेचे अधिकारी आणि पोलिसांना हप्ते देऊन तृप्त केलं की, कुठलाही फूटपाथ अडवून सूपपासून कोणत्याही चायनीज डिशवर चाकांवरचं हॉटेल सुरू करता येतं. महापालिकेने वारंवार इशारे देऊनही हप्तेखोरीमुळे चायनीजच्या गाड्या रस्तोरस्ती सुरूच असून तिथे दारूपानही चालू असतं.

दक्षिण मुंबईत सध्या झालेला काविळीचा प्रादूर्भाव लक्षात घेऊन महापालिकेने चायनीज फूडच्या गाड्यांवर लगेचच कारवाई करावी, अशी मागणी होत आहे. या गाड्यांमुळे होणाऱ्या अस्वच्छतेमुळेही ठिकठिकाणचे रहिवासी वैतागले आहेत.

ड्रॅगनचं चित्र रंगवलेल्या चायनीजच्या गाड्या कुलाबा-नरिमन पॉइण्टपासून ते मुलुंड-दहिसरपर्यंत चायनीज फूडच्या या ड्रॅगनने रस्तोरस्ती पसारा मांडून ठेवलाय. वडापावप्रमाणे चायनीजचं अस्तित्वही कायम झालंय. रस्त्यावर खाद्यपदार्थ शिजवून त्यांची विक्री करणाऱ्यांवर कडक कारवाई करण्याची घोषणा आयुक्त जॉनी जोसेफ यांनी केली होती. या घोषणेला महिना उलटून गेला तरी कारवाई सुरू झाल्याचं दिसलेलं चायनीजच्या गाड्या पूवीर्इतक्याच जोरात व्यवसाय करताना दिसत आहेत.

एकीकडे आयुक्त कारवाईचा इशारा देत आहेत, तर दुसरीकडे महापालिका अधिकारी आणि पोलिस अधिकारी या लोकांना ' संरक्षण ' देण्यात गुंतले आहेत, असा आरोप होत आहे. चायनीज किंवा कोणतीही गाडी उभी करून तो व्यवसाय करायची इच्छा असल्यास पालिका आणि पोलिसांतफेर् सर्व ती मदत मिळते. अट फक्त एकच असते, ती म्हणजे ' हप्ते ' व्यवस्थित पोहचवण्याची. चायनीजसाठी वॉर्डातील अतिक्रमणविरोधी पथकाकडे पाच हजार रुपये पोहोचवायचे. त्यानंतर दरमहा एक ते दीड हजार रुपये हप्ता द्यायचा. ही सर्व रक्कम गोळा करणारा इसम वेगळा असतो. उपनगरांत सध्या हा दर असून शहरी भागात जास्त किंमत मोजावी लागत असल्याचं चायनीज गाडीवाल्यांचं म्हणणं आहे.

पोलिसांसाठीही हप्त्याची हीच प्रक्रिया राबवली जाते. पोलिस स्टेशनसाठी ही रक्कम साधारणपणे दीड हजार रंपये असते. इथंही हप्ता गोळा करणारा माणूस पोलिस खात्यातला नसतो. याशिवाय पोलिस हवालदार, बीट मार्शल, बीट ऑफिसर ही मंडळी स्वतंत्रपणे येऊन भेटतात. तिथं फुकट खायचं हा प्रकार तर सर्वत्रच. रात्री पोलिसांची मोबाइल व्हॅन चायनीजच्या गाडीजवळ थांबते, तिथे पार्सलची ऑर्डर दिली जाते. पार्सल मिळालं की तातडीने व्हॅन निघून जाते. हेही अगदी सर्वत्र ठरलेलं.

सुरुवातीला फूटपाथवर एखादी चायनीज फूडची गाडी उभी राहते. काही दिवसांनी 10-12 खुर्च्या येतात. तिथे सूप, फ्राइड राइस यांच्या बरोबरीने ' क्वार्टर ' रिचवली जाण्याचे प्रकार सुरू होतात. वाइन शॉपमधून क्वार्टर घेऊन चायनीजची गाडी गाठायची अशी ही प्रथा. संध्याकाळपासून इथल्या गाड्यांवर गदीर् होण्याचं कारण दडलंय ते स्वस्तात दारू आणि चायनीज फूडमध्ये.

 
</text>
</doc>
