<doc>
<docno>1020941.cms.txt</docno>
<text>
 
महामुंबई
हितेंद ठाकूर यांना हजर राहाण्याचा कोर्टाचा आदेश
[ Monday, February 14, 2005  11:57:28 pm]


म. टा. प्रतिनिधी

मुंबई : गेल्या विधानसभा निवडणुकीत भ्रष्टाचार आणि मतदारांची राजकीय दिशाभूल केल्याचा आरोप असलेले वसईचे आमदार हितेंद ठाकूर यांना त्यांचे म्हणणे मुंबई हायकोर्टास येत्या आठ आठवड्यांत सादर करावयाचे असून त्यांच्यावर समन्स जारी झाले आहे. या निवडणुकीत त्यांचे प्रतिस्पधीर् उमेदवार शिवसेनेचे विवेक पंडित यांनी ही निवडणूकच रद्द करावी अशी याचिका केली आहे. गेल्या 13 ऑक्टोबरला झालेल्या या निवडणुकीत वसई मतदारसंघातून वसई विकास मंडळाचे अपक्ष उमेदवार हितेंद ठाकूर यांनी निवडणूकपूर्व आघाडी नसलेल्या काँग्रेस, राष्ट्रवादी काँग्रेस, रिपब्लिकन पाटीर् ऑफ इंडिया, भारिप इत्यादी पक्षांचे पुरस्कृत उमेदवार असल्याचा प्रचार करून मतदारांची दिशाभूल केल्याचा आरोप पंडित यांनी केला आहे. ठाकूर यांनी आपण राष्ट्रवादी पुरस्कृत उमेदवार असल्याची पत्रके वाटल्याच्या विरोधात राष्ट्रवादी काँग्रेसचे वसई तालुका अध्यक्ष दत्ता नर यांनीही पोलिसांकडे तक्रार नोंदवली असल्याचे पंडित यांनी कोर्टाच्या निदर्शनास आणून दिले आहे.

प्रशासनातील कर्मचारी व अधिकाऱ्यांवर दबाव आणून इलेक्ट्रॉनिक मतदान यंत्रांत ठाकूर यांनी गैरप्रकार केल्याचा आरोपही पंडित यांनी केला आहे. मतदान झाल्यानंतर ही यंत्रे एका हॉलमध्ये उघड्यावर पडली होती, आपण निवडणूक आयोगाकडे तक्रार करून ही बाब निदर्शनास आणून दिल्यानंतर मग ती सीलबंद केली गेली, मात्र त्यादरम्यान मोठ्या प्रमाणावर गैरप्रकार घडल्याची शक्यता पंडित यांनी नमूद केली आहे. निवडणूक प्रचाराच्या वेळी ठाकूर यांनी मतदारांना गॅसच्या शेगड्या व स्टोव्ह वाटले असून त्याची ध्वनिचित्रफीतही आपण ताब्यात घेतल्याचा पंडित यांचा दावा आहे. याच मतदारसंघातील बसप उमेदवार सुखदेव खैरनार यांनीही पोलिसांकडे तक्रार केल्याचे त्यांनी म्हटले आहे. ठाकूर यांच्या गैरव्यवहाराची व्याप्ती पाहता सदरची निवडणूक रद्दबातल ठरवावी व तसेच याचिकेचा अंतिम निकाल लागेपर्यंत त्यांना विधानसभेच्या कामकाजात सहभागी होण्यास मनाई करावी अशी विनंती पंडित यांनी केली आहे.

 
</text>
</doc>
