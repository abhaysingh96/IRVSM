<doc>
<docno>1020921.cms.txt</docno>
<text>
 
देश-विदेश
पप्पू यादवला तिहार तुरुंगात धाडण्याचा आदेश
[ Monday, February 14, 2005  11:46:49 pm]


वृत्तसंस्था

नवी दिल्ली : तुरुंगात राहूनच आपल्या कारवायांची सारी सूत्रे हलवणारा राष्ट्रीय जनता दलाचा वादग्रस्त खासदार पप्पू यादव याची रवानगी बेऊर तुरुंगातून तिहार तुरुंगात करण्याचा आदेश सुप्रीम कोर्टाने दिला आहे. तिहार तुरुंगात त्याला कुठल्याही प्रकारची विशेष वागणूक देता कामा नये, अशी ताकीदही कोर्टाने दिली आहे.

न्या. संतोष हेगडे आणि न्या. एस. बी. सिन्हा यांच्या खंडपीठाने, एका आठवड्यात यादव याला बेऊर तुरुंगातून दिल्लीतील कडेकोट सुरक्षा व्यवस्था असलेल्या तिहार तुरुंगात हलवावे, असे आदेश सोमवारी दिले. यादव याने तुरुंगात असताना केलेल्या उपद्व्यापांकडे अंगुलीनिदेर्श करीत कोर्टाने त्याचा जामीनही रद्द केला.

अजित सरकार खून प्रकरणात यादव सध्या गजाआड आहे. पप्पूला तिहार तुरुंगात हलवल्यास त्याच्या विरुध्द सुरू असलेल्या खटल्यांच्या कामावर परिणाम होईल, असा दावा यादवच्या वकिलाने केला होता. मात्र, तिहार तुरुंगात व्हिडीओ कॉन्फरन्सिंग सेवा उपलब्ध असल्याकडे लक्ष वेधून कोर्टाने हा आक्षेप फेटाळून लावला.

 
</text>
</doc>
