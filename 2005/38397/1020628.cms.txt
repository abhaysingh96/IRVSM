<doc>
<docno>1020628.cms.txt</docno>
<text>
 
महाराष्ट्र
आरमोरीत स्फोट; कामगाराचा मृत्यू
[ Monday, February 14, 2005  06:45:09 pm]


वृत्तसंस्था

नागपूर : गडचिरोली जिल्ह्यातील आरमोरी येथील एका कारखान्यात सोमवारी पहाटे स्फोट होऊन एका कामगाराचा मृत्यू ओढवला, तर दोघे जखमी झाले. स्फोटामागे नक्षलवाद्यांचा घातपात असावा का, याचाही तपास पोलिस करीत आहेत.

डांबराच्या पिंपांजवळ झालेल्या या स्फोटाची तीव्रता इतकी होती की, पिंपातील सर्व डांबर अंगावर उडून नरेन्द रामकुमार दीक्षित (वय 24) हा तरुण जागीच ठार. अन्य दोघे जबर जखमी झाले. त्यांना तातडीने गडचिरोलीच्या सरकारी रुग्णालयात दाखल करण्यात आले असून तेथे त्यांच्यावर उपचार सुरू आहेत.

नक्षलवाद्यांनी घडवून आणलेला हा घातपात होता काय, याची शहानिशा करण्यासाठी बॉम्बशोधक पथक दुर्घटनाग्रस्त कारखान्यातील नमुन्यांचा तपास करणार आहे. घटनास्थळी वरिष्ठ पोलिस अधिकाऱ्यांनीही भेट दिली.

 
</text>
</doc>
