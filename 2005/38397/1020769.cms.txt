<doc>
<docno>1020769.cms.txt</docno>
<text>
 
अर्थव्यवहार
जेट एअरवेजची शुक्रवारपासून खुली भागविक्री
[ Monday, February 14, 2005  09:09:28 pm]


म. टा. गुंतवणूक प्रतिनिधी

मुंबई : खाजगी प्रवासी विमानसेवा कंपनी जेट एअरवेज येत्या 18 फेब्रुवारीपासून भांडवल बाजारात उतरत असून, दहा रु. मूल्याच्या 17 कोटी 2 लाख 66 हजार 801 समभागांची अधिमूल्यासह विक्री करीत आहे. ही विक्री 24 फेब्रुवारी रोजी बंद करण्यात येईल.

' जेट ' चा ही पहिलीच खुली समभागविक्री ( ' आयपीओ ') असून, ती पूर्णपणे ' बुकबिल्ट ' प्रक्रियेद्वारे ( किमान व कमाल किंमत ठरवून, मागणी-पुरवठ्यानुसार शेवटी निश्चित होणाऱ्या किमतीस) केली जाणार आहे. यासाठी प्रति समभाग किमान किंमत ( प्रिमियमसह) 950 रु. व कमाल 1125 रु. कंपनीने ठरविली आहे. कंपनीचे प्रवर्तक नरेश गोयल व टेल विंड्स लि. हे असून, विक्रीस काढण्यात येत असलेल्या एकूण शेअर्समध्ये जेट एअरवेज विक्रीस काढणार असलेल्या 14,2,45,111 नव्या समभागांचा आणि ' टेल विंड्स ' कडील आधीच्या 3,02,1,690 शेअर्सचा समावेश असेल. पैकी 12 लाख शेअर्स कंपनीच्या कर्मचाऱ्यांसाठी, नंतरच्या उर्वरित समभागांपैकी 60 टक्के संस्थात्मक गुंतवणूकदारांसाठी , 15 टक्के संस्थाव्यतिरिक्त गुंतवणूकदारांसाठी व 25 टक्के समभाग किरकोळ वैयक्तिक गुंतवणूकदारांसाठी प्रमाणशीर तत्त्वावर विक्रीसाठी उपलब्ध असतील.

डिसेंबर 2004 अखेर संपलेल्या नऊ महिन्यांत 3198 कोटी रु.च्या एकूण उत्पन्नावर 259 कोटी रु. निव्वळ नफा मिळविणाऱ्या जेट एअरवेजच्या ताफ्यात सध्या 42 विमाने असून, त्यांचे सरासरी वय 4.5 वषेर् आहे. कंपनी दररोज देशांतर्गत 42 शहरांना जोडणारी 271 उड्डाणे आणि कोलंबो, काठमांडू ही दोन आंतरराष्ट्रीय उड्डाणेही करीत आहे. लंडन, सिंगापूर व कौलालंपूर या शहरांना जोडणारी आंतरराष्ट्रीय प्रवासी वाहतूक करण्याची परवानगी ' जेट ' ला सरकारकडून मिळालेली आहे.

 
</text>
</doc>
