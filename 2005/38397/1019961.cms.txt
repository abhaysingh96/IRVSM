<doc>
<docno>1019961.cms.txt</docno>
<text>
 
देश-विदेश
रेल्वे भाडेवाढ अटळ?
[ Monday, February 14, 2005  12:11:26 am]


वृत्तसंस्था

लालूंच्या बजेटची अडली गाडी

नवी दिल्ली : आगामी वर्षासाठी रेल्वेचे बजेट जवळपास तयार आहे. फक्त घोडे अडले आहे, ते प्रवासी व मालवाहतुकीच्या भाडेवाढीच्या मुद्द्यावर. रेल्वे खात्याने मागितलेली रक्कम देण्यास नियोजन आयोगाने असमर्थता व्यक्त केल्याने , 3900 कोटी रुपये भाडेवाढीतून उभे करण्याची वेळ रेल्वेवर येण्याची शक्यता आहे.

भाववाढीचा निर्णय झाला नसला तरी महिनाभर रेल भवनात न फिरकलेले आणि बिहारमध्ये प्रचारात गुंतलेले रेल्वेमंत्री लालूप्रसाद यादव यांचा भाडेवाढीस विरोध आहे. सरकारने ' आम आदमी ' च्या भल्यासाठी भाडेवाढ करू नये, अशी त्यांची भूमिका आहे.

पंतप्रधान मनमोहन सिंग, लालूप्रसाद यादव, अर्थमंत्री पी. चिदंबरम व नियोजन आयोगाचे उपाध्यक्ष मॉण्टेकसिंग अहलुवालिया यांच्या उपस्थितीत 22 फेब्रुवारीला होणाऱ्या बैठकीत भाडेवाढीबाबतचा अंतिम निर्णय होणे अपेक्षित आहे. त्याच्या आदल्या दिवशीच बिहारमधील विधानसभे-साठीचे मतदान संपत आहे.

रेल्वे बजेटला मूर्त स्वरूप देण्यासाठी यापूवीर् दोन बैठका झाल्या आहेत. 14 हजार 498 कोटी रुपयांच्या या बजेटमध्ये रेल्वेच्या पायाभूत सुविधा वाढवण्यावर भर असेल. शिवाय पुढील पाच वर्षांत रेल्वेच्या आधुनिकीकरणासाठी 24 हजार कोटी रुपयांची योजनाही मांडण्यात येणार आहे. या कामांसाठी रेल्वेने अर्थ खात्याकडे सध्याच्या 702 कोटी रुपयांव्यतिरिक्त पाच हजार कोटींची मागणी केली आहे.

मात्र, नियोजन आयोग केवळ 10 टक्के रक्कम ( 1180 कोटी रुपये) वाढवून देईल, अशी शक्यता आहे. उरलेले 3900 कोटी रुपये भाडेवाढीच्या माध्यमातून उभे करा, असे आयोगाने रेल्वेला सांगितले आहे.

याचवेळी रेल्वेला सध्या सबसिडीपोटी मिळत असलेल्या पाच हजार 735 कोटी रुपयांना कात्री लावण्याचा विचार अर्थ खाते करत आहे. त्यालाही रेल्वेचा विरोध आहे. सबसिडीत कपात केल्यास भरपाई द्या किंवा सबसिडी सुरू ठेवा, अशी त्यांची मागणी आहे. कोळसा, सिमेंट, स्टील, पेट्रोलियम पदार्थ, तेल व वंगणाच्या वाहतुकीचे दर वाढवले, तर महागाई वाढेल, असे रेल्वेला वाटते.

 
</text>
</doc>
