<doc>
<docno>1020793.cms.txt</docno>
<text>
 
महाराष्ट्र
दूध संघाचे डबल टोण्ड दूध आता बाजारात उपलब्ध
[ Monday, February 14, 2005  09:28:56 pm]


म. टा. वृत्तसेवा

जळगाव : जळगाव जिल्हा सहकारी दूध उत्पादक संघाने डबल टोण्ड दूध शनिवारपासून बाजारात आणले असून या दुधाचे नागरिकांनी स्वागत केले असल्याची माहिती दूध संघाचे व्यवस्थापकीय संचालक बी. के. गर्ग यांनी दिली.

दुधाच्या महापूर योजनेंतर्गत महाराष्ट्रात प्रथमच 1972 मध्ये स्थापन झालेल्या व सहकारी तत्त्वावर चालणाऱ्या या दूध संघाला 17 कोटी रुपये तोटा झाल्यानंतर संघ बंद करण्याचा निर्णय सरकारने घेतला होता. अशा परिस्थितीत एनडीडीबीने हा संघ सप्टेंबर 1995 मध्ये चालवण्यास घेतला.

आतापर्यंत संचित तोटा 17 कोटी रुपयांवरून 10 कोटी रुपयापर्यंत खाली आणण्यात एनडीडीबीचे अधिकारी यशस्वी झाले आहेत. सध्या दर दिवसाला एक लाख 60 हजार लिटर दुधाचे संकलन होत असून जळगाव, धुळे, नाशिक, औरंगाबाद, अकोला, बुलढाणा, जालना, खंडवा, बऱ्हाणपूर या जिल्ह्यातं ते वितरित होते.

आतापर्यंत पाच प्रकारचे दूध यशस्वीरित्या बाजारात आले असून शनिवारपासून डबल टोण्ड दूध बाजारात आले आहे. या दुधाची किंमत 500 मिलीसाठी सहा रुपये व नाशिक शहरासाठी 6.50 रुपये इतकी आहे.

 
</text>
</doc>
