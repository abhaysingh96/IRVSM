<doc>
<docno>1020602.cms.txt</docno>
<text>
 
महामुंबई: मुंबई टाइम्स
मुंबईच्या रस्त्यांवर रात्री रंगतात बेटिंगच्या बाइक-रेसेस
[ Monday, February 14, 2005  06:26:52 pm]


अमित भंडारी

गेट... सेट... गो म्हणताच रात्री-अपरात्री धुरळा उडवत बाइक रेसिंग खेळणाऱ्या काही धनदांडग्या तरुणांनी सध्या जेजेचा फ्लायओव्हर तसंच रेडिओ क्लब ते गेटवे ऑफ इंडिया आणि वांदे रेक्लमेशन या परिसरात धुमाकूळ घातला आहे. त्यामुळे रात्री ड्राइव्ह करणारे, टॅक्सीवाले तसंच नाइटशिफ्टवरून घरी परतणाऱ्यांच्या जिवाला धोका निर्माण झाला आहे.

धनदांडग्यांच्या पोरांनी मॉडिफाइड बाइक्सच्या जोरावर सुरू केलेल्या बेटिंगच्या या जीवघेण्या खेळात रायडर म्हणून पैसा कमावण्यासाठी काही बेरोजगार तरुणांच्या जिवाची मात्र बोली लागत आहे.

हेल्मेटसक्तीला धाब्यावर बसवून ही रेस सर्रासपणे रात्री मंुबईच्या रस्त्यांवरून रंगतेय. जीव धोक्यात घालून पैसा कमावण्यामध्ये धनिकांच्या साथीला मऱ्हाटमोळे तरुण खांद्याला खांदा भिडवून सज्ज होत आहेत.

रात्री जेजेच्या फ्लायओव्हर, रेडिओ क्लब ते गेटवे ऑफ इंडिया, वांदे रेक्लमेशन अथवा अंधेरी ब्रिजनजीक या रेस चालतात. आठवड्यातून साधारण तीन वेळा रेस रंगतात. मद्यपान-नशा करून बाइक जॉकी सज्ज असतात. एका वेळी दोघे जण या रेसमध्ये सहभागी होतात. एका रेसमध्ये पाच रुपये गुंतवले, तर 50 रुपये याप्रमाणे रिर्टन्स असतात. क्षणार्धात रेस जिंकल्यावर तब्बल दहापट पैसे खुळखुळू लागतात, या समीकरणामुळे या रेस क्लबचे सभासद होण्यासाठी धडपडणाऱ्यांची संख्या दिवसागणिक वाढत आहे.

धनिक बाळं बाइक जॉकीवर पैसा गुंतवून सिगरेटची वर्तुळं काढण्यात गुंग असतात आणि त्यांच्या बाइक जॉकींना मात्र नाममात्र पैसे मिळतात. मंुबई सेण्ट्रलला राहणारा आनंदा शिंदे म्हणाला की, नापास झाल्यावर मिळेल ती नोकरी करायचं निश्चित केलं होतं, पण नकारघंटा कायम राहिल्यावर हा मार्ग स्वीकारला, किमान रोजचा खर्च तरी निघतो.

बेटिंग खेळणारा अस्लम शेख म्हणाला की, बसल्या ठिकाणी पैसा कमावण्याचं उत्तम साधन आहे. बाइकच्या मेण्टेनन्सवर येणारा खर्च स्वाभाविक आहे. पण त्याच्या कित्येक प्रमाणात नफा मिळतो. शिवाय आपला जीव धोक्यात नसतो.

आठवड्यातून तीन-चार दिवस अशी आम्ही रेस खेळतो. प्रत्येक वेळी रेसची ठिकाणं बदलत असतो, त्यामुळे अद्याप पोलिसांच्या नजरेत या रेस आलेल्या नाहीत. जर आल्याच तर मुंबईतली मैदानं मोकळी आहेत. विविध कॉलनीतल्या रस्त्यांवर अभावानेच गस्त असते. तिथे खेळता येईल, असं मत एजाज शेखने व्यक्त केलं.

या रेससंदर्भात वाहतूक शाखेचे पोलिस उपायुक्त प्रतापसिंह पाटणकर म्हणाले की, अद्याप रात्री-अपरात्री अशा रेस रंगतात आणि त्यावर बेटिंग चालतं, अशी माहिती आपल्यापर्यंत आलेली नाही. मात्र वाहतुकीचे नियम धाब्यावर बसवून अशाप्रकारचा खेळ खेळला जात असेल तर निश्चितच त्यावर कारवाई केली जाईल.

 
</text>
</doc>
