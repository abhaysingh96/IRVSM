<doc>
<docno>1020770.cms.txt</docno>
<text>
 
अर्थव्यवहार
'अराउंड द र्वल्ड'; विथ सक्सेस!
[ Monday, February 14, 2005  09:10:04 pm]


महानगरांतील सुशिक्षित महिला आता नोकरीच्या चाकोरीतून बाहेर पडून उद्योजकतेच्या महामार्गावरही पाऊल टाकू लागल्या आहेत. म्हणूनच उच्च शिक्षणातून ' करीअर ' हे आता केवळ नोकरीपुरते मर्यादित न राहता स्वत:चा व्यवसाय सुरू करण्याचे करीअरही महिला करू लागल्या आहेत. नोकरीतील मर्यादित जबाबदारीऐवजी अल्प भांडवलात व्यवसाय सुरू करून यशाचे मैलाचे दगड पार करणाऱ्या महिलांची संख्या हळूहळू वाढत आहे.

कोणत्याही व्यवसायाची सुरुवात करताना त्यातील सर्व बारकावे आधी समजून घेणे किंवा त्या व्यवसायाशी संबंधित अनुभव तरी असणे आवश्यक समजले जाते. पण माहिती किंवा अनुभवाशिवाय व्यवसाय सुरू करून त्यात नफा मिळविणे ही जवळजवळ अशक्यप्रायच बाब. पण डोंबिवलीतील दोन महिलांनी अशी अशक्य बाब शक्य केली आहे. डोंबिवलीतील शाळेतील दोन शिक्षिकांनी नेहमीच्या नोकरीपेक्षा वेगळा असा स्वतंत्र व्यवसाय उघडण्याचे ठरविले. यातूनच ' अराउंड द र्वल्ड ' ही पर्यटन कंपनी आकारास आली.

शोभना साठे आणि दीपाली काळे या शालेय शिक्षिका आणि मैत्रिणी असलेल्या महिलांनी 1993 साली या व्यवसायाची मुहूर्तमेढ रोवली. शालेय सहलींचा 1981 पासूनचा अनुभव असल्याने दीपाली काळे यांना ट्रॅव्हल एजन्सीची कल्पना सुचली. व्यवसायाचे ठरविल्यानंतर या दोघींना सुनील घाणेकर यांनी देशी सहलीबरोबर विदेशी सहलीसाठी आवश्यक असणाऱ्या सर्व गोष्टींचे मार्गदर्शन केले. त्याप्रमाणे 1994 साली केवळ 40 महिलांचा गट घेऊन बँकॉक- पटाया- सिंगापूर अशा सहलीचे आयोजन दोघींनी केले. या अगोदर दोघीही कधीच परदेशी गेल्या नव्हत्या. पण मोठ्या जिद्दीने सर्व माहितीनिशी परदेशी सहल नेऊन त्यांनी यशस्वी केली. त्यानंतर ज्येष्ठ नागरिकांचीही एक सहल आयोजित केली.

उत्कृष्ट नियोजनामुळे अल्पावधीतच सहलीला प्रसिद्धी मिळाली. त्यानंतर पुणे, मुंबई, सांगली, रत्नागिरी इत्यादी भागांतून प्रतिसाद मिळू लागला. या संदर्भात माहिती देताना श्रीमती साठे म्हणतात की, दहा वर्षापूवीर् पाच हजार रुपयांनी सुरुवात केलेल्या व्यवसायाची उलाढाल आता कोटींमध्ये पोहोचली आहे. सुरुवात करताना हॉटेल बुकिंग, इंटरनेटवरून माहिती आणि जनसंपर्काद्वारे आम्ही सहलींची ठिकाणे क्रमश: वाढवीत गेलो. दोन वर्षांपूवीर् आमच्या मॉरिशस व ' फार ईस्ट ' च्या सफरींमध्ये प्रसिद्ध अभिनेत्री, निर्माती आणि दिग्दशिर्का स्मिता तळवळकर सहभागी झाल्या होत्या. आमच्या सहलीतील आपुलकी आणि सोयींच्या उपलब्धतेमुळे स्मिताजींनी आमच्या व्यवसायात भागीदार होण्याची इच्छा व्यक्त केली. आम्ही ती लागलीच मान्य केली. स्मिता यांनी दादर येथील स्वत:ची ' तळवळकर्स जिम ' ची जागा कार्यालयासाठी दिली.

' अराउंड द र्वल्ड ' आता युरोप, बँकॉक, दुबई, ऑस्ट्रेलिया-न्यूझीलंड व दक्षिण अफ्रिका या परदेशांच्या सहलींबरोबरच राजस्थान-मेवाड-मारवाड), सिमला-कुलुमनाली, मध्य प्रदेश, गोवा, बंगलोर-म्हैसूर-उटी, हैदराबाद या ठिकाणच्या सहलींचे आयोजन करीत आहे. सहलींमध्ये उत्तम सेवा पुरविणे सोपे व्हावे यासाठी किमान दहा आणि कमाल 40 सर्व वयोगटातील व्यक्तींना सहलीसाठी घेऊन जातो. त्यात विदेशी सहलींसाठी पासपोर्टची जबाबदारी, त्यासाठी लागणाऱ्या आवश्यक कागदपत्रांची पूर्तता, विदेशात गेल्यावर पासपोर्ट सांभाळणे, भारतीय जेवणाची व्यवस्था, सहलीपूवीर् स्नेहमीलन मेळावा या सर्व जबाबदाऱ्या पूर्ण केल्या जातात.

परदेशांत फिरताना किंवा खरेदीच्यावेळी ज्येष्ठ नागरिक आणि महिलांना इंग्लिशची जरा अडचण येतेच. त्यासाठी प्रत्येक पर्यटकाबरोबर आम्ही व्यक्तिश: फिरतो. व्यवसायाची व्याप्ती वाढत असल्याने नाशिक, औरंगाबाद आणि अमरावती या ठिकाणी नवीन शाखा उघडल्या आहेत. व्यवसायात आपुलकीने सेवा पुरविल्यामुळेच ग्राहकांची संख्या वाढली आहे आणि यातच ' अराउंड द र्वल्ड ' चे यश आहे.

उमेश कोळमकर

 
</text>
</doc>
