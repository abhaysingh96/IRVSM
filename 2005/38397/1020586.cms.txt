<doc>
<docno>1020586.cms.txt</docno>
<text>
 
महामुंबई: मुंबई टाइम्स
बिच्चारे 'सभ्य' पुरुष
[ Monday, February 14, 2005  06:20:58 pm]


ट्रेनच्या प्रवासाचं एक बरं असतं, की तिथे स्त्री आणि पुरुषांसाठी वेगवेगळे डबे ठेवलेले असतात. पुरुषांचा जाणूनबुजून धक्का लागणं, चान्समारूपणा वगैरे गोष्टींना काही स्थानच नसतं. पण बसच्या प्रवासात तसं होत नाही. बसच्या रांगेत उभं राहण्यापासून गदीर्त घुसखोरी करेपर्यंत सगळं कठीण होऊन बसतं. यात खरा प्रॉब्लेम होतो, तो ' सभ्य ' पुरुषांचा. स्वत:चा सभ्यपणा जपण्यासाठी त्यांना तारेवरची कसरत करावी लागते. एकूणच बसचा प्रवास या बिच्चाऱ्या ' सभ्य ' पुरुषांसाठी अग्निपरीक्षेसारखा असतो.

आजच्या स्त्री-पुरुष समानतेच्या युगात कोणाचा खरा प्रॉब्लेम होत असेल, तर तो ' सभ्य ' पुरुषांची. म्हणजे बघा ना, ट्रेनच्या प्रवासात पुरुषांना आणि स्त्रियांना वेगवेगळे डबे. तेवढंच पुरुषांना त्यांच्या आरक्षित जागेत आल्यासारखं वाटतं. पण बसमध्ये मात्र बिचाऱ्यांची अवस्था विचित्र असते.

बसच्या रांगेत उभं असताना पुढे एखादी स्त्री उभी असेल, तर रांगेत कितीही धक्काबुकी झाली, तरी त्यांना समोरील स्त्रीपासून स्वत:ला वाचवावंच लागतं. चुकून धक्का लागला तर तिची रागीट नजर बघून मेल्याहून मेल्यासारखं होतं. मग बसमध्ये चढताना आपसूकच सुरक्षित अंतर ठेवलं जातं. ड्रायव्हरने ब्रेक मारला, तर पठ्ठ्याला पुढच्या स्त्रीच्या अंगावर न आदळण्यासाठी महत प्रयत्न करावे लागतात. एवढी मेहनत करूनही आदळावं लागलं, तरी आपण निष्पाप असल्याचे भाव त्याच्या चेहऱ्यावर तरळतात.

बसमध्ये हे ' सभ्य ' पुरुष अगोदर चढले आणि बसायला जागा दिसली, तरी बसमध्ये नुकत्याच चढलेल्या युवतीला ती जागा द्यावी लागते. उभं राहून पायात कितीही गोळे आले, तरी आपलं सौजन्य दाखवण्यासाठी या सीटचं दान द्यावं लागतं. बसमध्ये स्त्रियांना आरक्षित जागा असतात आणि त्या जागांवर या हक्काने बसतात. पण ' सभ्य पुरुषां ' चं काय ? जर एखादा पुरुष धाडस करून आरक्षित सीटवर बसला, तर त्याला स्त्रियांचे टोमणे ऐकावे लागतात. मग त्यापेक्षा त्यांना जागा देणं जास्त परवडतं.

अनेकदा पुरुष प्रवासीही थकलेला असतो, आजारी असतो पण अशाही अवस्थेत त्रास सहन करून इतरांसाठी जागा करून द्यावी लागते. एखाद्या उभ्या असलेल्या पुरुष प्रवाशाचा धक्का सीटवर बसलेल्या महिलेला लागला, तर तिच्या प्रतिक्रिया ऐकण्यासारख्या असतात. अशा पुरुषाची गणना मग ' चान्स मारू ' पासून ते असंस्कृत लोकांमध्ये केली जाते. अशा वेळी पुरुषांचा दोष नसला, तरी त्यांना गप्पच राहावं लागतं. नाहीतर चार लोकांत त्यांचाच विचका होण्याची शक्यता असते. या प्रकारातून कण्डक्टरही सुटत नाही.

जर प्रवासात एखादी महिला आणि पुरुष प्रवासी एकाच सीटवर असतील, तर त्या पुरुष प्रवाशाचा आपल्याला जराही स्पर्श होऊ नये, म्हणून महिला धडपडताना दिसतात. बस जेव्हा वळण घेते, तेव्हा होणारा स्पर्श समजून घेण्यासारखा असतो, तरीही अनेक स्त्रियांचे या बाबतीत काही नियम आहेतच. अनेकदा या स्त्रिया आपणच सगळ्यात सुंदर असून सगळे पुरुष आपल्याला ' त्याच ' नजरेने बघतात, या भ्रामक कल्पनेत असतात.

एवढं होऊनही ' सभ्य ' पुरुष प्रवासी आपल्या मर्यादा कधी सोडत नाही. समोरची स्त्री प्रवासी कितीही बोलली आणि आपली चूक नसेल, तरीही हे ' सभ्य ' पुरुष प्रवासी त्यांना समजून घेतात. स्त्री-पुरुष समानतेवर तावातावाने भांडणाऱ्या स्त्रिया आरक्षित जागेवर अशी अपेक्षा करतात, त्यावेळी समानता कुठे जाते ? प्रत्येक पुरुष हा ' सभ्य ' नसतो, हे मानलं तरी प्रत्येक पुरुष हा लुच्चाही नसतो. कुठलाही प्रवासी स्त्री किंवा पुरुष असा विचार न करता त्याचा एक माणूस म्हणून विचार केला, तर आरक्षणाची आणि त्यासाठी भांडण्याची गरजच भासणार नाही.

रश्मी पुराणिक

 
</text>
</doc>
