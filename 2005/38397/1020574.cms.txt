<doc>
<docno>1020574.cms.txt</docno>
<text>
 
महाराष्ट्र
ठाण्यात रस्त्यासाठी बिल्डिंग्जवर बुलडोझर
[ Monday, February 14, 2005  06:14:45 pm]


मुंबई टाइम्स टीम

ठाणे : गेली 20 वर्षं ज्या जुन्या इमारतींमुळे टेंभीनाका आणि परिसराचे रस्तारुंदीकरण रखडलं होतं, त्या दोन छोट्या इमारतींवर सोमवारी सकाळी साडेअकराच्या सुमारास महापालिकेच्या अतिक्रमण विभागाने कारवाई केली. या इमारती पाडण्याचे आदेश जिल्हाधिकारी नंदकुमार जंत्रे यांनी दिले.

सकाळीपासून या भागात कडक पोलिस बंदोबस्त होता. इमारत पाडणार असल्याचं माहीत असूनही, इमारतीतील दुकानदार, रहिवासी यांनी दैनंदिन कामास सुरुवात केली. इमारतीतील उसाच्या गुऱ्हाळवाल्याची पोलिसांनी समजूत काढल्यावर त्याने सामान बाहेर काढलं. इतर दुकानदार व रहिवाशी मात्र या कारवाईकडे नुसतेच पाहत होते. लगोलग अतिक्रमण विभागाचे सुमारे 140 कर्मचारी, दहा अधिकारी, यांच्यासह अतिक्रमण खात्याचे हरिश्चंद मोरे तिथे पाहोचले आणि जेसीबीच्या सहाय्याने त्यांनी इमारतीला पहिला धक्का दिला.

त्याबरोबर तळमजल्यावरील सगळ्या दुकानदारांनी धावपळ करायला सुरुवात केली. जिल्हाधिकाऱ्यांच्या भूसंपादन विभागाच्या अधिकाऱ्यांनी गॅसकटर आणून बंद दुकानांची कुलपं तोडण्याचे आदेश दिले. त्याबरोबर दुकानदार येऊ लागले. तोपर्यंत पोलिसांनी आत शिरून पंचनामा करण्यास सुरुवात केली होती.

या इमारतींशेजारच्या जैन मंदिरात सप्ताह सुरू असल्यामुळे कारवाई काही दिवस थांबवावी अशी मागणी करणारं शिष्टमंडळ महापालिकेत आयुक्तांना भेटायला गेलं. पण त्यांच्याही पदरी निराशा आली. रस्तारुंदीकरणासाठी ही जागा ताब्यात घेण्याकरिता पालिकेने जिल्हाधिकाऱ्यांकडे 5 नोव्हेंबर 1985 रोजी 45 लाख रुपये भरले होते. इमारती पाडण्यास राज्य सरकारने स्थगिती दिली. त्यामुळे हे प्रकरण वसंत केळकर यांनी कोर्टात नेलं. सुप्रीम कोर्टाने केळकर यांचा दावा ग्राह्य मानून एक महिन्यापूवीर् कारवाई करण्याचा आदेश जिल्हाधिकाऱ्यांना दिला होता.

रस्तारुंदीकरण झाल्यानंतर दुहेरी वाहतूक सुरू झाल्यास उथळसर नाक्याकडून स्टेशनकडे जाणाऱ्या वाहनांना कोर्ट नाक्याला वळसा न घालता थेट स्टेशनकडे जाता येईल.

 
</text>
</doc>
