<doc>
<docno>1020914.cms.txt</docno>
<text>
 
देश-विदेश
बिहारमध्ये मराठी पाऊल पडते पुढे
[ Monday, February 14, 2005  11:41:06 pm]


प्रवीण मुळ्ये

चंपारण : बिहार विधानसभा निवडणुकीशी महाराष्ट्राचा तसा काहीतरी संबंध आहे काय, भाजपनेते प्रमोद महाजन यांच्याव्यतिरिक्त एक तरी मराठी नेता या निवडणुकीच्या प्रचाराशी बिहारमध्ये फिरकला काय, असा प्रश्न सर्वांनाच पडू शकेल. पण जवळपास अराजक असलेल्या या राज्यातील निवडणुका सुरळीत पार पडाव्यात यासाठी मात्र महाराष्ट्र मोलाचा वाटा उचलत आहे. नक्षलवाद्यांचे प्राबल्य असलेल्या आणि संवेदनशील अशा मतदारसंघांत निर्भय वातावरणात मतदान पार पडावे, यासाठी महाराष्ट्रातील वरिष्ठ पातळीवरील सरकारी आणि पोलिस अधिकारी महत्त्वाची भूमिका बजावत आहेत.

बिहारमध्ये अपहरणाच्या कहाणीची सुरुवात 50 च्या दशकात चंपारण जिल्ह्यातून सुरू झाल्याचे येथे सांगितले जाते. निवडणुकीदरम्यानच्या रक्तरंजित कहाण्यांचा इतिहासही या जिल्ह्याबरोबर जोडला गेला आहे. पण यंदा हा इतिहास बदलण्याचे आव्हान स्वीकारणाऱ्या अधिकाऱ्यांमध्ये कल्याण-डोंबिवली महानगरपालिकेचे आयुक्त धनराज खामतकर यांचाही समावेश आहे. पश्चिम चंपारणमध्ये ते निरीक्षक म्हणून काम पाहात आहेत. आदिवासींची मोठी संख्या असलेल्या या जिल्ह्यात काम करणे, हा खूपच वेगळा अनुभव आहे. निवडणूक काळातील हिंसेच्या अनेक कथा येथील लोकांकडून ऐकल्या आहेत ; मात्र त्याची भीती न बाळगता मतदान सुरळीत पार पाडणं, हे आमचं मुख्य ध्येय असून त्यात आम्ही यशस्वी होऊ, असा विश्वास खामतकर यांनी म.टा.कडे व्यक्त केला.

चंपारणप्रमाणेच छपरा येथे मीरा-भाईंदर पालिका आयुक्त आर. डी. शिंदे यांनी धुरा सांभाळली आहे. रेल्वेमंत्री लालूप्रसाद यादव यांच्या राजकीय जीवनातील यशस्वी वाटचालीचे साक्षीदार असलेले हे गावही निवडणुकीच्या दृष्टीने संवेदनशील समजले जाते. हिंसेचे या गावाला वावडे नसले तरी यावेळचा इतिहास वेगळा असेल, असा विश्वास शिंदे यांनी व्यक्त केला. छपरा या गावाशी आणखी एक मराठी नाव जोडलं गेलं आहे. पोलिस अधीक्षक शोभा व्हटकर या संपूर्ण विभागाची कायदा-सुव्यवस्था सांभाळत आहेत. बिहारमधील जनतेला सुरक्षेची हमी देण्यासाठी झटत असलेल्या व्हटकर यांची कामगिरी महाराष्ट्राला अभिमान वाटावी अशीच आहे.

निवडणूक प्रक्रिया सुरळीत पार पाडण्याबरोबरच हिंसक कारवाया रोखण्यासाठीही महाराष्ट्राने मदतीचा हात पुढे केला असून अतिसंवेदनशील जिल्ह्यांमध्ये महाराष्ट्रातील पोलिस तुकड्या तैनात करण्यात आल्या आहेत.

' आम्ही बिहारमधले मराठी '

मुंबईतील बिहारीबाबूंची संख्या 15 लाखांवर असली तरी पाटण्यात मात्र मराठी लोकांची संख्या हाताच्या बोटांवर मोजण्याइतकीच आहे. बिहारच कर्मभूमी असलेल्या अनेकांनी इथली भाषासंस्कृतीही आपलीशी केली आहे. मूळचे ठाणे जिल्ह्यातील असलेले दिनकर साळवी हे त्यांपैकीच एक. एका सॉफ्टवेअर कंपनीत कामाला असलेले साळवी 12 वर्षांपूवीर् नोकरीनिमित्त येथे आले. महाराष्ट्र आपली जन्मभूमी असली तरी रोजीरोटी देणारे पाटणा हेच आपले पहिले प्रेम असल्याचे ते सांगतात.

 
</text>
</doc>
