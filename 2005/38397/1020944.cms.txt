<doc>
<docno>1020944.cms.txt</docno>
<text>
 
महामुंबई
आपा पोलिसांच्या जाळ्यात आली अन फझलू खवळला...
[ Monday, February 14, 2005  11:59:35 pm]


संजय व्हनमाने

मुंबई : ' आपा को प्रॉब्लेम नही होनी चाहिये...बाकी का सब संभल लेंगे... ' हे सांगताना कुख्यात दाऊदचा हस्तक आणि सध्या स्वतंत्र टोळी थाटून मुंबईतल्या व्यापाऱ्यांची पाचावर धारण बसविणारा फझलू रेहमान प्रचंड संतापला होता. हवाला रॅकेटमार्फत पैसे आणि शस्त्रं पोहोचणं शेवटच्या टप्प्यात आलं होतं. एका बड्या व्यापाऱ्याच्या हत्येच्या कटाला केवळ ' अंजाम ' मिळणं बाकी होतं... पण फझलूची बहिण ( आपा) पोलिसांच्या अलगद जाळ्यात आली आणि फझलू खवळला...

महिनाभरापूवीर् फझलू टोळी शहरात मोठ्या ' कारवाया ' करणार असल्याची कुणकुण परदेशातील खबऱ्यांकडून पोलिसांना लागली. त्यासरशी सर्व यंत्रणा खडबडून जाग्या झाल्या. मात्र या टोळीची दळणवळण यंत्रणा फारच अत्याधुनिक असल्याने त्यांचा मागमूस लागणं कठीण होतं. इग्रंजीची फारशी माहिती नसतानाही इमेलवरून ' चॅटिंग ' द्वारे फझलूला माहिती पुरविली जात असल्याचे पोलिस उपायुक्त ( गुन्हे) धनंजय कमलाकर यांच्या लक्षात आले. त्यामुळे त्यांनी ' इमेल ' वरच वॉच ठेवला आणि गुन्हा घडल्यानंतरच आरोपींचा शोध घेण्याची प्रथा मोडून काढताना क्राइम ब्रँचच्या पोलिसांनी फझलू टोळीच्या चारजणांना गुन्ह्याआधीच मोक्काखाली अटक केली.

शहरातल्या व्यापाऱ्यांना, उद्योगपतींना याशिवाय बॉलिवूडमधील मंडळींना खंडणीसाठी धमकाविणाऱ्या फझलू टोळीने गेल्या वर्षभर शहरात उच्छाद मांडला आहे. या टोळीच्या संभाव्य कारवायांची माहिती मिळाल्यामुळे फझलूचा मोबाइल ' टॅप ' करण्यात येत होता. त्यामुळे बऱ्याचशा हालचाली कळत होत्या. फझलू एक दिवसही एका जागेवर न थांबता सतत कधी दुबई तर कधी आफ्रिकेमधील नायजेरिया अशा ठिकाणी फिरत सर्व सूत्रे सांभाळत होता. मध्येच तो पाकिस्तानलाही जाऊन आला.

हवालामार्फत फझलूकडे पैसे रवाना होण्याच्या मार्गावर होते. या कटात वापरण्यासाठी एक अत्याधुनिक शस्त्रही परदेशातून भारतात आले होते. कोलकातामार्गे हे शस्त्र महाराष्ट्रात येणार होते. याचदरम्यान फझलूची बहिण त्याला भेटण्यासाठी भारतातून निघाल्याचे पोलिसांना समजले. त्यांनी ताबडतोब तिला हेरून तिच्याकडून सर्व धागेदोरे घेतले. तिच्या माहितीच्या आधारे अन्वर अहमद गुलजार आझमी, त्याचा भाऊ अख्तर अहमद, मोहमद अस्लम अताउल्ला खान उर्फ बेस्ट आणि मोहमद तारिक मोहमद शेख या चौघांना पोलिसांनी अटक केली. पोलिस आयुक्त अनामी रॉय यांनीही या माहितीला दुजोरा दिला आहे.

पोलिसांना त्यांच्याकडून सर्व माहिती मिळाली मात्र कोणाची हत्या करणार याचा थांगपत्ता या चौघांनाही नव्हता. शेवटच्या क्षणी फझलू त्यांना नाव सांगणार होता. बहिणीला पकडल्याचे कळताच फझलू हबकला. कोण फुटलाय याची माहिती घ्यायला सांगतानाच कोणत्याही परिस्थितीत ' आपा ' ला त्रास व्हायला नको असे त्याने सांगितले. काही दिवस शांत रहा असा सबुरीचा सल्लाही त्याने त्याच्या साथीदारांना दिला. अर्थात या सल्ल्यापेक्षा त्याने दिलेला आदेश महत्वाचा होता... आपा का पासपोर्ट जमा किया होगा... उसके लिये फौरन दुसरा पासपोर्ट बनाओ!

 
</text>
</doc>
