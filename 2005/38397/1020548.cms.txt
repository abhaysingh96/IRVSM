<doc>
<docno>1020548.cms.txt</docno>
<text>
 
हेल्थ
हा खोकला साधा नव्हे!
[ Monday, February 14, 2005  05:32:09 pm]


वारंवार सुका खोकला होत असेल, तर त्याकडे सुरुवातीला तरी दुर्लक्ष केलं जातं. मग खोकल्याची आणि दम लागण्याची तीव्रता वाढत जाते. फुफ्फुसाची उघड-झाप कमी झाल्याने चालल्यावर, धावल्यावर श्वास घ्यायला त्रास होतो. अशा वेळी लगेचच तपासणी करून घेणं आवश्यक आहे. या खोकल्याचं कारण इण्टरस्टिशिअल लंग डिसीज (आयएलडी) हा आजार असू शकतं.

' हॅपी न्यू इअर ' चे मेसेजेस इरेज करता करता 2005 वर्ष दीड महिन्याने जुनं झालं. या दीड महिन्याने जगाला कित्येक गोष्टी दाखवल्या. या गोष्टींचा आढावा घेतला, तर त्यात चांगल्या आणि वाईट अशा दोन्ही घटनांचा समावेश होता. डॉक्टरांच्या जीवनात अशा कित्येक घटना रोज घडत असतात. सकाळी साडेनऊ वाजता तो कोणाचा जीव वाचवतो, दुपारी अडीच वाजता त्याच्या प्रयत्नानंतरही एखाद्याचा मृत्यू आपल्या डोळ्यांसमोर बघतो, संध्याकाळी साडेपाच वाजता एखादी स्त्री तिच्या बाळाचा जीव वाचवल्याबद्दल त्याच्यासमोर आनंदाचे अश्रू सांडते आणि रात्री 11 वाजता तोच डॉक्टर आयसीयूमध्ये एका गंभीर आजार असलेल्या पेशण्टच्या नातेवाईकांना ' काळजी करू नका, तुमचा शैलेश लवकरच बरा होऊन घरी जाईल ,' असं आश्वासन देत असतो. डॉक्टरच्या जीवनात प्रत्येक वर्षातील प्रत्येक क्षण असाच पेशण्टच्या सुख:दु:खांनी वेढलेला असतो.

' हा कसला त्रास आहे, हे कळतच नाही हो. गेल्या एक-दीड वर्षापासून मला खोकल्याचा त्रास सुरू झाला आहे आणि चालल्यावर दम लागतो. बरेच एक्स-रे करून झाले, रक्तही तपासून झालं. आयुष्य नकोसं झालंय हो. ' मिसेस जानकी सांगत होत्या.

55 वर्षांच्या मिसेस जानकी घरकामात पूर्णपणे व्यस्त होत्या. हा त्रास त्यांना दीड वर्षांपासून होत होता. खोकल्याची आणि दम लागण्याची तीव्रता आठ-नऊ महिन्यांपासून वाढत चालली होती. त्यांचा सिटी स्कॅन करून घेतला. त्यांना इण्टरस्टिशिअल लंग डिसीज ( आयएलडी) असल्याचं नक्की झालं.

या आजारात फुफ्फुसाची ताकद कमी होत जाते. त्याची श्वास खेचून घेण्याची क्षमता कमी होत जाते. ब्राँकायटिसमध्ये जसा फुफ्फुसात कफ निर्माण होतो, तसा या आजारात होत नाही. त्यामुळे पेशण्टला सुका खोकला येत राहतो. कफ पडत नाही. हा खोकला इतका वाढू शकतो, की तो मनुष्य खोकून खोकून बेजार होतो आणि त्याची छाती दुखू लागते. फुफ्फुसाची उघड-झाप कमी झाल्याने चालल्यावर, धावल्यावर श्वास घ्यायला त्रास होतो.

अस्थमा किंवा अॅलर्जी आणि ब्राँकायटिस या फुफ्फुसाच्या आजारांचा उल्लेख ज्या सहजतेने होतो, तसा या आजाराचा होत नाही. हा आजार हळूहळू वाढत जातो. थोडा थोडा येणारा सुका खोकला आणि अधूनमधून लागणारा दम यासाठी तात्पुरती औषधं घेतली जातात. त्या औषधांनी तेवढ्यापुरतं बरं वाटतं. शिवाय या आजारात ताप न आल्यामुळे आणि कफ न पडल्यामुळे कसली तरी हवेतील अॅलजीर् असेल, असं म्हणून इलाज केला जातो. या आजाराच्या निदानात ब्राँकोस्कोपी या चाचणीचं खूप महत्त्व आहे.

या चाचणीत ब्राँकोस्कोप नावाची नळी नाकाद्वारे फुफ्फुसापर्यंत घातली जाते. या नळीला दुबिर्ण असते. दुबिर्णीच्या साहाय्याने फुफ्फुसाचा छोटासा तुकडा काढून तो तपासण्यासाठी पाठवता येतो. या आजारात फुफ्फुसात जे बदल घडतात, ते त्या तुकड्यात दिसल्यानंतर इण्टरस्टिशिअल लंग डिसीज झाला आहे, हे कळतं.

मिसेस जानकींच्या सर्व चाचण्या झाल्या. त्यांना हा आजार असल्याचं सांगितलं गेलं. या आजाराचा उपचार त्यांना सुरू केला गेला. त्यांचा खोकला आज बराच कमी झाला आहे. दम लागण्याची तीव्रताही कमी झाली आहे. परंतु बऱ्याच पेशण्ट्समध्ये इण्टरस्टिशिअल लंग डिसीज हा पूर्णपणे बरा होत नाही. त्या आजाराची तीव्रता औषधांद्वारे कमी होते पण फुफ्फुसाची ताकद पूर्णपणे पूर्ववत होत नाही. काही प्रमाणात सुका खोकला आणि दम सुरू राहू शकतो. हा आजार औषधांद्वारे किती बरा होईल, हे तो आजार निदानाच्या वेळेस किती वाढला आहे, यावर अवलंबून असतं.

योग्य वेळेत याचं निदान झाल्यास औषधांना योग्य तो प्रतिसाद मिळतो आणि पेशण्ट आपले दैनंदिन व्यवहार अगदी पूवीर्सारखे पार पाडू शकतो.

डॉ. सलील बेंदे

तुम्ही तुमचे प्रश्न किंवा अडचणी डॉ. सलील बेंदे यांना विचारू शकता. आमचा पत्ता - ' सिटी- स्कॅन ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी. एन. रोड, मुंबई - 400001.

 
</text>
</doc>
