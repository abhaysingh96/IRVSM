<doc>
<docno>1020622.cms.txt</docno>
<text>
 
हेल्थ
झोपेची समस्या
[ Monday, February 14, 2005  06:37:53 pm]


उत्तम आरोग्यासाठी योग्य आहार व व्यायाम यांच्या जोडीला योग्य झोपही तेवढीच महत्त्वाची असते. चांगल्या झोपेमुळे आपले मन व शरीर ताजेतवाने होते. परंतु जवळजवळ 30 ते 40 टक्के लोकांना नीट झोप लागत नाही.

सर्वसाधारणपणे आपल्याला सात ते आठ तास झोपेची गरज असते. काहीजणांना याहून कमी झोप पुरते, तर काहींना आठ तासांपेक्षाही जास्त झोप लागते. वाढत्या वयाबरोबर झोप कमी होते. झोप नीट झाली नाही तर दिवसभर सुस्ती वाटणे, थकवा येणे, कामातील एकाग्रता कमी होणे, चिडचिडेपणा वाढणे, स्मरणशक्ती कमी होणे, असे परिणाम जाणवतात. तसेच झोप कमी झाल्यास आपली कार्यक्षमता कमी होते. काहीवेळा गाडी चालवताना अपघातही घडू शकतो.

झोप न लागण्याची कारणे

परीक्षा, नवीन नोकरी, मानसिक ताण-तणाव, जवळच्या व्यक्तीचा मृत्यू, या कारणांमुळे झोपेवर काही दिवस परिणाम होऊ शकतो. तसेच झोपेची जागा बदलणे, झोपण्याच्या वेळेतील बदला , ( शिफ्ट ड्युटी) अती थंड किंवा उष्ण वातावरण, गोंगाट, अती उजेड या गोष्टींमुळेही झोपेत व्यत्यय येऊ शकतो. ही झोप न लागण्याची अल्पकालीन कारणे होत.

दीर्घकालीन निदानाशाची कारणे

सांधेदुखी, अल्सर, कॅन्सरसारखी दुखणी, दमा- खोकल्यासारखे श्वसनसंस्थेचे आजार, डोकेदुखी, उत्तेजक पदार्थाचे व्यसन, मानसिक आजार या कारणांमुळे अशा निदानाशाची समस्या उद्भवते.

चांगली झोप येण्यासाठी उपाय

झोप येत नाही म्हणून झोपेच्या गोळ्या घेण्यापेक्षा पुढील उपाय करून बघावेत. झोपण्याची वेळ व सकाळी उठण्याची वेळ रोज तीच ठेवावी. दिवसा झोपणे टाळावे म्हणजे रात्री लवकर झोप लागते. झोपण्याच्या आधी चहा- कॉफीसारखे उत्तेजक पेय घेऊ नयेत. शक्यतो रात्रीचे जेवण हलके असावे. परंतु काहीजणांना पोटभर जेवल्यावर चांगली झोप लागते अशा व्यक्तींनी पोटभर जेवल्यास हरकत नाही.

* झोपेची जागा स्वच्छ व आल्हाददायक असावी. झोपेच्या खोलीत जास्त उजेड किंवा गांेगाट नसावा. झोपण्यापूवीर् अर्धा ते एक तास आधी टीव्ही बंद करावा. झोपण्यापूवीर् काही वेळ मन शांत होण्यासाठी मंद संगीत किंवा वाचन यांचा उपयोग करावा. झोपण्यापूवीर् गरम पाण्याने आंघोळ केल्यानेही छान झोप लागते.

* शारीरिक श्रम, नियमित चालणे व व्यायाम यामुळेही चांगली झोप लागण्यास मदत होते.

मानसिक ताणामुळे बऱ्याचदा झोप येत नाही. योगसाधना, नामस्मरण किंवा मेडीटेशन केल्याने मानसिक ताण कमी होतो.

वरील सर्व उपाय करूनही झोप येत नसल्यास डॉक्टरांच्या सल्ल्याने औषधोपचार करून आपण झोपेची समस्या सोडवू शकतो.

डॉ. राजशेखर सिंहासन

 
</text>
</doc>
