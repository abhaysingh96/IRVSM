<doc>
<docno>1020482.cms.txt</docno>
<text>
 
सदर
विवाहविडंबन
[ Monday, February 14, 2005  04:31:56 pm]


माणूस हा कोणत्याही जातीचा, धर्माचा, पंथाचा अगर देशाचा असो, तो चालतो सारखाच, बोलतो सारखाच, पाहतो सारखाच, ऐकतो सारखाच आणि जगतोदेखील सारखाच. फक्त त्याच्या आचारविचारावरून आणि श्ाद्धेवरून त्याचा धर्म ओळखला जातो. धर्माचं आचरण करण्यासाठी, श्ाद्धेची अभिव्यक्ती करण्यासाठी वेगवेगळे प्रकार त्या त्या धर्मात नमूद केलेले आहेत. निरनिराळे सण कसे साजरे करावेत इथपासून ते मुंज, लग्न इत्यादी गटबंधनासाठी कोणत्या गोष्टी विधीपूर्वक पार पाडण्यात याचे स्पष्ट निदेर्श सर्व धर्मांत आहेत. त्यातल्यात्यात विवाह हा मानवी जीवनातला एक महत्त्वाचा संस्कार असल्याने तो विधी अत्यंत कटाक्षाने आणि भाविकतेने पाळला जातो. शहर असो अगर ग्रामीण भाग, धर्मात सांगितलेले किमान विधी पार पडल्याशिवाय तो विवाहसंस्कार पूर्ण होत नाही, अशी भावना सर्वत्र खोलवर रुजलेली आहे. गावात ' विवाह आणि चहापान ' रूढ झालेलं असताना शहरात मात्र खचिर्क विवाहाची स्पर्धा चाललेली असते. पण तो समारंभ कितीही झगमगाटात झाला तरी प्राथमिक विधी मात्र पार पाडले जातात.

असे धामिर्क विधी बहुभाषिक आणि भिन्न विचारांच्या लोकांना धर्माच्या रेशमी धाग्याने एकत्र गुंफून ठेवत असतात ; पण अलिकडे आपल्या धर्माचं विडंबन करण्याची जणू स्पर्धा लागलेली आहे. सर्वसामान्य माणूस त्याचा एका शब्दाने निषेध करत नाही आणि भयावह गोष्ट म्हणजे अशा या विडंबनाचा धिक्कार करण्याऐवजी त्याचं कौतुक करून त्या निंद्य प्रकाराला वारेमाप प्रसिद्धी दिली जाते. एका धनाढ्य डायमंड किंगच्या घरातला विवाह तीन वर्षांपूवीर् पाणबुडीत झाला. पाण्याखाली झालेल्या त्या विवाहाला पाणिग्रहणाशिवाय भरपूर प्रसिद्धी मिळाली. त्या विवाहाचं कौतुकदेखील खूप झालं. त्यानंतर असाच एक विवाह विमानात झाला. पैसा भरपूर असल्याने शे-दोनशे वऱ्हाडी मंडळी त्याच विमानातून सोबत नेण्यात आली. वाजंत्री नव्हती, तरी अक्षता फेकून आणि टाळ्यांच्या कडकडाटात तो समारंभ अधांतरी पार पडला. एकदा श्ाद्धा मेली की, थट्टेला आणि विडंबनाला मर्यादा राहत नाही.

केवळ सवंग प्रसिद्धीसाठी विवाहासारख्या जन्मगाठ बांधणाऱ्या पवित्र प्रसंगाचं विडंबन करणाऱ्या वाढत्या प्रवृत्तीला रोखण्यासाठी आता कायदा करण्याची वेळ आली आहे. कारण दोन आठवड्यांपूवीर् असाच एक विवाह समारंभ जगप्रसिद्ध झाला. लोणावळ्याला दोन डोंगरांच्या कडेला दोरखंड बांधून त्याला लोंबकळत वर आणि वधू मध्यावर आले आणि एकमेकांना हार घालून त्यांनी विवाह झाल्याचं जाहीर केलं. विशेष म्हणजे हे विवाहाचं विडंबन पाहण्यासाठी डोंगराच्या दोन्ही कड्यावर उभय पक्षाचे बरेच लोक उभे होते. त्यांनी टाळ्या वाजवून टांगलेल्या वधूवरांना ' अष्टपुत्रा सौभाग्यवती भव ' असा भरभरून आशीर्वाद दिला.

धर्म, रितीरिवाज पायदळी तुडवून केवळ स्टंट म्हणून विवाह पद्धतीचं विडंबन करण्याची ही लाट कुठपर्यंत जाणार आहे हे समजायला मार्ग नाही. अलिकडेच मुंबईत स्त्री-पुरुष मल्लांचा संमिश्ा कुस्तीसामना झाला. उद्या कुस्तीच्या आखाड्यातच एकमेकांचा गळा धरण्याऐवजी एकमेकांच्या गळ्यात हार घालून विवाह झाल्याचं जाहीर केलं जाईल. परवा परस्परविरोधी दिशेने धावणाऱ्या आगगाडीत दरवाज्यात लोंबकळून महिलांच्या डब्याच्या दिशेने फेकलेला हार जिच्या गळ्यात पडेल, तिच्याशी स्वयंवर झाल्याचं जाहीर होईल. बॅडमिंटन आणि फुटबॉल खेळणाऱ्या जोड्या तर खेळता खेळताच रॅकेटला हार बांधून मॅरेज-मॅरेज खेळतील. परस्परांची तोंडंही न पाहिलेल्या दहा हजार मैलावरच्या मुलाशी किंवा मुलीशी कॉम्प्युटरवरून लग्न लावण्याची पद्धत आता जवळ जवळ रूढ झाली आहे. फक्त त्याला पोपने मान्यता देण्याचं शिल्लक राहिलं आहे.

विवाह समारंभ हा काही चेष्टेचा विषय नाही. त्याची काही आचारसंहिता आहे. आपल्या धर्मात ती स्पष्ट शब्दांत सांगितली आहे. तो संस्कार खोलवर जाण्यासाठी काही महत्त्वाचे विधी सांगितलेले आहेत. त्यापैकी लज्जाहोम हा एक महत्त्वाचा विधी असतो. तांदळाच्या राशीवर जलकुंभ ठेवून मंत्रजागरात तो पार पडतो. वधूचा हात हाती घेऊन,

गृभ्णामि ते सौभगत्वाय हस्तं
मया पत्या जरदष्टिर्यथास:।
भगो अर्थमा सविता पुरन्धि:
मध्यं त्वादुर्गार्दपत्याय देवा:।।

म्हणत पाणिग्रहण करतो. या समारंभात अग्नीला फार महत्त्व असतं. वधूवरांना समारोसमोर बसवून दोघांच्या कमरेभोवती दुहेरी सुताचे दोन वेढे देतात. कंकणबंधनानंतर वधूवर आपल्या भावी आयुष्याच्या अपेक्षा आणि इच्छा व्यक्त करतात. मंगळसूत्र म्हणजे मांगल्य निदर्शक बंधन, प्रेम आणि सद्भावाचं प्रतीक मानलं जातं. संस्कार बिंबवणारा महत्त्वाचा विधी म्हणजे सप्तपदी. तांदळाच्या राशीवर मुलीच्या उजव्या खांद्यावर हात ठेवून एकेक मंत्र म्हणत सप्तपदी झाल्यानंतर विवाह हा संस्कार पूर्ण होतो आणि मगच शेल्या- उपरण्याची गाठ सुटते. वर्षानुवषेर् अत्यंत श्ाद्धेने, भाविकतेने आणि समारंभपूर्वक जोपासलेल्या या संस्काराचे विडंबन करण्याचा अधिकार कोणालाच नाही. अशा चांगल्या परंपरा उद्ध्वस्त झाल्या, तर माणसांमधल्या माणुसकीला ग्रहण लागून कोणतेही प्रेमसंबंध आणि नाती जुळणार नाहीत. दोरखंडाला लोंबलेले विवाहदेखील टिकणार नाहीत.

प्रमोद नवलकर

 
</text>
</doc>
