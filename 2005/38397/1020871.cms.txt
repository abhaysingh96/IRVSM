<doc>
<docno>1020871.cms.txt</docno>
<text>
 
महाराष्ट्र
वनखात्याचे स्नेहसंमेलन!
[ Monday, February 14, 2005  10:51:42 pm]


म. टा. प्रतिनिधी

पुणे : वन विभागाच्या पुणे प्रादेशिक वृत्तातील सर्व अधिकारी, कर्मचारी असे मिळून चारशे जण बऱ्याच वर्षांनी एका ठिकाणी जमल्याने जणू त्यांचे स्नेहसंमेलन भरल्याचे वातावरण सोमवारी कृषी विद्यापीठातील शिरनामे सभागृहात दिसत होते. निमित्त होते एकदिवसीय कार्यशाळेचे!

बहुतांश खात्यामध्ये अधिकारी-कर्मचारी यांचे बेन वॉशिंग करण्यासाठी अशा कार्यशाळा होतात. मात्र, एकूणच दुर्लक्षित खाते असा बोलबाला असल्याने वनखात्यामध्ये असा प्रयोग झाला नव्हता. बबनराव पाचपुते वन मंत्री झाल्यानंतर त्यांनी राज्यभर आठ कार्यशाळा घेण्याची घोषणा केली शेवटची आठवी कार्यशाळा पुण्यात झाली. पाचपुते सुरुवातीपासून समारोपाचे भाषण करेपर्यंत मोठ्या उत्साहाने उपस्थित होते. सर्व संयोजन त्यांनीच केले. विशेष म्हणजे जेवणानंतरही उपस्थितांची संख्या घटली नाही.

पुणे वृत्ताचे मुख्य वनसंरक्षक प्रकाश ठोसरे यांनी प्रास्ताविकात कार्यशाळेमागील हेतू स्पष्ट करून कार्याचा आढावा घेतला. अप्पर सचिव अशोक खोत यांनी वनखात्याबद्दलच्या अनास्थेच्या वातावरणामुळे प्रशासनाची अवस्था कशी दयनीय झाली आहे, हे सांगून प्रतिमा बदलण्यासाठी कोणते आणि कशाप्रकारे प्रयत्न करावेत, याचेही मार्गदर्शन त्यांनी केले.

1927 रोजी ब्रिटीशांनी आणलेला वन कायदा जशाच्यातसा आजही राबवला जातो तो बदलून विकासाभिमुख करण्याची गरज डॉ. सुधीर भोंगळे यांनी व्यक्त केली. राज्याच्या पाणलोट विकासाचे माथा आणि पायथा असे दोन भाग पडतात. त्यातील माथ्याचा भाग वनखात्याकडे असूनही कामे मात्र होत नाहीत, अशी खंतही त्यांनी व्यक्त केली. पर्यावरणाच्या विकासासाठी वन खात्याने ' व्हिजन डॉक्युमेंटरी ' निर्माण करण्याची सूचना संगणक तज्ज्ञ डॉ. विजय भटकर यांनी केली.

 
</text>
</doc>
