<doc>
<docno>1020739.cms.txt</docno>
<text>
 
धावते जग
तुघलकी फर्मान
[ Monday, February 14, 2005  08:26:05 pm]


आपल्या देशात शिक्षकांना वेगवेगळ्या कामांसाठी वेठीस धरण्याची प्रथा नवी नाही. कधी त्यांना जनगणना कार्यक्रमासाठी राबवून घेतले जाते, तर कधी दारूबंदीच्या कामात गुंतविले जाते. कुटंुबनियोजनाच्या कामातील त्यांचा सहभाग कायमच गृहीत धरलेला असतो. शळेमध्ये विद्याथीर्ही त्यांनीच जमा करून आणावेत आणि नसबंदीच्या शस्त्रक्रियांसाठी त्यांनीच माणसे गोळा करून आणावीत, असा आपल्या देशात एक सुप्त संकेतच बनला आहे. पण याच संकेताचा फायदा घेऊन राजस्थानातील भरतपूरच्या जिल्हाधिकाऱ्यांनी भलतीच शक्कल लढविली आहे.

या जिल्ह्यात नसबंदीच्या शस्त्रक्रियेचे प्रमाण अन्य जिल्ह्यांच्या तुलनेत भलतेच कमी आहे. त्यामुळे नसबंदीचे अपेक्षित लक्ष्य गाठण्यासाठी या जिल्हाधिकाऱ्यांनी शिक्षकांना वेठीस धरले असून प्रत्येक शिक्षकाने दरमहा एक तरी नसबंदीची ' केस ' सादर करण्याचा फतवा काढला आहे. अर्थात शिक्षकाने ही ' केस तोंडी सादर करून भागणार नाही ; तर त्यासाठी दर महिन्याच्या पाच तारखेच्या आत संबंधित व्यक्तीने नसबंदी करून घेतल्याचा पुरावाच सादर करावयाचा आहे. हा फतवा न मानणाऱ्या शिक्षकावर शिस्तभंगाची कारवाइं करण्याची धमकीही या जिल्हाधिकाऱ्यांनी दिली आहे.

शिवाय कागदपत्रांची विश्वासार्हता तपासून बघितल्यानंतरच शिक्षकाला त्या महिन्याचे वेतन द्यायचे की नाही, याबाबतचा निर्णय घेतला जाणार आहे! भरतपूरच्या जिल्हाधिकाऱ्यांच्या या ' तुघलकी ' फर्मानाची वार्ता अद्याप राजस्थानच्या मुख्यमंत्री वसुंधराराजे यांच्या कानावर गेली आहे की नाही, ते कळायला मार्ग नाही ; पण त्यांनी या विषयात तातडीने लक्ष घालून संबंधितांचे कान उपटायला हवेत. आणीबाणीनंतर झालेल्या निवडणुकीत इंदिरा गांधी सरकार कोसळले, त्यास त्या दोन वर्षांच्या काळात झालेले नानाविध अत्याचार कारणीभूत असले, तरी कुटुंब नियोजनाच्या कामात झालेल्या बळजबरीचा त्यात सर्वाधिक वाटा होता, याचे वसुंधराराजे यांना स्मरण करून देण्याची गरज आहे.

या आधीच शिक्षकांना पोलिओ निर्मूलनाच्या कामात गुंतविले आहे. त्यामुळे आता भरतपूरमधील शिक्षकवर्गाने नसबंदीची गिऱ्हाईके गोळा करण्यासाठी काही सक्तीचे उपाय योजण्यास सुरुवात केली, तर त्याचा फटका पुढच्या निवडणुकीत भरतपूरच्या जिल्हाधिकाऱ्यांना नव्हे, तर वसुंधराराजे यांना बसणार आहे, हे ध्यानात घेतलेले बरे.

 
</text>
</doc>
