<doc>
<docno>1020572.cms.txt</docno>
<text>
 
महाराष्ट्र
ठाणेकरांच्या प्रतिसादामुळे बहरलं वृक्षवल्ली प्रदर्शन
[ Monday, February 14, 2005  06:12:43 pm]


मुंबई टाइम्स टीम

ठाणे : इथे भरवण्यात आलेल्या ' वृक्षवल्ली 2005' या प्रदर्शनाला व त्या निमित्ताने घेण्यात आलेल्या स्पधेर्ला अभूतपूर्व प्रतिसाद मिळाला. तीन दिवसांत सुमारे 30 हजारावर लोकांनी हे प्रदर्शन पाहिलं. हे प्रदर्शन माहितीपूर्ण, उद्बोधक आणि त्यांच्या ज्ञानात भर टाकणारे झाल्यामुळे पर्यावरणाबद्दल जागृती, आस्था आणि अधिक रूची निर्माण करणारे ठरले, अशी प्रतिक्रिया जनमानसात व्यक्त होत आहे. महापालिका आणि वृक्षप्राधिकरण यांनी आयोजित केलेल्या या पहिल्याच प्रयत्नाचं क्रांतीकारक उपक्रम असं कौतुक झाल्यामुळे या प्रदर्शनाने एक वेगळीच उंची गाठली, असं म्हणावं लागेल.

' वृक्षवल्ली 2005' प्रदर्शनामध्ये झाडं, फुलं, फळं आणि भाजीपाला यांचा समावेश होता. सुमारे चार-पाच हजार कुंड्यांची त्यासाठी आकर्षक पद्धतीने मांडणी करण्यात आली होती. शोभिवंत पानं, झाडं, हंगामी फुले, सुगंधी वनस्पती, औषधी वनस्पती, फळझाडं, पालेभाज्या, शेंगभाजी, फळभाजी, मूळभाजी, गुलाब, जरबेरा, अॅस्टर, पेरोनिया आदी 40 प्रकारची हंगामी फुलं, कृषी विषयक माहिती देणारे 33 स्टॉल्स, सुमारे 110 औषधी वनस्पतींच्या उपयोगाची माहितीपूर्ण मांडणी, झाडांचे महत्त्व हर्बल वनस्पती आणि वनौषधींचा ठेवा आदी विषयावर महितीपूर्ण व्याख्यानं आदी अनेक गोष्टींमुळे आणि त्याला ठाणेकरांनी दिलेल्या भरघोस प्रतिसादामुळे हे प्रदर्शन दीर्घकाळ लक्षात राहील इतकं चांगलं झालं.

औषधी वनस्पती आणि आयुवेर्द हा भारताचा अमोल ठेवा आहे. मात्र या ठेवण्याचे जतन करण्यात कमी पडल्यामुळे चीन, जपान, तैवानसारख्या देशात संशोधन केलं जात आहे. जगात वनौषधींची उलाढाल 60 हजार कोटींची असताना त्यातील भारताचा वाटा मात्र केवळ एक टक्काच आहे. ही आमदार सुभाष देसाई यांनी सांगितलेली माहिती पर्यावरणप्रेमींच्या डोळ्यात अंजन घालणारी ठरावी. तर मंुबई युनिव्हिर्सिटीचे प्रकुलगुरू डॉ. अरुण सावंत यांनी, ठाण्याच्या हवेची गुणवत्ता राज्यातील अन्य शहरांच्या तुलनेत अधिक चांगली असल्याचं व्यक्त केलेलं मत ठाणेकरांना सुखावून गेले असल्यास नवल नाही. महापालिकेचा प्रदूषण नियंत्रण कक्ष चांगलं काम करत असल्याचं प्रशस्तीपत्र त्यांनी दिलं.

महापालिकेचे उद्यान अधीक्षक संजय गावंडे यांच्या मार्गदर्शनाखाली उद्यान विभागाच्या सुनील मोरे, केदार पाटील, दिनेश गावडे आणि मधुरा कुदळे आदी कर्मचाऱ्यांनी कमीत कमी खर्चात हे प्रदर्शन भरवलं. वृक्ष प्राधिकरणाचे अध्यक्ष संजय सेठी यांच्यासह अनिल सावे, गोपाळ लांडगे, अशोक बोरीटकर, विजय कदम, मनिषा कोंडसकर, एकनाथ काजारी, शाम पाटील, अबुसुफीयान, विलासभाई गायकर, मनोज शिंदे, सुरेखा पाटील, भीमराव लोखंडे, निवृत्ती काळे आदी सदस्यांचा या प्रदर्शनाच्या यशस्वीततेचा वाटा सिंहाचा होता

खराखुरा वृक्षमित्र!

जगदीश थोरात याने अवैध वृक्षतोडीवर जागता पहारा ठेवून जागल्याचे बहुमोल काम केल्याचं निष्पन्न झालं आहे. बेकायदा वृक्षतोडबद्दल महापालिकेने गेल्या वर्षभरात दहा लाख रुपयांहून अधिक रकमेचा दंड वसूल केला. जगदीश थोरात यांच्या जागत्या पहाऱ्यामुळे त्यातील पाच लाख रुपयांची रक्कम मिळाली आहे. वृक्षतोड झाल्याचे समजताच थोरात त्या ठिकाणी पोहोचतात. त्याचे फोटो काढतात आणि वृक्षप्राधिकरणाकडे त्याबद्दल तक्रार करतात. त्यांनी पदरमोड करून केलेल्या या कामामुळे ते खरेखुरे वृक्षमित्र ठरले आहेत. त्याबद्दल त्यांचा आ. सुभाष देसाई यांच्या हस्ते सत्कार करण्यात आला. महापालिकेच्या वर्धापन दिनी त्यांना ' वृक्षमित्र पुरस्कार ' देऊन गौरवण्यात येणार आहे. इथल्या बिल्डर्स निवासी संकुलासाठी बेकायदा वृक्षतोड केल्याचं आढळून आलं आहे. त्यांच्याकडून दहा लाखांचा दंड वसूल करण्यात आला आहे. एक झाड पूर्वपरवानगी विना तोडल्यास महापालिकेने आता तीन हजारऐवजी पाच हजार रुपये दंडाची तरतूद केली आहे. दंडाची रक्कम 25 हजार रुपये करावी. म्हणजे बिल्डर वृक्षतोड करण्यात धजावणार नाहीत, असं थोरात यांनी सांगितलं.

 
</text>
</doc>
