<doc>
<docno>1019968.cms.txt</docno>
<text>
 
महाराष्ट्र
निवाऱ्यासाठी घुबडे सोसायट्यांकडे !
[ Monday, February 14, 2005  12:18:59 am]


प्रसाद पोतदार

पुणे : महामार्गांच्या रुंदीकरणामुळे वड, पिंपळ आदी वृक्षांची मोठ्या संख्येने झालेली कत्तल आणि वृक्षतोड यामुळे बेघर घुबडं पुणे, ठाणे आदी शहरांमधील सोसायट्यांमध्ये कुटुंबकबिला हलवू लागली आहेत. पुणे, नाशिक, सातारा, कोकण आदी भागांत 40 हून अधिक घुबडं बेघर झाल्याने मृत्युमुखी पडल्याची नोंदही पक्षीतज्ज्ञांकडे आहे.

गव्हाणी आणि पिंगळा या प्रकारची घुबडं आपल्याकडे आढळतात. श्ाृंगी घुबड दुमिर्ळ झाले असून त्याचा समावेश ' रेड डेटा बुक ' मध्ये आहे. आपल्याकडे प्रामुख्याने गव्हाणी घुबड आढळते. घुबडं निशाचर असल्याने त्यांना लगेच दुसरा निवारा शोधता येत नाही. उघड्यावर कावळे, घारी दिवसा टोचूनटोचून त्यांचा प्राण घेतात.

देहूरोड ते लोणावळा दरम्यान अलिकडेच वृक्षतोड करण्यात आली. त्यामुळे तेथील घुबडांचा निवारा गेला. तळेगाव दाभाडे येथील ' फ्रेंड्स ऑफ नेचर असोसिएशन ' ला सहा घुबडं मृतावस्थेत तर नऊ जखमी अवस्थेत सापडली. तीन जखमी घुबडं उपचारादरम्यान दगावली. जखमींत दोन दुमिर्ळ श्ाृंगी घुबडं होती. एकावर शस्त्रक्रिया करून त्याला पिंपरी-चिंचवडच्या बहिणाबाई उद्यानात ठेवण्यात आले आहे. संस्थेचे संस्थापक महेश महाजन म्हणाले : वृक्षांच्या तोडीमुळे घुबडं उघड्यावर आल्याने जखमी झाली. या परिसरातील सुमारे 225 घुबडं मृत झाल्याची शक्यताही त्यांनी वर्तवली.

पक्षीनिरीक्षक चंदहास कोल्हटकर म्हणाले की, गेल्या आठवड्यात ठाण्याच्या ओसवाल पार्कमध्ये राजीव तुलालवार यांच्या फ्लॅटमधील एसीच्या बॉक्सखाली घुबडाचे घरटे दिसून आले. त्यात पाच पिल्लंही होती. घुबड उडून गेल्यानंतर त्याच्या मागे कावळे लागले. पिलांना गच्चीवर पाण्याच्या टाकीपाशी ठेवले आहे. कोथरूडच्या मंत्री पार्क सोसायटीतही घुबडाची पिले आढळली.

पक्षीतज्ज्ञ डॉ. सतीश पांडे यांनी सांगितले की, वृक्षतोडीमुळे घुबडांचा निवारा जात असून ते मृत होण्याची संख्याही वाढू लागली आहे. उघड्यावर आलेली घुबडे नाइलाजाने सोसायट्यांमध्ये आसरा घेऊ लागली आहेत. आमच्या ग्रुपला अलिकडे 40 घुबडे मृतावस्थेत दिसून आली.

वृक्षतोड तर आहेच त्याशिवाय जुन्या इमारती, वाडे येथील बिळे हेही त्यांचे वसतीस्थान धोक्यात आले आहे. मात्र, प्रतिकूल परिस्थितीतही टिकून राहण्याची घुबडांची क्षमता असल्याने ते वाचू शकतील, असे ' वाइल्ड ' चे शेखर नानजकर यांचे मत आहे.

 
</text>
</doc>
