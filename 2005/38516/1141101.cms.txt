<doc>
<docno>1141101.cms.txt</docno>
<text>
 
महाराष्ट्र
'राष्ट्रवादीच्या दुसऱ्या हातात खंजीर'
[ Monday, June 13, 2005  08:16:50 pm]


म. टा. वृत्तसेवा

चिपळूण : शिवसेनेत पद मिळण्याच्या आशेने काम करू नका, पदाधिकाऱ्यांपेक्षा सामान्य शिवसैनिक हाच महत्त्वाचा आहे, असे सांगून पदाच्या आशेने अलीकडेच काही जण शिवसेना सोडून राष्ट्रवादीत प्रवेश करत असल्याचे ऐकतो. पण त्यांचा मैत्रीचा हात तुमच्या खांद्यावर असतो पण दुसऱ्या हातात खंजीर असतो, हे लक्षात ठेवा, असा इशारा माजी मुख्यमंत्री मनोहर जोशी यांनी शिवसेनेच्या मेळाव्यात दिला.

शिवसेनेचे माजी आमदार भास्कर जाधव यांच्यावर अप्रत्यक्ष टीका करताना राष्ट्रवादीकडे जाणाऱ्या शिवसैनिकांवर त्यांनी टीका केली. पदाचे आश्वासन देणाऱ्यांनी यापूवीर्ही खोटी आश्वासने देऊन अनेकांचा विश्वासघात केल्याचा इतिहास आहे, हे विसरू नका असे जोशी यांनी बजावले.

राष्ट्रवादी काँगेसचे अध्यक्ष शरद पवार यांच्यावरही टीकास्त्र सोडताना. सध्या शरद नव्हे तर वर्षा ऋतु आहे. वर्षाऋतुच्या काळ्या ढगांआड हा भास्कर लुप्त होईल, असा टोला जोशी यांनी मारला. जोशी यांच्या हस्ते शिवसेनेचे पदाधिकारी सचिन कदम, बाळा कदम, सदानंद चव्हाण आदींचा सत्कार करण्यात आला.

 
</text>
</doc>
