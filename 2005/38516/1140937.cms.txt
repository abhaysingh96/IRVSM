<doc>
<docno>1140937.cms.txt</docno>
<text>
 
सदर
वेश्या
[ Monday, June 13, 2005  05:29:35 pm]


डान्सिंग स्कूलपासून मसाज पार्लरपर्यंत आणि फोरस रोडपासून लोखंडवालापर्यंत संशोधन करून अनेक वेश्यांचे बुरखे मी फाडले आहेत. पण तोच बुरखा वापरून समाजात वावरण्याची पाळी आज माझ्यावर आली आहे. कोणाला तोंड दाखवायची सोय राहिलेली नाही. कारण वेश्यांवर प्रतिबंध येताना त्यांच्यातील एक अत्यंत महत्त्वाचा वर्ग माझ्याकडून दुर्लक्षित राहिला. त्याबद्दल मी वाचकांशी क्षमा मागतो. पण त्याचा दोष माझा नाही. माझं संशोधन अपुरे राहिलं. त्याची जाणीव मला राष्ट्रीय स्वयंसेवक संघाचे सरसंघचालक के. एस. सुदर्शन यांनी करून दिली. सुदर्शन यांच्याविषयी केवळ भाजपलाच नव्हे तर मलादेखील पूवीर्पासूनच अतीव आदर वाटतो. त्यांनीच परवा आमच्या डोळ्यांत झणझणीत अंजन घालत परखडपणे सांगितलं की, राजकारणी म्हणजे वेश्याच असतात. मी चाळीस-पंचेचाळीस वर्षं राजकारणात आहे. पण मी वेश्या आहे हे मला कधीच कळलं नाही. समारंभात परिचय करून देताना प्रदीप भिडे किंवा मंगला खाडिलकरने कधी प्रमोद नवलकर हे प्रभावी वेश्या आहेत, असं कधीच सांगितलं नाही. सांगितलं असतं तर कदाचित प्रेक्षकांनी टाळ्यांचा गजर केला असता.

दोन दिवस झाले. सुदर्शनजींच्या वक्तव्यावर अद्याप कोणीच प्रतिक्रिया व्यक्त केली नाही. कोणी चिडला नाही, कोणी मोर्चा काढला नाही. सुदर्शनजींनी ते विधान मागे घ्यावं म्हणून कोणी भूक लागेपर्यंत प्राणांतिक उपोषण केलं नाही. याचा अर्थ खरोखरच राजकारणी हा वेश्यांचा वर्ग असतो असं समजावं काय? कारण वेश्येला 'वेश्या' म्हटलेत तर ती न रागावता कोणाशीही बातचीत करायला धावते. मी गेले दोन दिवस सुदर्शनजींचं चुकलं काय आणि बरोबर काय याचा अभ्यास करतोय. एका बाबतीत बरंच सार्धम्य आहे. लोकांना माहीत नसेल की, कोणत्याही माडीवरील वेश्या ही दीर्घकाळ एकाच माडीवर राहत नाही. तो काळ सर्वसाधारण तीन ते पाच वर्षांचा असतो. या माडीबदलाचे एकमेव कारण म्हणजे गिऱ्हाईकाचा एखाद्या माडीशी परिचय झाला तर तो नि:संकोचपणे त्या माडीच्या पायऱ्या चढतो आणि 'घरवाली'शी दोस्ती करतो. पण त्याला त्या व्यभिचारासाठीसुद्धा सतत बदल हवा असतो. त्या माडीवरच्या त्याच त्याच मुलींचा त्याला कंटाळा येतो. त्याची ती हौस भागवण्यासाठी घरवालीलादेखील मुलींमध्ये बदल करावा लागतो.

सुदर्शनजींना असं म्हणायचं असावं की, आता जनतेचं आणि राजकारणी लोकांचं तसंच नातं आहे. कारण जनतेला आता तोच तोच पक्ष आणि तेच तेच राजकारणी नकोत. त्यांना बदल हवाय. एकाच पक्षात राहून राजकारणी जनतेची गरज पुरवू शकत नाहीत. म्हणून दर तीन वर्षांनी म्हणा किंवा पाच वर्षांनी म्हणा, बरेचजण आपला पक्ष बदलत असतात. त्यामुळे शिवसेनेतून जो पडतो तो राष्ट्रवादीमधून निवडून येतो आणि राष्ट्रवादीत ज्याला तिकीट मिळत नाही, तो काँग्रेसमध्ये जाऊन उभा राहतो. वेश्येला ज्याप्रमाणे गिऱ्हाईक 'तू 107 नंबरच्या माडीवरून 227 नंबरच्या माडीवर कशी आलीस,' असं विचारत नाही, त्याप्रमाणे परस्परविरोधी धोरण असलेल्या पक्षात तुम्ही कसं आलात, असं जनता कोणाला विचारत नाही. तसं जनतेने खडसावून विचारलं असतं तर आज जॉर्ज फर्नांडिससारखे एकेकाळी भाजपच्या नावाने कडाकडा बोटं मोडणारे भाजपच्या मांडीला मांडी लावून बसले नसते. अंगप्रत्यंग शिवसेनामय झालेले डॉ. रमेश प्रभू बाळासाहेबांना न भेटता सुरतच्या राष्ट्रवादीत गेले नसते. प्रभू किंवा फर्नांडिस यांनाही मी बिलकूल दोष देणार नाहीत. एकदा सुदर्शनसारख्या विचारवंतांनी राजकारणी वेश्यांसारखे असतात म्हटल्यावर विषयच संपला. इंग्रजीत एक म्हण आहे की प्रेमात आणि युद्धात सर्व क्षम्य असतं. आता नवीन म्हण उदयाला आली आहे. प्रेम, युद्ध आणि माडीवर सर्व काही क्षम्य असते. सुदर्शनसारख्या वयोवृद्ध सरसंघचालकाचं राजकारणाविषयी असलेलं ज्ञान सर्वश्ाुत आहे, पण वेश्यांबद्दलचं त्यांचं ज्ञान कौतुकास्पद आहे.

सध्या राजकारणी पैशासाठी काय वाट्टेल ते करायला तयार असतात. पक्षांतराचा कायदाही त्यांनी धाब्यावर बसवला आहे. सभ्यता, चारित्र्य, आचारसंहिता या सगळ्या गोष्टी आता बर्फाच्या गोळ्याप्रमाणे वितळल्या असून, 'बॅग' (एक लाख), 'खोका' (एक कोटी) आणि आता 'कंटेनर' म्हणजे दहा कोटी या भाषेतच राजकीय व्यवहार चालतात आणि त्यातूनच सरकार उदयाला येतं. नळबाजार, भायखळा बाजार, चिराबाजार यापेक्षाही आता 'घोडेबाजार'चं महत्त्व वाढत असून, त्याला प्रतिष्ठा प्राप्त झाली आहे. 'जो पैसा फेकेल तो माझा शेठ' हे वेश्याव्यवसायातलं सूत्र असतं. त्याप्रमाणेच 'जो तिकीट देईल तो माझा पुढारी' हे तत्त्व आज देशभर आचरणात येत आहे आणि ते साध्य झालं नाही तर रामदास आठवलेंसारखे पुढारीदेखील तळमळत राहतात. अनेक राजकारणी तर लॉजिंग-बोडिर्ंग सोडावं त्याप्रमाणे हाती 'बॅग,' किंवा डोक्यावर 'खोकं' घेऊन आपला पक्ष सोडतात आणि घरी जाऊन आयुष्यभर चैन करतात.

वेश्येलासुद्धा असं एखादं 'खोकं' देणारं गिऱ्हाईक सापडलं तर ती धंद्यातून निवृत्त होऊन गावी शेतीवाडी घेते. तीस वर्षांपूवीर् जर कोणीही जाहीरपणे राजकारणी लोकांना वेश्या म्हटलं असतं तर संपूर्ण देशात निषेधाचा डोंब उसळला असता. सगळ्या स्वाभिमानी राजकारण्यांनी बोलणाऱ्याला सळो की पळो करून सोडलं असतं. पण आता तो स्वाभिमान राहिलेला नाही आणि त्या काळातले एखाद्या तत्त्वासाठी राजीनामा देणारा ध्येयनिष्ठ राजकारणीदेखील राहिला नाही. म्हणून स्वाभाविकच सुदर्शनजींनी व्यक्त केलेल्या मतावर कोणी प्रतिक्रिया व्यक्त केली नाही. पण माझ्याकडे आलेल्या ताज्या बातमीप्रमाणे 'राजकारणी' म्हटल्याबद्दल वेश्यांमध्ये संतापाची प्रचंड लाट उसळली असून, त्यांचा वारांगना संघ लवकरच सुदनर्शनजींविरुद्ध उच्च न्यायालयात अब्रूनुकसानीचा दावा दाखल करणार आहे.

प्रमोद नवलकर

 
</text>
</doc>
