<doc>
<docno>1140953.cms.txt</docno>
<text>
 
प्रगती फास्ट
कामासाठी तयार व्हा!
[ Monday, June 13, 2005  05:55:21 pm]


सकाळी उठायचं, घरातलं काम आटपून गाडी पकडायची, ऑफिसमध्ये पोहोचायचं आणि त्यानंतर कामाला सुरुवात. रोजचा हाच दिनक्रम तरी ऑफिसला जावंसं वाटतं. कधीकधी कंटाळा येतो म्हणून सुट्टी काढायची. पण दुसऱ्या दिवशी अरे ऑफिसला जायलाच पाहिजे, असं वाटायला लागतं...अशा प्रकारचा अनुभव तुम्हाला निश्चितच आला असेल. याला एकमेव कारण असतो तो म्हणजे उत्साह.

त्यामुळेच नेमक्या कोणत्या गोष्टी ऑफिसच्या कामात उत्साह निर्माण करतात, हे जाणून घेण्यासाठी 'आर यू हॅपी'मध्ये प्रश्न विचारला होता. अर्थातच प्रत्येकाने वेगवेगळ्या गोष्टी सांगितल्या आहेत. त्यातल्या 56 टक्के व्यक्तींच्या मते आवडीचं काम करत असाल तर उत्साह नकळत निर्माण होतो. त्यासाठी विशेष परिश्रम घ्यावे लागत नाहीत.

अॅडव्हर्टायझिंग एजन्सीमध्ये काम करणारा रितेश सांगतो, की 'ऑफिसमधलं काम तुमच्यावर लादलेलं असू नये. आवडीचं काम करताना वेळ कसा जातो, हे कळत नाही. त्यामुळे आवड महत्त्वाची. मग जॉब सॅटिसफॅक्शन वैगेरे ओघाने आलंच समजा.' बँकेत काम करणाऱ्या पूवीर्च्या मते 'आधी मी एका सहकारी बँकेत काम करायची. तिथे प्रमोशनला संधी नव्हती. त्यामुळे इथे कशासाठी काम करायचं, असा प्रश्न होता. मला करिअरच्या बाबतीत संकुचित राहायचं नव्हतं. आता एका एमएनसी बँकेत काम करते. इथे प्रमोशन, कामात वेगळेपणा आणायला खूप वाव आहे. त्यामुळे उत्साह निर्माण होतो.' योग्य काम केल्यानंतर प्रमोशन, पगार वाढ, परदेशात जाण्याची संधी, अधिकार यासारखे मिळणारे इन्सेण्टिव खूप मोठी भूमिका बजावतात, असं सव्हेर्त भाग घेतलेल्या 20 टक्के व्यक्तींना वाटतं.

काम करताना उत्साह निर्माण होणं, हे ऑफिसमधल्या वातावरणावर अवलंबून असल्याचा उल्लेख 10 टक्के व्यक्तींनी केला आहे. आकिर्टेक्चर फर्ममध्ये काम करणारी स्वप्नाली ऑफिसमधल्या तुमच्या कामाचा उत्साह सहकारी, बॉस आणि तिथल्या वातावरणामुळे टिकतो. आमच्या फर्ममध्ये योग आणि मेडिटेशन रूम आहे. शिवाय बोलणं, हसणं यावर विशेष बंधनं नाहीत. यामुळे कोणतीही गोष्ट चोरून करावी लागत नाही. अशा फ्री आणि फ्रेण्ड्ली वातावरणात काम करायला मजा येते. शेवटी दिवसातले सगळ्यात जास्त तास तुम्ही ऑफिसमध्ये घालवता. त्यामुळे तिथलं वातावरण खूप महत्त्वाचं असतं.'

ऑफिसच्या इन्फ्रास्ट्रक्चरचा फारच कमी म्हणजे अवघ्या 6 टक्के व्यक्तींनी उल्लेख केला. त्यांच्या मते हल्ली मॅनेजमेण्ट टेक्निक्सच्या वाढत्या प्रभावामुळे ऑफिस कल्चर सुधारू लागलं आहे. पण त्यात इन्फ्रास्ट्रक्चरचा तितकासा विचार केला जात नाही. अरुण दातार हे ऑइल इण्डस्ट्रीमध्ये काम करतात. त्यांच्या मते 'एसी, कम्प्युटर, इण्टरनेट, टेलिफोन, फॅक्स, सिटिंग अरेंजमेण्ट यासारख्या गोष्टी लक्झरी वाटल्या तरी त्या आवश्यक आहेत. गदीर्, प्रवास, कडाक्याची उष्णता, प्रदूषण याला सामोरं जाऊन ऑफिसला पोहोचावं लागतं. त्यानंतरही तुम्हाला घाम गाळत बसावं लागलं, तर काय उपयोग? त्याऐवजी स्वच्छ ऑफिस, शक्य असेल तर फुलांची सजावट, आकर्षक रंगसंगती कामासाठी हवी असलेली वातावरण निमिर्ती करते.'

ऑफिसमधल्या शोषणाचा असाच एक दुर्लक्षित मुद्दा सव्हेर्तील 8 टक्के व्यक्तींनी लक्षात आणून दिला आहे. एक व्यक्ती आराम करते आणि बाकी सगळे राबतात, अशी परिस्थिती असेल, तर कामात उत्साह कसा निर्माण होणार, हा त्यांचा प्रश्न आहे. स्मिताला प्रत्येक ऑफिसमध्ये थोड्याफार प्रमाणात शोषण होतंच. पण हे प्रमाण आटोक्यातलं असलं तरच उत्साह निर्माण होतो, असं वाटतं.

दिशा कौन्सिलिंग सेण्टर

 
</text>
</doc>
