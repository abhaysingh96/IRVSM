<doc>
<docno>1140094.cms.txt</docno>
<text>
 
महामुंबई
नियम न पाळल्याने दूध डेअऱ्यांवर कारवाई
[ Monday, June 13, 2005  12:00:31 am]


म. टा. प्रतिनिधी

मुंबई : काही नामांकित डेअऱ्यांच्या दुधाच्या पिशव्यांवर नियमानुसार निव्वळ माप आणि किरकोळ किंमत छापली नसल्याच्या आरोपावरून मुंबई महानगर विभागाच्या वैधमापन शास्त्र खात्याने वडाळा, अँटॉप हिल आणि शीव भागात छापे टाकून विविध डेअऱ्यांच्या सुमारे तीन हजार 200 दुधाच्या पिशव्या हस्तगत केल्या.दुधाच्या काही ब्रँडच्या पिशव्यांवर निव्वळ माप व किरकोळ किंमत छापली नसल्याच्या आरोपावरून, किसान, मधुनंद, ताजा मुकुंदा, महाप्रसाद, राहुरी, अक्षय, कन्हैया, केशर सुपर मकरंद, अगस्ती व गोदावरी ब्रॅडच्या पिशव्या जप्त करण्यात आल्या आहेत.

याप्रकरणी संबंधित डेअरी मालक व वितरक यांच्या विरोधात गुन्हे नोंदविण्यात आल्याचे वैधमापन शास्त्र यंत्रणेचे नियंत्रक माधव सानप यांनी पत्रकाद्वारे कळविले आहे.वजन व मापे मानके नियम 1977 नुसार पॅकबंद वस्तूवर पाकिटातील वस्तूंचे निव्वळ वजन वा माप, किरकोळ विक्री किंमत, उत्पादक व आवेष्टकाचे नाव व पत्ता, आवेष्टकावर महिना, वषेर् व इतर माहिती ठळक आणि स्पष्टपणे छापणे बंधनकारक करण्यात आले आहे.

वरील ब्रँडच्या दुधाच्या पिशव्यांमध्ये यापैकी काही गोष्टींची अपूर्णता आढळल्याने ही कारवाई करण्यात आली.गुरुवारी मध्यरात्रीपासून पहाटेपर्यंत या विभागाच्या पथकाने वडाळा, अँटॉप हिल, बंगालीपुरा, सी.जी.एस. कॉलनी, पंजाबी कॉलनी, शीव कोळीवाडा येथे धाडी टाकून ही कारवाई केली. या कारवाईत उपनियंत्रक पडघान, सहाय्यक नियंत्रक झावरे, निरीक्षक भोई, गजभिये, धोत्रे, परदेशी, राठोड, तडवी यांच्यासह अन्य कर्मचारी सहभागी झाले होते.

 
</text>
</doc>
