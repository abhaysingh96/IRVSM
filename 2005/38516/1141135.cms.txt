<doc>
<docno>1141135.cms.txt</docno>
<text>
 
अग्रलेख
'शांतता शिखर'नीती
[ Monday, June 13, 2005  08:51:52 pm]


समुदपातळीपेक्षा बारा हजार फूट उंचीवर असणाऱ्या व भारत-पाकिस्तानमधील प्रदीर्घ संघर्षाचे प्रतीक असणाऱ्या सियाचिनला भेट देणारे पहिले पंतप्रधान असा मान डॉ. मनमोहन सिंग यांनी मिळवला असला तरी त्यांनी मांडलेली 'शांतता शिखरा'ची कल्पना पूर्णपणे नवी नाही.

काही वर्षांपूवीर् ही कल्पना थोड्या वेगळ्या संदर्भात बिगरसरकारी पातळीवर तत्कालिन पंतप्रधान अटल बिहारी वाजपेयी यांच्याकडे मांडली गेली होती. तिचे पुढे काहीच झाले नाही. आता दोन्ही देशांच्या राजकीय पटलावर ती प्रथमच जाहीरपणे मांडून डॉ. सिंग यांनी बाजी मारली आहे, हे मात्र खरे. आतापर्यंत आपले राष्ट्रपती अथवा संरक्षणमंत्री यांनी सियाचिनला भेट दिली होती. हा भाग भारताचा आहे आणि तो काही केल्या आम्ही सोडणार नाही, असे सांगण्यापलीकडे पुढचे पाऊल त्यांनी टाकले नव्हते.

जॉर्ज फर्नांडिस यांनी तर संरक्षणमंत्री असताना, सियाचिनमधील सैन्य मागे घेणार नाही, असे सांगितले होते. याच भूमिकेमुळे पुढे पाकिस्तानी लष्कराने कारगिलचे दु:साहस केले, असे मानले जाते. आता सैन्य माघारी घेण्याची भूमिका संरक्षण, परराष्ट्र खाते आणि लष्कर यांनी एकत्रितपणे घेतली आहे. त्याच्याशी 'शांतता शिखरा'ची कल्पना सुसंगतच आहे. सियाचिनमध्ये लष्कराची मानवी हानी खूपच मोठ्या प्रमाणात झालेली आहे.

त्यामुळे तेथून बाहेर पडण्यास लष्कर स्वत: तयार असणार, हे उघडच आहे. 18 एप्रिलला डॉ. मनमोहन सिंग आणि जनरल परवेझ मुशर्रफ यांच्या चचेर्त सियाचिन प्रश्ान् लवकरात लवकर सोडविण्याचे संकेत देण्यात आले होते. दोन्ही नेत्यांना आपापल्या राजकीय भवितव्यासाठी सियाचिनचा प्रश्ान् सोडविणे गरजेचे वाटते. दोन्ही देशांतील संबंध सुधारण्यात काश्मीर हाच कळीचा मुद्दा असेल, असे सतत सांगणाऱ्या जन. मुशर्रफ यांनाही सियाचिनमधून दिलासा मिळाला तर हवा आहेच.

तरीही सैन्य मागे घेण्यातील धोका भारत ओळखून आहे. कारगिल संघर्षाच्या वेळी पाकिस्तानच्या घुसखोरीचा सज्जड पुरावा भारत देऊ शकला. याचे कारण नियंत्रण रेषेचे स्पष्ट उल्लंघन पाकिस्तानने केले होते. ते पुरावे जगापुढे ठेवल्यावर भारताची बाजू इतरांनी उचलून धरली. सियाचिनहून सैन्य नेमके किती मागे घेतले जाईल, ते सांगण्यास पाकिस्तान आज तरी तयार नाही. ती रेषा अधोरेखित करण्याची ऑफर पाकिस्तानने 1992मध्ये दिली होती. त्यावर भारताने काही प्रतिसाद दिला नाही. त्यानंतर पाकिस्तानने कधीही ती सूचना परत मांडली नाही. आता सियाचिनमधून किती व कुठपर्यंत माघार घेणार, हे पाकिस्तानने स्पष्ट केलेले नाही. अशा परिस्थितीत 'शांतता शिखरा'ची कल्पना प्रत्यक्षात येऊ शकत नाही. कारण त्यातून नवे 'कारगिल' घडू शकते, हे भारत ओळखून आहे. म्हणूनच सध्याच्या सीमा देशाची अस्मिता आणि सुरक्षिततेशी संबंधित असल्याने त्याबाबत तडजोड केली जाणार नाही, असे सांगण्यास डॉ. सिंग विसरले नाहीत.

त्याचबरोबर, सैन्य मागे घेईपर्यंत जवानांच्या आरोग्य आणि मनोरंजनासाठी योग्य त्या सुविधा पुरविण्याचे आश्वासनही त्यांनी दिले आहे. सियाचिन हा वैशिष्ट्यपूर्ण भाग असला तरी दोन देशांच्या सीमांवर अभयारण्य अथवा वेगळ्या प्रकारे राखीव जागा ठेवण्याची कल्पना नवी नाही. तब्बल 98 देशांच्या सीमांवर असे राखीव भाग आहेत. काही वर्षांपूवीर् हंगेरी, युगोस्लाव्हिया, क्रोएशिया या देशांनी आपापल्या सीमांवर राखीव जागा ठेवल्या होत्या.

अल्बानिया, ग्रीस, मॅसिडोनिया यांच्या सीमेवरही अशाच राखीव जागा आहेत. दोन्ही कोरियांनीही हाच मार्ग अवलंबला आहे. या देशांची तुलना अर्थातच भारत-पाकिस्तानच्या सीमांशी करता येणार नाही. तरीही मूळ कल्पना तीच राहील, हे निश्चित. डॉ. मनमोहन सिंग यांनी पंतप्रधानपद मिळाल्यापासून वर्षभरात अमेरिका, चीन आणि पाकिस्तान यांच्याशी संबंध सुधारण्याचीच भूमिका सातत्याने घेतली आहे. डाव्या पक्षांच्या मदतीने त्यांचे सरकार चालत असले तरी आंतरराष्ट्रीय पातळीवर काम करण्यास या पक्षांचा अडथळा होणार नाही, याची खबरदारी घेऊन त्यांची वाटचाल चालू आहे.

चीन संरक्षणावरचा खर्च बराच वाढवत आहे. अशा परिस्थितीत अमेरिकेला भारतासारखा चीनचा शेजारी मित्र म्हणून हवा असेल तर ते आपण समजू शकतो. त्याचवेळी भारतालाही चीन व पाकिस्तानशी आणखी वैर वाढविणे परवडणारे नाही. पंतप्रधानांची शांतता शिखराची कल्पना या दृष्टीने बघायला हवी.

 
</text>
</doc>
