<doc>
<docno>1141133.cms.txt</docno>
<text>
 
अग्रलेख
संकटाची चाहूल!
[ Monday, June 13, 2005  08:51:02 pm]


एकीकडे मुंबई चकाचक करण्याच्या योजना आखल्या जात असताना या महानगरीत वाढत जाणाऱ्या बेकारांच्या तांड्याकडे दुर्लक्ष केले जाते आहे, असे दिसते. या शहराकडे पोटापाण्यासाठी धाव घेणे ही बाब काही आजची नाही. गेले शतकभर ही प्रक्रिया सुरू आहे. अंगात कोणतेही कौशल्य नसले, शिक्षणाचा अभाव असला तरी मुंबापुरीमध्ये दोन वेळच्या जेवणाची सोय होण्याइतका रोजगार मिळेल आणि येथेच इच्छा असेल तर प्रगतीचा मार्गही खुला होईल याची खात्री असलेले हजारो तरुण देशाच्या कानाकोपऱ्यांतून दाखल होतात.

यामुळे कोणत्याही दिवशी, बेकारांच्या यादीत समावेश असलेल्यांची संख्याही बरीच मोठी असते. कोणताही रोजगार नसलेल्यांची आणि असलेल्यांची यादी त्यामुळे सतत बदलत असते. पण लखलखाटाचे, झगमगाटाचे प्रदर्शन मांडणाऱ्या या देशाच्या आथिर्क राजधानीत काम मागणाऱ्यांच्या संख्येत होणारी वाढ चिंताजनक पातळीवर पोहोचली आहे याची दखल कोणी घेतल्याचे दिसत नाही. ताज्या जनगणनेनुसार, महाराष्ट्राच्या राजधानीत काम मागत फिरणाऱ्यांची संख्या सहा लाखांवर गेली आहे.

अवघ्या एका दशकात, मुंबईत एकंदर लोकसंख्येपैकी बेकारांच्या प्रमाणात 2.7 टक्क्यांहून 11.7 टक्क्यांपर्यंत वाढ झाली, याचा अर्थ या शहरात आता रोजगाराच्या पुरेशा संधी उपलब्ध नाहीत. तज्ज्ञांच्या मते, मुंबईत गेल्या दशकात कारखाने बंद पडले आणि त्यांची जागा घेणाऱ्या सेवाक्षेत्राने त्या प्रमाणात रोजगाराच्या संधी निर्माण केल्या नाहीत, हे उघड आहे. कॉल सेंटर्स आणि मॉल्स यांचे पेव फुटलेले दिसत असले तरी तेथील उलाढाल आणि राबणारे हात यांचे प्रमाण व्यस्त आहे. यात भर पडली आहे ती, यांत्रिकीकरणाची. त्यामुळे पूवीर्पेक्षा तुलनेने कमी मनुष्यबळात काम होते.

मुंबईत बेकारांची संख्या वाढण्याचे आणखी एक कारण म्हणजे मुंबईत केवळ उत्तर प्रदेश आणि बिहारमधून नव्हे तर डाव्यांचे गेली जवळपास तीन दशके निविर्वाद सत्ता असणाऱ्या बंगालमधून येणाऱ्या बेकारांचे प्रमाण वाढत चालले आहे. आंध्र प्रदेशमध्ये शेती करणे म्हणजे आत्महत्येला आमंत्रण असे मानणारेही या शहराकडे वळू लागले आहेत. शिवाय महाराष्ट्राच्या दुष्काळप्रवण भागांतही हीच अवस्था आहे, हे लक्षात घ्यायला हवे. शेजारच्या बांगलादेशात तर दारिद्य पाचवीला पुजलेले असल्यामुळे तेथून येथे येणाऱ्यांची संख्याही वाढत चालली आहे.

रोजगाराच्या आघाडीवर चित्र केवळ मुंबईतच नव्हे, तर संपूर्ण राज्यातच इतके काळे असतानाही राज्यर्कत्यांना त्याची जाणीव नसावी असे दिसते आहे. कारण मुंबईला नवे झबले चढवण्याची भाषा बोलणारे नेते बेकारीची समस्या कशी हाताळणार याबाबत मौनव्रत धारण करून आहेत. पण असे करताना आपण कोणत्या संकटाला आमंत्रण देत आहोत, याचे भान त्यांना नाही.

कारण मुंबईत बेकारांपैकी 23 टक्के हे 20 ते 24 वषेर् या वयोगटातील आहेत. दशकापूवीर् हे प्रमाण अवघे सहा टक्के होते हे लक्षात घेता धोक्याची घंटा किती जोरात वाजते आहे, हे जाणवायला हवे. मुंबईत कापड गिरण्या बंद पडल्यानंतर बेकारांचा तांडा हातात पिस्तुले घेऊ न फिरायला लागला आणि मुंबईत गँगवॉर, अंडरर्वल्ड, खंडणी हे शब्द सहजतेने ऐकू येऊ लागले. पोलिस एन्काउंटर हे त्याचे पुढचे पाऊल होते.

 
</text>
</doc>
