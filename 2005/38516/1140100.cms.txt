<doc>
<docno>1140100.cms.txt</docno>
<text>
 
महामुंबई
आरोपी बाहेर आणि पोलिस आत
[ Monday, June 13, 2005  12:05:35 am]


संजय व्हनमाने

मुंबई : घाटकोपर बॉम्बस्फोट खटल्यामधील सर्व आठही आरोपी पुराव्याअभावी शिक्षेविनाच सुटले असतानाच निष्पाप नागरिकांचा बळी घेणाऱ्या बॉम्बस्फोट प्रकरणांचा तपास करणारे पोलिस मात्र विविध प्रकरणात अडकले आहेत. याच प्रकरणांचा तपास करणाऱ्यांपैकी आठ अधिकाऱ्यांवर गजाआड जाण्याची वेळ आली होती, तर 35 अधिकारी व कर्मचारी अद्याप अटकपूर्व जामिनासाठी लढत आहेत. त्यामुळे एकूणच आरोपी बाहेर आणि पोलिस आत अशी स्थिती झाल्याचे शोचनीय चित्र निर्माण झाले आहे.

घाटकोपर रेल्वे स्टेशननजीक दोन डिसेंबर 2002 रोजी एका बसमध्ये घडवून आणण्यात आलेल्या या स्फोटात दोन ठार तर 49 जण जखमी झाले होते. या बॉम्बस्फोटाचा कट रचणाऱ्या 29 संशयितांपैकी नऊजण अद्याप 'वॉन्टेड' असून 10 जणांची शुक्रवारी जामिनावर मुक्तता करण्यात आली. त्यातील एका आरोपीचा मृत्यू झाला. तर ख्वाजा युनूस संशयास्पदरीत्या गायब आहे. मुक्तता झालेल्यांमध्ये डॉ. अब्दुल मतीन (29), शेख मोहम्मद मुजम्मिल (28), इम्रान रेहमान खान (33), मोहम्मद अल्ताफ मोहम्मद इस्माईल (28), तौकिफ शमशुल हमीद (27), आरीफ हुसेन पानवाला (32), हारून रशीद लोहार (33) व रशीद अहमद अन्सारी (37) यांचा समावेश आहे.

मुंबई पोलिसांना विविध प्रकरणांमध्ये अडकवून ठेवायचे आणि या आथिर्क राजधानीत अस्थिरता माजविण्याचा आपला डाव तडीस न्यायचा, अशी अतिरेकी संघटनांची कार्यपध्दती आहे. पोलिसांच्या हाती लागलेल्या 'अल कायदा'च्या 'मॅन्युअल'मध्ये याचा उल्लेखही सापडला होता. अतिरेकी संघटना आपल्या या खेळीमध्ये यशस्वी झाल्या आहेत, असेच आता म्हणावे लागत आहे. ख्वाजा युनुस प्रकरणात गजाआड व्हावे लागलेले सहायक पोलिस निरीक्षक सचिन वाझे यांनी याच गोष्टीकडे एका मुलाखतीत लक्षही वेधले होते.

घाटकोपर बॉम्बस्फोटाचा तपास करणाऱ्या आठ पोलिसांवर गजाआड होण्याची वेळ आली. त्यात वरिष्ट पोलिस निरीक्षक प्रफुल्ल भोसले, पोलिस निरिक्षक राजाराम व्हनमाने, सहायक पोलिस निरीक्षक अशोक खोत, हेमंत देसाई याशिवाय सचिन वाझे अणि इतर तीन पोलिस शिपायांचा समावेश आहे. याशिवाय इतर 35 पोलिस अधिकारी आणि कर्मचाऱ्यांवर अटकेची टांगती तलवार आहे.

 
</text>
</doc>
