<doc>
<docno>1141257.cms.txt</docno>
<text>
 
महामुंबई
'गेट वे'चा कार्यक्रम शिवसैनिकांसाठीच होता पण ...
[ Monday, June 13, 2005  11:57:30 pm]


म. टा. विशेष प्रतिनिधी

मुंबई : गेट वे ऑफ इंडिया समोर शिवसेनाप्रमुखांवरील पुस्तकाच्या प्रकाशनाचा कार्यक्रम शिवसैनिकांसाठीच योजला होता, पण माजी पंतप्रधान अटल बिहारी वाजपेयी यांच्या उपस्थितीमुळे एसपीजीने घातलेल्या बंधनामुळे केवळ निमंत्रितांसाठी असे त्या कार्यक्रमाचे स्वरूप झाले, असा खुलासा राज ठाकरे यांनी मटाशी बोलताना सांगितले.

शिवसेनाप्रमुखांच्या उपस्थितीत शरद पवारांना त्याच व्यासपीठावर आपण बोलाविले म्हणूनही टीका झाली, पवारांना निमंत्रण देण्यामागे आपला कोणता हेतू होता? असे विचारता, ठाकरे म्हणाले की, पवारांना बोलविण्यामागे आपला कोणताही राजकीय हेतू नव्हता. शिवसेनाप्रमुखांवरील पुस्तक प्रकाशनाच्या कार्यक्रमात कोणतेही राजकारण नव्हते. शिवसेनाप्रमुखांचे जुने मित्र या कार्यक्रमाला उपस्थित राहावेत, या हेतूनेच आपण वाजपेयी, पवार, जॉर्ज फर्नांडिस यांना एका व्यासपीठावर आणले. आपला हेतू प्रामाणिक होता. कोणी टीका केली असली तरी आपण त्याची पर्वा केली नाही किंवा यापुढेही करणार नाही.

शिवसेना राज्यात सत्तेवर नाही आणि केंदातही सत्तेवर नाही, अशा वेळी आपण कोणता संकल्प सोडणार? या प्रश्नावर ठाकरे म्हणाले की, संकल्प सोडेेन तो निवडणुकीच्या वेळी. पण महाराष्ट्राचा माणून जगात ताठ मानेने, स्वाभिमानाने फिरला पाहिजे, हेच आपले स्वप्न आहे. वीज, रस्ते, पाणी, शेतकरी, कामगार आदी विषयांचा आपण अभ्यास करीत आहोत, प्रश्नांची उत्तरे शोधत आहोत.

 
</text>
</doc>
