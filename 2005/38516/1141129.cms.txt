<doc>
<docno>1141129.cms.txt</docno>
<text>
 
लेख
...भय इथले संपत नाही!
[ Monday, June 13, 2005  08:49:06 pm]


काही दिवसांपूवीर्च राज्यात बिबटे आणि वाघांची प्रगणना करण्यात आली. आता बिबट्यांनी मानवांच्या प्रगणनेची मोहीम हाती घेतली असावी आणि नाशिकपासून त्यांनी सुरुवात केली असावी, अशीच परिस्थिती गेल्या काही दिवसांपासून येथे उद्भवली आहे. नाशिक, सिन्नर, निफाड, येवला, इगतपुरी, त्र्यंबक, पेठ आणि नगर जिह्याचा काही भाग पश्चिम वन विभागात येतो. तर पूर्व विभागात सुरगाणा, दिंडोरी, बागलाण, कळवण, नांदगाव, चांदवड आणि डांगच्या जंगलाचा समावेश होतो. त्यापैकी पश्चिम विभागात दोन वर्षांपूवीर्च्या प्रगणनेत 36 बिबट्यांची नोंद करण्यात आली होती. यंदा ती संख्या 64वर पोहोचली. तर पूर्व विभागात एकही बिबट्या आढळला नव्हता. तिथेही 22 बिबटे आढळले.

देवळाली परिसरातील गावे आणि सिन्नर तालुका-नगर जिल्हा यांच्या सीमेवरील मानवी वस्त्यांमध्ये बिबट्यांचा वावर वाढू लागलाय. या परिसरातील ग्रामस्थ बिबट्यांच्या दर्शनाला सरावले आहेत. गेल्या वषीर्च्या फेब्रुवारी महिन्यात तर या बिबट्यांनी नाशिक शहरापर्यंत धडक मारली होती. आधी नाशिकजवळच्या वाडीवऱ्हेजवळच्या निनावे शिवारातून एक बिबट्या पकडण्यात आला होता. त्याआधी महिनाभर नाशिकच्या तोंडाशीच मुंबई-आग्रा महामार्गावरून जाणाऱ्या गाडीखाली सापडून एक बिबट्या ठार झाला होता. त्यानंतर मग नाशिक शहरात शिरलेल्या एका बिबट्याला बंदुकीच्या गोळ्यांचा बळी ठरावं लागलं. त्यानंतर पुन्हा एकदा नाशिक शहरात शिरलेल्या एका बिबट्याने सगळ्यांची झोप उडवून जंगलात पळ काढला होता.

दोन आठवड्यांपूवीर् पुन्हा एकदा बिबट्यांचा कहर सुरू झाला. देवळाली परिसरातील वंजारवाडीत 26 मे या दिवशी एका तीन वर्षाच्या बालिकेचा बळी बिबट्याने घेतला. 29 मे रोजी मालेगावजवळच्या लुल्ले येथेही अशीच घटना घडली. तर 30 मेला सिन्नर तालुक्यातील चोंढी येथे बालिकेला तिच्या पालकांनी बिबट्याच्या जबड्यातून वाचवलं. दोन जूनला पेठ जवळच्या भुवन आरोग्य केंदात झोपलेल्या एका कर्मचाऱ्याच्या नरडीचा घोट बिबट्याने घेतला.

बिबटे पकडण्यासाठी पश्चिम वन विभागाकडे पाच तर पूर्व वन विभागाकडे तीन पिंजरे आहेत. या पिंजऱ्यांची अवस्थाही दयनीय आहे. गेल्या वषीर् नाशिकमध्ये घुसलेल्या बिबट्याला बेशुद्ध करण्यासाठी आवश्यक असलेली ट्रँक्विलायझर गन बोरिवलीहून मागवावी लागली होती. आताही वंजारवाडीत लावलेल्या पिंजऱ्यात आधी कुत्रं ठेवण्यात आलं होतं. त्यावेळी बिबट्याने या पिंजऱ्याकडे ढुंकूनही पाहिलं नव्हतं. नंतर बकरी ठेवताच बिबट्या सापळ्यात अडकला.

भारनियमनामुळेही आता बिबट्याग्रस्त ग्रामीण भागात नवीनच अडचण उभी राहिली आहे. दिवसा भारनियमनामुळे वीज नसल्याने शेतीत पाणी भरता येत नाही. आणि रात्री वीज आल्यावर बिबट्यांच्या भयाने मन धजावत नाही. तसंच शेतात काम करणाऱ्या मजुरांनाही जीव मुठीत धरूनच काम करावं लागतं. जिल्ह्यात चार ठिकाणी घटना घडल्यावर एक बिबट्या पकडला गेला. मालेगावजवळच्या लुल्ले येथील हल्ला तर बिबट्याचा असल्याबाबत वन विभागानेच संभ्रम निर्माण केला आहे. बिबट्या नाही तर हा हल्ला कुणी केला हे वनखातं सांगत नाही. पेठ जवळही बिबट्याचा काही मागमूस नाही. तर ज्या वंजारवाडीतून बिबट्या पकडला तेथून जवळच असलेल्या लहवीत परिसरात दोन बिबटे अवतरल्याचं अनेक ग्रामस्थांनी पाहिलं आहे. बिबट्यांचा मानवी वस्तीतील वावर थांबला तरच ग्रामस्थांच्या मनातलं भय संपणार आहे. मात्र त्यासाठी कोणी काय करायचं हेच आधी निश्चित झालं पाहिजे.

सचिन अहिरराव

 
</text>
</doc>
