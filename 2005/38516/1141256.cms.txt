<doc>
<docno>1141256.cms.txt</docno>
<text>
 
महामुंबई
...आणि शाळांच्याही चेहऱ्यावर हसू फुलले!
[ Monday, June 13, 2005  11:56:08 pm]


म. टा. प्रतिनिधी

मुंबई : नवी पुस्तके, वह्या, पाटी-पेन्सिल, शूज, युनिफॉर्म... गेले आठवडाभर आई-बाबांच्या मागे लकडा लावून घेतलेला करकरीत रेनकोट... ही नवी कोरी खरेदी कारणी लागण्याचा आज दिवस... शाळेचा पहिला दिवस... एरवी 'भोलेनाथा'कडे 'शाळा बुडेल काय?'ची आळवणी करणाऱ्या छोट्यांना शाळेत कधी एकदा पाऊल टाकतोय, असे झाले होते. काहींना जागा अडवायची घाई होती, तर काहींना सवंगड्यांना भेटण्याची आतुरता होती. छोट्या शिशुतल्या मुलांना मात्र, आई-बाबांचा हात सोडवत नव्हता. काहीशा भांबावलेल्या चेहऱ्यानेच छोट्यांची ब्रिगेड शाळेच्या वाटेला निघाली होती.

दप्तर, पुस्तके, पाण्याची बाटली सांभाळत शाळेच्या दिशेने निघालेला छोट्यांच्या किलबिलाटाने आज सर्वप्रथम शाळा सुरू झाल्याची सलामी दिली. पहिला दिवस असल्याने अनेकांना वर्गात जागा अडविण्याची चिंता लागून राहिली होती. वर्गात 'मोक्याची' आणि खास मित्र-मैत्रिणींच्या शेजारची जागा पकडण्यासाठी बच्चे कंपनी आज जरा लवकरच घरातून बाहेर पडली होती. अनेकांचे आई-बाबा खास रजा घेऊन आपल्या छोटुकल्यांना सोडायला आले होते. 'बाई सांगतील ते नीट ऐक... वेळापत्रक नीट लिहून घे...' आदी सूचना देत अनेक पालक मुलांना शाळेत सोडून ऑफिसचा रस्ता धरत होते.

 
</text>
</doc>
