<doc>
<docno>1140991.cms.txt</docno>
<text>
 
महामुंबई: मुंबई टाइम्स
'बिंगो', 'चिल पिल', 'नीत'...
[ Monday, June 13, 2005  06:29:40 pm]


प्रवीण मुळ्ये

' हेभग्गू या सायडीचं काउण्टडाऊन पुन्हा सुरू झालं...' हे वाक्य आपल्यापैकी अनेकांच्या डोक्यावरून गेलं असेल. अनेकांना परग्रहावरची वाटणारी ही भाषा कॉलेज विद्यार्थ्यांची बोलीभाषा आहे. अशाच चित्रविचित्र शब्दांमधूनच एकमेकांचं स्वागत करत गेलं. अनेक दिवस थंड पडलेलं कॉलेज कॅम्पस पुन्हा मूडमध्ये आलं आहे..

मुन्नाभाई एमबीबीएस या फिल्ममध्ये संजय दत्तच्या अॅक्टिंगइतकंच त्यातील स्क्रिप्ट रायटिंगचंही तितकंच कौतुक झालं. फिल्ममधली ती भाषा म्हणजे अनेकांना नवीन शोध वाटत असला, तरी कॉलेज विद्यार्थ्यांमध्ये मात्र हे शब्द केव्हाच चावून चोथा झालेत. विश्वास बसत नसेल, तर आजपासून सुरू झालेल्या कॉलेज कॅम्पसमध्ये फेरफटका मारला, तर अशा कितीतरी शब्दांची खाणच तुमच्या हाती सापडेल. सायको, झपॅक, खजूर, झिंग्या, शेडी, पकाव, चमाट, लाल्या, ढिंगचॅक, ढअ, कबूतर, पचकू, झोल, राडा, चिंधी असे अनेक शब्द हे कॉलेज कट्ट्याची शोभा वाढवत आले आहेत. आता या भाषेवर मोबाइल, इण्टरनेटची छाप पडू लागली आहे.आपल्या 'दिमाग'ला गिअरमध्ये टाकत नवीन शैक्षणिक वर्षाबरोबरच अनेक नवीन शब्दांच्या संगतीत कॉलेज कॅम्पस त्यामुळे पुन्हा रंगात आली आहेत. हे भग्गू (हे भगवान), बिंगो (वाव्व), नवनीत (स्कॉलर), एलियन (स्वत:च्या धुंदीत असणारे), रेड हेड (भडकू), काउण्टडाउन (लूज कपडे), चिल पिल (शांत हो), मोरॉन (बावळट), कॉपी पेस्ट अशा कितीतरी नव्या शब्दांची भर आजपासून सुरू झालेल्या कॉलेज कॅम्पसमध्ये पडली आहे. मित्रमंडळीच नव्हे तर शिक्षकांसाठी तयार करण्यात आलेल्या व्हायरस, हेडेक, कूलर अशा नव्या नामावलीतून शिक्षकांचं स्वागत यंदा कॅम्पसमध्ये होणार आहे.

कॉलेजचा पहिलाच दिवस असल्यामुळे लेक्चरपेक्षा 'हाय हॅल्लो' आणि व्हेकेशनमधील धमालमस्तीत मुंबईतील अनेक कॉलेज कॅम्पस, कॅण्टीन्स दंग झाली होती. पण या गदारोळातच अनेक कॉलेजांमधील सीनिअर कॉलेजच्या विद्यार्थ्यांच्या बैठकांचं सत्र सुरू झाल्याचंही दिसत होतं. कॉलेजमधील वाषिर्क कार्यक्रमांची आखणी करण्यासाठी नव्हे, तर कॉलेजमध्ये अॅडमिशनसाठी येणाऱ्या विद्यार्थ्यांना मार्गदर्शन करण्यासाठी, त्यांच्या अडचणी सोडवण्यासाठी विद्यार्थ्यांचे ग्रुप तयार करण्याचं काम अनेक कॉलेजांमध्ये सुरू असल्याचं पाहायला मिळत होतं. कॉलेज कॅम्पसमधून रॅगिंगचं भूत नाहीसं झालं असलं तरी, आपल्या कॉलेजांमध्ये रॅगिंगचं गालबोट लागू नये, म्हणून भरगच्च वेळापत्रकातूनही सीनिअर विद्यार्थ्यांना योग्य टिप्स देण्यात अनेक कॉलेजमधील शिक्षक, प्रिन्सिपल्स गुंतले होते.

मुंबईतील अनेक कॉलेजांनी मोबाइलवर बंदी घातली असली तरी, कॉलेजच्या पहिल्याच दिवशी या नियमाची दांडी गुल झाल्याचं चित्र अनेक कॅम्पसमध्ये चकाचक मोबाइल हातात घेऊन मिरवणाऱ्या विद्यार्थ्यांमधून पाहायला मिळत होतं. कॉलेजचा पहिलाच दिवस असल्यानं विद्यार्थ्यांना थोडी सवलत दिल्याचे हे नियम बनवणारे शिक्षक, प्रिन्सिपल सांगत होते. गेल्या काही दिवसांमध्ये कॉलेजांमध्ये ड्रेस कोडची हवाही जोरात वाहात होती. पण प्रत्यक्षात ड्रेस कोडचा नियम फुसका बार निघाल्याचं शिक्षकही प्रांजळपणे मान्य करत होते.

 
</text>
</doc>
