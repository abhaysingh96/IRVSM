<doc>
<docno>1141211.cms.txt</docno>
<text>
 
महामुंबई
'ती' प्रिंटिंग मिस्टेक नव्हती!
[ Monday, June 13, 2005  10:31:12 pm]


म. टा. प्रतिनिधी

मुंबई : शहरातील 2000 सालापर्यंतच्या झोपड्यांना संरक्षण देण्याबाबत काँग्रेसच्या जाहीरनाम्यात असलेला उल्लेख ही 'प्रिंटिंग मिस्टेक' नव्हती, पक्षाच्या वतीने देण्यात आलेले ते आश्वासन असून त्याबाबत पक्ष बांधील आहे, अशी स्पष्टोक्ती मुंबई काँग्रेसचे अध्यक्ष गुरुदास कामत यांनी सोमवारी केली. मात्र, 2000नंतरच्या झोपड्यांबाबत कसलेही आश्वासन देण्यास त्यांनी असमर्थता दर्शविली.

तोडण्यात आलेल्या 90 हजार झोपडीवासीयांचे त्याच ठिकाणी पुनर्वसन करण्याच्या मागणीसाठी मेधा पाटकर यांच्या नेतृत्वाखाली या झोपडीवासीयांनी आझाद मैदान तसेच प्रदेश काँग्रेसचे मुख्यालय असलेल्या दादर येथील टिळक भवनासमोर धरणे धरले आहे. याच संदर्भात पाटकर यांची सोमवारी कामत यांच्याशी चर्चा झाली. हजारभर झोपडीवासीय मुंबई काँग्रेसच्या आझाद मैदानालगतच्या कार्यालयावर धडकले होते.

' तोंडावर आलेला पावसाळा लक्षात घेऊन, तोडण्यात आलेल्या झोपड्या पुन्हा त्याच ठिकाणी बांधण्यास परवानगी मिळावी यासाठी कामत यांनी मुख्यमंत्री विलासराव देशमुख यांच्याकडे आग्रह धरावा,' अशी मागणी पाटकर यांनी केली. 2000पर्यंतच्या झोपड्यांना संरक्षण देण्यासाठी कोर्टाची संमती घेण्याची आवश्यकता नसल्याचा दावाही त्यांनी केला. कारवाईत 1995पूवीर्च्या झोपड्याही तुटल्या असून या झोपडीवासीयांना सरकारकडून भरपाई मिळावी, अशी मागणीही त्यांनी केली.

 
</text>
</doc>
