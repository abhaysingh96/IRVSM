<doc>
<docno>1140980.cms.txt</docno>
<text>
 
महामुंबई: मुंबई टाइम्स
मियाँ मुशर्रफ रंगभूमीवर!
[ Monday, June 13, 2005  06:25:26 pm]


अमित भंडारी

पाकिस्तानचे लष्करशहा मियाँ मुशर्रफ यांची पर्सनॅलिटी हा तमाम भारतीयांसाठी एक गूढ आकर्षणाचा विषय आहे. आकर्षणाचा अशासाठी, की त्यांचा जन्म दिल्लीतला. त्यामुळे दिल्लीतील नेहरवाली हवेली या त्यांच्या मूळ घरात अनेक वर्षांनंतर ते आले, तेव्हा त्यांच्या मनात उचंबळून आलेल्या भावभावना चेहऱ्यावरून लख्ख दिसत होत्या. पण गूढ अशासाठी, की मैत्रीच्या साखरेत काश्मीरचा कडू विषय कशाला, असं त्या वेळी पत्रकारांनी विचारताक्षणीच 'तो जर चचेर्त नसेल, तर मला नहरवाली हवेली विकत घेऊन इथेच राहावं लागेल!' असं सांगत त्यांनी काश्मीरचा निखारा फुलवतच ठेवला. यामुळेच मियाँ मुशर्रफ मुंबईच्या नाट्यसृष्टीतही नाट्यप्रयोगाचा विषय ठरलेत. जनरल मुशर्रफ यांच्या भारतभेटीवर मुजीब खान दिग्दशिर्त 'नन्हें मुशर्रफ' हे नाटक आता रंगभूमीवर उभं राहिलंय.

दिल्लीतील दर्यागंजमधील नहरवाली हवेलीमध्ये आल्यानंतर जनरल परवेझ मुशर्रफ यांचं रूपांतर 'नन्हें'मध्ये झालं. इथेच मुशर्रफ यांचं बालपण गेलंं. लहानपणी या 'नन्हेंमियाँ'चा सांभाळ करणाऱ्या अनारो काश्मिरो या महिलेची त्यांनी घेतलेली भेट या विषयावर हे नाटक आधारित आहे. यासंदर्भात 'नन्हें मुशर्रफ'चे दिग्दर्शक मुजीब खान म्हणाले, की मातृभूमी आणि इथल्या माणसांबद्दल असणारा आदर, हा जगात कुठेही गेलात, तरी कायम राहतो. रंगभूमी हे प्रयोगशील माध्यम आहे आणि म्हणूनच वस्तुनिष्ठ गोष्टीवर आधारित असणाऱ्या या कथानकातून एक विचार मांडण्याचा प्रयत्न केलाय तो जागतिक शांततेबद्दल!

1943-1946 या कालावधीत मुशर्रफ यांच्या आयुष्यात झालेल्या घडामोडींवर 2001 साली भेट झाल्यावर अनारो आणि त्यांच्यात नेमका कसा संवाद झाला असेल आणि एखादा राष्ट्राध्यक्ष आपल्या माणसांसाठी कसा असतो, याचा वेध घेण्याचा हा प्रयत्न होता. महत्त्वाचं म्हणजे, या भेटीत अनारोंनी मुशर्रफकडे दोन्ही देशांमध्ये शांतता नांदावी, यासाठी गाऱ्हाणं घातलं. त्याबद्दल हे नाटक अधिक प्रभावीपणे बोलतं.

या नाटकात परवेझ मुशर्रफ यांची भूमिका दिलीप शाह साकारत आहेत. त्याबद्दल दिलीप शाह म्हणाले, की मुशर्रफ यांच्या भूमिकेसाठी विशेष तयारी केली. मुशर्रफ यांच्या देहबोलीचा बारकाईने अभ्यास केला. त्यासाठी त्यांच्या विविध चॅनल्सवर प्रसारित झालेल्या मुलाखतींसोबत त्यांच्या बोलण्याची लकब आणि हावभाव या गोष्टी टिपण्याचा प्रयत्न केला. त्यासाठी विविध व्हिडीओ कॅसेट्स पाहिल्या. यापेक्षा महत्त्वाचं म्हणजे, लार्जर दॅन लाइफ असणारी व्यक्तिरेखा आपल्याला साकारायला मिळतेय, या गोष्टीचा आनंद वेगळा असल्याचं मतही त्यांनी नोंदवलं.

भारत-पाक देशांमधील संबंध आणि त्याला असणारी शांततेची किनार या दोन्ही गोष्टींची व्याप्ती निश्चितच मोठी असली, तरीही रंगभूमीच्या चौकटीत मांडलेला हा विचार महत्त्वाचाच ठरतो. त्यामुळे मुशर्रफ यांची या नाट्यप्रयोगाबद्दल प्रतिक्रिया काय असेल, याचा मागोवा घेणं रोचक ठरेल.

 
</text>
</doc>
