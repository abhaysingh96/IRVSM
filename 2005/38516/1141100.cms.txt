<doc>
<docno>1141100.cms.txt</docno>
<text>
 
महाराष्ट्र
टीव्ही बंद,गजाली सुरू
[ Monday, June 13, 2005  08:15:40 pm]


म. टा. प्रतिनिधी

चिपळूण : संपूर्ण राज्य लोडशेडिंगने हैराण होते, तेव्हा तळकोकण म्हणजे रत्नागिरी आणि सिंधुदुर्ग जिल्हा लोडशेडिंगमुक्त होता. केंदीय ऊर्जामंत्र्यांचे मतदारक्षेत्र असल्याचा फायदा या जिल्ह्यांना मिळत होता. पण केंदात सत्ताबदल झाला, झीरो लोडशेडिंग बंद झाले आणि जुने दिवाबत्तीचे कोकण पुन्हा एकदा दिसू लागले आहे.

दोन्ही जिल्हे पहिल्यांदाच भारनियमनाचा अनुभव घेत आहेत. विशेष म्हणजे रात्री अकरापर्यंत लोडशेडिंग सुरू असल्याने टीव्ही, कम्प्युटर बंद असतात आणि पूवीर्प्रमाणे रात्री जेवणानंतरच्या गजाली कोकणात पुन्हा एकदा रंग धरू लागल्या आहेत. तळकोकणाच्या जनजीवनाची एक खासियत असणाऱ्या या गजाली म्हणजेच विषय आणि वेळेच्या मर्यादा नसणाऱ्या गप्पा पुन्हा एकदा ऐकू येवू लागल्या आहेत. टुकार मालिकांमध्ये अडकणारे लोक आता शेजारपाजाऱ्यांशी गप्पांमध्ये गुंतत आहेत. मंदिराचे आवार आणि गावचे पार पुन्हा एकदा गजबजू लागले आहेत.

 
</text>
</doc>
