<doc>
<docno>1141016.cms.txt</docno>
<text>
 
महाराष्ट्र
परभणीत संतप्त महिलांचा नगरपालिकेवर हल्लाबोल
[ Monday, June 13, 2005  06:48:45 pm]


म. टा. वृत्तसेवा

परभणी : भरपूर पाणीसाठा उपलब्ध असूनही कृत्रिम पाणीटंचाई निर्माण केल्यामुळे संतापलेल्या परभणीतील महिलांनी नगर पालिकेवर हल्ला करून तेथील कार्यालयाच्या काचा फोडल्या. पालिकेने अठरा महिलांवर गुन्हे दाखल केल्यानंतर पोलिसांनी त्यांना अटक करून जामिनावर सोडले.

ममतानगर, व्यंकटेश कॉलनी परिसरात सात दिवस पाणी न मिळाल्याने तेथील संतप्त महिला शकुंतला मुंढे यांच्या नेतृत्वाखाली पाण्याच्या टाकीजवळ जमा झाल्या. तेथून त्या नगर पालिकेत जाब विचारण्यासाठी गेल्या. पण तेथे कुणीही अधिकारी उपस्थितच नसल्याने त्या संतापल्या. नगरपरिषद मुर्दाबाद, मुख्याधिकारी मुर्दाबाद अशा घोषणा देत त्यांनी दगडफेक करून कार्यालयाच्या काचा फोडल्या. तरीही कोणी न आल्याने त्यांनी ठिय्या आंदोलन केले.

 
</text>
</doc>
