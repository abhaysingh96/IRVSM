<doc>
<docno>1141117.cms.txt</docno>
<text>
 
धावते जग
खाणीत अडकलेली मुले!
[ Monday, June 13, 2005  08:41:37 pm]


मुले ही देवाघरची फुले असे म्हणण्याचा आपल्याकडे प्रघात असला, तरी प्रत्यक्षात मात्र या फुलांना वेठबिगारीला जुपले जाते आणि अनेकांकडून दररोज दहा ते बारा तास काम करून घेतले जाते. मात्र या श्रमाइतके वेतन त्यांना दिले जात नाही. एकप्रकारे ही वेठबिगारीच झाली.

आंतरराष्ट्रीय कामगार संघटनेने जाहीर केलेल्या आकडेवारीनुसार जगाच्या विविध देशांमध्ये दहा लाख बालमजूर केवळ विविध खाणींमध्ये काम करत आहेत. या मजुरांचे सरासरी वय पाच ते 17 असे असल्याचेही या संघटनेने म्हटले आहे. यापैकी भारतामधील बालमजुरांची संख्या नेमकी किती, हे स्पष्ट झालेले नाही. अर्थात तसे ते होणे कठीणच आहे. याचे कारण खाणकामे ही बऱ्याचदा दुर्गम प्रदेशांत होत असतात. तेथील कामगारांचीच नाही, तर एकंदरच उलाढालींची कल्पना येणे कठीण असते. त्यामुळेच अशा खाणींमधील कामावर नियंत्रण ठेवणे कठीण जाते, असे या संघटनेने नमूद केले आहे.

काहीही असले, तरी खाणकामासारख्या अत्यंत धोक्याच्या व्यवसायामध्ये मुलांचा वापर करण्याच्या वृत्तीचा निषेधच केला पाहिजे. एरवीही बालकांना कामाला जंुपण्याचे अनिष्ट परिणाम त्या मुलांच्या शिक्षणावर, मानसिक आणि शारीरिक विकासावर, एकंदर आरोग्यावर होत असतात. अशा मुलांमध्ये कायमच एक असुरक्षिततेची भावना वाढीस लागण्याची संभाव्यता मोठी असते.

आपल्या राज्य घटनेने तर वयाच्या चौदाव्या वर्षांच्या आतल्या मुलाला नोकरीवर ठेवण्यास प्रतिबंध केला आहे. तरीसुद्धा आपल्या देशात बालमजुरांची समस्या खूप मोठी आहे. याचे प्रमुख कारण म्हणजे ही समस्या सोडविण्यासाठी लागणाऱ्या इच्छाशक्तीचा अभाव हेच आहे. त्यामुळेच बालकामगारांचा प्रश्न आहे, तसाच राहिला आहे. जागतिकीकरण, खाजगीकरण आणि उदारीकरणामुळे आपल्या देशाची प्रगती झपाट्याने होत असल्याच्या गमजा मारल्या जात असताना देशातील बालमजुरांची समस्या तशीच राहावी, ही घटना लज्जास्पद आहे.

 
</text>
</doc>
