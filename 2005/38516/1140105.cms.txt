<doc>
<docno>1140105.cms.txt</docno>
<text>
 
देश-विदेश
'सियाचिन शांततेचे शिखर बनावे'
[ Monday, June 13, 2005  12:11:05 am]


वृत्तसंस्था

सियाचिन : पाकिस्तानबरोबरची शांतताप्रक्रिया वेगाने पुढे जात असताना, सियाचिन ही जगातील सर्वांत उंच युद्धभूमी 'शांततेचे शिखर' बनावे, असा प्रस्ताव मांडून पंतप्रधान मनमोहन सिंग यांनी रविवारी धाडसी पाऊल उचलले. मात्र, देशाच्या सध्याच्या सीमा अस्मिता आणि सुरक्षिततेशी संबंधित असल्याने त्यात कुठलाही बदल होणार नाही, असेही त्यांनी स्पष्ट केले.

जिथे कुणाला कशाची भीती नसेल, कुठल्याही संघर्षाला थारा नसेल असे शांततामय व जीवनासाठी आदर्श असणारे वातावरण निर्माण करू या, असे आवाहनही सिंग यांनी जम्मू-काश्मीरमधील या 12 हजार फूट उंचीवरील प्रदेशात केले.लष्कराच्या वरिष्ठ अधिकाऱ्यांनी सियाचिनमधील प्रतिकूल परिस्थितीबद्दल दिलेल्या माहितीचा धागा सिंग यांनी जवानांना उद्देशून केलेल्या भाषणात पकडला.

'जगातील या सर्वांत उंच युद्धभूमीवर जीवन अवघड आहे. ही परिस्थिती किती दिवस अशीच ठेवायची? या युद्धभूमीचे शांततेच्या शिखरात रूपांतर करण्याची वेळ आता आली आहे', असे ते म्हणाले.भारताला पाकिस्तानबरोबर शांततेचे संबंध हवे आहेत. पण सीमांमध्ये बदल करण्यास आम्ही तयार नाही. देशाच्या सीमा केवळ सुरक्षिततेच्या दृष्टीनेच महत्त्वाच्या नाहीत, तर त्यांच्या रक्षणासाठी आपल्या जवानांनी अनेक कष्ट सहन करून रक्त सांडले असल्याने त्या आपल्यासाठी गौरवाची बाबही आहेत, असे त्यांनी नमूद केले.

भविष्यातील मार्गक्रमण कदाचित आव्हानास्पद आणि खडतर असेल. पण प्रत्येकाच्या योगदानातून त्यावरही आपल्याला मात करता येईल, असा विश्वास त्यांनी व्यक्त केला.सियाचिनमधील जवानांसाठी सीटी स्कॅन सुविधेसह मनोरंजनासाठी दोन होम थिएटर संच सुद्धा उपलब्ध करून देण्यात येतील, अशी घोषणा सिंग यांनी केली.कैलास यात्रेबाबत चीनशी चर्चाकैलास-मान सरोवर यात्रेसाठी लडाखमधून जाणारा मार्ग सुरू करण्याबाबत सरकार चीनशी चर्चा करेल, अशी ग्वाही सिंग यांनी लेह येथे दिली.

लडाख मार्गामुळे या यात्रेचा कालावधी कमी होईल. त्यामुळे सरकार त्यासाठी निश्चितच प्रयत्न करेल, असे त्यांनी सांगितले.

 
</text>
</doc>
