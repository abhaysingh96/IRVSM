<doc>
<docno>1113585.cms.txt</docno>
<text>
 
देश-विदेश
खासदार निधी 3 कोटींपर्यंत वाढणार?
[ Wednesday, May 18, 2005  12:06:38 am]


म. टा. विशेष प्रतिनिधी

नवी दिल्ली : खासदारांच्या वाढत्या दबावामुळे प्रतिवर्षी 2 कोटी रुपये असलेला स्थानिक क्षेत्र विकास निधी (खासदार निधी) पावसाळी अधिवेशनापासून 3 कोटींपर्यंत वाढवला जाण्याची शक्यता निर्माण झाली आहे. हा निधी किमान 5 कोटी करण्याची सर्वपक्षीय खासदारांची मागणी होती. अमलबजावणी मंत्रालयाच्या संसदीय स्थायी समितीने हा निधी 3 कोटींपर्यंत वाढवण्याची नुकतीच शिफारस केल्यामुळे खासदारांच्या मागणीला वैधानिक बळ प्राप्त झाले आहे.

बहुतांश खासदार पक्षभेद विसरून निधी वाढवण्याच्या मागणीचे समर्थन संसदेच्या प्रत्येक अधिवेशनात करीत असत. यंदाच्या बजेट अधिवेशनातही या मुद्यावर चर्चा झाली. डिसेंबर 1993 मध्ये क्षेत्र विकास निधी योजनेचा प्रारंभ झाल्यापासून, बऱ्याच वर्षात त्यात वाढ झालेली नाही. अर्थमंत्री चिदंबरम यांनी हा विषय यंदा गांभीर्याने घेतला. आता या शिफारशीमुळे पावसाळी अधिवेशनापर्यंत निर्णय अपेक्षित आहे, अशी शक्यता व्यक्त होत आहे.

रक्कम वाढवताना, खासदारनिधीचा विनियोग नेमका कशाप्रकारे व्हावा, याविषयी काही नव्या अटीही सरकारतफेर् जाहीर होण्याची शक्यता आहे. मतदारसंघात पिण्याचे पाणी, शिक्षणाच्या सोयी, आरोग्यसेवा, रस्तादुरुस्ती, विजेचे प्रश्ान् यांसारख्या अग्रक्रमाच्या विषयांसाठी, निधीतली ठराविक रक्कम खर्च करण्यासाठी, यापुढे खासदाराला सक्तीने शिफारस करावी लागेल.

खासगी संस्था आणि विश्वस्त निधीसारख्या नोंदणीकृत संस्थांना खासदारनिधीतून थेट मदत देता यावी, तसेच अवाजवी तरतुदी बदलाव्यात, असा खासदारांचा आग्रह होता. खासगी संस्था अथवा विश्वस्त निधींना सुरुवातीला 5 लाखांहून अधिक रकमेची मदत खासदाराला देता येणार नाही, असे समजते. त्यामुळे संगणक प्रशिक्षणासारख्या योजनांना लागणारे अतिरिक्त आथिर्क सहाय्य, छोट्या शिक्षण संस्थांना उपलब्ध होऊ शकेल.

 
</text>
</doc>
