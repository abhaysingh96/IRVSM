<doc>
<docno>1114853.cms.txt</docno>
<text>
 
महामुंबई
वीज मंडळाच्या विभाजनाला आव्हान
[ Wednesday, May 18, 2005  10:33:17 pm]


म. टा. प्रतिनिधी

मुंबई : राज्य वीज मंडळाच्या विभाजनाला वीज ग्राहक संघटनेचे अध्यक्ष, जनता दलाचे (सेक्युलर) चिटणीस प्रताप होगाडे आणि इतरांनी जनहित याचिकेद्वारे मुंबई हायकोर्टात आव्हान दिले आहे. विभाजनाची सक्ती करणारा केंदाचा नवा वीज कायदाच घटनाबाह्य असल्याचा दावा त्यांनी केला आहे.

हायकोर्टाचे सुटीतील न्यायमूतीर् राजीव मोहिते यांच्यापुढे बुधवारी हे प्रकरण आले होते. वीज मंडळाच्या विभाजनाचा निर्णय सहा महिन्यांनी पुढे ढकलण्यात येणार असल्याचे कोर्टाच्या निदर्शनास आणून दिल्यानंतर तातडीने सुनावणी करण्याची आवश्यकता नसल्याचे कोर्टाने स्पष्ट केले. ही सुनावणी आता आठ जून रोजी होणार आहे. मंडळाचे एमएसइबी होल्डिंग कंपनी, वहन, वीजनिमिर्ती आणि वितरण अशा चार कंपन्यांमध्ये विभाजन होणार आहे.

वीज कायदा 2003मधील कलम 131 घटनाबाह्य असल्याने रद्द करावे. अशी मागणी या याचिकेत आहे.

'अधिक काम अधिक दाम'

कर्मचाऱ्यांना पगार वाढवून देताना वीज मंडळाने देशात प्रथमच सार्वजनिक उद्योगात उत्पादकतेवर आधारीत 'अधिक काम तर अधिक दाम' या सूत्राचा अवलंब केला असून कामगार संघटनांनीही याला संमती दिली आहे.

मंडळाच्या कर्मचाऱ्यांना वेतनवाढ देण्याबाबतचा करार नुकताच झाला. त्यात चतुर्थ श्रेणी कर्मचाऱ्यांना 1250 रुपये, तृतीय श्रेणीतील कर्मचाऱ्यांना 1900 रुपये, द्वितीय श्रेणीतील कर्मचाऱ्यांना 2700, तर प्रथम श्रेणीतील अधिकाऱ्यांना 4500 रुपये वाढ देण्यात येणार आहे. मात्र ही वाढ मान्य करताना उत्पादकतेत वाढ करण्याची अट व्यवस्थापनाने घातली असून कर्मचारी संघटनांनी ती मान्य केली आहे. कर्मचाऱ्यांना एकूण 215 कोटी रुपयांची वाढ आणि दोन वर्षांची थकबाकीही मिळणार आहे. मात्र ती मिळवण्यासाठीही वीजवहनातील हानी तीन टक्क्यांनी कमी करून वसुलीत दोन टक्क्यांनी वाढ करावी लागेल.

 
</text>
</doc>
