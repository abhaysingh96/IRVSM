<doc>
<docno>1114860.cms.txt</docno>
<text>
 
महामुंबई
अरुण गवळीचा खातमा हेच उद्दिष्ट
[ Wednesday, May 18, 2005  10:36:12 pm]


म. टा. प्रतिनिधी

मुंबई : अरुण गवळीच्या हस्तकांनी केलेल्या हल्ल्यात कायमचा जायबंदी झालेल्या कुख्यात गुंड अश्विन नाईक यांच्या मनात सुडाची भावना धगधगत असून आपल्याला आयुष्यातून उठविण्याचा प्रयत्न करणाऱ्याला संपविल्याशिवाय स्वस्थ न बसण्याचा त्याचा पण आजही कायम आहे.

दिल्ली-मुंबई प्रवासात तो सतत हेच बोलत राहिल्याने दिल्ली पोलिसही चक्रावून गेले होते. अश्विनला मंगळवारी दिल्लीहून मुंबई सेंट्रल स्टेशनमध्ये पोलिसांच्या ताफ्यात आणण्यात आले. स्टेशनात त्याला मुंबई पोलिसांनी ताब्यात घेतले. यावेळी दिल्ली पोलिसांनी इथल्या पोलिसांना 'ये गवली कौन है?' असे विचारले. त्यामुळे इथल्या पोलिसांना फारच आश्चर्य वाटले. गवळीची पार्श्वभूमी दिल्ली पोलिसांना कळताच त्यांच्या प्रश्ानचा 'उलगडा' झाला. रेल्वेमधून मुंबईला येणारा अश्विन नाईक प्रवासात, 'आपण गवळीला सोडणार नाही' याचाच सतत पुनरुच्चार करीत होता. 'जो पर्यंत जिवंत आहे, तोपर्यंत त्याला संपवणे हेच माझे एकमेव उद्दिष्ट आहे, तो मरेल तर आपल्याच हातूनच' असेही तो बडबडत होता, असे दिल्ली पोलिसांनी सांगितले.

अश्विनवर 1994 मध्ये कोर्टाच्या आवारातच वकिलाचे कपडे घालून आलेल्या दोघांनी गोळीबार केला होता. एक गोळी त्याच्या मेंदूतही घुसल्याने तो गंभीररीत्या जखमी झाला होता. पोलिस तपासात हा हल्ला गवळी टोळीने घडवून आणल्याचे उघडकीस आले होते. नंतर त्याचा भाऊ अमर नाईक याने त्याला रातोरात अॅम्ब्युलन्सने प्रथम दिल्ली आणि तेथून कॅनडाला हलवले होते. त्याच्यावर अत्यंत महागडे उपचार करून त्याला अमर नाईकने जिवदानच दिले. अश्विन वाचला, मात्र मेंदूला झालेल्या इजेमुळे तो कायमचा जायबंदी झाला असून कमरेखाली लुळा पडला आहे. तरीही त्याने टोळीवरील नियंत्रण सुटू दिलेले नाही. तब्बल एका दशकानंतर तो मुंबईत आलेल्या अश्विनच्या मनात या हल्ल्याचा सल कायम आहे.

मंगळवारी रात्री उशिरा त्याला कल्याण तुरूंगात नेण्यात आले. 'हल्ला होण्यापूवीर् याच कारागृहातून आपल्याला कोर्टात नेण्यात आले होते. आपल्याला कोर्टात नेऊ नका, आपला 'गेम' होणार आहे, असे आपण त्यावेळी पोलिसांना ओरडून सांगितले होते. मात्र माझ्यावर कोणीच विश्वास ठेवला नाही आणि व्हायचे तेच झाले', असे अश्विनने सांगताच सर्वच अवाक् झाले. तत्पूवीर् सकाळी ट्रेनमधून अश्विनच्या सामानातील एक बॅग चोरीला गेली. याच बॅगेत त्याची महागडी औषधे आणि काही पैसेही होते.

 
</text>
</doc>
