<doc>
<docno>1114621.cms.txt</docno>
<text>
 
महामुंबई: मुंबई टाइम्स
डम्पिंग ग्राउण्डवर शेती!
[ Wednesday, May 18, 2005  06:41:04 pm]


समीर कर्वे

मुंबईत दररोज जमा होणाऱ्या साडेसात हजार टन कचऱ्याला सामावून घेता घेता डम्पिंग ग्राऊण्डच्या मर्यादा संपत असल्याचं आपण दररोज ऐकतो. पण वर्षानुवर्षं डम्पिंग ग्राऊण्डवर जमलेल्या या ढिगाऱ्यांमध्ये आज केवढी सुपीक संपत्ती जमा झाली असेल, याचा विचार केला तर? हाच विचार महापालिकेने करून आता डम्पिंग ग्राऊण्डवर सुपीक मातीची शेती करायचं ठरवलं आहे. इथे वर्षानुवर्षं साचलेल्या या ढिगाऱ्यांमधली माती अत्यंत सुपीक असल्याचा निर्वाळा प्रयोगशाळांमधून मिळाला असून आता हीच माती पालिकेच्या बागा फुलवण्यासाठी वापरली जाणार आहे. ओपन माकेर्टमध्ये ही खतमिश्रित माती विकण्याचीही योजना आहे.

सध्या मुंबईतला कचरा देवनार, मुलुंड आणि गोराई या डम्पिंग ग्राऊण्डवर डम्प केला जातो. देवनारच्या 115 हेक्टर जागेवर आता 30 मीटरपर्यंत ढीग भरला आहे. मुंबईतला पाच हजार टन कचरा देवनारला जातो. नवीन डम्पिंग ग्राऊण्ड््सच्या जागा अजून फायनल झालेल्या नाहीत. हा प्रश्न मागीर् लागेपर्यंत डम्पिंग ग्राऊण्डच्या उपलब्ध जागांचा सुयोग्य वापर करणं ही आता गरज बनत होती. त्यामुळे महापालिकेच्या पर्यावरण आणि घनकचरा विभागाने त्यावर विचार सुरू केला.

या प्रोजेक्टबद्दल माहिती देताना पर्यावरण विभागाचे उपायुक्त पी.आर. सांगलीकर यांनी सांगितलं, की गेली 25-30 वर्षं साचलेल्या या कचऱ्यात लाखो टन माती ही सुपीक खत म्हणून वापरता येऊ शकते, असं लक्षात आलं. महापालिकेच्या उद्यान विभागाला वर्षाला 10 हजार घनमीटर माती आणि 10 हजार घनमीटर खत लागतं. ही गरज ते खुल्या बाजारातून खत आणि माती विकत घेऊन भागवतात. अशी माती 200 रुपये प्रति घनमीटर दराने मिळते. आता हीच गरज डम्पिंग ग्राऊण्डवरच्या मातीतून भागवली गेली, तर सगळाच व्याप वाचेल. अशा प्रकारे वर्षाला 40 लाख रुपये वाचू शकतात.

अर्थात खर्च वाचवण्यापेक्षाही डम्पिंग ग्राऊण्डवरची जागा जास्त काळ वापरता येईल, हा त्याचा महत्त्वाचा फायदा ठरेल. गोराई आणि मुलुंड इथे हा प्रोजेक्ट आता सुरू झाला असून तिथे अक्षरश: शेत नांगरावं, तशी ट्रॅक्टरने माती काढण्यात येत आहे. ही माती नंतर चाळली जाते. त्यात प्लास्टिक किंवा तत्सम नॉन- बायोडिग्रेडेबल एलिमेण्ट वेगळा केला जातो आणि मग त्याच्या गोणी भरून ठेवल्या जातात.

ठाण्याच्या एन्व्हायरो लॅब, तसंच आयटीए लॅबकडून त्याचं विश्लेषण करून घेण्यात आलं. त्यात कोणते विषारी घटक नाहीत ना, पारा, तांबं जस्त यासारखे घातक पदार्थ नाहीत ना, याची तपासणी करण्यात आली. ही माती वापरासाठी केवळ सुरक्षितच नव्हे, तर अत्यंत सुपीक असल्याचा निष्कर्ष हाती आला. खुल्या बाजारातूनही काही वितरकांनी सुपीक मातीसाठी विचारणा केली असून लवकरच माफक दरात या सुपीक मातीची विक्री करण्यात येणार आहे. अशी सुपीक माती मुंबईलगतच्या फार्म हाऊसेस, नर्सरी तसंच बागांसाठीही उपयुक्त ठरू शकेल.

 
</text>
</doc>
