<doc>
<docno>1114704.cms.txt</docno>
<text>
 
लेख
गोव्याच्या भूमीत घुमतो महाराष्ट्राचा नाद!
[ Wednesday, May 18, 2005  08:32:57 pm]


सध्या गोव्यात महाराष्ट्र अवतरलाय... महाराष्ट्रातली पर्यटन स्थळं, गडकिल्ले, ऐतिहासिक स्थळं, देवस्थानं, समुदकिनारे, गिरीशिखरं, अभयारण्यं, राष्ट्रीय उद्यानं, पराक्रमी व्यक्ती आदी सर्वांचं समग्र दर्शन गोवेकरांना घडतंय... एवढंच नव्हे तर महाराष्ट्रातल्या कलाकारांनी सादर केलेल्या कलागुणांनाही ते मनापासून दाद देताहेत...

गोवेकरांना ही अनोखी संधी प्रथमच मिळवून दिली आहे, ती इथल्या महाराष्ट्र परिचय केंदाने. महाराष्ट्राचा समग्र परिचय घडवणारं 'महाराष्ट्र अमुचा' हे चित्रमय प्रदर्शन या केंदाने आयोजित केलंय अन् या प्रदर्शनाच्या निमित्ताने महाराष्ट्राची लोककला, काव्यसंमेलन, गझलगायन, लोकसंगीत अशा सांस्कृतिक कार्यक्रमांची धमाल उडवून दिलीय.

या प्रदर्शनाला सुरुवात झाली ती पणजीमध्ये. कला अकादमीत गेले पाच दिवस भरलेलं हे प्रदर्शन पणजीकरांच्या आकर्षणाचं प्रमुख केंद बनून गेलं होतं. प्रदर्शन पाहण्यासाठी त्यांचे पाय हटकून कला अकादमीकडे वळत होते. पणजीनंतर हे प्रदर्शन पैंगीण, मडगाव, वास्को नि पेडणे अशा गोव्यातल्या सर्व भागांत जूनच्या दुसऱ्या आठवड्यापर्यंत पाच-पाच दिवस फिरणार आहे. त्यानिमित्ताने विविध कार्यक्रमांच्या मैफिलीही तेथे रंगतील. एकूण काय, कलाप्रेमी गोवेकरांची चंगळ आहे!

महाराष्ट्र परिचय केंदाचे वरिष्ठ सहाय्यक संचालक दयानंद कांबळे या प्रदर्शनाच्या आयोजनामागची भूमिका सांगताना म्हणतात, 'गोव्यात बहुसंख्य पर्यटक येतात, ते महाराष्ट्रातून. पर्यायाने गोव्याला सर्वाधिक महसूल महाराष्ट्रातून मिळतो. गोवा जर भारताचं एक प्रमुख पर्यटन केंद बनू शकतं तर त्याच्यापासून हाकेच्या अंतरावर असलेला महाराष्ट्र का नाही! या प्रदर्शनाच्या निमित्ताने गोवेकरांना महाराष्ट्राचा पर्यटनदृष्ट्या परिचय करून देण्याचं आमचं उद्दिष्ट आहे. म्हणूनच या प्रदर्शनासाठी सुटीचा कालावधी निवडला. उन्हाळी सुटीत गोव्यात भरपूर पर्यटक येतात. तसंच शाळा-कॉलेजं बंद असल्याने बाहेरगावचे गोवेकरही मायभूमीत परतलेले असतात. या सर्वांना महाराष्ट्रातही पाहण्याजोगं पुष्कळ काही आहे हे पटवून देण्याचा हा प्रयत्न आहे.'

मात्र त्याचवेळी गोव्याचे पर्यटक महाराष्ट्राकडे वळवण्याचा आमचा हेतू नाही, असं लागलीच स्पष्ट करून ते सांगतात की, 'महाराष्ट्र नि गोवा या दोन्ही राज्यांमध्ये पूर्वापार संबंध आहेत. त्यांच्यामध्ये सांस्कृतिक आदानप्रदान वाढीस लागावं अशी आमची इच्छा आहे. येत्या नोव्हेंबर-डिसेंबरमध्ये असं प्रदर्शन गोव्यात पुन्हा भरवण्याचा मानस आहे.' गोव्यानंतर दिल्लीतही हे प्रदर्शन आयोजण्यात येईल आणि मग बेळगाव- कारवारमध्येही ते भरवण्याचा विचार आहे, असं कांबळे यांनी सांगितलं.

या प्रदर्शनाचे 'प्रगतीचे कैलास लेणे', 'मुंबई मेरी जान' आणि 'मराठी पाऊल पडते पुढे' असे तीन विभाग करण्यात आलेत. अजिंठा-वेरुळ, गणपतीपुळे, सिंधुदुर्ग किल्ला, तारकलीर्, गेटवे ऑफ इंडिया, विजयदुर्ग किल्ला, लोणार सरोवर, कळसूबाई शिखर अशा महाराष्ट्रातल्या नाना पर्यटनस्थळांची चित्रं या प्रदर्शनात पाहायला मिळतात. मोहरलेला आम्रवृक्ष, जारूळ फूल, हरोळी पक्षी, शेकरू प्राणी ही महाराष्ट्राची निसर्ग मानचिन्हं तर हजर आहेतच; शिवाय डेक्कन ओडिसी, कोकण रेल्वे, मुंबई-पुणे एक्सप्रेस हायवे, बॉलीवूड, सीएसटी रेल्वे स्थानक यांचंही दर्शन घडतं. महाराष्ट्राच्या लोककला, कलाकुसरीच्या वस्तू, खाद्यपदार्थ, उत्सव यांचा आढावा या प्रदर्शनात घेण्यात आलाय. या सर्व चित्रांच्या खाली त्यांची मोजक्या शब्दांत पण नीटनेटकी माहिती देण्यात आलीय.

महाराष्ट्राबरोबर गोव्याचंही दर्शन घडवणारं गोवादर्शन तसंच केंद सरकारच्या पर्यटन खात्याच्या स्टॉलबरोबर शासकीय ग्रंथप्रदर्शन, लोकराज्य अन् महाराष्ट्रातील खाद्य व हस्तकलांचेही स्टॉल मांडण्यात आले आहेत. या प्रदर्शनात महाराष्ट्र पर्यटन विकास महामंडळामार्फत विशेष स्टॉल उभारण्यात आले असून, त्याठिकाणी लोकांना व पर्यटकांना आवश्यक माहिती उपलब्ध करून देण्यात येतेय.

गोव्यात असं प्रदर्शन आयोजण्याचा इथल्या महाराष्ट्र परिचय केंदाचा हा उपक्रम स्तुत्य असाच अन् त्याचं कार्यही वाखाणण्याजोगं. महाराष्ट्र नि गोवा ही दोन वेगवेगळी राज्यं असली तरी त्यांची नाळ एकच. म्हणूनच गोमंतकीय जनतेपर्यंत महाराष्ट्र पोहोचविण्याची कांबळे नि त्यांचे सहकारी सतीश पाटणकर या जोडगोळीची धडपड कौतुकास्पद ठरते. गेली 38 वर्षं हे केंद गोव्यात कार्यरत असून 'दयानंद बांदोडकर व्याख्यानमाला', 'मराठी चित्रपट महोत्सव' आदी त्याच्या शिरपेचातले काही मानाचे तुरे आहेत. पु. ल. देशपांडेंपासून शरणकुमार लिंबाळेपर्यंत अनेक साहित्यिकांना गोव्यात बोलावून इथल्या मराठी साहित्यप्रेमींची तहान भागवण्याचा प्रयत्न या केंदाने केलाय. महाराष्ट्रातल्या कलाकारांना पाचारण करण्याव्यतिरिक्त गोव्यातल्या नवोदित कलाकारांनाही केंदाने वारंवार संधी दिलीय.

- भगवान परब

 
</text>
</doc>
