<doc>
<docno>1114620.cms.txt</docno>
<text>
 
महाराष्ट्र
काजूप्रक्रियादारांची मदार यंदा वाढीव दरांवर
[ Wednesday, May 18, 2005  06:41:01 pm]


सुहास बारटक्के

चिपळूण : काजूवर प्रक्रिया करणाऱ्या कारखान्यांची संख्या चिपळूण आणि गुहागर तालुक्यांत यंदावाढल्याने, येथे कच्च्या काजूबियांचे दर किलोमागे किमान 15 रुपयांनी चढले आहे. काजूच्या व्यवसायात नव्याने आलेल्या या उद्योजकांना आता आशा आहे ती, तयार काजूंचे दर बाजारपेठेत वाढण्याची! तसे होणार का, यावरच रत्नागिरी जिल्ह्यातील 'काजूक्रांती'ची वाटचाल अवलंबून आहे.

या वर्षी एकट्या गुहागर तालुक्यात 18 नवे काजूप्रक्रिया उद्योग सुरू झाले. चिपळूण तालुक्यातही यंदा सात नव्या काजूउद्योगांची भर पडली. काजूची फळे सोलून काजूबियांवर प्रक्रिया करणाऱ्या, बाहेरून माल घेऊन घराच्याच आवारात चालू शकणाऱ्या या उद्योगांची संख्या खेड, दापोली, मंडणगड या तालुक्यांतही वाढते आहे. उद्योजकांना खादी ग्रामोद्योग मंडळाकडून यासाठी 30 टक्के अनुदान मिळते; तर प्रत्येक काजूउद्योजकाकडे सर्वसाधारणपणे 20 जणांना (यात महिलांची संख्याही लक्षणीय) रोजगार मिळतो. मार्च ते मे या हंगामात काजूच्या कच्च्या मालाची खरेदी केली जाते.

प्रक्रिया करणाऱ्यांकडून कच्च्या मालाची मागणी वाढल्याने ओल्या काजू फळांचे दर यंदा 44 रुपये प्रतिकिलो पर्यंत भिडले आहेत. हाच दर गेल्या वषीर् 25 रुपये प्रतिकिलो होता. दरमहा पाच ते आठ टन कच्चा माल अशा उद्योगासाठी आवश्यक असतो; म्हणजे दरमहा सव्वा लाखांचा माल घेणाऱ्यांना आता तेवढ्याच मालासाठी दोन लाख 20 हजार रुपये मोजावे लागत आहेत. कच्च्या मालासाठी झालेला हा पाऊण लाखांचा वाढीव खर्च भरून काढण्यासाठी काजूप्रक्रिया उद्योजक आता तयार काजूचेही भाव वाढवणार, हे अपेक्षितच आहे. तसे काही उद्योजकांनी बोलूनही दाखवले. गुहागरमधील 'पूजा कॅश्यू'च्या संचालक नयनतारा आरेकर म्हणाल्या की, यंदा पाभरे या गावातील शेतकऱ्यांनी सारा माल एकत्र लिलावाने विकला, तेव्हा आम्हीही प्रोत्साहन म्हणून 48 रुपये प्रतिकिलो दराने खरेदी केली. मागणीला तोटा नसल्याने यंदा तयार मालाचे दर वाढतील, अशी आमची अपेक्षा आहे.

तयार काजूंचा पुरवठा यंदा जास्त झाल्याने उलटपक्षी दर कमी होणार नाहीत का, या प्रश्ानवर उद्योजकांचे म्हणणे असे की, काजूंची मागणी आंब्यासारखी नसते. काजूची प्रक्रिया, दर्जा आणि मालाची जात अशा विविध वैशिष्ट्यानुसार विविध क्षेत्रांत काजूला मागणी असतेच. उदाहरणार्थ, हॉटेले व रेस्टॉरंटसाठी तुकडा काजूला मागणी असते, तर परदेशांत पाठवण्यासाठी मोठा काजू हवा असतो. खाऱ्या आणि तेलविरहित काजूला मोठीच मागणी असल्याने आम्ही ओव्हन बसवून घेतले आहेत. शिवाय, काजूच्या टरफलांनाही तेलनिमिर्ती तसेच जळणासाठी मागणी आहे, काजू बीवरील पातळ पापुदादेखील कोंबड्यांचे खाद्य म्हणून वापरले जाते, याकडे हे उत्पादक लक्ष वेधतात.

कच्च्या मालावर अधिक खर्च होऊनही उत्पादित मालाला किफायतशीर दर मिळवून फायद्यात येण्याचे काजू उद्योजकांचे स्वप्न खरे ठरले, तर गेल्या दोन- तीन वर्षांपासून जिल्ह्यात सुरू झालेल्या 'काजू क्रांती'ची वाट अधिक सुकर होणार आहे.

 
</text>
</doc>
