<doc>
<docno>1114702.cms.txt</docno>
<text>
 
लेख
गंगा आली रे अंगणी
[ Wednesday, May 18, 2005  08:32:12 pm]


खरंतर 129 कोटी रु. असा आकडा दिसला की, कोणाचेही डोळे विस्फारतात. परंतु 66 कि.मी.वरून चिरस्थायी पाण्याचा स्त्रोत धुंडाळून पाणी पुरवठा योजनेचा आगळा वस्तुपाठ लातूर योजनेने घालून दिला आहे. ही योजना शहराच्या भविष्यातील अंदाजे आठ लाख लोकसंख्येला दरडोई दररोज 100 लि. पाणी पुरवठा करण्याच्या दृष्टीने आखण्यात आली आहे.

विलासराव देशमुख मुख्यमंत्री झाल्यापासून लातूर जिल्ह्यामध्ये त्यांच्यादृष्टीने तृप्ततेचा क्षण 14 मे रोजी पाणी पुरवठा योजनेच्या शुभारंभाने आला. साडेतीन लाख लोकवस्तीच्या या शहरांची क्षुधा गेल्या तीन वर्षांपासून कमी पर्जन्यमानामुळे भागतच नव्हती. या शहराला आठ दिवसांतून एकदा पाणीपुरवठा व्हायचा. शहराच्या अनेक भागात दिवस-रात्र टॅकर्स चालायचे. पाणी टंचाईमुळे त्रस्त झालेले हे शहर पाहून मुख्यमंत्री अस्वस्थ व्हायचे. विरोधकांना तर हे आयते कोलीत सापडले होते. पण पाण्याचे केवळ दोन सोत होते. मांजरा नदीवरील साई बंधारा व नागझरी बंधारा. शहरास रोज 24 दशलक्ष लिटर पाणी पुरवठा व्हायचा; पण मुळातच या बंधाऱ्याची साठवण क्षमता कमी. रोजचा पाणी वापर व बाष्पीभवन यामुळे डिसेंबर जानेवारीत पाणी उडून जायचे व मग पाण्याचा ठणठणाट व्हायचा.

या दोन बंधाऱ्यांमध्ये केज तालुक्यातील धनेगाव येथील मांजरा धरणातून दरवषीर् नदीच्या पात्रातून पाणी सोडावे लागत असे. हे पाणी मांजरा धरण ते नागझरी बंधारा या 50 कि.मी. लांबीच्या नदीमार्गाने वाहून येईपर्यंत तीन ते चारपट पाणी वाया जात असे. अशा परिस्थितीत पाणी पुरवठ्यासाठी नगर परिषदेला मांजरा धरणावरून एम.आय.डी.सी.च्या पाणी पुरवठा योजनेतून दरमहा 25 लाख रु. खर्चून पाणी विकत घ्यावे लागत असे.

या सर्व समस्यांवर मात करण्यासाठी सरकारने 'लातूर पाणी पुरवठा योजना टप्पा पाच' ही 129.47 कोटी रु. खर्चाची योजना मंजूर केली. 129 कोटीचा आकडा दिसला की, डोळे विस्फारतात. परंतु 66 कि.मी.वरून चिरस्थायी पाण्याचा सोत धुंडाळून पाणी पुरवठा योजनेचा आगळा वस्तुपाठ लातूर योजनेने घालून दिला आहे. ही योजना शहराच्या भविष्यातील अंदाजे आठ लाख लोकसंख्येला दरडोई दररोज 100 लि. पाणी पुरवठा करण्याच्या दृष्टीने आखण्यात आली आहे. महाराष्ट्र जीवन प्राधिकरणाचे मुख्य अभियंता एम. व्ही. दोमकोंडवार आणि त्यांच्या चमूने अक्षरश: दिवसरात्र एक करून हे पाणी आता लातूरपर्यंत आणले आहे. अजून वितरणाचे प्रश्ान् आहेतच; पण दररोज 34 द.ल.लि. इतका पाणी पुरवठा पहिल्या टप्प्यात सुरू झाला आहे.

या योजनेतील पंपाद्वारे 700 अश्वशक्तीचे एकूण तीन पंप बसविण्यात येत असून सध्या पहिल्या टप्प्यात त्यातील एका पंपाद्वारे एका तासाला 17.00 लाख लि. पाणी पंप करण्यात येत आहे. एवढ्या मोठ्या क्षमतेचे पंप उत्पादकांकडे मिळत नव्हते. त्यामुळे पाण्याचा एकंदर विसर्ग पाहून ते तयार करून घेतले. मंजूर योजनेनुसार 27 मी. म्हणजेच सूमारे 88 फूट उंचीची 10.00 लक्ष लि. क्षमतेची उंच टाकी दाबखंडीत टाकी म्हणून बांधण्याचे प्रस्तावित होते. सध्याच्या पाण्याच्या गरजेसाठी दाबखंडित टाकीची उंची 27 मी. इतकी जास्त ठेवणे आवश्यक नसल्याचे लक्षात घेऊन पाण्याच्या वाढत्या मागणीनुसार उंची वाढविता येऊ शकणाऱ्या विशिष्ट रचनेच्या पोलादी शाफ्टचे डिझाईन करण्यात आले. त्यानुसार शहराच्या सध्याच्या पाण्याच्या मागणीपुरता पाच मीटर उंचीचा व 1.5 मी. व्यासाचा पोलादी शाफ्ट दाबखंडित आर.सी.सी. टाकीऐवजी उभारण्यात आला आहे. या शिवाय या शाफ्टच्या विशिष्ट रचनेमुळे गरजेइतक्या उंचीपर्यंतच पाणी पंप करणे शक्य असल्याने पर्यायाने पंपावरील अनावश्यक हेड कमी झाल्याने पंपाची अश्वशक्ती व विजेचा वापर कमी होऊन अंतिम टप्प्यात विज बिलात दर वषीर् सुमारे एक कोटी रुपयांची बचत होणार आहे.

पुढे दाबखंडित टाकीतील हे पाणी गुरुत्वाकर्षणाने म्हणजेच ग्रॅव्हिटीने लातूर शहरासाठी हरगंुळ येथे बांधलेल्या जलशुद्धीकरण केंदाकडे येते. औरंगाबादला गुरुत्वाकर्षणाच्या विरोधात 55 कि.मी. अंतरावरील जायकवाडीवरून पाणी खेचण्यात येते. त्यापेक्षाही दूर अंतरावरून पाणी आणून लातूरकरांनी औरंगाबादकरांची शेखी मोडीत काढली आहे.

या योजनेअंतर्गत हरंगुळ येथे दररोज आठ कोटी लिटर पाणी शुद्ध करण्याची क्षमता असणारे जलशुद्धीकरण केंद बांधण्यात आले आहे. सध्या 3.40 कोटी लिटर पाणी शुद्ध करण्यात येऊन शहरास पुरविण्यात येत आहे.

एरवी महाराष्ट्र जीवन प्राधिकरणाला नेहमीच दूषणे दिली जातात पण नोव्हंेबर- 2005 मध्ये होणारे काम आताच पूर्ण झाले आहे. मुख्यमंत्र्याचे गाव म्हणून हे काम झपाट्याने झाले असे म्हटले तरी प्राधिकरण क्रियाशील झाले हे तितकेच खरे. अशीच तत्परता इतर नागरी पाणी पुरवठा योजनेत दाखविली तर प्राधिकरण गुंडाळण्याऐवजी सकारात्मक पुर्नरचनेचा विचार करावा लागेल.

- संजीव उन्हाळे

 
</text>
</doc>
