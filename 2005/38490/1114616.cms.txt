<doc>
<docno>1114616.cms.txt</docno>
<text>
 
महाराष्ट्र
हापूससाठी अमेरिकी मदत
[ Wednesday, May 18, 2005  06:39:18 pm]


रोहित गावकर

ओरोस : आंब्यांचा राजा देवगड हापूस यापुढे अमेरिकेत पिकविण्यात येणार, अशी भीती येथील आंबा उत्पादकांना वाटते आहे... आंतरराष्ट्रीय बाजारपेठेतील हापूसची मागणी व दर लक्षात घेऊन अमेरिकेतील मिशिगन कृषी विद्यापीठातील तज्ज्ञांनी कोकणात येऊन देवगड हापूसचे पेटंट महाराष्ट्र राज्य पणन मंडळाशी संधान बांधून मिळविले, अशीही बातमी असली तरी तिला अधिकृत दुजोरा द्यायला कुणी तयार नाही.

मात्र, अमेरिकेतील 'मिशिगन विद्यापीठा'च्या कृषी विभागातफेर् कोकणात दोनदा येऊन गेलेल्या एका पथकाने पणन मंडळाशी लाखो डॅालरचा सौदा केल्याचे समजते. या सर्व प्रकारात राज्य पणन मंडळाने राज्याच्या कृषी विभागाला अंधारात ठेवल्याचे कृषी अधिकारीच म्हणत आहेत. पणन मंडळाच्या कारभाराबाबत शेतकऱ्यांपासून निर्यातदारापर्यंत सर्वजण संभ्रमावस्थेत असून, सरकारने याबाबत सखोल चौकशी करावी, अशी मागणी होत आहे.

दीपा त्यागराजन, लॅरी पॉल्सन आणि रॉबर्ट कोस्तागो आणि दोन कृषीतंत्रज्ञांचा समावेश अमेरिकी पथकात होता. या शिष्टमंडळाने या हंगामात दोन वेळा सिंधुदुर्ग व रत्नागिरी जिल्ह्यंाचा दौरा केला. यापैकी लॅरी पॉल्सन हे 'यूएसएड' या अमेरिकी संघटनेचे फळव्यवसाय विषयक तांत्रिक सल्लागार आहेत. त्यांनी 20 मोठ्या आंबा बागायतदारांशी थेट बागांमध्ये जाऊनच चर्चा केली आणि हापूसच्या लागवडीपासून उत्पादन देण्यापर्यंतच्या प्रक्रियेचे टप्पे त्यांनी प्रात्यक्षिकासह समजावून घेतले. हे सारे हापूसचे 'पेटंट मिळविण्यासाठी'च होते, असे आता येथे बोलले जात आहे.

केवळ साठवण-तंत्रासाठी?

शेतकरी आणि व्यापाऱ्यांचा विश्वास संपादन करण्यासाठी तीन वर्षाच्या प्रशिक्षणाचे गाजर त्यांनी पुढे केले असून, त्यासाठी नऊ लाख डॅालर खर्च करण्यात येणार असल्याचे सांगितले. मात्र, दीपा त्यागराजन यांना याबाबत विचारले असता, 'जागतिक बाजारपेठेतील हापूसची मागणी लक्षात घेता सातत्याने आंबा निर्यात आवश्यक असून त्यासाठी अत्याधुनिक साठवणूक केंदाची गरज आहे', एवढेच सांगून त्यांनी आपली भेट केवळ साठवण तंत्रज्ञानासाठी असल्याचे सूचित केले.

अमेरिकाच कशाला?

पणन मंडळाच्या 'महामँगो' या संस्थेमार्फत शेतकऱ्यांना प्रशिक्षण दिले जाते. देवगड, वाशी, कुडाळ, रत्नागिरी येथे प्रत्येक ी अडीच कोटी रुपये खर्च करून यासाठीची यंत्रणा उभारण्यात आली आहेत. मात्र निर्यातक्षम आंब्याचे उत्पादन घेण्यात कोकणात शेतकरी मागे पडतात म्हणून, दजेर्दार हापूसच्या उत्पादनासाठी योग्य प्रशिक्षण देण्याकरिता पणन मंडळाने आंबा पिकत नसणाऱ्या अमेरिकेची मदत का घ्यावी, असा प्रश्ान् स्थानिक शेतकऱ्यांना पडला आहे.

पणन मंडळाचे निर्यात सल्लागार आणि 'महामँगो'चे अध्यक्ष सुनील बोराडे यांनी मात्र हा प्रश्ान् गैरलागू ठरवत मिशिगन विद्यापीठाचा उपक्रम यशस्वी झाल्यास कोकणातील हापूसचा दर्जा उंचावेल अशी आशा व्यक्त केली आहे.

'महामँगो' किंवा पणन मंडळाने अमेरिकी भेटीबद्दल शेतकऱ्यांना विश्वासात न घेतल्याने, आंब्याच्या 'पेटंट'ची स्थानिक आंबा उत्पादकांमध्ये सुरू झालेली ही चर्चा आता बाजारपेठांपर्यंत पोहोचली आहे आणि पुढल्या वषीर् देवगड हापूसपेक्षा स्वस्त भावाने अमेरिकी आंबा आपल्यालाच विकला जाणार की काय, अशी भीतीही व्यक्त केली जाते आहे.

 
</text>
</doc>
