<doc>
<docno>1114611.cms.txt</docno>
<text>
 
महामुंबई
शहर झालंय विदूप
[ Wednesday, May 18, 2005  06:36:15 pm]


मनोज जालनावाला

रस्ते असोत वा फुटपाथ, मोकळी जागा दिसेल तिथे फेरीवाल्यांनी दुकानं थाटण्यास प्रारंभ केला आहे. माकेर्ट कमी फेरीवाले जास्त, असंच चित्र संपूर्ण नवी मुंबईत दिसतं. फेरीवाल्यांनी रस्ते, पदपथ काबीज केल्याने रहिवाशांना रस्ते व फुटपाथवरून चालण्यासाठी अनेक अडचणींना सामोरं जावं लागतं. नवी मुंबई हे 21 व्या शतकातील सुनियोजित शहर असलं तरी शहराची उभारणी करताना फेरीवाल्यांच्या प्रश्नांकडे दुर्लक्ष करण्यात आल्याने कुठेही दुकानं थाटणाऱ्या फेरीवाल्यांमुळे शहराला बकाल स्वरूप येऊ लागलं आहे. फेरीवाल्यांमुळे शहराचं सौंदर्य बिघडत असल्याचं लक्षात आल्यानंतर नवी मुंबई महापालिकेने 'फेरीवाले हटाव ' मोहीम जोरात सुरू केली आहे. त्यामुळे इथे फेरीवाल्यांचा मुद्दा ऐरणीवर आला आहे.

नवी मुंबई शहर वसवताना सिडकोने फेरीवाल्यांसाठी 'हॉकर्स झोन' तयार केले असले तरी ते पुरेसे नसल्याचं दिसून येतं. शिवाय सिडकोने तयार केलेले हॉकर्स झोन नागरी वस्तीपासून दूर आहेत. नागरी वस्ती एकीकडे आणि हॉकर्स झोन दुसरीकडे अशी परिस्थिती असल्याने फेरीवाले हॉकर्स झोनमध्ये व्यवसाय न करता नागरी वस्तीतील मोकळे रस्ते, फुटपाथ यावरच दुकानं थाटत असल्याचं चित्र वाशी, कोपरखैरणे, ऐरोली, तुभेर्, नेरूळ, सीबीडी या भागात दिसतं.

महापालिकेने सुमारे 2100 फेरीवाल्यांना लायसन्स दिली आहेत. परवानाधारक फेरीवाल्यांनी हॉकर्स झोनमध्येच व्यवसाय करावा, असं बंधन महापालिकेने घातलं आहे. मात्र हॉकर्स झोन व्यवसायाच्या दृष्टीने सोयीचे नसल्याने फेरीवाले 'हॉकर्स झोन मध्ये बसत नाहीत. त्याऐवजी ते शहरातील रस्ते, पदपथांवर अतिक्रमण करत आहेत. रस्ते, पदपथ फेरीवालामुक्त असावेत, असं महापालिकेचं धोरण आहे. त्यानुसार रस्ते, पदपथांवर अतिक्रमण करणाऱ्या फेरीवाल्यांवर कारवाई करण्यात येते, असं महापालिका अधिकारी सांगतात. तर नवी मुंबईतील फेरीवाल्यांबाबत महापालिकेचं निश्चित धोरणच नसल्याचा आरोप नवी मंबई लेबर युनियनचे अध्यक्ष प्रफुल्ल म्हात्रे करतात. वाशी, तुभेर् या विभागात फेरीवाला झोन नाही. उच्च न्यायालयाच्या आदेशानुसार वाशी, तुभेर्तील फेरीवाल्यांना कोपरखैरणे, नेरूळ इथल्या हॉकर्स झोनमध्ये सक्तीने सोडत घेण्यास भाग पाडून महापालिकेने तिथे 'पीच ' (जागा) वाटप केलं. परंतु कोपरखैरणे, नेरूळ इथले फेरीवाले व स्थानिक नगरसेवक स्वत:च्या विभागात, वाशी, तुभेर्तील फेरीवाल्यांना व्यवसाय करू देण्यास तयार नाहीत. मग वाशी, तुभेर्तील अधिकृत फेरीवाल्यांनी जायचं कुठे, असा प्रश्नही प्रफुल्ल म्हात्रे उपस्थित करतात.

हायकोर्टाने फेरीवाल्यांना लॉटरी पद्धतीने पीच वाटप (जागा वाटप) करावेत, असे आदेश दिले आहेत. तसंच अधिकृत फेरीवाल्यांना जोपर्यंत जागा वाटप करण्यात येत नाही तोपर्यंत नवीन फेरीवाल्यांना लायसन्स देऊ नयेत, असंही हायकोर्टाने स्पष्ट केलं आहे. अधिकृत फेरीवाल्यांच्या जागेचा प्रश्न न सुटल्याने महापालिकेने नवीन फेरीवाल्यांना लायसन्स दिलेली नाहीत.

महापालिकेने वाटप केलेल्या जागा सोयीच्या नसल्याने अधिकृत फेरीवाले आणि लायसन्स नसलेले अनधिकृत फेरीवाले वाटेल तिथे दुकानं थाटत आहेत. महापालिकेने फेरीवाल्यांवर कारवाई सुरू केल्यानंतर कारवाईचा फटका अधिकृत फेरीवाल्यांनाही बसत आहे. त्यामुळे अधिकृत असूनही कारवाई का, असा प्रश्न अधिकृत फेरीवाले उपस्थित करतात. तर अधिकृत फेरीवाले नेमून दिलेल्या जागी व्यवसाय करत नसल्याने त्यांच्यावर कारवाई करण्यात येत असल्याचं महापालिका अधिकारी सांगतात.

नवी मुंबईत सुमारे सहा हजारांच्या आसपास फेरीवाले आहेत. विशेष म्हणजे त्यापैकी 15 टक्के फेरीवालेच स्थानिक मराठी आहेत. उर्वरित फेरीवाले परप्रांतीय आहेत. त्यात बांगलादेशी व युपी- बिहारमधील लोकांचा भरणा सर्वाधिक आहे. इथले बहुतांश फेरीवाले हे नगरसेवक, राजकीय मंडळीशी संबधित आहेत. महापालिकेने कारवाई केली की, नगरसेवक, राजकीय मंडळींच्या माध्यमातून फेरीवाले स्वत:ची सुटका करून घेतात. फेरीवाले हे अनेक राजकीय मंडळींचे कार्यकतेर् असल्याने त्यांच्यावर कारवाई होऊ नये यासाठी राजकीय मंडळी महापालिका अधिकाऱ्यांवर दबाव आणतात. तसंच कारवाई न करणाच्या बदल्यात महापालिका अधिकारी, स्वत:चं हित साधतात, असाही आरोप करण्यात येतो.

राजकीय मंडळींचं पाठबळ असल्याने महापालिकेची फेरीवाल्यांविरोधातील मोहीम फार काळ टिकत नाही. जैसे थे अशीच परिस्थिती इथे नेहमी दिसते. फेरीवाल्यांवर कारवाई करण्यामागे, अधिक हफ्ते वाढवून घेणाचा महापालिका अधिकाऱ्यांचा हेतू असतो, अशी तक्रार फेरीवाले करतात.

फेरीवाले नसतील तर रहिवाशांचीच गैरसोय होईल. अनेक भागातील रहिवाशांना फेरीवाल्यांवरच अवलंबून राहावं लागत आहे. महापालिकेने नियोजन करून फेरीवाल्यांना व्यवसाय परवाने दिले तर बेरोजगार गरिबांना उदरनिर्वाहाचं साधन मिळेल तसंच महापालिकेसही उत्पन्न मिळेल, असं कामगार नेते प्रफुल्ल म्हात्रे सांगतात. तर मूळात महापालिकेने सुमारे 2,100 फेरीवाल्यांना लायसन्स देऊनही, त्यांना योग्य जागा वाटप न झाल्याने नवीन फेरीवाल्यांना लायसन्स द्यायची कशी असा प्रश्न महापालिका प्रशासनाला पडला आहे.

अधिकृत फेरीवाले हॉकर्स झोनमध्ये व्यवसाय न करता मोकळ्या जागांवर दुकानं थाटत असल्याने शहराचं सौंदर्य बिघडत चाललं आहे. अनधिकृत फेरीवाल्यांचा प्रश्नही इथे भिजत पडला आहे. इथे दिवसेंदिवस फेरीवाल्यांची संख्या वाढत असतानाही महापालिकेने अद्यापि निश्चित धोरण तयार केलेलं नाही.

नवी मुंबई फेरीवालामुक्त करण्यासाठी महापालिकेने सर्वांना उपयुक्त ठरेल, असं धोरण तयार करण्याची गरज बोलून दाखवली जात आहे. फेरीवाल्यांच्या संघटनांनी व नेत्यांनी राजकारण न करता नवी मुंबईच्या सौंदयीर्करणात व विकासात हातभार लावण्याची अपेक्षा व्यक्त केली जात आहे. फेरीवाल्यांचा प्रश्न गांभीर्याने घेतला गेला नाही तर भविष्यात फेरीवाल्यांना आवर घालणं कठीण होऊन बसेल एव्हढं निश्चित!

 
</text>
</doc>
