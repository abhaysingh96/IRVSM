<doc>
<docno>1114609.cms.txt</docno>
<text>
 
महाराष्ट्र
'हत्ती हटाव'ला हत्तींचा दणका
[ Wednesday, May 18, 2005  06:35:30 pm]


म. टा. वृत्तसेवा

कोल्हापूर : वारंवार होणाऱ्या नुकसानीला वैतागून हत्ती हटाव मोहीम हाती घेतलेल्या ग्रामस्थावरच हत्तींच्या कळपाने हल्ला चढविल्याने त्याच्या मोहिमेचे तीन तेरा वाजले. तिळारी परिसरात नऊ हत्तींच्या कळपाने हल्ला चढवून पिकांचे पुरते नुकसान केले.

या शेतकऱ्याने फटाके उडवून, पलिते पेटवून हत्तींच्या मोठ्या कळपाला माळवडेच्या दिशेने पिटाळले होते. मात्र कळपातील एक पिलू मागे राहिले होते. त्याला घेण्यासाठी हत्तींचा कळप तिळारीकडे परतला. त्यांनी शेतात घुसून नासधूस सुरू केली तेव्हा वनविभागाकडे मदत मागण्यात आली. परंतु वनविभागाचा कोणीही कर्मचारी मदतीसाठी फिरकला नाही.

हत्तींच्या या कळपाने गावातील सगळ्याच शेतांतील ऊस व बटाट्याचे पीक फस्त केेले. त्यामुळे शेतकरी हवालदील झाला आहे. केवळ शेताचे नुकसान करून हत्ती थांबत नाहीत तर हुसकायला आलेल्या लोकांचा पाठलाग करून ते हल्ल्याचा पवित्रा घेऊ लागले, हे ऐकून लोकांची झोप उडाली आहे.

 
</text>
</doc>
