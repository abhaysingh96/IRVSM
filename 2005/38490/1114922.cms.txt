<doc>
<docno>1114922.cms.txt</docno>
<text>
 
देश-विदेश
'पाठिंबा भारच ठरेल'
[ Wednesday, May 18, 2005  11:59:06 pm]


म. टा. विशेष प्रतिनिधी

नवी दिल्ली : केंद सरकारने डाव्या पक्षांवर फार अवलंबून राहू नये. त्यामुळे सरकारचे आयुष्य कदाचित थोडेफार वाढू शकेल; पण डॉ. सिंग यांना भविष्यात मात्र हा पाठिंबा मोठा भारच ठरेल, असा सल्ला भारतीय जनता पक्षाचे अध्यक्ष आणि विरोधी पक्षनेते लालकृष्ण अडवाणी यांनी पंतप्रधान डॉ. मनमोहन सिंग यांना दिला आहे.

नरसिंह राव यांच्या- पासून वाजपेयींपर्यंत आथिर्क सुधारणांच्या मोहिमेला ज्यांनी कडाडून विरोध केला, त्या डाव्या पक्षांवर सरकार अवलंबून राहिल्यानेे, डॉ. सिंग यांना अपेक्षित असलेला विकासाचा दोन आकडी दर कधीही गाठता येणार नाही, असा इशारा देऊन ते म्हणाले : सतत भुंकणारे डावे कदाचित चावणारही नाहीत. पण त्यांच्या भूमिकेमुळे आथिर्क सुधारणा मात्र जागेवरच राहतील.

भारतीय उद्योग महासंघ (सीआयआय)च्या वाषिर्क संमेलनात बोलताना अडवाणी यांनी 'यूपीए सरकारने विरोधकांविरुद्ध सुरू केलेल्या सुडाच्या प्रवासा'वर कठोर टीका केली. संरक्षणखरेदीची सीबीआय चौकशी आणि सेंटॉर निर्गुंतवणूक व्यवहाराची चौकशी ही त्याची ठळक उदाहरणे असल्याचे त्यांनी सांगितले.

रालोआविरुद्धच्या सूडयात्रेचा प्रारंभ करायला भाग पाडणाऱ्यापासून सरकारने सावध रहायला हवे. अन्यथा एके दिवशी अशा प्रवृत्तीच सरकारचा चावा घेतील. पंतप्रधानांबद्दल व्यक्तिश: मला आदर आहे. अनेक समारंभात मी त्याचा जाहीरपणे उल्लेखही केला आहे, असे सांगून अडवाणी म्हणाले : डाव्या पक्षांच्या ढोंगीपणाचे मला आश्चर्य वाटते. चीनमध्ये अथिर्क सुधारणा झाल्या तर त्या उत्तम, मात्र भारतात झाल्यास कडाडून विरोध, अशी त्यांची दुटप्पी नीती आहे. वाजपेयी सरकारने विकासदर 8 टक्क्यांवर नेण्याचे लक्ष्य ठेवले तेव्हा 'मुंगेरीलालके हसीन सपने' अशी त्याची संभावना करणाऱ्यांना मी विचारू इच्छितो, सरकारच्या आथिर्क घोषणांना आता 'मुंगेरीलाल'चा मतिभ्रम म्हणायचे काय?

सकारात्मक बदलांना पाठिंबा देण्यास विरोधक तयार आहेत, त्यासाठी विरोधकांना सरकारने सन्मानाची वागणूक देण्याचे औदार्य सरकारने दाखवले पाहिजे, असेही अडवाणी याप्रसंगी म्हणाले.

 
</text>
</doc>
