<doc>
<docno>1114917.cms.txt</docno>
<text>
 
महामुंबई
नाल्यातील ढिगाऱ्यांचे गौडबंगाल काय?
[ Wednesday, May 18, 2005  11:50:53 pm]


म. टा. प्रतिनिधी

मंुबई : नालेसफाईची सुरू असताना गाळाबरोबरच जुने फनिर्चर, प्लास्टिकच्या पिशव्या, बाटल्या आणि इतर कचराही सापडला. पण आता काही ठिकाणी नाल्यात गाळाबरोबर मातीचे ढिगारेही सापडू लागल्याने ते आले कुठून याचे गौडबंगाल कायम आहे.

नाल्यातून काढलेल्या गाळाच्या वजनाच्या प्रमाणात कंत्राटदरांना पैसे दिले जातात. कमी श्रम करून मलिदा खाण्याची काही कंत्राटदरांची मनोवृत्ती असल्याने ही मंडळी गाळाचे वजन वाढवण्यासाठी अनेक क्लृप्त्या लढवतात, ही बाब नवी नाही. ट्रकमध्ये आधी खालच्या थरात ढिगारे, मोठे दगड पसरवायचे आणि त्यावर नाल्यातून काढलेला गाळ पसरवून ढिगारे आणि दगडाचे वजनही त्यात मोजायचे. त्यामुळे गाळाबरोबरच इतर 'मसाला' भरून ठरवून दिलेल्या प्रमाणात गाळ काढला आहे, असे भासवायचे आणि पैसे कमवायचे असे खेळ काही कंत्राटदार करतात. अधिकारी वर्ग त्यांना सामिल असल्याचे आरोपही अनेकदा झाले आहेत.

गाळ भरण्याआधीच ट्रकमध्ये ढिगारे पसरले जातात, असे बोलले जाते. पण आता नाल्यातूनच ढिगारे बाहेर पडू लागल्याने हे ढिगारे अचानक कसे निर्माण झाले, अशी चर्चा पालिकेत रंगू लागली आहे.

मध्यंतरी महापौर दत्ता दळवी यांनी नालेसफाई करणाऱ्या कंत्राटदारांच्या गाड्यांची डंपिंग ग्राऊंडवर तपासणी केली होती. दोन्ही गाड्यांमध्ये गाळ आणि ढिगारे आढळल्याचा दावा त्यांनी केला होता. पण पालिकेच्या पर्जन्य पाइपलाइन विभागाने केलेल्या चौकशीत एक गाडी नालेसफाईच्या कामाशी संबंधित नव्हती, तर दुसऱ्या गाडीत ढिगारे होते, पण ते नाल्यातून काढले होते, असा निष्कर्ष काढला होता. राष्ट्रवादी काँग्रेसचे गटनेते रवींद पवार यांनीही मध्यंतरी देवनार डंपिंग ग्राऊंडवर चार गाड्यांमध्ये गाळाबरोबरच ढिगारे आढळल्याचा आरोप केला होता.

शहरात सुरू असलेल्या बांधकामांचे ढिगारे डंपिंग ग्राऊंडवर टाकण्यास फी द्यावी लागते. त्यामुळे पळवाट काढण्यासाठी कंत्राटदार डंपिंग ग्राऊंडवर ढिगारे न टाकता रात्रीच्यावेळी कुठेही टाकून देतात. हे ढिगारे नाल्यात टाकले जात असल्याची शंका घेतली जात आहे.

नालेसफाईच्या कामाचा आढावा घेण्यासाठी 24 मे रोजी मंुबई महापालिकेची विशेष सभा होणार आहे. त्याच या विषय उपस्थित होतो का, याकडे जाणकारांचे लक्ष आहे.

 
</text>
</doc>
