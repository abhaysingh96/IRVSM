<doc>
<docno>1114610.cms.txt</docno>
<text>
 
महामुंबई
रायलादेवी तलावाच्या दुरवस्थेमुळे निसर्गप्रेमी चिंताग्रस्त
[ Wednesday, May 18, 2005  06:35:48 pm]


मुंबई टाइम्स टीम

ठाणे : गेली कित्येक वर्षं दुर्लक्षित असलेला रायलादेवी तलाव 'हरियाली'ने घेतलेल्या चर्चासत्रानंतर बऱ्यापैकी चचेर्त आला. त्यानंतर त्या तलावाचं सुशोभीकरण करण्याचंही महापालिकेने मनावर घेतलं. त्याचबरोबर गणेश विसर्जनासाठी कृत्रिम तलाव बांधण्यात आल्यामुळे या तलावाविषयी ठाणेकरांची उत्सुकता वाढली होती. मात्र सुशोभीकरणाच्या दरम्यान असलेल्या या तलावाची सध्याची अवस्था पाहून निसर्गप्रेमी चिंताग्रस्त झाले आहेत.

रायलादेवी तलावाचे पाणी शुद्ध करण्यासाठी ठाणे महापालिकेने केंदीय पर्यावरण खात्याकडे प्रकल्प सादर केला होता. त्या कामासाठी सुमारे 1 कोटी 14 लाख 20 हजार रुपये मंजूर झालं. पाणी शुद्ध करण्याची प्रक्रिया मुंबईच्या मेसर्स ऑगेर्निक बायोटेक या कंपनीकडून करण्यात येत आहे. त्याचबरोबर मंजूर रकमेतील 56 लाख रुपये महापालिकेनं तलाव स्वच्छ करायला व गाळ काढायला खर्च करण्याचं बंधन होतं. हा प्रकल्प दोन वर्षांत पूर्ण करायचा होता. मुळात तो सुरू व्हायचा होता 23 डिसेंबर 2002 पासून परंतु काही कारणाने ते काम सुरू झाले एप्रिल 2003 मध्ये. त्यामुळे गाळ काढण्याचं काम पावसाळ्यात केले गेले. काढलेला गाळ 'वर्कऑर्डर' नसल्यामुळे तलावाच्या बाजूलाच ठेवला गेला. या दरम्यान तलावात निर्माल्य आणि प्लॅस्टिक टाकणे अनिर्बंधपणे सुरूच होते. ऑक्टोबर 2003 मध्ये हवा उच्च दाबाने पाण्यात सोडली. त्याचबरोबर पाच महिने टप्प्याटप्प्याने बॅक्टेरियन कल्चर पाण्यात टाकण्यात आले. हे बॅक्टेरिया गाळावर प्रक्रिया करून गाळ नाहिसा करतात, असा कंपनीचा दावा होता.

गणपती विसर्जनाच्या आधी म्हणजे सप्टेंबर 2004 मध्ये तलावाचा तळ व त्याच्यावर साचलेला कचरा दिसत होता. पाण्याची खोली घाटाजवळ जेमतेम एक मीटर होते. कृत्रिम तलाव बांधण्यात आल्याने रायलादेवी तलावात जाणारे 87 हजार किलो प्लास्टर ऑफ पॅरिस कृत्रिम तलावांत साठले. तरीही तलावातील पाण्याची पातळी कमी कशी झाली, अशी विचारणा निसर्गप्रेमी करीत आहेत. गाळ काढताना कमळाची पाण्यावर तरंगती पाने काढल्यामुळे पाण्याचं जास्त बाष्पीभवन झालं असण्याची शक्यता नाकारता येत नाही. याचा मतितार्थ लाखो रुपये खर्च करून गाळ काढला गेला तरी तळ्यातलं झरे जिवंत झाले नाही. शिवाय तळ्यात टाकण्यात आलेल्या बॅक्टेरियाची गाळावर अपेक्षित प्रक्रिया झाली नाही, असाही निसर्गप्रेमींचा आक्षेप आहे.

महत्त्वाचं म्हणजे तलावाच्या पाण्यांत हायड्रीला नावाच्या पाणवनस्पतीचं साम्राज्य पसरलं आहे. गेले चार महिने ही वनस्पती कामगार पाण्यात उतरून काढत होते. तरी ती वाढते आहे. त्यामुळे पाण्याला दुर्गंधी येते. जे कामगार या पाण्यात उतरतात त्यांच्या अंगाची आग होऊन बारीक फोड उठतात. शिवाय तापही येत असल्याची तक्रार काही कामगारांनी केली होती. या कामगारांना घाणीत काम करण्याची सवय आहे. पण असा अनुभव कोठेही आला नसल्याचं त्यांचं म्हणणं आहे.

कोणता विषारी पदार्थ पाण्यात सोडला जातो याचा छडा लावण्यासाठी निसर्गप्रेमी डॉ. कुसुम गोखले यांनी डॉ. मंगला बोरकर या वनस्पतीतज्ज्ञांची मदत घेतली. हायड्रीला या पाणवनस्पतीवर 'लिंग्बिया' नावाचं 'शैवाल' वाढलं आहे. ती पाण्यात विषारी पदार्थ सोडत असल्यामुळे कामगारांच्या अंगावर फोड येत असल्याचा निष्कर्ष त्यांनी काढला. दरम्यान ही पाणवनस्पती बॅक्टेरिअल कल्चरमुळे झपाट्याने वाढली असण्याची शक्यता नाकारता येत नाही.

दरम्यान तलावाच्या परिसराचं सुशोभिकरण करण्याचं कंत्राट दुसऱ्या कंपनीला दिलं आहे. त्यांनी जुने बरेचसे वृक्ष कापले आणि त्यांच्या जागी नारळाची झाडं लावली. आधीचा जॉगिंग टॅॅक काढून टाकण्यात आला. एवढंच नव्हे तर फुलझाडं लावण्यासाठी असलेल्या कुंड्या, विश्रांतीसाठी बांधलेल्या सीमेंटच्या छत्र्या उखडल्या गेल्या आहेत.

आता या परिसरात लग्नसमारंभासाठी हॉल बांधण्याची शक्यता असल्याचंही समजतं. महापालिकेत या तलावाशी संबंधित माहिती मिळवण्याचा प्रयत्न केला तेव्हा टाळाटाळ करण्यात आली. त्यामुळे आता या तलावाशी संबंधित नेमकी योजना काय आहे आणि त्याची प्रक्रिया कशी होणार याची माहिती सर्वसामान्यांना उपलब्ध करावी, अशी मागणी निसर्गप्रेमी ठाणेकर करत आहेत.

 
</text>
</doc>
