<doc>
<docno>1114595.cms.txt</docno>
<text>
 
प्रगती फास्ट
व्यक्तिमत्त्व काय सांगतं?
[ Wednesday, May 18, 2005  06:27:22 pm]


सायकोमेट्रिक असेसमेण्टमध्ये करण्यात येणाऱ्या पर्सनॅलिटी टेस्टचा उपयोग करिअर निवडण्यासाठी करतात. या टेस्टमधून व्यक्तिमत्त्वाचे वेगवेगळे प्रकार समजतात. कामाचा किंवा करिअरचा विचार करताना ती व्यक्ती कोणत्या स्वरूपाच्या कामाला प्राधान्य देते, हे यातून कळतं. सर्वसाधारणपणे क्लेरिकल, सायण्टिफिक, कला, रिसर्च, कम्प्युटेशनल असे व्यक्तिमत्त्वाचे प्रकार करिअर गायडन्सच्या दृष्टीने विचारात घेऊन त्या अनुषंगाने विद्यार्थ्याला मार्गदर्शन केलं जातं. काही विशिष्ट प्रकारचं काम करण्यासाठी आवश्यक असलेले गुण हे मुळातच व्यक्तिमत्त्वातच असतात. त्या गुणांचा वापर कामात केला, तर करिअरमध्ये येणाऱ्या समस्या कमी करता येऊ शकतात.

अविष्कार सेल्फ एनरिचमेण्ट सेण्टरच्या सायकिअॅट्रिस्ट डॉ. निर्मला राव सांगतात, 'आम्ही करिअर गायडन्ससाठी मुख्यत: 'हॉलण्ड पर्सनॅलिटी टेस्ट' करतो. या टेस्टवरून करिअरच्या दृष्टीने मुलांचं व्यक्तिमत्त्व अचूक समजतं. हॉलण्ड पर्सनॅलिटी टेस्टनुसार माणसाच्या व्यक्तिमत्त्वाचे, करिअरच्या दृष्टिकोनातून वास्तववादी, कलात्मक, सामाजिक यासारखे सहा प्रकार आहेत. माणसाचं व्यक्तिमत्त्व यापैकी दोन किंवा तीन प्रकार एकत्र येऊन घडतं. मात्र विरुद्ध गुण असलेले दोन प्रकार व्यक्तिमत्त्वात एकत्र येत नाहीत. उदा. आटिर्स्टिक आणि कन्व्हेन्शनल असे दोन्ही प्रकार एकाच व्यक्तीत सहसा आढळत नाही. कारण कलाकाराकडे असलेला मनस्वीपणा, उत्स्फूर्तता आणि कन्व्हेन्शनल किंवा चाकोरीबद्ध असलेल्या व्यक्तीमधील ठराविक चौकटीतच काम करण्याची वृत्ती या दोन्ही परस्पर विरोधी गोष्टी आहेत.'

हॉलण्ड पर्सनॅलिटी टेस्टनुसार वास्तववादी व्यक्तीचा कल माणसांबरोबर काम करण्यापेक्षा वस्तू (म्हणजेच मशिन्स, पेपर) वापरून काम करण्याकडे असतो. या व्यक्ती व्यवहारी असतात. संशोधनात्मक वृत्ती असलेल्या मुलांना कुठल्याही गोष्टीच्या खोलात शिरून, सविस्तर किंवा शास्त्रीयदृष्ट्या अभ्यास करणं आवडतं. खूप विचार करूनच निर्णय घेणं हे अशा मुलांचं वैशिष्ट्य असतं. आटिर्स्टिक - सोशल - एण्टरप्रायझिंग अशा प्रकारची पर्सनॅलिटी असलेल्या व्यक्तीला क्लेरिकल कामासाठी निवडलं, तर त्यात त्यांना समाधान मिळणार नाही. परिणामी सतत अस्वास्थ्य, नैराश्य आणि मग त्यातूनच त्या नोकरीव्यतिरिक्त वेगळं काहीतरी करण्याची धडपड, हे सगळं ओघाने येतंच. पॅरलल करिअरचं प्रमाण हल्ली खूप वाढतंय. याला कारण कामातून जे समाधान मिळत नाही ते आपल्या आवडीची गोष्ट करून मुलं मिळवण्याचा प्रयत्न करतात. एकतर आथिर्क असुरक्षितता, अनिश्चितता हे एक कारण आणि दुसरं म्हणजे इण्टरेस्ट,

एकाच वेळी दोन करिअर करण्यामागे ही कारणं असतात. शिवाय त्याच वेळी काहीतरी असं काम करायचं जे चालू असलेल्या व्यवसायात करता येत नाही, हा प्रमुख विचार त्यामागे असतो. अलीकडे खूप तरुण मुलं-मुली जसे झटपट पैसा मिळवून देणारे उद्योग, नोकरी शोधताना दिसतात. तसंच वेगवेगळ्या सामाजिक संस्थांमध्ये काम करतानाही दिसतात. याचं मुख्य कारण म्हणजे व्यक्तिमत्त्वाची अपूर्ण राहिलेली गरज पूर्ण करणं.

परिस्थितीमुळे किंवा आथिर्क स्वावलंबनासाठी एक नोकरी आणि समाजासाठी काहीतरी चांगलं काम करण्याची इच्छा असल्यामुळे एखाद्या सामाजिक संस्थेत काम, अशा दोन्ही गोष्टी काही मुलं करताना दिसतात. म्हणूनच मुळातच करिअर निवडताना जर व्यक्तिमत्त्वाच्या प्रकाराचा शास्त्रोक्तपणे विचार केला तर एखादा चांगला पर्याय निवडता येऊ शकतो.

व्यक्तिमत्त्वाच्या सहाही प्रकारांमध्ये सारखाच स्कोअर किंवा कमीअधिक प्रमाणात पण सारखेच मार्क सहा प्रकारांना मिळालेले दिसतात. अशा मुलांना एकाच वेळी वेगवेगळ्या गोष्टींमध्ये इण्टरेस्ट असतो. अशी मुलं बरेचदा काय करावं, या बाबतीत गोंधळलेली दिसतात. स्वत:ला काय आवडतं, काय करायचं आहे, हे अशा मुलांना कधीच ठामपणे सांगता येत नाही. त्यामुळे अशा मुलांच्या शिक्षणात, कामामध्ये सातत्य नसतं. स्वत:च्या गुणांचा वापर या मुलांना करता येत नाही. अशा मुलांनी कौन्सिलरची मदत घ्यावी.

- वृषाली आठले

 
</text>
</doc>
