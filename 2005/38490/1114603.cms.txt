<doc>
<docno>1114603.cms.txt</docno>
<text>
 
महाराष्ट्र
मुलाचा भ्रष्टाचार; वडिलांची देशभक्ती
[ Wednesday, May 18, 2005  06:31:50 pm]


म. टा. वृत्तसेवा

नांदेड : आपल्या मुलाचा भ्रष्टाचार लपवून त्याला पाठीशी घालण्याऐवजी स्वत:हून त्याच्या भ्रष्टाचाराची माहिती पोलिसांना कळवून स्वातंत्र्यसैनिक आनंदराव पाटील यांनी देशभक्तीचा नवा आदर्श घालून दिला आहे.

नांदेड जिल्ह्यात संजय गांधी निराधार योजनेत मोठा भ्रष्टाचार सुरू आहे. हदगाव तहसीलमध्येही या योजनेत भ्रष्टाचार झाला होता. या प्रकरणी संजय पाटील या संबंधित लिपिकाला पोलिस कोठडीची हवा खावी लागली होती. त्याने बोगस लाभाथीर्ंची नावे असलेले रजिस्टर घरात दडविले होते. काही दिवसांपूवीर् त्याच्या घराला आग लागली तेव्हा त्याने हे रजिस्टर त्याने वडिलांच्या घरात नेऊन लपविले. स्वातंत्र्यसैनिक आनंदराव पाटील हे संजयचे वडिल असून हे रजिस्टर अचानकपणे त्यांच्या हाती लागले. मुलाच्या भ्रष्टाचाराचा हा ठोस पुरावाच होता.

पोलिसांनी पाटील यांच्याकडे कोणत्याही प्रकारची विचारणा केलेली नसतानाही पाटील यांनी हे रजिस्टर पोलिसांना नेऊन दाखविले. पोलिस कोठडीत असलेल्या आपल्या मुलालाही ते त्यावेळी भेटले. 'मराठवाड्याला निजामाच्या जोखडातून मुक्त करण्यासाठी मी तुरुंगात गेलो. पण आज तू भ्रष्टाचार केल्यामुळे तुरुंगात आहेस. काय केलेस तू हे?' असे उद्गार त्यांच्या तोंडून यावेळी निघाले.

जिल्ह्यात अनेक बोगस स्वातंत्र्यसैनिक आहेत. कुणी आपल्या मुलांच्या नावावर पेट्रोलपंप मिळवले आहेत तर कुणी राजकारण्यांना रेल्वेचा एसीमधला प्रवास घडवून आपले काम साधतात. या पार्श्वभूमीवर आनंदराव पाटील यांच्यासारख्या 'हिंदुस्थानी' स्वातंत्र्यसैनिकाची ही कृती सच्च्या स्वातंत्र्यसैनिकाचा दाखला देणारी ठरली!

 
</text>
</doc>
