<doc>
<docno>1114618.cms.txt</docno>
<text>
 
महामुंबई: मुंबई टाइम्स
एसी बंद,बचत सुरू!
[ Wednesday, May 18, 2005  06:40:05 pm]


प्रवीण मुळ्ये

उकाड्याने हैराण झालेल्यांना घरबसल्या काश्मीरसारख्या थंडाव्यात घेऊन जाण्याचे दावे अनेक एअरकण्डिशनर उत्पादक करत आहेत. लेटेस्ट टेक्नॉलॉजीसह अगदी 15 ते 20 टक्के डिस्काउण्ट ऑफरमधून ग्राहकांना 'थंडगार' करण्याचा या कंपन्यांचा प्रयत्न आहे. पण वाढत्या बिलाच्या टांगत्या तलवारीपुढे या थंड होऊ इच्छिणाऱ्यांच्या कानाच्या पाळ्या तप्त होऊ लागल्या आहेत. गेल्या 15 दिवसांमध्ये मुंबईतील एअरकण्डिशनर्सची विक्री पूर्णपणे थंडावली आहे. जादा वीजबिलाच्या भीतीने घरात नॉन-स्टॉप सुरू असणारे एसी बंद होऊ लागलेत, तर अनेक ऑफिसांतील एसी प्लांटवरही 'कॉस्ट कटिंग' चा र्कफ्यू लागला आहे.

घरामध्ये 500 युनिट््सपेक्षा जास्त वीज वापरणाऱ्या ग्राहकांनी 80 टक्क्यांपेक्षा जास्त वीज वापरली, तर अशा ग्राहकांवर युनिटमागे एक रुपया दंड आकारण्याचा निर्णय महाराष्ट्र वीज नियामक आयोगाने (एमईआरसी) दिला आहे. वीजबचतीसाठी घेण्यात आलेल्या या आणि इतर निर्णयांना मुंबईकरांकडून कसा प्रतिसाद मिळेल, याबाबत वीज कंपन्याही साशंक होत्या. पण प्रत्यक्षात मात्र वाढीव वीजबिलाचा धसका मुंबईतील अनेक घर, ऑफिसेसनी घेतला आहे. येणाऱ्या वीजबिलात घरात गारवा पसरवणाऱ्या एसीचा वाटा सर्वाधिक असल्याचं वीज कंपन्यांनी निदर्शनात आणून दिल्यानंतर केवळ घरांमधूनच नव्हे, तर 24 तास एसीची घरघर सुरू असणाऱ्या अनेक ऑफिसांमधूनही एसींची छुट्टी झाली आहे. गरज नसताना ऑफिसात लाइट्स, एसी सुरू राहू नयेत, यासाठी मुंबईतील ऑफिसांमध्ये कधी नव्हे इतकी काळजी घेतली जात आहे. अनेक ऑफिसांमध्ये तर वीज बचतीबाबतच्या सूचनाही नोटिस बोर्डांवर झळकत आहेत.

टीव्हीच्या जाहिरातींमधून एअरकण्डिशनिंग वॉर सुरू असलं, तरी स्टोअर्समधून मात्र एसीची विक्री थंडावल्याचं दुकानदारही मान्य करत आहेत. गेल्या मे महिन्याच्या तुलनेत या वषीर् चांगल्या ऑफर्स देऊनही एसीच्या विक्रीत घट झाल्याचं कोहिनूर स्टोअर्ससारख्या दुकानांकडे नजर टाकली असता लक्षात येतं. मेेगाब्लॉकची टांगती तलवार आणि एसीमुळे येणाऱ्या मोठाल्या वीजबिलापुढे कंपन्यांच्या एसी ऑफर्सही फिक्या पडल्याचं दुकानदार मान्य करत आहेत. वीजबचतीसाठी केलेल्या नियमांना मुंबईकरांकडूनही चांगला प्रतिसाद मिळत असल्याची माहिती एमएसईबी, बेस्ट आणि रिलायन्स एनजीर्कडून मिळत येत आहे.

सरकारी ऑफिसेसमध्येही विजेचा मेगाब्लॉक

राज्यभर विजेचं संकट असताना अनेक सरकारी विभाग गरज नसताना उजळून निघत असल्याच्या बातम्या काही दिवसांपूर्वी प्रसिद्ध झाल्या होत्या. ग्राहकांवर कडक निर्बंध लादताना सरकारी विभागांमध्ये सुरू असलेला विजेच्या नासाडीबाबतही लोकांमधून संतप्त प्रतिक्रिया येत होत्या. याची मुंबईतील अनेक विभागांनी गंभीर दखल देत अनोखा मेगाब्लॉक लागू केला आहे. गरज नसताना विभागातील लाइट्स बंद ठेवण्याबाबत विशेष सूचना मंत्रालयापासून पालिकेपर्यंत सर्वच विभागांनी सुरक्षारक्षकांना दिल्या आहेत. केवळ कर्मचारीच नव्हे, तर अधिकाऱ्यांनाही नियमांच्या चौकटीत आणण्यात आलं आहे. गरज नसेल तेव्हा एसीचा वापर टाळण्याबाबतही विविध सरकारी अधिकाऱ्यांना विशेष सूचना दिल्या गेल्या आहेत. वीजबचतीच्या अंमलबजावणीची सुरुवात एमएसईबीचे मुख्यालय असलेल्या प्रकाशगडमधूनच झाली असून तिथे रोज 50 ते 60 टक्के वीचबचत करण्यात येत आहे.

 
</text>
</doc>
