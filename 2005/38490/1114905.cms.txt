<doc>
<docno>1114905.cms.txt</docno>
<text>
 
महामुंबई
मतदार नोंदणीविषयी राजकीय पक्ष उदासीनच
[ Wednesday, May 18, 2005  11:43:39 pm]


म. टा. प्रतिनिधी

ठाणे : सर्वसामान्यांचे प्रतिनिधित्व करण्याचे मोठाले दावे करणाऱ्या आणि ऐन निवडणुकांच्या मोसमात मतदारयाद्यांमध्ये गोंधळ असल्याचा किंवा काही नावे गाळली गेल्याबद्दल गळे काढणाऱ्या राजकीय पक्षांच्या प्रतिनिधींना मुळातच आपल्या मतदारांची नावे यादीत असावी याच्याविषयी किती आस्था असते, याचा अनुभव बुधवारी ठाण्यात आला.

शुक्रवार, 20 मे पासून निवडणूक आयोगाच्या आदेशानुसार देशभरात मतदारनोंदणी कार्यक्रम हाती घेतला जात आहे. त्याच्याविषयी माहिती देण्यासाठी ठाण्याच्या तहसीलदारांनी बुधवारी सकाळी अकरा वाजता ठाणे आणि बेलापूर या मतदारसंघातील पक्षांच्या प्रतिनिधींना आमंत्रित केले होते. बहुजन समाज पक्ष, भारतीय जनता पक्ष, मार्क्सवादी कम्युनिस्ट पक्ष, काँग्रेस, राष्ट्रवादी काँग्रेस, शिवसेना, आरपीआय (आठवले गट), जनता दल सेक्युलर आणि आरपीआय यांच्या प्रतिनिधींना दहा तारखेला या विषयीची लेखी सूचना सर्व पक्षकार्यालयांमध्ये पाहोचवण्यात आली होती. परंतु बैठकीला उपस्थित राहिला तो फक्त बहुजन समाज पक्षाचा प्रतिनिधी.

शुक्रवारपासून सध्या अस्तित्वात असलेल्या मतदारयाद्या प्रसिद्ध करण्यात येणार आहेत. त्यात पुरवण्यांचाही समावेश आहे. 20 मे ते 6 जून या काळात मतदार याद्यांबाबत दावे, हरकती स्वीकारल्या जातील. 28 व 29 मे रोजी, ज्यांनी 1 जानेवारी 2005 रोजी वयाची अठरा वषेर् पूर्ण केली आहेत. अशा सर्व मतदारांचा नोंदणी करण्यासाठी विशेष मोहीम राबवण्यात येणार आहे. 7 जुलैला पुरवणी मतदार याद्या प्रकाशित होतील.

 
</text>
</doc>
