<doc>
<docno>1114589.cms.txt</docno>
<text>
 
प्रगती फास्ट
स्पोर्ट्स टायकून
[ Wednesday, May 18, 2005  06:22:16 pm]


माल्कम ग्लेझर हे नाव सगळ्यांना ठाऊक असण्याचं काल- परवापर्यंत काहीच कारण नव्हतं. पण त्याने इंग्लंडमधल्या मँचेस्टर युनायटेड फूटबॉल क्लबमधले 75 टक्के शेअर्स उचलून तो क्लब थेट विकत घेऊन सगळ्यांनाच बोट तोंडात घालायला लावली. या क्लबचे विशेषत: युवा फॅन्स, क्लबच्या जगभरातील लाखो फन्सप्रमाणेच दु:खीकष्टी झाले, याला कारण हा माल्कम ग्लेझर होता.

जगमोहन दालमिया आणि विजय मल्या ज्याच्यासमोर बच्चा ठरावेत, असा हा माणूस. अमेरिकेतल्या बिझनेस टायकूनने हे 'महापातक' करावं, याचा मँचेस्टरच्या ब्रिटिश आणि 'परदेशस्थ ब्रिटिश चाहत्यांना' मोठाच विषाद वाटला. ब्रॅण्ड आणि उत्पन्न यांच्यावरच डोळा ठेवून ग्लेझरने क्लब उचलला, त्याला क्लबच्या परंपरेविषयी, फूटबॉलविषयी काडीचीही आस्था नाही, अशी सर्वसाधारण भावना.

पण ही चाहते मंडळी समजतात, तसा माल्कम ग्लेझर चोर- बदमाष, संधिसाधू वगैरे काही नाही. पाम बीच, फ्लोरिडा इथे राहणाऱ्या माल्कम ग्लेझरच्या अनेक कंपन्या आहेत आणि हे सगळं त्याने स्वत:च्या हिमतीवर आणि मेहनतीवर उभं केलं आहे. आठव्या वषीर्पासूनच तो वडिलांबरोबर त्यांच्या घड्याळाच्या धंद्यात रस घेऊ लागला. तो 15 वर्षांचा असताना वडील वारले आणि कंपनीची जबाबदारी याच्यावर आली. कंपनीची व्याप्ती माल्कमनेच स्वबळावर वाढवली.

माल्कम ग्लेझरच्या कंपन्या अमेरिकेतील शेकडो उद्योगांमध्ये दिसून येतात. फूड सविर्स, फूड पॅकेजिंग, ब्रॉडकास्टिंग, हेल्थकेअर, रिअल इस्टेट, बँकिंग, ऑइल अॅण्ड गॅस प्रोटेक्शन, इण्टरनेट पब्लिकेशन, स्टॉक्स, सरकारी बॉण्ड्स, कॉपोर्रेट बॉण्ड्स...यादी वाचूनच दम लागतो. फोर्ब्ज, यूएसए टुडे, न्यूयॉर्क टाइम्स यांच्या पहिल्या पानावर/मुखपृष्ठावर ग्लेझर वेळोवेळी झळकलाय.

त्याच्या या असीम यशाचं महत्त्व कशात दडलंय? काहींच्या मते, माल्कम ग्लेझरला 'व्हॅल्यू'चं महत्त्व पुरेपूर समजलंय. त्याचा आणखी एक ट्रेडमार्क म्हणजे, अशक्य ते शक्य करून दाखवणं. निव्वळ इच्छाशक्ती आणि आत्मविश्वासाच्या बळावर त्याने डबघाईला चालणाऱ्या कंपन्या फायद्यात आणून दाखवल्या. टँपा बे बुकॅनिअर्स नामक अमेरिकन फूटबॉल किंवा अमेरिकन रग्बी लीगमधला डबघाईला गेलेला क्लब त्याने एकदा विक्रमी किंमत देऊन विकत घेतला. कित्येकांना तो वेडेपणा वाटला. पण माल्कमच्या दृष्टीने ती प्रॉमिसिंग इन्वेस्टमेण्ट होती. पाच वर्षांत त्याने टँपा बे बुकॅनिअर्सला लीग चॅम्पिअन बनवलं. त्या खेळाची फारशी काहीही माहिती नसताना!

मँचेस्टर युनायटेड हा जगातला सर्वांत श्रीमंत क्लब उचलतानाही माल्कमची स्ट्रॅटेजी तीच होती. 147 अब्ज डॉलर्स मोजून त्याने मँचेस्टरचा ताबा घेतला. माल्कम ग्लेझरला फूटबॉल किती कळतं, ठाऊक नाही. पण धंदा आणि बिझनेस नक्की कळतो. त्याच्या बिझनेस इन्स्टिक्टवर तो या क्लबला आणखी मालदार बनवेल, यात शंका नाही.

- सिद्धार्थ खांडेकर

 
</text>
</doc>
