<doc>
<docno>1114786.cms.txt</docno>
<text>
 
क्रीडा
परदेशी हॉकी प्रशिक्षकाची गरज नाही
[ Wednesday, May 18, 2005  09:41:33 pm]


भगवान परब

पणजी : भारतीय संघाला परदेशी प्रशिक्षक हवा की नको याचं चविर्तचर्वण जसं क्रिकेटमध्ये सुरू आहे तसं हॉकीमध्येही! पण किमान हॉकीबाबत तरी प्रख्यात हॉकीपटू धनराज पिल्ले याची मतं अगदी स्पष्ट आहेत. भारतीय हॉकी संघाला परदेशी प्रशिक्षकाची बिलकूल गरज नाही, असं तो ठामपणे सांगतो.

गेली 17 वर्षं मी हॉकी खेळतोय. पण परदेशी प्रशिक्षक नको, असं मी अगदी सुरुवातीपासून सांगत आलोय. माझ्या मते भारतीय संघाला तर कायमस्वरुपी प्रशिक्षकाचीही गरज नाही. हवाय तो फक्त पेनल्टी कॉर्नरसाठीचा प्रशिक्षक! कारण आपण नेमक्या त्याच बाबतीत कमी पडतोय, असं धनराजने सांगितलं.

गोव्यात हॉकीचं पुनरुज्जीवन करण्याचा एक भाग म्हणून माजी ऑलिंपिकपटू जोकिम कार्व्हालो यांची लीजंड स्पोर्ट्स आणि स्टॉॅपवॉच एन्टरटेनमेंट या दोन कंपन्यांनी राज्य क्रीडा संचालनालयाच्या मदतीने पणजी व मडगावात प्रदर्शनीय सामन्यांचं आयोजन केलं होतं. इंडियन एअरलाईन्स संघातफेर् या सामन्यांत खेळण्यासाठी धनराज गोव्यात आला होता. आपल्या चमकदार खेळाने उतारवयातही आपली जादू ओसरलेली नाही हे त्याने पुन्हा दाखवून दिलं. सामन्यानंतर स्वाक्षरी घेण्यासाठी गोव्याच्या युवा खेळाडूंची त्याच्याभोवती झुंबड उडाली होती आणि न कंटाळता स्वाक्षरी देताना कुठलाही खेळ खेळा, पण तुमच्यापैकी कोणीतरी गोव्यातफेर् राष्ट्रीय स्पर्धांत खेळताना मला दिसलंच पाहिजे, असं तो त्यांना प्रेमाने दटावत होता. भारतीय हॉकीला दिलेल्या अमुल्य योगदानाबद्दल धनराजचा नंतर स्टॉपवॉच एन्टरटेनमेंटतफेर् खास सत्कारही करण्यात आला.

आपली भावी कारकीर्द याविषयी बोलताना भारतीय हॉकी असोसिएशनबद्दल मात्र तो तोंडातून एक चकार शब्दही काढण्यास तयार नव्हता. काहीही विचार, पण तेवढं विचारू नकोस, असं त्याने सुरुवातीलाच सांगितलं.

ज्या देशात ध्यानचंद, महंमद शाहीद, झफर इक्बालसारखे खेळाडू प्रशिक्षकांनी तयार केले त्याला परदेशी प्रशिक्षकाची गरज आहे का? असा सवाल त्याने प्रशिक्षकाच्या विषयावर बोलताना केला. मला स्वत:ला एका गोव्याच्या प्रशिक्षकाने घडवलं आहे. परदेशी प्रशिक्षक त्यांच्या देशातच चांगले दिसतात. आपल्या संघाला त्यांची गरज नाही. उलट आपण कुठे चुकतोय हे शोधून काढून त्यावर उपाययोजना करण्याची खरी आवश्यकता आहे, असं धनराज म्हणाला.

अथेन्स ऑलिंपिकनंतर आपण निवृत्त होणार, असं धनराजने जाहीर केलं होतं. पण आता तो म्हणतो, 'जोपर्यंत माझ्या पायांमध्ये ताकद आहे तोपर्यंत मी खेळतच राहणार'. त्याचबरोबर मलेशियाच्या हॉकी लीगमध्ये खेळत राहण्याचा विचारही असल्याचेही त्याने बोलून दाखवले.

 
</text>
</doc>
