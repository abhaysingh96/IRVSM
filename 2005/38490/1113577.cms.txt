<doc>
<docno>1113577.cms.txt</docno>
<text>
 
देश-विदेश
352 वाघांची शिकार
[ Wednesday, May 18, 2005  12:00:21 am]


वृत्तसंस्था

नवी दिल्ली : वन्यप्राण्यांच्या रक्षणासाठी करण्यात आलेले सारे नियम धाब्यावर बसवून 1999 ते 2003 या पाच वर्षांत देशभरात तब्बल 352 वाघांची शिकार झाल्याची धक्कादायक माहिती केंद सरकारने सुप्रीम कोर्टाला सादर केली.

सारिस्का अभयारण्यातील वाघ नामशेष झाल्याच्या वृत्ताच्या पार्श्वभूमीवर देशातील इतर अभयारण्यांतील वाघांच्या अस्तित्वाबाबतही सीबीआय चौकशी करण्यात यावी, अशी याचिका पर्यावरणवादी अशोक कुमार यांनी सुप्रीम कोर्टात सादर केली आहे. या याचिकेला अनुसरून केंदीय पर्यावरण व वन खात्याने एक प्रतिज्ञापत्र कोर्टात दाखल केले असून, त्यात वरील आकडेवारी नमूद करण्यात आली आहे. ही आकडेवारी एका स्वतंत्र एजन्सीने केलेल्या पाहणीवर आधारित आहे.

1999 ते 2003 या पाच वर्षांत देशभरात एकूण 411 वाघांचा मृत्यू झाला. त्यापैकी नैसगिर्क मृत्यू आलेल्यांची संख्या होती केवळ 59. बाकीचे 352 वाघ शिकार झाले. त्यात सर्वाधिक म्हणजे 24 वाघ उत्तर प्रदेशात तर 23 वाघ महाराष्ट्रात शिकार झाले. त्याखालोखाल मध्य प्रदेशात 13 वाघ मानवी क्रौर्याचे बळी ठरले. ज्या सारिस्का अभयारण्यातील वाघ नामशेष झाल्याचा अहवाल सीबीआयने दिला आहे, तेथे या काळात केवळ दोनच वाघांची शिकार झाल्याची माहिती या अहवालात देण्यात आली आहे.

वाघांच्या घटत्या संख्येबाबत सर्वच स्तरांवर चिंता व्यक्त होत असताना पंतप्रधान मनमोहन सिंग येत्या सोमवारी राजस्थातील रणथंबोर नॅशनल पार्कला भेट देणार आहेत.

 
</text>
</doc>
