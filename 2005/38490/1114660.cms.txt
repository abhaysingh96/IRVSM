<doc>
<docno>1114660.cms.txt</docno>
<text>
 
धावते जग
जयललितांचा दणका
[ Wednesday, May 18, 2005  07:56:13 pm]


राज्यातील सत्तेच्या समीकरणांवर कोणताही परिणाम करण्याची क्षमता नसलेल्या विधानसभेच्या पोटनिवडणुकांच्या निकालांची एरवी विशेष दखल घेतली जात नाही. पण तामिळनाडू विधानसभेच्या कांचीपूरम आणि गुम्मीदीपुंडी या मतदारसंघांत अण्णादमुकला मिळालेल्या दणदणीत यशाला अनेक अर्थांनी महत्त्व आहे.

मुख्य म्हणजे वर्षभरावर आलेल्या विधानसभा निवडणुकांत काय होईल, याची दिशा या निकालांत शोधता येते. केवळ वर्षभरापूर्वी झालेल्या लोकसभा निवडणुकीत तामिळनाडूत जयललिता आणि भाजप यांच्या युतीचा मतदारांनी पूर्ण धुव्वा उठवला होता.

केंदात काँग्रेसप्रणीत सरकारची स्थापना होण्यातील हा निर्णायक घटक ठरला होता. त्यावेळी या निकालाचे तामिळनाडूतील राजकारण्यांनी सोईस्कर अर्थ लावले होते,

आजही पोटनिवडणुकीतील निकालांच्या बाबतीतही त्याचीच पुनरावृत्ती होत आहे. केंदात आघाडीत सामील असलेल्या आणि तामिळनाडूतील राजकारणात अण्णादमुकचा प्रमुख प्रतिस्पर्धी असलेल्या दमुकने त्यावेळी हा जयललिता यांच्या एकाधिकारशाहीला विटलेल्या मतदारांचा कौल असल्याचे मानले होते. त्यावेळी जयललिता यांच्या सरकारने तीन वर्षे पूर्ण केली होती. त्यामुळे दोन वर्षांत येऊ घातलेल्या निवडणुकीत राज्यात सत्तांतर होणार, अशी दमुकचे करुणानिधी यांची जवळपास खात्रीच झाली होती. परंतु त्यानंतर वर्षभरातच झालेल्या या पोटनिवडणुकांच्या निकालाने करुणानिधी यांची झोप उडाल्याशिवाय राहणार नाही.

वास्तविक या दोन्ही जागा अण्णादमुकच्याच होत्या. तरीही त्या त्यांनी राखल्या यात विशेष काय, असे म्हणण्यासारखी परिस्थिती नाही; कारण या दोन्ही मतदारसंघांत केवळ एकच वर्षापूर्वी दमुक आघाडीने 25 ते 30 हजारांची आघाडी घेतली होती.

कंेदात दमुकचे मंत्री असूनही, या निवडणुका अण्णादमुकने सुमारे 20 हजारांच्या मताधिक्याने जिंकल्या आहेत. या दोन्ही ठिकाणी मतदानाचे प्रमाण वाढले होते आणि पाच वर्षांपूवीर्च्या तुलनेत अण्णादमुकला मिळालेली मतेही वाढली आहेत. याचा अर्थ मतदारांनी जयललिता यांना सकारात्मक कौल दिला आहे. हा कौल केंदातील सरकारच्या विरोधात आहे, असा प्रचार भाजपने करणे साहजिक आहे. पण लोकसभा निवडणुकीतील जयललिता यांचा पराभव हा केवळ त्यांनी भाजपशी आघाडी केल्यामुळे झाला, असेही या दोन निकालांचे स्पष्टीकरण देणे शक्य आहे. कारण या दोन मतदारसंघांतील एक कांचीपूरम होता. शंकराचार्यांच्या अटकेच्या विरोधात भाजप आणि तथाकथित हिंदुत्ववादी संघटनांनी जयललिता यांना हिंदूविरोधी ठरवून प्रचाराची राळ उडवली होती. तरीही मतदारांनी जयललिता यांच्या उमेदवारावर मतांचा वर्षाव करताना, हिंदू महासभेच्या उमेदवाराच्या पारड्यात जेमतेम 400 मते टाकली! एकंदरीत, केंदात भाजपरहित आघाडी आणि राज्यात भाजपशी फारकत घेतलेला अण्णादमुक पक्ष असा तामिळनाडूतील मतदारांचा या घडीला कौल दिसतो.

 
</text>
</doc>
