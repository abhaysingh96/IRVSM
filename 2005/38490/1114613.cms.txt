<doc>
<docno>1114613.cms.txt</docno>
<text>
 
महामुंबई: मुंबई टाइम्स
शोभन काळाचौकीचा जामीन फेटाळला
[ Wednesday, May 18, 2005  06:36:53 pm]


मुंबई टाइम्स टीम

क्रिकेट मॅचफिक्सर शोभन मेहता ऊर्फ शोभन काळाचौकी याला मंगळवारी गुन्हे शाखेने अटक केली. अटकपूर्व जामिनाच्या तयारीत असलेल्या शोभनचा अर्ज सेशन्स कोर्टाने फेटाळल्यानंतर त्याला अटक झाली.

गुन्हे शाखेच्या युनिट तीनच्या अधिकाऱ्यांनी तीन महिन्यांपूर्वी एक बेकायदा दूरध्वनी केंद उद्ध्वस्त केलं. या केंदातून क्रिकेट मॅचेसचं कोट्यवधी रुपयांचं बेटिंग स्वीकारण्यात येत होतं. याप्रकरणी रमेश व्यास, तुषार गांधी आणि नेमीचंद जैन यांना अटक झाली. यात शोभनचाही सहभाग असल्याची माहिती मिळाल्यानंतर पोलिसांनी त्याचा शोध सुरू केला. त्यावर शोभनने अटकपूर्व जामिनासाठी अर्ज केला. मात्र मंगळवारी त्याचा अर्ज सेशन्स कोर्टाचे न्यायाधीश व्ही.बी. मंत्री यांनी फेटाळला.

मुंबईतील आघाडीच्या बुकींमध्ये शोभनचा सहभाग असून आतापर्यंत त्याने कोट्यवधी रुपयांचा व्यवहार बेटिंगद्वारे केल्याचे पोलिसांचा अंदाज आहे. त्याच्या अटकेमुळे या व्यवहारात गुंतलेल्या आणखी काही नावांवरही प्रकाश पडण्याची शक्यता आहे.

 
</text>
</doc>
