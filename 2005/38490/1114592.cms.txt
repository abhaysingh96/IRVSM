<doc>
<docno>1114592.cms.txt</docno>
<text>
 
प्रगती फास्ट
व्हर्सटाइल
[ Wednesday, May 18, 2005  06:24:09 pm]


भंगारातली शिप कुठे विकत मिळते रे?..अजयचा प्रश्न माझ्या अंगावर चाल करून आला. अशा भारी प्रश्नांमुळेच व्हर्सटाइल अजयशी माझी दोस्ती जमली होती.

फार वर्षांपूर्वी नाट्यदर्पण रजनीवरून परतताना समोर एक फोटोग्राफर दिसला. लगेच हे महाशय म्हणाले, 'आमची ही इच्छा अजून पूर्ण व्हायची राहिली आहे!'

म्हणजे काय? मी भाबडेपणाने विचारलं. अजय लगेच उत्तरला, अरे मी चांगल्यापैकी फोटोग्राफी शिकलोय. पण कॅमेऱ्यासाठी तेवढे पैसे कधी जमले नाहीत, असं म्हणत त्याने फोटोग्राफीशिक्षणाची कथा ऐकवली. व्हर्सटाइल शब्दाचा अर्थ मला अजयकडे पाहून शिकायला मिळाला. माझी त्याच्याशी ओळख झाली, तेव्हा तो उस्ताद झाकीर हुसेन यांच्या मैफलीत स्टेजवर बसून कडाडणाऱ्या तबल्याच्या मात्रा मोजत होता. सभागृह खच्चून भरलं होतं. मध्यंतरात तो मला भेटला. मी विचारलं, तू तबला शिकतोस का? त्यावर तो म्हणाला, शिकत नाही, पण माझा आत्येभाऊ यांच्या क्लासमध्ये शिकवतो. मीही जातो कधीकधी...

आता तो थेट स्टेजवर कसा गेला, याचं कोडं तेव्हा मला उलगडलं नव्हतं. पण नंतर हळूहळू कळायला लागलं. या व्हर्सटाइल स्वभावामुळेच अजयचं करिअर हे कायम वेगवेगळी वळणं घेत राहायचं. त्याने वयाच्या 28 व्या वषीर्पर्यंत 30 नोकऱ्या बदलल्या होत्या.

एका नोकरीत गेला, की त्याचं मन दुसऱ्या डिपार्टमेण्टमध्ये रमायचं. अॅड एजन्सीमध्ये क्लाएण्ट सविर्सिंगला असताना तो व्हिज्युअलायजिंग डिपार्टमेण्टच्या बॉसला शेअर बाजारच्या टिप्स द्यायचा. बॉसचा माकेर्ट कन्सल्टण्ट म्हणून तो काम करत होता. त्यामुळे त्याने अजयला त्याच्या डिपार्टमेण्टला घेतलं, तर पठ्ठ्याने चार महिन्यात इन्वेस्टमेण्ट कन्सल्टन्सीमध्ये नोकरी धरली. सध्या तो कॉल सेण्टरमध्ये होता, असं कळलं होतं. त्यामुळेच त्याचा प्रश्न ऐकून कानात त्याच्या नव्या नोकरीची घंटा वाजली.

पठ्ठ्या, बरोबर ओळखलंस, मी आता धंदा करायचं ठरवलंय. अरे, अमेरिका आता समुदामध्ये एका शिपवर बीपीओ सेण्टर सुरू करणार आहे. महागडी लेबर कॉस्ट, इमिग्रेशनचा प्रॉब्लेम आणि भारतीयांचं आव्हान थोपवण्यासाठी हा निर्णय घेण्यात आला आहे. मीही एक शिप घ्यायचा प्लॅन करतोय. मी कपाळावर हात मारायचा बाकी होतो. कॅमेराखरेदी न परवडणारा माणूस शिप विकत घेणार, हे ऐकून मी पळ काढला.

पण दोनच दिवसांपूर्वी मला अजयचा फोन आला. मी त्याची खिल्ली उडवायला म्हटलं, काय घेतली का शिप? अजय म्हणाला, ओ येस...पण मी नाही, आमच्या कंपनीने घेतली. मी आता फिशरीजच्या कंपनीत आहे. मी डोक्यावर हात मारायचा बाकी होतो.

- सॅम कार्व्हर

 
</text>
</doc>
