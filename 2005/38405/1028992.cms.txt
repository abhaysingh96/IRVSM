<doc>
<docno>1028992.cms.txt</docno>
<text>
 
महामुंबई
बांधकाम व पाडकामाचा 'सिलसिला'
[ Tuesday, February 22, 2005  11:49:55 pm]


म. टा. प्रतिनिधी

मंुबई : पालिकेचे अतिक्रमण विरोधी पथक झोपड्या तोडते, पण या पथकाची पाठ फिरताच झोपडीधारक कुंपण तोडून पुन्हा त्याच जागेवर झोपड्या उभारण्याचा प्रयत्न करतात. झोपड्या पाडल्यानंतर मोकळ्या भूखंडाचे संरक्षण करण्याची नवी डोकेदुखी पालिकेपुढे उभी ठाकली आहे. झोपड्या तोडण्याची मोहीम सुरू झाल्यापासून हा उंदीर-मांजराचा खेळ सुरू आहे. मालवणी येथील अंबुजवाडीत मंगळवारी पुन्हा झोपड्या उभारण्याचा प्रयत्न झाला आणि पालिकेच्या पथकाने नव्याने उभारलेल्या 80 झोपड्या पाडून टाकल्या.

अंबुजवाडीतील झोपड्या पालिकेने याआधी पाडून टाकल्या होत्या. त्यानंतरही तेथे झोपड्या उभारण्याचा प्रयत्न झाला. मंगळवारी तिसऱ्यांदा झोपड्या बांधण्याचा प्रयत्न झाला आणि सुमारे 80 ते 90 झोपड्या उभ्याही राहिल्या. त्यामुळे पालिकेने या झोपड्यांवर कारवाई केली.

सुरक्षारक्षक नेमले आहेत, मोकळ्या भूखंडांना कंुपण घातले आहे, त्यामुळे पुन्हा झोपड्या उभारणे शक्य होणार नाही, असा दावा प्रशासन वारंवार करत आले आहे. पण झोपड्या उभारण्याचे प्रयत्न सुरू ठेऊन झोपडीधारकांनी तो फोल ठरवला आहे.

झोपड्या पाडून अनेक भूखंड मोकळे झाले असले तरी त्यावर पुन्हा अतिक्रमण होऊ नये, यासाठी पालिकेला खूपच काळजी घ्यावी लागत आहे.

पाडलेल्या झोपड्यांमधील रहिवाशी त्याच परिसरात मुक्काम ठोकून आहेत. परिणामी त्यांचे पुनर्वसन होईपर्यंत ' बांधकाम आणि पाडकामा ' चा सिलसिला सुरूच राहण्याची शक्यता आहे.

 
</text>
</doc>
