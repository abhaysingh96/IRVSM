<doc>
<docno>1028696.cms.txt</docno>
<text>
 
देश-विदेश
माध्यमांतील स्त्रीचित्रणाबाबत लवकरच आचारसंहिता
[ Tuesday, February 22, 2005  07:43:00 pm]


वृत्तसंस्था

नवी दिल्ली : माध्यमांनी स्त्रीचे चित्रण कसे करावे, याबाबत राष्ट्रीय महिला आयोग लवकरच आचारसंहिता ठरविणार आहे. प्रसारमाध्यमांत स्त्रीचे ज्या प्रकारे चित्रण केले जाते, ते अत्यंत चिंताजनक असून या प्रकाराला आळा बसला पाहिजे, अशी त्यामागची भूमिका आहे.

' महिला आणि माध्यमे ' या विषयावरील विशेष कार्यशाळेत राष्ट्रीय महिला आयोगाच्या अध्यक्ष गिरिजा व्यास यांनी ही माहिती दिली. ' माहिती आणि प्रसारणमंत्रालयाच्या बैठकीत या मुद्द्यावर भर देण्यात आला. महिलांना कसे दाखविले जावे, याचा पाचपोच माध्यमांनी स्वत:हून दाखवला पाहिजे, असे मत यासंदर्भात पडले. पण तितके पुरेसे नाही. त्यासाठी आचारसंहितेची चौकट अनिवार्य आहे ', असे त्या म्हणाल्या.

याशिवाय, सामाजिक बाबींसाठी बातमीपत्रातील सात मिनिटांचा कालावधी वेगळा ठेवावा, त्यातील काही वेळ स्त्रियांबाबतच्या बातम्यांसाठी असावा, अशीही एक सूचना बैठकीत करण्यात आल्याचे त्यांनी सांगितले.

कार्यशाळेचे उद्घाटन दिल्लीच्या मुख्यमंत्री शीला दीक्षित यांच्या हस्ते झाले. प्रसारमाध्यमांमध्ये स्त्रियांचे हिडीस चित्रण केले जाते, याबाबत नाराजी व्यक्त करणारी पत्रे लहान मुलांनी आपल्याला लिहिली आहेत, असे त्यांनी सांगितले. यावरून या प्रश्ानचे गांभीर्य समाजाला आहे, पण ज्यांनी त्याचा विचार करावा ते केवळ एखादा प्रश्ान् पेटल्यावर त्यात लक्ष घालतात, हे योग्य नव्हे, अशी टिप्पणी त्यांनी केली. वर्तमानपत्रांनीही स्त्रियांच्या समस्यांना प्राधान्य देणे लक्षणीय प्रमाणात कमी केले आहे, असे निरीक्षण या कार्यशाळेत सादर करण्यात आलेल्या अभ्यासात नोंदविण्यात आले.

 
</text>
</doc>
