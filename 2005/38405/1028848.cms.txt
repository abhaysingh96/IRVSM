<doc>
<docno>1028848.cms.txt</docno>
<text>
 
महामुंबई
जामिनास नकार दिल्याने मेधा पाटकर तुरुंगात
[ Tuesday, February 22, 2005  09:34:01 pm]


म. टा. प्रतिनिधी

मुंबई : झोपडपट्ट्यांवरील कारवाईच्या विरोधात निदर्शने करताना अटक झालेल्या सामाजिक कार्यर्कत्या मेधा पाटकर यांनी या प्रकरणात जामीन घेण्यास नकार दिला आहे. पोलिसांनी ठेवलेले सर्व आरोप मागे घेतल्याशिवाय जामीन स्विकारणार नाही, अशी भूमिका त्यांनी घेतली. त्यामुळे त्यांची कल्याणच्या आधारवाडी तुरुंगात रवानगी करण्यात आली.

पोलिसांनी पाटकर यांच्यावर सरकारी जागेवर अतिक्रमण तसेच जमावबंदीचा आदेश मोडल्याचा आरोप ठेवला आहे. मात्र, त्या मालाडच्या पश्चिमेला असलेल्या आंबोजवाडीतील विस्थापित झोपडपट्टीवासींयांना पुनर्वसनाची योजना सांगण्यासाठी गेल्या होत्या, असे त्यांच्या कार्यर्कत्यांचे म्हणणे आहे.

झोपडपट्टीवासीयांना पुनर्वसनाच्या योजनेची माहिती देण्यासाठी मेधाताई जीपमधून गेल्या होत्या. पण पोलिसांनी त्यांची जीप थेट मालाड पोलिस ठाण्यात नेली, असा आरोप झोपडी बचाओ संयुक्त कृती समितीचे निमंत्रक प्रकाश रेड्डी यांनी केला.

मेधा पाटकर व कार्यर्कत्यांना त्यानंतर बोरिवली कोर्टात हजर करण्यात आले. कोर्टाने त्यांना वैयक्तिक हमीपत्रावर जामीन मंजूर केला खरा ; पण पाटकर, रमेश कसबे व मोहन चव्हाण या तिघांनी हमीपत्र देण्यास नकार दिला. आपल्यावरील सर्व आरोप सरकारने विनाअट मागे घेतल्याशिवाय जामीन स्वीकारणार नाही, असा निर्धार पाटकर व दोघा कार्यर्कत्यांनी केल्याचे सामाजिक कार्यकतेर् संजय मं. गो. यांनी सांगितले.

 
</text>
</doc>
