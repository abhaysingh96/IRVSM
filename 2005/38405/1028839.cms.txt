<doc>
<docno>1028839.cms.txt</docno>
<text>
 
महामुंबई
पद्मसिंह पाटलांची कोर्टातून माघार
[ Tuesday, February 22, 2005  09:31:19 pm]


म. टा. प्रतिनिधी

मुंबई : न्या. पी. बी. सावंत आयोगाच्या कार्यपद्धतीबद्दल आक्षेप घेणारा अर्ज आपण योग्य वेळी योग्य पीठासमोर मांडू, असे म्हणत माजी मंत्री पद्मसिंह पाटील यांनी मंगळवारी मुंबई हायकोर्टातून माघार घेतली.

ज्येष्ठ समाजसेवक अण्णा हजारे यांनी भ्रष्टाचार आणि आथिर्क गैरव्यवहारांबाबत केलेल्या आरोपांची शहानिशा करणाऱ्या न्या. सावंत आयोगाने पाटील यांच्यावर ठपका ठेवल्याची चर्चा सुरू झाली असतानाच त्यांनी आपला अर्ज मागे घेतला आहे.

पद्मसिंह पाटील, सुरेश जैन, नवाब मलिक व डॉ. विजयकुमार गावित यांच्यासंबंधी सावंत आयोगासमोर सुनावणी चालू आहे. या आयोगाच्या नेमणुकीबाबतच्या 1 सप्टेंबर 2003 रोजीच्या अधिसूचनेला मुंबई हायकोर्टात पद्मसिंह पाटील यांनी आव्हान दिले होते.

न्या. सावंत आयोगाने आपले कामकाज आपल्याच पद्धतीने चालवले असून अण्णा हजारे यांची उलटतपासणी करण्याची परवानगी आपणास नाकारली गेली असे पाटील यांचे म्हणणे होते. मंगळवारी त्यांनी अचानक अर्ज मागे घेतला.

 
</text>
</doc>
