<doc>
<docno>1028842.cms.txt</docno>
<text>
 
महामुंबई
धारिवालचा अर्ज हायकोर्टाने फेटाळला
[ Tuesday, February 22, 2005  09:32:37 pm]


म. टा. प्रतिनिधी

मुंबई : डॉन दाऊदशी संबंध असल्याचे प्रकरण गाजत असताना संयुक्त अरब अमिरातीत दडून बसलेले माणिकचंद गुटखा कंपनीचे मालक रसिकलाल धारिवाल यांची अटक वॉरंट रद्द करण्याची विनंती मुंबई हायकोर्टाने मंगळवारी फेटाळली. त्यामुळे परदेशात असताना त्यांना अटक कशी होणार, याबाबत उत्सुकता निर्माण झाली आहे.

धारिवाल आणि गोवा गुटखा कंपनीचे मालक जगदीश जोशी यांच्यावर कुख्यात गुंड दाऊद इब्राहीमला गुटख्याचे तंत्रज्ञान पुरवल्याचा आरोप आहे. जोशी 25 फेब्रुवारी रोजी मुंबईत येत असल्याचे त्यांच्या वकिलांनी सोमवारी हायकोर्टाला सांगितले होते. त्यांच्या विनंतीअर्जावरील सुनावणी 28 फेब्रुवारी रोजी होणार आहे.

आपला दर्जा अनिवासी भारतीयाचा असून, तो टिकवण्यासाठी परदेशी वास्तव्याच्या विशिष्ट कालावधीची अट पूर्ण करणे गरजेचे आहे. त्यामुळे आपण सध्यातरी भारतात येऊ शकत नसल्याचे स्पष्टीकरण देत धारिवालनी अटक वॉरंट रद्द करण्याची विनंती हायकोर्टाला केली होती.

याप्रकरणी धारिवाल व जोशी या दोघांना आधी परदेशात जाऊ देऊन मग त्यांच्यावर अटक वॉरंट बजावण्याबद्दल कोर्टाने सीआयडी व मुंबई पोलिसांबाबत नाराजी व्यक्त केली होती. धारिवाल व जोशी यांचे गुन्हे गंभीर स्वरुपाचे असून त्या दोघांच्याही तपासणीसाठी त्यांना पोलिस कोठडीत ठेवणे आवश्यक असल्याचे पोलिसांनी स्पष्टपणे कोर्टास सांगितले होते. सीबीआयने या दोघांवर रेड कॉर्नर नोटीसही बजावलेली आहे.

या खटल्यातील मोक्काखाली अटकेत असलेला आरोपी व जोशी यांचा जावई राजेश पंचारिया याचा जामीनअर्ज मोक्का कोर्टाचे न्यायाधीश ए. पी. भंगाळे यांनी फेटाळला. आणखी एक आरोपी जमीरुद्दिन कालिया ऊर्फ जंबो याचा कबुलीजबाब विश्वासार्ह नसल्याचे पंचारियाच्या वकिलांनी कोर्टास सांगितले होते.

 
</text>
</doc>
