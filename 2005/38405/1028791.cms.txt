<doc>
<docno>1028791.cms.txt</docno>
<text>
 
अर्थव्यवहार
बाजारात पुन्हा उत्साह, 55+
[ Tuesday, February 22, 2005  08:39:20 pm]


म. टा. बाजार प्रतिनिधी

मुंबई : गेल्या काही दिवसांतील निरुत्साह झटकून देत शेअर दलाल, देशी-परदेशी गुंतवणूकदार संस्था आदिंनी केलेल्या खरेदीच्या जोरावर मंगळवारी मुंबई शेअर बाजारात सेन्सेक्सने 55 अंशांची उसळी मारली. सरकारी बँकांना व्यवस्थापकीय निर्णय प्रक्रियेत स्वायत्तता देण्याच्या केंद सरकारच्या निर्णयामुळे बँकांच्या शेअर्सची मोठ्या प्रमाणावर खरेदी झाली. खरेदीची ही मालिका इतर क्षेत्रांमध्येही सुरू झाली. सेन्सेक्स सुरवातीच्या सत्रात ढेपाळलाच होता. पण दुपारी बँकांबाबत नव्या धोरणाची घोषणा झाली आणि चित्र पालटले. सोमवारच्या तुलनेत सेन्सेक्समध्ये 54.73 अंशांची वाढ होऊन तो 6589.41 वर बंद झाला. एक वेळ तर सेन्सेक्स 6603.14 वर पोहोचला होता.

बँकिंग क्षेत्रातील सुधारणांमुळे आगामी बजेटविषयी शेअर बाजारात अपेक्षा वाढल्या आहेत. त्यामुळे विशेषत: परदेशी गुंतवणूकदार संस्थांनी स्टेट बँक, टाटा मोटर्स, बजाज ऑटो, इन्फोसिस, एल अँड टी, रिलायन्स इंडस्ट्रीज, टाटा स्टील, मारुती उद्योग, आयटीसी, हिंदुस्थान लिव्हर आदि अनेक बड्या शेअरची खरेदी केली. राष्ट्रीय शेअर निदेर्शांकातही 15.20 अंशांनी वाढ होऊन तो 2058.40 वर बंद झाला.

 
</text>
</doc>
