<doc>
<docno>1028996.cms.txt</docno>
<text>
 
महामुंबई
सरकारचीच कोट्यवधींची थकबाकी
[ Tuesday, February 22, 2005  11:50:42 pm]


म. टा. प्रतिनिधी

मुंबई : थकबाकीसाठी ठाणे जिल्हाधिकाऱ्यांनी मुंबई महापालिकेच्या पाण्याच्या चौकीला सिल ठोकले. ठाणे जिल्हाधिकाऱ्यांची लेखी मुंबई महापालिका थकबाकीदार असली तरी, मुंबईत मात्र उलट प्रकार असून विविध आस्थापनांनी पालिकेची सुमारे 174 कोटी रुपयांची पाण्याची बिले थकवली आहेत. रेल्वे, म्हाडा आणि राज्य सरकार थकबाकीदारांमध्ये आघाडीवर आहेत.

त्यानंतर पोलिस खाते, मुंबई पोर्ट ट्रस्ट आणि ' बेस्ट ' नेही थकबाकीतील आपला वाटा उचलला आहे. ' बेस्ट ' हे महापालिकेचेच अंग असल्याने या विभागाच्या थकबाकीची रक्कम ' अॅडजेस्ट ' होऊ शकते.

पाणीपट्टीची सर्वात जास्त थकबाकी ' म्हाडा ' ची आहे. म्हाडाच्या खात्यावर पालिकेला 64 कोटी 71 लाख रुपयांचे देणे आहे. त्यानंतर, पश्चिम मध्य रेल्वेचा क्रमांक असून त्यांच्याकडून अनुक्रमे 40 कोटी व 32 कोटी 92 लाख रुपये येणे आहे. बॉम्बे पोर्ट ट्रस्ट - चार कोटी 26 लाख, आणि ' बेस्ट ' कडून तीन कोटी 95 लाख रुपये पाणीपट्टीचे येणे बाकी आहे. तर, राज्य सरकारने पालिकेचे 26 कोटी रुपये थकवले आहेत, अशी माहिती उघड झाली आहे.

 
</text>
</doc>
