<doc>
<docno>1028828.cms.txt</docno>
<text>
 
क्रीडा
खुनस नव्हे तर सदिच्छा हा भारत दौऱ्याचा उद्देश
[ Tuesday, February 22, 2005  09:23:47 pm]


लंडन : पुढच्या आठवड्यात पाकिस्तानी क्रिकेटपटू भारताच्या दौऱ्यावर निघतील तेव्हा त्यांच्या मनात खुन्नसची भावना नसेल. चांगला खेळ करून सदिच्छेच्या इराद्याने ते खेळतील, असे उद्गार पाकिस्तानचा कर्णधार इंझमाम उल हक याने काढले.

गेल्यावर्षी मायदेशात पाकिस्तानने भारताकडून कसोटी तसेच झटपट क्रिकेट मालिकेत मार खाल्ला होता ; परंतु भारत दौऱ्यात आम्ही सूड भावनेने खेळणार नाही, असे स्पष्ट करताना इंझमाम म्हणाला , ' खेळात सूड भावना नसते, पण आम्ही जिंकण्याच्या इराद्याने खेळू. मैदानात चांगला खेळ करून उभय देशातील संबंध सुधारण्याच्या दृष्टीने आम्ही प्रयत्नशील राहणार आहोत. पूूर्ण ताकदीनिशी आम्ही खेळलो तर सचिन तेंडुलकरसह खेळणाऱ्या भारतालाही आम्ही चांगली झंुज देऊ, असे स्पष्ट करताना तो पुढे म्हणाला , ' सचिन महान खेळाडू आहे, तो आपल्या संघाला आधार देऊ शकतो, पण आमच्या संघाने चांगला खेळ केला तर मला कुठलीही चिंता उरणार नाही. लाहोर येथून बीबीसीशी बोलताना त्यांनी ही मुलाखत दिली. आगामी मालिकेत आमच्यावर नव्हे तर भारतावरच दडपण असेल कारण यजमान संघावर अपेक्षांचे ओझे असते, असे इंझमाम सांगतो. महत्त्वाचा मुद्दा अनुभव नव्हे तर गुणवत्ता आणि उत्साह. जो संघ जोशपूर्ण आणि उत्कटेने खेळेल त्याच्या बाजूने सामना झुकेल.

आमच्या संघात नौजवान खेळाडूंचा भरणा असून ऑस्ट्रेलियन दौऱ्यापेक्षा भारत दौऱ्यात आमची कामगिरी चांगली होईल असा विश्वास त्याला वाटतो. ऑस्ट्रेलियात पाकिस्तानने तिन्ही कसोटीत सपाटून मार खाल्ला पण भारतात परिस्थिती निराळी असेल, येथील वातावरण आम्हाला अनुकूल असेल असे तो म्हणाला.

प्रतिस्पधीर् कर्णधार गांगुलीची तारीफ करताना तो म्हणाला , ' गांगुलीच्या नेतृत्वाखाली भारताने विजय संपादले आहेत. तो चांगला कर्णधार तर आहेच पण चांगला खेळाडूही आहे '. शोएबची गैरहजेरी आम्हाला जाणवेल कारण तो आमचा प्रमुख गोलंदाज आहे शिवाय ऑस्ट्रेलियात त्याने चांगली कामगिरी केली होती, असेही इंझमामने नमूद केले. तो जर तंदुरूस्त असता तर बरं झालं असतं पण दुदैर्वाने तो तंदुरूस्त नाही. आमच्यादृष्टीने तौ मौल्यवान आहे आणि म्हणूनच त्याचा जपून वापर करायला हवा, त्याची गैरहजरी जाणवणारच पण आता आमच्या नौजवानांही संधी मिळाली आहे. त्यांनी ऑस्ट्रेलियात चांगली कामगिरी केली आणि भारतातही ते चांगली कामगिरी करतील अशी आशा त्याने व्यक्त केली. सचिन, शोएब द्वंद्वाला मुकणार काय असे विचारले असता तो म्हणाला, या दोघांचीही तब्येत आता सुधारू दे जेणेकरून प्रेक्षकांना खेळाचा आनंद लुटता येईल, पण त्याच्या गैरहजेरीतही मालिका उत्कंठावर्धक होईल असे त्याने शेवटी सांगितले.

 
</text>
</doc>
