<doc>
<docno>1028727.cms.txt</docno>
<text>
 
बहुतांची अंतरे
पर्यायांचा डोळस स्वीकार आवश्यक
[ Tuesday, February 22, 2005  08:00:17 pm]


सर्व विद्यार्थी आणि पालकांनी डॉक्टर, इंजिनीयर, किंवा वकील होण्याची स्वप्ने पाहणे कितपत योग्य आणि व्यवहार्य आहे, यांचा गांभिर्याने विचार करण्याची वेळ आली आहे. या शिक्षणासाठी पालकांना स्पेशल ट्यूशनसह प्रचंड पैसा खर्च करावा लागतो. मुलांना अभ्यासाचा ताण येतो. काही मुलांना अभ्यासाचा ताण न झेपल्याने त्यांना शारीरिक आजारपण येते, तर काहींना मानसिक भीती, निराशा परीक्षेआधीच छळत राहते. काही मुलांची परिस्थिती उलटी होते. आपल्याला एवढा अभ्यास झेपत नाही. म्हणून ते अभ्यासाकडे दुर्लक्ष करतात. त्याचा परिणाम परीक्षा आणि निकालावरही होतो.

या विकसित होण्याच्या टप्प्यावरच युवाशक्तीला कोमेजून टाकण्याची चूक कोणाची ? मुलांची ? पालकांची ? शिक्षणपद्धतीची ? सरकारची ? की समाजरचनेची ? तर कोणा एकाची ही चूक नाही. एकूणच समाजाची मानसिकता बदलली पाहिजे. सरकार आणि शिक्षण पद्धती यात आमूलाग्र बदल करणे तेवढे सोपे नाही. निदान पालकांनी तरी मानसिकता बदलणे गरजेचे आहे.

सुदैवाने मुलांना हल्ली शेकडो पर्याय उपलब्ध आहेत. जागतिकीकरणामुळे आणि बदलेल्या समाजजीवनामुळे ज्ञानावर आणि सेवेवर आधारित विविध उद्योग, व्यवसाय, नोकऱ्या निर्माण होत आहेत. त्यासाठी योग्य मार्गदर्शन गरजेचे आहे. हल्ली वर्तमानपत्राच्या माध्यमातून तेही सुलभ झाले आहे. परीक्षा, करिअरविषयक मार्गदर्शन, संधी, सुविधा यावर अनेक तज्ज्ञांचे मार्गदर्शन आपण वाचत असतो. त्याबद्दलची माहिती मिळवत असतो. त्या आधारे पालकांनी मुलांबरोबर संवाद साधणे गरजेचे आहे.

पुरुषोत्तम क. आठलेकर, डोंबिवली.

 
</text>
</doc>
