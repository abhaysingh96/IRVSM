<doc>
<docno>1028809.cms.txt</docno>
<text>
 
महाराष्ट्र
पिंपरी चिंचवड अर्थसंकल्पात करवाढ नाही
[ Tuesday, February 22, 2005  08:51:11 pm]


म. टा. प्रतिनिधी

पुणे : पिंपरी- चिंचवड महापालिकेचा 2005-06 या वर्षाचा 576 कोटी रुपयांचा विक्रमी अर्थसंकल्प आयुक्त दिलीप बंड यांनी मंगळवारी स्थायी समितीसमोर सादर केला. पाणीपट्टी, मिळकत कर आणि जकातीत वाढ न करून पालिकेने लोकांना दिलासा दिला आहे. नवीन इमारतींसाठी ' इको हाऊसिंग ' ची सक्ती , ' ट्राम ' द्वारे प्रवासी वाहतूक आणि भूसंपादनासाठी भरीव तरतूद हे यंदाच्या अर्थसंकल्पाचे ठळक वैशिष्ट्य आहे.

पालिकेच्या उत्पन्नात गेल्या वर्षभरात 22 कोटी रुपयांची वाढ झाली आहे. त्यामुळे यंदा अपेक्षित उत्पन्न सुमारे पाचशे कोटी रुपये धरले असून त्यापैकी भांडवली कामांवर 57. 58 टक्के म्हणजेच 331 कोटी रुपये, तर महसुली कामांवर 243 कोटी रुपये खर्च अपेक्षित आहे. महापालिका उत्पन्नात अपेक्षेप्रमाणे वाढ होत असली, तरी कर्मचऱ्यांचे वेतन आणि भत्तेे, वीज आणि पाण्याची बिले तसेच यशवंतराव चव्हाण रुग्णालयाच्या खर्चात दिवसेंदिवस वाढ होत आहे. पाणीपट्टी आणि मिळकत कराची थकबाकी असल्याने प्रारंभिक शिल्लक कमी असल्याचे बंड यांनी स्पष्ट केले.

पिंपरी- चिंचवड आणि पुणे या शहरातील वाहतूक व्यवस्था सुरळित करण्याच्या दृष्टीने राबवण्यात येणाऱ्या ट्राम प्रकल्पासाठी पाच कोटी रुपयांची तरतूद करण्यात आली आहे. ' इको हाऊसिंग ' ही महत्त्वाकांक्षी योजना राबवण्याचा निर्णय पालिकेने घेतला आहे. त्यासाठी मार्च 2006 पर्यंत पूर्ण होणाऱ्या बांधकामांना पुढील पाच वर्षांत पाणीपट्टीमध्ये दरवषीर् दहा टक्के सवलत देण्याची योजना आहे. या अर्थसंकल्पात स्वयंरोजगारावर लक्ष केंदित करण्यात आले. यंदा प्रथमच तरुणांनाही स्वयंरोजगार उपलब्ध करून देण्यात येणार आहे. यावषीर् सर्वाधिक म्हणजेच 65 कोटी रुपयांची तरतूद भूसंपादन निधीवर करण्यात आली आहे. विकास योजनांमध्ये विविध प्रस्तावांसाठी आरक्षित असलेल्या जागा संपादित करायच्या आहेत. त्यामध्ये रस्ता रुंदीकरण आणि उड्डाणपूल आदी कामांबरोबरच वाहन उद्योग समूह, कचरा विल्हेवाट, खाणी सुधारणा, पवना नदी सुधार तसेच आण्णासाहेब मगर स्टेडियम विकास योजनांचा समावेश आहे. त्यापैकी वाहन उद्योग समूह प्रकल्पासाठी अडीच कोटी रुपयांची तरतूद सूचवण्यात आली आहे. मात्र, काही जमिनी अडीच एफएसआय अथवा टीडीआरच्या माध्यमातून ताब्यात घेणार असल्याने पालिकेचे सात कोटी रुपये वाचणार आहेत.

विद्युत विभागासाठी तरतूद करण्यात आलेल्या 22 कोटी रुपयांच्या कामांअंतर्गत ' तारांगण ' हा प्रकल्प महत्त्वपूर्ण आहे. या प्रकल्पात सायन्स पार्क, औद्योगिक पार्क, डोम थिएटरचे आयोजन करण्यात आले आहे. माहिती तंत्रज्ञान उद्योगांना आकषिर्त करण्यासाठी विशेष सवलत देण्यात आली असून त्यात दुप्पट एफएसआय, जकातीमध्ये पुढील पाच वर्षांसाठी पूर्ण माफी, इमारतीच्या उंचीमध्ये 36 मीटर पर्यंत परवानगी आणि मिळकत कराची किमान दराने आकारणी यांचा अंतर्भाव आहे.

झोपडपट्टी सुधारणा, निर्मूलन व पुनर्वसन ही जबाबदारी महापालिकेवर असून त्यासाठी सव्वा चार कोटी रुपयांची तरतूद सूचवण्यात आली आहे. या रकमेतून पाच हजार घरे बांधण्यात येणार असून त्याची परतफेड सदनिकाधारकांना दहा वर्षांत टप्प्याटप्प्याने करावी लागणार आहे. ती घरे पती- पत्नी यांच्या संयुक्त नावावर करण्यात येणार असल्याचे बंड यांनी नमूद केले.

महापालिकेला मिळणाऱ्या उत्पन्नापैकी सर्वाधिक उत्पन्न जकातीमार्फत मिळते. नव्हेंबर 2004 अखेर जकातीतून 224 कोटी रुपये उत्पन्न मिळाले आहे. ते मागील वर्षांच्या तुलनेत विक्रमी असल्याचे सांगून बंड म्हणाले की, या विभागास आयएसओ प्रमाणपत्र मिळण्यासाठी प्रयत्न सुरू आहेत. जकात विभागापाठोपाठ उत्पन्नाचे स्त्रोत असलेल्या करसंकलन विभागाचे संगणकीकरण करण्यात येत असून मिळकत सवेर्क्षण, पाच बंडल योजना, भौगोलिक माहिती प्रणाली(जीआयएस), मोफत कुटुंब अपघात योजना आदींसाठीही तरतूद करण्यात आली आहे, असेही बंड यांनी सांगितले.

अर्थसंकल्पातील एकूण रकमेपैकी सामान्य प्रशासकीय कामांसाठी 51, सार्वजनिक कामांसाठी 16, वैद्यकीय विभागासाठी 44, प्राथमिक दुय्यम शिक्षणासाठी 38 आणि आरोग्य विभागासाठी 32 कोटी रुपयांची तरतूद करण्यात आली आहे. तर इतर विभागांसाठी 18 कोटी रुपये राखीव ठेवण्यात आली आहे.

 
</text>
</doc>
