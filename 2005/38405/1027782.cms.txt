<doc>
<docno>1027782.cms.txt</docno>
<text>
 
देश-विदेश
काश्मिरात बर्फाचे बळी 100 वर
[ Tuesday, February 22, 2005  12:00:33 am]


वृत्तसंस्था

श्रीनगर : जम्मू-काश्मीरमधील अनंतनाग जिल्ह्यातील काझीगुंड विभागात गेल्या दोन दिवसांत झालेल्या तुफान बर्फवृष्टीत एकूण 100 जणांचा बळी गेला असून अद्याप 45 जण बेपत्ता आहेत. लष्कराने सुरू केलेल्या मदतकार्यात खराब हवेमुळे अडथळे येत असतानाच सोमवारी हवा काहीशी स्वच्छ झाली. त्यामुळेच विमानांनी आकाशातून अन्नपाकिटे आणि जीवनावश्यक वस्तूंची पाकिटे जमिनीवर टाकली. जवाहर बोगद्याजवळ भारत-तिबेट सीमा दलाचे 300 जवान अडकले असून, त्यांच्यासाठीही अन्नपाकिटे टाकण्यात आली. नगनी, वॉलटिंगो, चितनार आणि काझीगुंड विभागात अजूनही बर्फ पडत असून तेथून आतापर्यंत 34 मृतदेह बर्फाच्या ढिगाऱ्याखालून बाहेर काढण्यात आले आहेत.

विमानसेवा सुरू झाल्याने भाजी, दूध, फळफळावळ व जीवनावश्यक वस्तू पाठविता आल्या आहेत. राज्य सरकारने एक कोटी 60 लाख रुपयांचे अर्थसहाय्य घोषित केले.

लडाख येथे अडकलेल्या 48 परदेशी पर्यटकांची सुटका हवाई दलाने केली.

 
</text>
</doc>
