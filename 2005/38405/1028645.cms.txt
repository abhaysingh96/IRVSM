<doc>
<docno>1028645.cms.txt</docno>
<text>
 
महाराष्ट्र
राजकारण्यांवर प्रतिभावंतांचा दबाव हवा
[ Tuesday, February 22, 2005  06:53:46 pm]


म. टा. वृत्तसेवा

कराड : शब्द हे शस्त्र आहे. शब्द आणि शस्त्रांत सारखीच शक्ती आहे. म्हणूनच राजकारण्यांवर प्रतिभावंतांचा दबाव असायला हवा, असे प्रतिपादन ज्येष्ठ लेखक सुरेश द्वादशीवार यांनी अलीकडेच येथे केले.

तालुक्यातील उंडाळे येथील 14 व्या समाज प्रबोधन मराठी साहित्य संमेलनाचे उद्घाटन द्वादशीवार यांच्या हस्ते पार पडले. याप्रसंगी ज्येष्ठ साहित्यिक राजन गवस, स्वागताध्यक्ष विलासराव पाटील-उंडाळकर, ज्येष्ठ कवी विष्णू सुर्या वाघ, इंदजित भालेराव, दिनकर जोशी आदि मान्यवर उपस्थित होते.

दूरदर्शन किंवा इलेक्ट्रॉनिक मीडियामुळे पुस्तके खपत नाहीत, हा आक्षेप मला मान्य नाही. लेखन दजेर्दार असेल तर पुस्तके अजूनही खपतात, असे ते म्हणाले.

लेखक हा समाजाचा विवेकी घटक असतो, केवळ व्यासपीठावर मिरवण्यासाठी नसतो. त्याला समाजाचे दैन्य समजले पाहिजे, बऱ्या-वाईट गोष्टी समजल्या पाहिजेत. पण अनेक लेखक केवळ व्यासपीठावर मिरवण्यातच धन्यता मानतात, त्यामुळेच मराठी साहित्यातील आत्मा हरवला आहे, अशी टीका गवस यांनी केली.

 
</text>
</doc>
