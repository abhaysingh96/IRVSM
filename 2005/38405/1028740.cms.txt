<doc>
<docno>1028740.cms.txt</docno>
<text>
 
धावते जग
'युती'ला काळे!
[ Tuesday, February 22, 2005  08:05:10 pm]


काँग्रेस आणि राष्ट्रवादी या महाराष्ट्रात सत्तेवर असलेल्या दोन प्रमुख पक्षांमध्ये नेमक्या किती प्रश्नंवर एकमत आहे, हा प्रश्न् राज्याच्या आथिर्क दुरवस्थेपेक्षा महत्त्वाचा वाटणारे अनेक महाभाग आहेत!

खरे तर या प्रश्नवरून राज्यात शिवसेना आणि भारतीय जनता पक्ष यांच्या युतीने एव्हाना आनंदोत्सव साजरा करून चमत्काराची भाषा बोलायला सुरुवात करायला हवी होती. पण गेल्या काही दिवसांत या ' अभेद्य ' युतीतही मोठ्या प्रमाणावर धुसफूस सुरू झाली होतीच.

मात्र जिल्हा परिषदेचे अध्यक्ष आणि उपाध्यक्ष तसेच अन्य समित्यांच्या निवडणुकांच्या निमित्ताने या युतीचा चांगलाच बोजवारा उडाल्याचे दिसू लागले आहे. नाशिक, रत्नागिरी आणि हिंगोली येथे सोमवारी घडलेल्या तीन घटना बघितल्या की त्याचे प्रत्यंतर येते.

रत्नागिरीत जिल्हा परिषदेच्या चारही समित्यांची अध्यक्षपदे स्वत:कडेच ठेवून शिवसेनेने भाजपच्या तोंडाला पाने पुसल्याने निदान रत्नागिरीपुरती तरी ही संपुष्टात आल्याची घोषणा भाजपनेच केली आहे! तर हिंगोलीत चारपैकी तीन अध्यक्षपदे जिंकून घेताना चौथे पद काँग्रेसला मिळेल, याची खबरदारी शिवसेनेने घेतली. यापैकी दोन समित्यांच्या अध्यक्षपदासाठी भाजपचे उमेदवार उभे असतानाही शिवसेनेने ही ' दगाबाजी ' केल्याचा आरोप भाजपचे हिंगोलीतील स्थानिक कार्यकर्ते करीत आहेत. पण सगळ्यात कळस झाला, तो नाशिकमध्ये. नाशिक जिल्हा परिषदेच्या अध्यक्षपदाच्या निवडणुकीत मार्क्सवादी कम्युनिस्ट पक्षाचा उमेदवार निवडून आला, तेव्हा भाजप सदस्या मंगला बच्छाव या अनुपस्थित होत्या.

सोमवारी झालेल्या विविध समित्यांच्या बैठकीच्या वेळी श्रीमती बच्छाव यांच्या तोंडाला काळे फासून शिवसेनेच्या महिला कार्यर्कत्यांनी आपला ' लढाऊ बाणा ' अद्याप कायम असल्याचे दाखवून दिले. खरे तर शिवसेनेचे सध्याचे कार्यकारी अध्यक्ष उद्धव ठाकरे यांचा ' बाणा ' हा सौम्य प्रकृतीचा आहे. त्यामुळे ही बाब त्यांना कितपत रुचते हा प्रश्न्च आहे. तरीही शिवसेनेच्या महिला कार्यर्कत्यांनी हे धाडस दाखविल्यामुळे नाशकातील शिवसैनिक हे लढाऊ बाण्याच्या राज ठाकरे यांच्याच प्रभावाखाली असल्याचेही दिसून आले आहे! पण आता प्रश्न् शिवसेनेने रत्नागिरी, हिंगोलीत केलेल्या ' गद्दारी ' ची दखल भाजपचे राज्यपातळीवरील नेते घेणार की नाहीत, हा आहे.

अर्थात केंदात भाजपप्रणीत आघाडीची सत्ता असताना किंवा महाराष्ट्रात युतीचे राज्य असताना भाजपचे नेते शिवसेनेपुढे ज्या पद्धतीने नांगी टाकत होते, ते बघता आताही या प्रश्नवरून काही गदारोळ माजण्याची शक्यता कमीच आहे. पण सत्ताधारी आघाडीतील काँग्रेसच्याच दोन गटांमधील मतभेदांचे सतत भांडवल करून नाकाने कांदे सोलणाऱ्या भाजपनेत्यांनी या निमित्ताने निदान आपल्या पायाखाली काय जळत आहे, याची दखल घेतलेली बरी!

 
</text>
</doc>
