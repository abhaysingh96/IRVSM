<doc>
<docno>1028618.cms.txt</docno>
<text>
 
महाराष्ट्र
ठाण्यातल्या 'गनकल्चर'ची माफियागिरी संपवणार
[ Tuesday, February 22, 2005  06:31:24 pm]


सुनील जावडेकर

ठाणे : जिल्ह्यातील संघटित गुन्हेगारी टोळ्यांच्या ' गनकल्चर ' चं आव्हान आपण स्वीकारलं असून या माफियागिरीचा पाया उखडल्याशिवाय आपण स्वस्थ बसणार नाही, असा खणखणीत इशारा पोलिस आयुक्त डी. शिवानंदन यांनी ' मंुबई टाइम्स ' ला दिलेल्या मुलाखतीत दिला आहे.

पोलिस ठाण्यांचा कारभार लोकाभिमुख करण्यासाठी सातत्याने पोलिस ठाण्यांना भेटी देऊन त्यांचा कारभार तपासणं, एमपीडीएअन्वये गुंडांचं डिटेेन्शन वाढवणं, गुन्हेगारी टोळ्या जेरबंद करणं, नाकाबंदी आणि कोम्बिंग ऑपरेशन वाढवणं, सातत्याने शस्त्रशोध मोहिमा राबवणं, अशी कार्यपद्धती आपण निश्चित केली आहे, असं त्यांनी सांगितलं. दर 15 दिवसांनी संबंधित झोनच्या डीसीपी आणि एसीपींकडून आणि त्यानंतर त्या झोनमधील प्रत्येक पोलिस ठाण्याकडून याबाबतचा अहवाल मागवला असल्याचंही ते म्हणाले.

ठाणे पोलिस आयुक्तालय क्षेत्रातील ठाणे, कल्याण-डोंबिवली, भिवंडी आणि उल्हासनगर या चारही झोनमधील शहरांची लोकसंख्या 50 लाखांच्याही पुढे गेली आहे. वाढत्या लोकसंख्येने गुन्हेगारीचं प्रमाणही वाढलं आहे. तुलनेने पोलिसबळ मात्र कमी आहे. गुन्हे दाखल करून देण्याचं प्रमाणही वाढलं आहे. गुन्ह्याचा जलदगतीने तपास होण्यासाठी, तसंच पोलिस अधिकारी आणि कर्मचाऱ्यांचं मनोबल उंचावण्यासाठी सेल्फ डेव्हलपमेण्ट कार्यक्रम राबवायला आपण सुरुवात केली आहे. एच.आर.चे ग्रुप प्रेसिडेण्ट ओम कौल, स्ट्रेस मॅनेजमेण्ट यावर ऋषीकुमार पंड्या, इन सर्च ऑफ एक्सलन्स यावर डॉ. राकेश सिन्हा अशा मंडळींची व्याख्यानं पोलिसांसाठी सुरू केली आहेत. आतापर्यंत सुमारे 400 पोलिसांनी या प्रशिक्षण शिबिरांचा लाभ घेतला आहे. गुन्ह्याचा तपास लवकर लागण्यासाठी जिल्ह्यातील तपास अधिकाऱ्यांचं लवकरच एक ' लॉ वर्कशॉप ' घेण्यात येणार असल्याची माहिती शिवानंदन यांनी दिली.

आपण पोलिस खात्यातील ' सफाई ' ला सुरुवात केली असून भ्रष्ट आणि कामचुकार अधिकाऱ्यांची गय केली जाणार नाही, असंही त्यांनी बजावलं आहे. पोलिसांची कार्यक्षमता वाढवण्यावर आपला भर असल्याचंही ते म्हणाले. मंुबईत आपण ' अॅलर्ट सिटिझन प्रोग्राम ' राबवला होता. तसाच जिल्ह्यातही राबवत असून गुन्हेगारीसंदर्भात माहिती देणाऱ्यांचं नाव गुप्त ठेवणं, पंचनामा, कोर्टातील साक्षीपुरावे यात त्याला न अडकवणं, असं याचं स्वरूप असेल. रहिवाशांना थेट आपल्याशी संवाद साधण्यासाठी येत्या काही दिवसांत माझी वेबसाइट तयार होत असून ह्लद्धड्डठ्ठद्गष्श्चञ्चह्मद्गस्त्रद्बद्घद्घद्वड्डद्बद्य.ष्श्ा द्व या इ-मेलवर लोक तक्रारी करू शकतात. तसंच पत्रांद्वारे आणि फॅक्सद्वारे संपर्क साधता येईल.

सध्या 25 पोलिस ठाण्यांमध्ये प्रत्येकी एक याप्रमाणे केवळ 25 पोलिस जीप्स आहेत. तसंच केवळ 12 मोबाइल्स आहेत. त्याऐवजी प्रत्येक पोलिस ठाण्याला दोन पोलिस व्हॅन आणि वाढीव मोबाइल देण्याचा प्रस्ताव आपण गृहखात्याकडे पाठवला आहे. उल्लेखनीय कामगिरी करणाऱ्या पोलिस अधिकाऱ्यांना आणि कर्मचाऱ्यांना 10,000 रुपयांची पारितोषिकंही दिली जाणार आहेत, असंही शिवानंदन यांनी सांगितलं.

 
</text>
</doc>
