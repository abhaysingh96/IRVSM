<doc>
<docno>1028802.cms.txt</docno>
<text>
 
महाराष्ट्र
जिल्हा परिषदेतील भाजपच्या महिला सदस्याला मारहाण
[ Tuesday, February 22, 2005  08:46:37 pm]


म. टा. प्रतिनिधी

नाशिक : जिल्हापरिषद निवडणुकीपासून मनात धुमसत असलेला संताप बाहेर काढत शिवसेनेच्या कार्यर्कत्यांनी भर रस्त्यावर, भाजप सदस्या मंगला बच्छाव यांच्या गळ्यात ' मी गद्दार आहे ' अशी पाटी अडकवीत तोंडाला काळे फासून वस्त्रहरणाचा प्रयत्न केला. या प्रकारानंतर शिवसेना आणि भाजपा या नेत्यांनी पत्रकार परिषदा घेऊन एकमेकांवर तीव्र शब्दात समाचार घेतला.

गेल्या काही निवडणुकांमध्ये युतीची सातत्याने पिछेहाट होते आहे. प्रत्येक निवडणुकीतील पराभवाचे खापर शिवसेना-भाजपा परस्परांवर फोडत आले आहेत. नाशिक महानगरपालिकेच्या राजकारणात तर दर निवडणुकीत शिवसेना भाजपावर गद्दारीचा आरोप करीत आली आहे. त्यातूनच नाशिकचे महापौरपद भाजपाला न देता शिवसेनेनी आपल्याकडेच राखण्याचा पवित्रा घेतला होता. मात्र, शिवसेनेचे कार्याध्यक्ष उद्घव ठाकरे यांनी, युतीतील भांडणे हा इतिहास झाला असून एका नव्या वातावरणाची सुरूवात झाल्याचे जाहीर करत महापौरपद भाजपाकडे सुपूर्त केले.

खुद्द भाजपामध्येच डॉ. दौलतराव आहेर यांचा एक, तर त्यांच्या विरोधातला दुसरा असे गट आहेत. त्यातच शिवसेनेची नाराजी भाजपाला महापौरपदाच्या निवडणुकीत भोवण्याची दाट शक्यता होती. पण, या निवडणुकीत हात उंचावून मतदान करण्याच्या पद्घतीमुळे युतीतली नाराजी स्पष्टपणे व्यक्त झाली.

महानगरपालिकेच्या निवडणुकांच्या दिवशीच जिल्हा परिषदेच्या अध्यक्ष- उपाध्यक्षपदासाठी निवडणुका झाल्या. तेथे मतांच्या थोड्याशा फरकाचे गणित साधून आघाडीची सत्ता उलथण्याचा युतीचा आणि विशेषत: सेनेचा प्रयत्न होता. मात्र, येथेही हात उंचावून मतदान पद्घतीमुळे तो असफल ठरला. या निवडणुकां यावेळी भाजप सदस्या मंगला बच्छाव या गैरहजर होत्या. त्यामुळे शिवसेनेत त्यांच्याविषयी नाराजी होती. विधान परिषद निवडणुकांच्यावेळीही शिवसेनेच्या मामा ठाकरे यांची जी मते फुटली त्यातही बच्छाव यांचे नाव सेनेकडून घेतले जात होते. त्यातच जिल्हा परिषदेतल्या विषय समिती या निवडणुकीसाठी बच्छाव या इतर सदस्यांबरोबर भाजपाचे जिल्हाध्यक्ष अरुण आहेर यांच्या गाडीतून जिल्हा परिषदेत आल्या.

आहेर यांची गाडी जिल्हा परिषदेच्या प्रवेशद्वाराशीच शिवसेनेच्या महिला कार्यर्कत्यांनी अडवली. कार्यर्कत्यांनी बच्छाव यांना घेराव घालून त्यांच्या गळ्यात ' मी गद्दार आहे ' अशी पाटी अडकवून तोंडाला काळे फासले. या झटापटीत बच्छाव यांनी स्वत:ला गाडीत झोकून दिले. सेनेच्या कार्यर्कत्यांनी त्यांची साडी खेचण्याचा प्रयत्न केला. शेवटी बराच वेळाने पोलिसांनी या प्रकारात हस्तक्षेप केल्याने बच्छाव यांची सुटका झाली.

या प्रकारानंतर भाजपाचे डॉ. दौलत आहेर यांनी महापौर निवासस्थानावर पत्रकार परिषद घेऊन ' आमच्या पक्षातल्या लोकांवर कारवाई करणारे हे कोण टिकोजीराव ?' असा सवाल करत या कृत्याचा तीव्र निषेध नोंदवला. ' हा शिवसेनेचा जंगलीपणा, गाढवपणा आहे. शिवसेनेने आधी स्थायी समिती या निवडणुकीत मते फोडणाऱ्या त्यांच्या गद्दार नगरसेवकांवर कारवाई करावी ', असे आव्हानही दिले. शिवसेनेचे जिल्हाप्रमुख दत्ता गायकवाड यांनी या प्रकाराचे समर्थन करताना ' आम्ही किती काळ संयम राखणार ?' असा सवाल केला. ' यापुढे गद्दारीला याच सेनास्टाईलने उत्तर दिले जाईल ', असा इशाराही त्यांनी दिला. पोलिसांनी याप्रकरणी सेनेच्या 20 कार्यर्कत्यांविरोधात गुन्हा नोंदवला आहे.

कुंटणखान्यावर अखेर कारवाई

मुंबई-आग्रा महामार्गालगत साईपॅलेस हॉटेलमागे, रो हाऊसमध्ये सुरू असलेल्या बहुचचिर्त कुंटणखान्यावर अखेर अंबड पोलिसांनी कारवाई केली. याची मालकीण सपना रामभाऊ शिंदे हिने नट्यांचे फोटो असलेले व्हिजीटींग कार्ड दलालामार्फत शहरात पसरविले होते. त्यावरून तिला फोन केला तर ती मुली पुरवत असे. त्यासाठी बाहेरच्या मुलींना आमिष दाखवून नाशिकला आणले होते. या कामात जगदीश नंदन आणि राजेश साळुंके तिला मदत करत. पोलिसांनी अखेर सापळा रचला आणि शिंदेसह चार कॉलगर्ल आणि तीन पुरुषांना अटक केली.

 
</text>
</doc>
