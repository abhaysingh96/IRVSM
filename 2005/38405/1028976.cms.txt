<doc>
<docno>1028976.cms.txt</docno>
<text>
 
देश-विदेश
गोवा विधानसभा अध्यक्षांविरुद्ध गुन्हेगारी खटला
[ Tuesday, February 22, 2005  11:31:00 pm]


म. टा. प्रतिनिधी

पणजी : काँग्रेस आमदार जितेंद देशप्रभू यांनी मंगळवारी विधानसभा अध्यक्ष विश्वास सतरकर यांच्याविरुद्ध गोव्याच्या पोलिस महासंचालकांकडे गुन्हेगारी स्वरूपाचा खटला दाखल केला. सतरकर यांनी आमदार सदानंदशेट तानावडे व एका भाजप पदाधिकाऱ्याबरोबर संधान बांधून उपमुख्यमंत्री व अपक्ष आमदार फिलीप नेरी रॉड्रिग्ज यांच्या बनावट सहीचे कुभांड रचले, तसेच या चौकशीच्या प्रकरणात ढिलाई दाखवली, असा आरोप त्यांनी आपल्या तक्रारीत केला आहे.

तानावडे यांनी सतरकर यांच्याकडे अपात्रता याचिका दाखल केली असून, त्यात त्यांनी नेरी हे भाजपचे सदस्य असल्यामुळे त्यांना अपात्र ठरवण्यात यावे, अशी मागणी केली आहे. आपल्या म्हणण्याच्या पुष्ट्यर्थ त्यांना कागदपत्रेही सादर केली आहेत. मात्र नेरी यांनी आपली सही बनावट असल्याचा दावा करून, तानावडे व भाजप पदाधिकाऱ्याविरुद्ध गुन्हेगारी खटला दाखल केला आहे.

देशप्रभू यांची याचिका पुढील कारवाईसाठी संबंधित पोलिस ठाण्याकडे पाठवण्यात आली आहे.

विद्यमान राणे सरकार हे 28 फेब्रुवारीला विश्वासदर्शक ठरावाचा कौल अजमावणार आहेत. नेरी या सरकारमध्ये उपमुख्यमंत्री आहेत. त्यांनी मंत्रिमंडळातून राजीनामा देऊन सरकारचा पाठिंबा काढून घेतला होता. मात्र विश्वासदर्शक ठरावाच्या वेळी सतरकर यांनी त्यांना मतदान करण्यापासून रोखले होते.

 
</text>
</doc>
