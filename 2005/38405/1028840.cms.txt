<doc>
<docno>1028840.cms.txt</docno>
<text>
 
महामुंबई
रझाकारांच्या अत्याचाराला बळी पडलेल्यांना 56 वर्षांनी भरपाई
[ Tuesday, February 22, 2005  09:31:54 pm]


म. टा. प्रतिनिधी

मुंबई : हैदराबाद मुक्ती संग्रामात रझाकारांच्या अत्याचाराला बळी पडलेल्या उस्मानाबाद जिल्ह्यातील देवधानोरा, चिलवडी व नंदगाव या तीन गावांतील 135 ग्रामस्थांना या घटनेला तब्बल 56 वषेर् लोटल्यानंतर प्रत्येकी दोन लाख रुपयांप्रमाणे भरपाई देण्याचा निर्णय राज्य मंत्रिमंडळाने घेतला आहे.

देशाला स्वातंत्र्य मिळाल्यानंतरही हैदराबादचा निजाम आपली सत्ता सोडण्यास तयार नसल्याने एक वेगळा मुक्ती संग्रामच सुरू झाला होता. या काळात रझाकार म्हणून ओळखल्या जाणाऱ्या निजामाच्या सैनिकांकडून या भागातील जनतेवर अमानुष अत्याचार झाले होते. त्यातच उस्मानाबाद जिल्ह्यातील ही गावे होरपळली होती. याबाबत दिवंगत स्वातंत्र्यसैनिक विजयेंद काबरा यांच्या नेतृत्वाखालील समितीनेही सरकारला ग्रामस्थांना भरपाई देण्याची शिफारस केली होती. त्यानुसार 135 ग्रामस्थांना प्रत्येकी दोन लाख रुपये भरपाई देण्याचा निर्णय घेण्यात आल्याचे मुख्यमंत्र्यांनी सांगितले.

 
</text>
</doc>
