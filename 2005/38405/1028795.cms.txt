<doc>
<docno>1028795.cms.txt</docno>
<text>
 
अर्थव्यवहार
औषध उद्योगातील संशोधनाला कर सवलतींद्वारे उत्तेजन द्यावे
[ Tuesday, February 22, 2005  08:40:23 pm]


औषध उद्योग हा विज्ञान, तंत्रज्ञान आधारित उद्योग आहे आणि तो देशाच्या सरासरी एकंदर औद्योगिक वाढीच्या सरासरी दरापेक्षा अधिक वेगाने वाढत आहे. भारत आता जागतिक औषध बाजारपेठेतील एक सहभागीदार देश बनला असून, गेल्या दोनतीन दिवसांत काही भारतीय औषध उत्पादक कंपन्यांनी जागतिक बाजारात उल्लेखनीय यश मिळविले आहे.

आतापर्यंत देशी औषध कंपन्या नवनवी उत्पादने (औषधे) आणत होत्या. त्यामुळे उद्योग भरभरटत गेला. पण जानेवारी 2005 पासून भारतात अमलात आलेल्या ' पेटंट ' कायद्यामुळे मात्र देशी औषध उद्योगाला जबर फटका बसणार आहे. आता परदेशातील संशोधक (इनोव्हेटर) कंपन्या आपली ' मॉलेक्युल्स ' भारतीय बाजारात विक्रीसाठी आणू शकतील. भारतीय कंपन्यांना मात्र 1995 नंतर ज्यांना पेटंट मिळाले आहे अशा ' मॉलेक्युल्स ' वर आधारित औषधांचे उत्पादन करूच शकणार नाहीत. जगभरात ' जेनेरिक प्रॉडक्ट्स ' औषधांच्या निर्यातीला उत्तम वाव आहे, पण देशांतर्गत बाजारपेठेला रास्त किमतींना औषधे पुरविणाऱ्या छोट्या व मध्यम कंपन्यांसमोर आता मोठेच संकट उभे आहे. तंत्रज्ञानाच्या आघाडीवर, नियंत्रणाचे नियम अधिकाधिक कडक होत चालले आहेत. त्यामुळेच छोट्या व मध्यम कंपन्यांना बाजारातील स्पधेर्त टिकून राहण्याकरिता आपल्या कारखान्यांच्या तंत्रज्ञान अद्ययावतीकरणात मोठ्या प्रमाणावर गुंतवणूक करावी लागणार आहे. म्हणूनच देशातील औषध उद्योगाला सरकारकडून पाठबळ व प्रोत्साहनाची नितांत गरज आहे.

देशातील औषध उद्योग विविध प्रकारच्या औषधांच्या एकूण मागणीपैकी 80 टक्के मागणीची जनतेला परवडणाऱ्या किमतींना पूर्तता करतो. आता ' आयपीआर ' ( इंडियन पेटंट रेजिम) लागू झाल्यानंतर देशी कंपन्यांना संशोधनावर अधिक लक्ष केंदित करावे लागेल. संशोधनावर होणारा खर्च मोठा असून, त्यातून नेमके काय निष्पन्न होईल, याची श्वाश्वती नसते. सरकारने आगामी अर्थसंकल्पात औषध उद्योगातील संशोधनाला उत्तेजन देणे म्हणजेच औषधी संशोधनात होणाऱ्या गुंतवणुकीवर मोठ्या प्रमाणावर सवलती, संशोधनासाठी आयात केल्या जाणाऱ्या यंत्रसामग्री, तंत्रज्ञानाला करांतून सूट देणे आवश्यक आहे.

प्रगत देशांच्या तुलनेत भारताचे सरकार जनतेच्या आरोग्यावर खूपच कमी, म्हणजे ' जीडीपी ' च्या अवघ्या दोन टक्क्यांपेक्षाही कमी खर्च करते. म्हणून येत्या अर्थसंकल्पात आरोग्य सेवेवरील खर्चात वाढ होणे आवश्यक आहे.

म. टा. उद्योग प्रतिनिधी

 
</text>
</doc>
