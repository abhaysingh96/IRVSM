<doc>
<docno>1028821.cms.txt</docno>
<text>
 
लेख
कलमाडींची सरशी, पण 'वरवरची'!
[ Tuesday, February 22, 2005  09:14:03 pm]


पुणे महापालिकेच्या स्थायी समितीच्या निवडणुकीत आठही जणांची बिनविरोध निवड झाल्यामुळे खासदार सुरेश कलमाडी यांच्या गटाची सरशी झाली असल्याचे वरवरचे चित्र पुण्यात राजकीय निरीक्षक रंगवत असले, तरी प्रत्यक्षात आतमध्ये या गटाला आणि स्वत: खासदार सुरेश कलमाडी यांना या विजयासाठी जितकी शक्ती पणाला लावावी लागली, त्यावरून पुण्याच्या राजकीय क्षेत्रात कोणते ' अंडरकरंट ' वाहत आहेत, हे दिसायला लागले आहे. सुरेश कलमाडी आणि काँग्रेसचे शहराध्यक्ष मोहन जोशी यांच्यातले द्वंद्व यामुळे उघड झाले आहे.

पुणे महापालिका आणि शहरातील काँग्रेस यावर खासदार सुरेश कलमाडी यांचे बरेच वर्चस्व गेल्या अनेक वर्षांपासून कायम असले, तरी कलमाडी यांचे विरोधक आणि आता काँग्रेसचे शहराध्यक्ष असलेले मोहन जोशी यांचा गट कलमाडी यांना वेळोवेळी धक्के देतो असतोे. याची प्रचीती जवळपास एका महिन्यापूवीर् पुणे म्युनिसिपल ट्रान्स्पोर्ट म्हणजे पीएमटीच्या अध्यक्षपदाच्या निवडणुकीत आली. या निवडणुकीत कलमाडी गटाला शह देऊन मोहन जोशी यांच्या गटाचे चंदशेखर कपोते विजयी झाले. एकेकाळी महापालिकेवर असलेले विठ्ठलराव गाडगीळ गटाचे वर्चस्व, दहा-बारा वर्षांपूवीर् कलमाडी यांनी मोडून काढले ते पहिल्यांदा पीएमटी अध्यक्षपदाची निवडणूक जिंकूनच! त्यामुळे अनेकांना मोहन जोशी गटाने हे पद जिंकल्यावर त्या घटनेची आठवण झाली. हा कलमाडी गटाला मोठा हादरा होता. त्यामुळे गेल्या आठवड्यात झालेली पुण्याच्या महापौरपदाची निवडणूक आणि सोमवारी झालेली स्थायी समितीतल्या आठ पदांची निवड यासाठी कलमाडी यांनी कमालीची शक्ती पणाला लावली. स्वत: सुरेश कलमाडी महापालिकेत ठाण मांडून बसले असल्यामुळे त्यांच्या गटाला हा विजय खेचून आणणे शक्य झाले. पण तो विजय म्हणावा तितका सहज नव्हता, त्यावरूनच कलमाडी आणि त्यांचा गट तणावाखाली असल्याचे स्पष्ट झाले.

स्थायी समिती निवडणुकीत मोहन जोशी यांच्या गटाला बळ मिळू नये, यासाठी आठवडाभर आधीच कलमाडी गटाने मोर्चबांधणी केली होती. जोशी गटाने पुण्याच्या काँग्रेसभवनात ठेवलेल्या बैठकीच्या ठिकाणी कलमाडी समर्थकांनी शहराध्यक्ष जोशी यांना घेराव घालणे आणि दबाव आणणे असे प्रकार केले. काँग्रेस भवनात असा प्रकार झाल्याच्या निषेधार्थ काही ज्येष्ठ स्वातंत्र्यसैनिकांनी त्याठिकाणी निदर्शने करण्याचा प्रयत्न केला, त्यांनाही हुसकवून लावण्यात आले. इतका आटापिटा करण्याची वेळ कलमाडी गटावर बऱ्याच काळानंतर आल्यामुळे हा पुण्याच्या राजकीय क्षेत्रात सध्या चचेर्चा विषय झाला आहे.

खरेतर सुरेश कलमाडी आणि मोहन जोशी हे एकेकाळी शहर काँग्रेसमध्ये एकमेकांच्या बरोबर होते. पण 98 च्या निवडणुकीत कलमाडी काँग्रेसमधून बाहेर पडून नंतर परत आले, त्यावेळी मोहन जोशींनी आपण पक्षातच राहिलेले निष्ठावान असल्या-मुळे काँग्रेसच्या लोकसभा तिकिटा-साठी अधिक पात्र असल्याचा दावा केला. त्यांना तिकीट मिळालेही, पण भारतीय जनता पक्षाच्या प्रदीप रावत यांच्या विरोधात जोशी निवडणूक हरले. या निवडणुकीत कलमाडी यांनी आपल्याला मदत केली नाही, असा मोहन जोशी यांचा समज झाला. त्यानंतर राज्यसभेचा कार्यकाल संपवून गेल्या लोकसभा निवडणुकीत कलमाडी यांनी पुण्यातून लोकसभा निवडणुकीचे तिकीटही स्वत:कडे घेणे आणि नंतरच्या विधानसभा निवडणुकीतही जोशी यांना काहीच न देणे यावरून या दोघांमध्ये संघर्ष सुरू झाला. आता तो विकोपाला गेला आहे.

पुणे शहर काँग्रेसमध्ये आधीपासून कलमाडी यांच्या विरोधात असलेले बाळासाहेब शिवरकर, भारत सावंत आणि आमदार उल्हास पवार यांच्यासारख्यांमुळे मोहन जोशी गटाला बळ मिळाले आहे. या सर्वांच्या प्रयत्नातून पीएमटी अध्यक्षपदाची निवडणूक मोहन जोशी गटाने जिंकल्यामुळे कलमाडी गटाला मुळात हादरा बसला. आता दोन्ही गटातले वाद अगदी जनतेसमोर उघडपणे आले आहेत.

शहर काँग्रेसमध्ये सध्या कलमाडी यांच्या विरोधात काहीजण आवाज करत असले तरी दिल्लीच्या हायकमांडचे मात्र सध्यातरी सुरेश कलमाडी यांना संपूर्ण समर्थन असल्याचे उघडपणे दिसत असल्याचे राजकीय निरीक्षक सांगतात. लोकसभेची निवडणूक जिंकणे आणि विधानसभेच्या निवडणुकीत पुण्यातून आधी होत्या, त्यापेक्षा जास्त जागा पक्षाने जिंकणे, या दोन्ही गोष्टी कलमाडी यांनी साध्य करून दाखवल्यामुळे काँग्रेस हायकमांडचे त्यांना संपूर्ण समर्थन आहे. अर्थात दिल्लीतून कलमाडी यांना पाठिंबा असला तरी मुंबईतून म्हणजे मुख्यमंत्र्यांकडून कलमाडी यांच्या विरोधकांना अप्रत्यक्ष समर्थन मिळत असल्याचे सर्वांना माहित आहे. त्यामुळे विलासराव देशमुख यांच्या पाठिंब्यामुळे विलासरावांचे ' मित्र ' आमदार उल्हास पवार यांच्या सल्लामसलतीने कलमाडीविरोधक काहीवेळा तोफा डागत असतात.

शहर काँग्रेसमधल्या दोन गटांमध्ये एकमेकांवर कुरघोडी करण्याचा आणि ' आपली माणसे ' वेगवेगळ्या पदावर आणण्याचा खेळ जरी सुरू असल्यामुळे पक्षातला सामान्य कार्यकर्ता मात्र चलबिचल झालेल्या अवस्थेत आहे. कोणत्या गटाची कधी सरशी होईल याचा नेम नसल्यामुळे दोन्ही ठिकाणी चांगले संबंध ठेवून राहण्याचा बहुसंख्य काँग्रेस कार्यर्कत्यांचा प्रयत्न दिसतो.

रोहित चंदावरकर

 
</text>
</doc>
