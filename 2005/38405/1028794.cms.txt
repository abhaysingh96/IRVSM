<doc>
<docno>1028794.cms.txt</docno>
<text>
 
अर्थव्यवहार
सरकारी बँकांना व्यवस्थापकीय स्वायत्तता
[ Tuesday, February 22, 2005  08:39:50 pm]


वृत्तसंस्था

नवी दिल्ली : सार्वजनिक क्षेत्रातील बँकांना व्यपस्थापन स्तरावर स्वायत्तता देण्याची घोषणा केंदीय अर्थमंत्र्यांनी मंगळवारी केली. यामुळे अशा बँकांच्या निर्णयप्रक्रियेत लवचिकता येऊन, खासगी आणि परदेशी बँकांशी स्पर्धा करण्यासाठी पोषक वातावरण निर्माण होईल, अशी अपेक्षा आहे.

संयुक्त पुरोगामी आघाडीच्या किमान समान कार्यक्रमाशी सुसंगत असा हा निर्णय आहे. त्यामुळे नव्या क्षेत्रात प्रवेश करण्यासाठी तसेच नव्या सहयोगी बँका सुरू करण्यासाठी सरकारी परवानगीचे बंधन राहणार नाही. अर्थात रिर्झव्ह बँकेची परवानगी मात्र बंधनकारक राहील. डबघाईला आलेल्या शाखा बंद करण्याचे स्वातंत्र्यही बँकांना मिळाणार आहे.

व्यवस्थापकीय निर्णयांची स्वायत्तता आथिर्क दृष्ट्या कमकुवत आणि सशक्त अशा दोन प्रकारच्या बँकांसाठी वेगवेगळे निकष लागू होतील. ज्या बँकांची अनुत्पादक मालमत्ता (एनपीए) उलाढालीच्या चार टक्क्यांहून कमी आहे आणि ज्यांची निव्वळ मालमत्ता 300 कोटींहून अधिक आहे, अशा बँकांना सशक्त बँका मानण्यात येईल. या बँकांना भरती, बढत्या आदि निर्णयांमध्ये व्यापक स्वातंत्र्य देण्यात आले आहे. अर्थात निर्णयांविषयी उत्तरदायी राहण्याबाबत मार्गदर्शक तत्त्वांची यादी सादर करावी, असेही या बँकांना सांगण्यात आले आहे.

अर्थमंत्र्यांच्या या निर्णयामुळे शेअर बाजारात बँकांच्या शेअर्सची तडाखेबंद खरेदी झाली. त्यामुळे सेन्सेक्समध्ये काही दिवसांत प्रथमच वाढ झाली.

 
</text>
</doc>
