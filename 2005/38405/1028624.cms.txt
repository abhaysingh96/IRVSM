<doc>
<docno>1028624.cms.txt</docno>
<text>
 
महामुंबई: मुंबई टाइम्स
क्रिकेटने पुन्हा उडवली विद्यार्थ्यांची झोप
[ Tuesday, February 22, 2005  06:36:19 pm]


प्रवीण मुळ्ये

येत्या 28 फेब्रुवारीपासून सुरू होणारा पाकिस्तानचा क्रिकेट दौरा देशभर वेगवेगळ्या कारणांसाठी चचेर्त आहे. मैत्रीच्या या दौऱ्याबरोबरच शाळा कॉलेजांच्या परीक्षांचा हंगामही सुरू होत असल्यामुळे लाखो विद्याथीर्-पालकांची झोप उडवली आहे. सचिनची फलंदाजी आणि मोहम्मद सामीची गोलंदाजी आपल्या मुलांच्या अभ्यासाची धावगती बिघडवू नये, यासाठी पालकांना घरात थर्ड अम्पायरच्या भूमिकेत उतरावं लागलं आहे. काही पालकांनी केबलचं कनेक्शन बंद करून आपला पहिला सिग्नल देऊनही टाकला आहे.

गेल्यावर्षी 13 मार्चपासून क्रिकेटच्या मैदानावर भारत-पाकिस्तान दरम्यान लिहिल्या गेलेल्या मैत्रीच्या अध्यायानं अनेक विद्यार्थ्यांच्या अभ्यासावर मात्र पाणी फिरवलं होते. याचीच पुनरावृत्ती यावेळीही होण्याची भीती असल्यामुळे शिक्षक, पालकांची झोप उडवली आहे. यावेळी या रणसंग्रामाचं मैदान पाकिस्तानऐवजी भारतात असल्याने सर्वांच्या चिंतेत अधिकच भर पडली आहे.

येत्या 28 तारखेपासून पाकिस्तान क्रिकेट संघाचा भारत दौरा सुरू होत आहे. 8 मार्चपासून मोहालीच्या मैदानावर भारत-पाकिस्तान आमने सामने उभे ठाकणार आहेत. याच दरम्यान लाखो विद्यार्थ्यांच्या करिअरची दिशा ठरवणाऱ्या दहावी, बारावीच्या परीक्षांचीही सुरुवात होत आहे. पदवी परीक्षेला सामोरं जाणाऱ्या विद्यार्थ्यांनाही क्रिकेटचा मोह दूर सारण्याची कसरत करावी लागणार आहे.

कॉलेजमधील अकरावी, तेरावी आणि चौदावीच्या परीक्षांबरोबरच शाळांच्या परीक्षाही मार्चच्या दुसऱ्या आठवड्यापासून सुरू होत आहेत.

क्रिकेट मालिका आणि मार्च महिना असं समीकरण गेल्या दोन तीन वर्षात ठरून गेलं आहे. याचा विपरीत परिणाम मात्र विद्यार्थ्यांच्या अभ्यासावर होत आहे. त्यामुळे क्रिकेटचा सर्वात मोठा चाहता असलेल्या विद्यार्थ्यांच्या अभ्यासाचं भान आयोजकांनी ठेवण्याची गरज आहे, असं मत पाटकर कॉलेजचे प्रिन्सिपल डॉ. माशेलकर यांनी मांडलं. शाळांनीही आतापासूनच पालक मिटींगद्वारे विद्यार्थ्यांना टीव्हीपासून कसं दूर ठेवावं, याचे धडे देण्यास सुरुवात केली आहे. क्रिकेट दौऱ्याच्या राजकारणावर देशभर चर्चा होते, पण लाखो विद्यार्थ्यांच्या दृष्टीनं महत्त्वपूर्ण असलेल्या परीक्षांचा विचार त्यात का केला जात नाही असा प्रश्न अनेक पालक करीत आहेत.

दहावी, बारावी ही एकप्रकारे पालकांचीही परीक्षा असते. परीक्षा आणि क्रिकेट सामन्यांचं अवघड गणित कसं सोडवावं, विद्यार्थ्यांचं मन न दुखावता त्यांचं परीक्षा आणि क्रिकेटचं वेळापत्रक कसं जुळवावं, किती वेळ त्यांना मॅच बघण्याची परवानगी द्यावी असे प्रश्न घेऊन पालक मानसोपचारतज्ज्ञांकडे धाव घेत आहेत.

क्रिकेट सामने- परीक्षा

8-12 मार्च (पहिली टेस्ट)-एक मार्च (बारावी)

16 - 20 मार्च (दुसरी टेस्ट)- 15 मार्च (दहावी)

24 -28 मार्च (तिसरी टेस्ट)- 14 मार्च (बीएसी, बीए)

2 एप्रिल (पहिली वन डे)- 16 मार्च ( बीकॉम)

5 एप्रिल (दुसरी वन डे)- 28 मार्च (एमए, एमएस्सी)

9 एप्रिल (तिसरी वन डे)- 4 एप्रिल ( एमकॉम)

12 एप्रिल (चौथा वन डे)-मार्चच्या दुसऱ्या आठवड्यापासून अकरावी, तेरावी आणि चौदावीच्या परीक्षा.

15 एप्रिल (पाचवी वन डे)-मार्चच्या दुसऱ्या आठवड्यापासून

17 एप्रिल (सहावी वन डे)- बहुतेक शाळांच्या परीक्षा सुरू.

27 फेब्रुवारी रोजी स्कॉलरशीपच्या परीक्षांपासून सुरू होणार एक्झाम फीव्हर

 
</text>
</doc>
