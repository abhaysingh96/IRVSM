<doc>
<docno>1028751.cms.txt</docno>
<text>
 
अग्रलेख
'व्हॅट'चे वरदान
[ Tuesday, February 22, 2005  08:09:50 pm]


जुन्याला कवटाळून बसणे व नव्या सुधारणांना विरोध करणे, हे अलीकडे भारतीय समाजाचे लक्षण ठरू लागले आहे.

आथिर्क सुधारणांना विरोध, फ्लायओव्हरला विरोध, हेल्मेटला विरोध, धरणांना विरोध असे अनेक विरोधांचे सध्या पेव फुटले आहे. कोणतीही नवी गोष्ट स्वीकारताना त्याची सांगोपांग चर्चा होण्यात काहीच गैर नाही. पण चर्चा झाल्यानंतर त्याबाबत जो काही निर्णय होईल, तो सर्वांनी मान्य करायला हवा.

काही मूठभर मंडळींना तो मान्य नाही म्हणून त्यांनी एकांडेपणे आंदोलने करणे, धरणे धरणे हा समाजाला वेठीला धरण्याचा प्रकार आहे. केंद सरकारने देशभर व्हॅल्यू अॅडेड टॅक्स म्हणजेच vat किंवा मूल्यवधिर्त करप्रणाली येत्या एक एप्रिलपासून लागू करण्याचा निर्णय घेतला आहे.

महाराष्ट्रातही vat त्याच दिवसापासून लागू होत आहे. ही एक नवी सुधारणा असल्यामुळे साहजिकच तिला विरोध सुरू झाला आहे. व्यापाऱ्यांनी ' बंद ' वगैरे करून आपला विरोध नोंदविलाही आहे. पण अर्थव्यवस्था खुली होऊन, ती जगातल्या सर्व देशांशी जोडली जात असताना करप्रणालीत सुधारणा होणे आवश्यकच आहे.

सध्या देशात प्रत्येक राज्यात एकाच मालावर वेगवेगळ्या पद्धतीचे कर वेगवेगळ्या प्रमाणात लावले जातात. मोटारगाडीवरील कराचेच उदाहरण घेतले तर त्यावर मुंबई, ठाणे, गुजरात आणि गोवा येथे वेगवेगळ्या पद्धतीने कर आकारला जातो. मुंबईत कर अधिक असल्यामुळे लोक ठाण्यात गाडी नोंदवून कर चुकवतात.

सध्याची करप्रणाली किचकट, सदोष तर आहेच ; शिवाय त्यातून पळवाटा काढण्याचीही सोय आहे. यामुळे प्रामाणिक करदात्याची कुचंबणा होते, तर कर चुकवणाऱ्यांचा व तो वसूल करणाऱ्या नोकरशहांचा फायदा होतो.

सरकारच्या पदरात मात्र काहीच पडत नाही. त्याऐवजी एकाच केंदीय यंत्रणेने त्या वस्तूच्या उत्पादन व विक्री प्रक्रियेत ज्या प्रमाणात मूल्यवर्धन होत जाईल त्या प्रमाणात एकच कर आकारणे हे सरकार, व्यापारी व ग्राहक या तिघांच्याही सोयीचे आहे. शिवाय जे परदेशी व्यापारी भारतीय बाजार-पेठेत उतरतील, त्यांना प्रत्येक राज्याच्या मजीर्नुसार नाचावे लागणार नाही.

vat जगभर लागू करण्याची प्रक्रिया सुरू झाली आहे. त्यामुळे आज अमूक एक इलेक्ट्रॉनिक वस्तू दुबईत स्वस्त मिळते आणि भारतात महाग मिळते हा प्रकार बंद होईल. करप्रणालीचे सुसूत्रीकरण आणि जागतिकीकरण हा vat चा पुढचा टप्पा आहे.

राज्यांचा विक्रीकर व अन्य कर नष्ट करून विशिष्ट वस्तूवर संपूर्ण देशभर एकच कर आकारला जाणार असणार असल्यामुळे ती वस्तू देशाच्या कोणत्याही भागात एकाच कि मतीत मिळू शकणार आहे. अर्थात यामुळे ' अदर टॅक्सेस ' च्या नावाखाली ग्राहकांची पिळवणूक करणे व्यापाऱ्यांना जमणार नाही. तसेच स्थानिक अधिकाऱ्यांना हाताशी धरून कर चुकवणेही जमणारे नाही. त्यामुळे त्याला व्यापाऱ्यांचा विरोध आहे. पण भारतातल्या काही राज्यांचाही vat ला विरोध आहे, तो कर आकारणीचा अधिकार केंदाकडे जाणार असल्यामुळे. अर्थात केंद सरकार राज्यांना याबद्दल भरपाई देणार आहे. पण ती जमा होणाऱ्या करमहसुलाच्या प्रमाणात. त्यातही सध्या जी राज्ये काँग्रेसेतर पक्षांकडे आहेत, त्या राज्यांचा vat ला विरोध आहे.

यात गुजरात, राजस्थान, मध्यप्रदेश तसेच कर्नाटकचा समावेश आहे. यातल्या काही राज्यांना देशभर सर्व राज्यात एकदम vat ची अंमलबजावणी झाली तरच त्याचा उपयोग होईल, असे वाटते. त्यांचे हे म्हणणे बरोबर असले तरी भारतासारख्या देशात हे काम हळूहळूच होणार आहे.

उलट जी राज्ये vat लागू करतील, तेथे वस्तूंवरील कर कमी असणार आहे. त्यामुळे अन्य राज्यांतले ग्राहक त्यांच्या राज्याकडे वळण्याची शक्यता अधिक आहे. हे फायदे दिसू लागले की हा विरोध मावळेल यात शंका नाही.

ग्राहकांसाठी मात्र vat हे मोठेच वरदान आहे. त्यामुळे हा विरोध फार काळ टिकेल असे नाही.

 
</text>
</doc>
