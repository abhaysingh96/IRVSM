<doc>
<docno>1028694.cms.txt</docno>
<text>
 
देश-विदेश
सार्क देशांशी व्यापार वाढविण्याची संधी
[ Tuesday, February 22, 2005  07:42:14 pm]


म. टा. विशेष प्रतिनिधी

नवी दिल्ली : दक्षिण आशियाई (सार्क) देशांशी अपेक्षेनुसार भारताचा मुक्त व्यापार जानेवारी 2006 पासून सुरू झाला तर या देशांमध्ये होणाऱ्या भारतीय निर्यातीत, फक्त तीन वर्षांच्या कालावधीत दुपटीने वाढ होऊ शकते, असा निष्कर्ष असोसिएशन ऑफ सार्क चेंबर ऑफ कॉमर्सच्या अभ्यासगटाने केलेल्या सवेर्क्षणात काढला आहे. गतवषीर् इस्लामाबादेत सार्कच्या बाराव्या शिखर संमेलनात मुक्त व्यापार करारावर दक्षिण आशियाई देशांचे एकमत झाले होते.

या अहवालानुसार सार्क देशांशी भारताच्या व्यापाराचे प्रमाण 21 हजार कोटी रुपयांचे आहे. 2009 पर्यंत हा आकडा 50 हजार कोटींवर तर 2013 साली 1 लाख कोटींवर जाऊ शकतो. हा अहवाल प्रसिद्ध करताना चेंबरचे अध्यक्ष महेंद सांघी म्हणाले, उदारीकरणानंतर सार्क देशांशी भारतीय व्यापाराचे प्रमाण 19.99 टक्के वेगाने वाढत आहे. या वेगानुसार दर पाच वर्षांनी भारत सार्क देशांशी होणाऱ्या व्यापारात दुपटीने वाढ करू शकतो. सध्या सार्क देशातून फळे, साखर, सुती धागे, ताग अशा निवडक वस्तूंचीच भारतात आयात होते तर भारत या देशात यंत्रसामुग्री, परिवहन उपकरणे, औषधे, तांदूळ, रसायने इत्यादींची निर्यात करतो. सार्कचा मुक्त व्यापार करार अमलात येताच, आयात अन् निर्यात वस्तूंच्या कक्षेचा व्यापक विस्तार होईल. परस्परांच्या व्यापारवृद्धीमुळे पायाभूत क्षेत्रात आंतरराष्ट्रीय गुंतवणुकीचे प्रमाणही वाढेल. चेंबरच्या अभ्यासगटाने प्रसिद्ध केलेल्या अहवालानुसार भारताचा सार्क देशांशी व्यापार 1991/92 साली अवघा 1791 कोटी रुपये होता. 2003/04 पर्यंत तो 21434 कोटींवर पोहोचला. यामध्ये भारतातून 18496 कोटी रुपयांची निर्यात तर 2937 कोटी रुपयांच्या वस्तू आयात करण्यात आल्या.

पाकिस्तान बरोबर भारत कम्प्युटर सॉफ्टवेअर, कापूस उद्योग, शैक्षणिक सोयी, मत्स्योद्योग, चमोर्द्योग, कृषी आणि खनिजांशी संबंधित उद्योगात भागीदारी पद्धतीनेही व्यवहारांची व्याप्ती वाढवू शकतो.

भारत आणि नेपाळ कापूस, शैक्षणिक सोयी, आरोग्य सुविधा, औषधे, पायाभूत विकास इत्यादी क्षेत्रात सहकार्य वाढवू शकतो. भूतान, तिबेटकडून भारताला मोठ्या प्रमाणावर जलवीज प्रकल्पाद्वारे वीज उपलब्ध होऊ शकते.

 
</text>
</doc>
