<doc>
<docno>1027792.cms.txt</docno>
<text>
 
महाराष्ट्र
सुरेश जैनांवर ठपका?
[ Tuesday, February 22, 2005  12:08:19 am]


सुजित तांबडे

पुणे : राज्याच्या चार मंत्र्यांनी सरकारी योजना आणि सहकार क्षेत्रात भ्रष्टाचार केल्याच्या आरोपांची चौकशी करण्यासाठी नेमलेल्या न्या. पी. बी. सावंत चौकशी आयोगाच्या अहवालात उच्च व तंत्रशिक्षण मंत्री सुरेश जैन आणि माजी पाटबंधारे मंत्री पद्मसिंह पाटील यांच्यावर गंभीर स्वरूपाचे ठपके ठेवल्याचे संकेत मिळाले आहेत. हा अहवाल बुधवारी राज्याच्या मुख्य सचिवांकडे सादर केला जाणार असून तो राज्य सरकारला अडचणीचा ठरणार, अशी चिन्हे दिसत आहेत.

ज्येष्ठ समाजसेवक अण्णा हजारे यांनी जैन आणि पाटील यांच्याबरोबरच कामगार मंत्री नवाब मलिक आणि आदिवासी विकासमंत्री विजयकुमार गावित यांच्यावर भ्रष्टाचाराचे आरोप केले होते. गैरव्यवहारांच्या चौकशीच्या मागणीसाठी अण्णांनी उपोषण केल्यानंतर सरकारने एक सप्टेंबर 2003 रोजी या आयोगाची स्थापना केली. एक वर्ष आणि दोन महिन्यांच्या सुनावणीनंतर न्या. सावंत यांनी 372 पानी अहवाल तयार केला आहे.

चौकशी झालेल्या चौघांपैकी पाटील वगळता तिघेजण विद्यमान मंत्री असल्याने या अहवालामुळे सरकारला नामुष्कीला तोंड देण्याची वेळ येणार असल्याचे दिसत आहे. आयोगाचे कामकाज सुरू असताना साक्ष अर्धवट देऊन निघून जाण्याचे जैन यांचे वर्तन आणि पद्मसिंह पाटील यांनी आयोगालाच आव्हान देण्यासाठी कोर्टात याचिका दाखल करण्याचा घेतलेला निर्णय त्यांना महागात पडणार आहे.

जैन यांचे वर्चस्व असलेल्या जळगाव जिल्हा मध्यवर्ती सहकारी बँकेत नियमबाह्य व्यवहार झाल्याचे आयोगाच्या निदर्शनास आले आहे. या बँकेच्या संचालक मंडळाने रिर्झव्ह बँक आणि नाबार्डच्या धोरणाविरुद्ध तोडजोडी केल्या. त्यास जैन यांनाही जबाबदार धरल्याचे संकेत आहेत. पद्मसिंह पाटील यांना तेरणा सहकारी साखर कारखान्यातील तसेच कारगिल आणि गुजरात भूकंपग्रस्त निधीतील गैर- व्यवहारास जबाबदार ठरवण्यात आल्याचे समजते.

जैन आणि पाटील यांना सहकार क्षेत्रातील योजनांद्वारे लाभ मिळवल्याबद्दल, तर विजयकुमार गावित आणि नवाब मलिक यांना सरकारी योजनांचा फायदा मिळवून देेण्यासाठी अयोग्य काम केल्याबद्दल जबाबदार ठरवण्यात आले आहे. मलिक यांनी झोपडपट्टी पुनर्वसन योजनेत, तर गावित यांनी सामान्य प्रशासन आणि सामाजिक न्याय खात्याचे राज्यमंत्री असताना संजय गांधी निराधार योजनेत अपात्र लाभाथीर्ंना मदत केल्याचा आरोप आहे.

 
</text>
</doc>
