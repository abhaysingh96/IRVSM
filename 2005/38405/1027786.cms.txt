<doc>
<docno>1027786.cms.txt</docno>
<text>
 
महामुंबई
नियोजन मंडळाबरोबर भेट 3 मार्चला?
[ Tuesday, February 22, 2005  12:03:19 am]


म. टा. विशेष प्रतिनिधी

मुंबई : महाराष्ट्राच्या वाषिर्क योजनेचा आकार ठरवण्यासाठी मुख्यमंत्री विलासराव देशमुख आणि अर्थमंत्री जयंत पाटील हे तीन मार्चच्या सुमारास नियोजन मंडळाचे उपाध्यक्ष माँटेकसिंग अहलुवालिया यांना भेटण्याची शक्यता आहे. याबाबत मंडळातील काही सदस्यांनी आपल्याशी चर्चा केली, असे मुख्यमंत्र्यांनी सांगितले.

वाषिर्क योजनेचा आकार ठरवण्यासाठी नियोजन मंडळाचे उपाध्यक्ष व इतर सदस्यांची चर्चा होणे आवश्यक आहे. तसा प्रयत्न नियोजन मंडळाचाही आहे. त्यामुळे मंडळाच्या काही सदस्यांनी सोमवारी मुख्यमंत्र्यांशी संपर्क साधला. तेव्हा ही चर्चा तीन मार्चच्या सुमारास होऊ शकेल, असे सांगण्यात आल्याचे मुख्यमंत्र्यांनी ' मटा ' ला सांगितले.

नियोजन विभागाचे अतिरिक्त मुख्य सचिव डी. के. शंकरन यांना या बैठकीसंदर्भात मंडळाशी चर्चा करण्यास सांगितल्याचे मुख्यमंत्री म्हणाले. ' मटा ' मध्ये याबाबतची बातमी प्रसिद्ध झाल्यानंतर मुख्यमंत्र्यांनी शंकरन यांना बोलावून आवश्यक त्या सूचना केल्याचे समजते. योजनेचा आकार ठरवण्यासाठी लागणारी माहिती नियोजन विभागाने का पाठवली नव्हती असे विचारता, माहिती पाठवली होती, पण त्यांना प्रती पाठवल्या नव्हत्या, असे मुख्यमंत्र्यांनी सांगितले. आवश्यक माहिती तपासून ताबडतोबीने पाठवा, असे मुख्यमंत्र्यांनी शंकरन यांना सांगितल्याचे समजते. त्यामुळे माहिती व आकडेवारी यांची जुळणी करण्याचे काम नियोजन विभागात वेगाने चालू होते. शंकरन यांनीही मंडळातील अधिकाऱ्यांशी चर्चा केल्याचे समजते.

 
</text>
</doc>
