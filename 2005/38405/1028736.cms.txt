<doc>
<docno>1028736.cms.txt</docno>
<text>
 
धावते जग
जाहीर नाराजी कशासाठी?
[ Tuesday, February 22, 2005  08:03:17 pm]


प्रख्यात व्यंगचित्रकार आर. के. लक्ष्मण यांचे एक व्यंगचित्र आपल्या स्मरणात कायम राहिलेले आहे. पतिराज नोकरीसाठी बाहेर जायला निघत असताना पत्नी म्हणते : ' आज जोरदार वाऱ्यांसह मुसळधार पाऊस पडेल असा अंदाज हवामान खात्याने व्यक्त केलाय. तुम्ही छत्री घेऊन जाऊ नका, एकही थेंब पडण्याची शक्यता नाही! ' हवामान खात्याबद्दल लोकांना किती विश्वास वाटतो, याचेच हे निदर्शक आहे.

भारताला ज्या त्सुनामीने 26 डिसेंबरला धक्का दिला, त्याची पूर्वसूचना देण्यात हवामान खाते अपयशी ठरले होते. त्सुनामीचा अंदाज येण्यासाठी जी यंत्रणा लागते, ती भारताकडे नाही. त्यामुळे हवामान खात्याला संपूर्ण दोष देण्यात काहीच अर्थ नाही. परंतु, रोजच्या हवामानाच्या संदर्भात तरी हे अंदाज अचूक ठरावेत किंवा अचूकतेच्या जवळ जावेत, अशी अपेक्षा बाळगण्यात काहीच चूक नाही.

केंदीय विज्ञान आणि तंत्रज्ञान मंत्री कपिल सिब्बल यांनाही सोमवारी हवामान खात्याला जाहीरपणे कानपिचक्या द्यायला लागाव्यात, यातच सर्व काही आले. जागतिक हवामान संघटना आणि संयुक्त राष्ट्रांची आशियाई व पॅसिफिक देशांसाठीचा आथिर्क आणि सामाजिक आयोग यांच्या संयुक्त परिषदेत सिब्बल यांनी भारतीय हवामान खात्यावर जाहीरपणे दोषारोप ठेवला.

आपल्याच खात्यावर असा जाहीर ठपका ठेवावा का हा औचित्याचा मुद्दा होऊ शकतो. तसेच , ' राजकारणी माणसाप्रमाणेच हवामान खात्याची विश्वासार्हता अत्यंत कमी उरली आहे.

सामान्य माणूस हवामानाचे अंदाज गंभीरपणे घेतील, असे काहीतरी करा ,' असा सल्ला मंत्र्यांनी दिला खरा ; पण आपण स्वत:ही एक राजकारणी आहोत, हे ते विसरले असावेत. एखाद्या भागात चक्रीवादळ झाले की हजारो लोकांचे आयुष्य त्यात भरकटून जाते. प्रत्येक वेळी हे असेच होते. त्यामुळे याबाबत निश्चित पावले उचलायला हवीत, हे सांगणे योग्य असले, तरी त्यासाठी हवामान खात्याला अत्याधुनिक यंत्रणा उपलब्ध करून देण्यात आली आहे का आणि ती दिली असली तर हवामानाचे अंदाज का चुकतात, याचा मंत्र्यांनी खरोखरच विचार करण्याची गरज आहे. असेही बऱ्याच वेळा घडले आहे की वादळाचा अंदाज हवामान खात्याने बरोबर वर्तविला आहे, पण ती माहिती लोकांपर्यंत पोहोचवायला सरकारी यंत्रणेला अपयश आल्याने हानी टळू शकलेली नाही. अशा वेळी हवामान खात्याला दोष देऊन चालणारे नाही. ही यंत्रणा सुधारायला मंत्र्यांनी प्राधान्य द्यायला हवे.

आपल्याच खात्याबद्दल जाहीर नाराजी व्यक्त करून भागणारे नाही.

 
</text>
</doc>
