<doc>
<docno>1028617.cms.txt</docno>
<text>
 
महाराष्ट्र
पोलिसांना प्रतीक्षा मुख्यालयाची
[ Tuesday, February 22, 2005  06:30:28 pm]


नवी मुंबईसह पनवेल, उरण तालुक्याचा समावेश असलेल्या पोलिस आयुक्तालय हद्दीतील लोकसंख्या सुमारे 26 लाखांच्या घरात पोहोचली आहे. इतक्या लोकांचं संरक्षण करण्यासाठी उच्च अधिकाऱ्यांपासून शिपाईपर्यंत फक्त 1,800 एवढाच स्टाफ आहे. वाढत्या लोकसंख्येच्या तुलनेत अपुरे मनुष्यबळ हेच गुन्हेगारी घटनांच्या संख्येत वाढ होण्यामागचं कारण असल्याचं पोलिसांकडून सांगण्यात येतं. या पोलिस आयुक्तालयाला मुख्यालयाचा दर्जा मिळाला तर ही तक्रार दूर होण्याची शक्यता व्यक्त करण्यात येत आहे.

या आयुक्तालयाच्या हद्दीत 2004 या वर्षांत 3571 गुन्हे घडले. त्यापैकी 2252 गुन्हे उघडकीस आले. ही टक्केवारी 63.06 इतकी आहे. 2003 या वर्षात 2763 गुन्हे घडले त्यापैकी 1795 उघडकीस आले. लोकसंख्या वाढली की गुन्हे वाढतात, असं पोलिस आयुक्त विजय कांबळे यांनी सांगितलं.

11 नोव्हेंबर 1994 या दिवशी या पोलिस आयुक्तालयाची स्थापना झाली. सध्या या आयुक्तालयात अकरा पोलिस ठाणी आहेत. वाढत्या लोकसंख्येला संरक्षण पुरवण्याबरोबरच बारा बंदी असलेली ठिकाणं व 19 अतिमहत्त्वाच्या ठिकाणांचं संरक्षणही पोलिसांना करावं लागत आहे. या ठिकाणांमध्ये जवाहरलाल नेहरू पोर्ट ट्रस्ट (जेएनपीटी), उरण इथल्या भारती नौदलाचा शस्त्रसाठा ( एनएडी), कळंबोली इथल्या पोलाद- लोखंड बाजार, वाशीतील एपीएमसीची घाऊक बाजारपेठ, अनेक कंटनेर यार्ड, भारतीय रिर्झव्ह बँकेची बेलापूर इथली विभागीय शाखा, हिंदुस्थान पेट्रोलियमचे पेट्रोल साठे यांचा समावेश आहे. तसंच अनेक सरकारी आणि निमसरकारी कार्यालयं, तळोजा आणि ठाणे-बेलापूर औद्योगिक पट्ट्यातील अनेक कारखाने यांचा समावेश आहे. या व्यतिरिक्त अतिमहत्त्वाचा आणि महत्त्वाच्या व्यक्तींच्या सुरक्षिततेची जबाबदारी पोलिसांना पार पाडावी लागत आहे. मंुबई-पुणे हायवे नवी मंुबईतून जात असल्याने अनेक महत्त्वाच्या व्यक्तींना पायलट गाड्या व पोलिस बंदोबस्त द्यावा लागतो. अपुऱ्या मनुष्यबळामुळे पहाटेपर्यंत सुरू राहणाऱ्या लेडीज बार्सना आवर घालण्यात पोलिसांना अपयश येत आहे. अनेक बिल्डर्स, राजकीय नेत्यांना पोलिसांमार्फत संरक्षण पुरवण्यात येते. मात्र त्यापैकी बरेचशा व्यक्ती पोलिस संरक्षणाचे पैसे पोलिस आयुक्तालयात जमा करत नाहीत, असंही समजतं.

या आयुक्तालयाला मुख्यालयाचा दर्जा द्यावा, अशी मागणी आयुक्तपदाचा पदभार सांभाळणाऱ्या खंडेराव शिंदे, सुधाकर आंबेडकर, अजित पारसनीस, अनामी रॉय या आयुक्तांनी वारंवार राज्य सरकारकडे केली होती. विद्यमान

आयुक्त विजय कांबळे यांनी या मागणीची तड लावण्यासाठी सातत्याने पाठपुरावा केल्यानंतर मुख्यालयासाठी तळोजा इथे भूखंड देण्याचं राज्य सरकारने मान्य केलं आहे. अद्यापि हा भूखंड ताब्यात मिळालेला नाही.

मुख्यालयासाठी सिडकोने तळोजा इथे 25 एकर जागा आरक्षित ठेवली आहे. या जागेची किंमत बाजारभावानुसार 16 कोटी 65 लाख इतकी आकारल्यानंतर गृहखात्याने चार कोटी देण्याची तयारी दर्शवली होती. परंतु सिडकोला ही रक्कम मान्य नसल्याने मुख्यालयाच्या जागेचं घोंगडं पाच वर्षं भिजत राहिलं. माजी मुख्यमंत्री सुशीलकुमार शिंदे यांनी मुख्यालयाच्या जागेच्या बदल्यात सिडकोने चार कोटी रुपये द्यावेत, असा आदेश बजावल्यानंतर सिडकोने मुख्यालयासाठी भूखंड देण्याचं मान्य केलं आहे. या चार कोटीपैकी एक कोटी गृहखात्याने दिल्यानंतर सिडको जागेचा ताबा देणार आहे. मात्र ही प्रक्रियाच रखडली आहे.

तळोजा इथे मुख्यालय विकसित झाल्यानंतर नवी मंुबई पोलिस आयुक्तालय मंुबई, ठाणे, पुणे, नागपूर पोलिस आयुक्तालयाच्या पंक्तीत जाऊन बसणार आहे, परंतु भूखंडच ताब्यात न मिळाल्याने मुख्यालयाची इमारत नेमकी केव्हा आकारास येईल हे सांगायला पोलिस अधिकारीही कचरत आहेत. गुन्हेगारी घटनांना पायबंद घालण्यासाठी मुख्यालय ही काळाची गरज आहे. या मुख्यालयाबाबत उदंड घोषणा झाल्या. पण प्रत्यक्षात मात्र घोषणांपलीकडे काहीच झालं नाही.

गेल्या काही वर्षांत कोपरखैरणे, सानपाडा, कामोठे, खारघर उपनगरातील लोकसंख्या झपाट्याने वाढत चालली आहे या ठिकाणी पोलिस ठाणी नसल्याने कोपरखैरणे व सानपाडा इथल्या रहिवाशांना तुभेर् पोलिस ठाणे तर कामोठे व खारघर इथल्या रहिवाशांना कळंबोली पोलिस ठाणे गाठावं लागतं. कळंबोली पोलिस ठाण्यात केवळ 22 कर्मचारी आहे. या ठाण्याअंतर्गत चार- पाच ठिकाणी कार्यक्रम असले की, बंदोबस्तासाठी कर्मचारी गेल्यानंतर पोलिस ठाणे रिकामं होतं.

वाढती गुन्हेगारी रोखण्यासाठी विजय कांबळे यांनी कोपरखैरणे सानपाडा, कामोठे व खारघर या ठिकाणी नवीन पोलिस ठाणी उभारण्यासाठी पाठपुरावा सुरू केला आहे. त्यासाठी भूखंड हस्तांतरित करून घेण्यात अद्यापि यश आलेलं नाही. सिडकोने या ठिकाणी पोलिस ठाण्यांसाठी भूखंड राखीव ठेवले आहेत खरे. पण गृहखात्यातून विलंब होत असल्याने त्यापैकी दोन भूखंड सिडकोने आरक्षण बदलून विकल्याचं समजतं.

 
</text>
</doc>
