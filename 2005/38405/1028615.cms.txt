<doc>
<docno>1028615.cms.txt</docno>
<text>
 
महाराष्ट्र
...त्यांच्या राजकारणाचा मार्ग 'भारत गिअर्स'मधून जातो
[ Tuesday, February 22, 2005  06:29:25 pm]


मुंबई टाइम्स टीम

ठाणे : सोळावे महापौर म्हणून सोमवारी कार्यभार स्वीकारणाऱ्या राजन विचारे यांच्यामुळे भारत गिअर्स या कंपनीतील आजी-माजी कामगारांनी महापौर, नगरसेवकपद मिळवण्याची परंपरा कायम राहिली आहे.

राजन विचारे हे कंपनीचे माजी कामगार आहेत. बदलापूरचे माजी नगराध्यक्ष जयप्रकाश टांकसाळकर, भाजपचे नेते आणि कांदिवलीतील नगरसेवक रमेश मेढेकर यांनी अनेक वर्षं या कंपनीत नोकरी केली होती. पनवेलचे माजी नगरसेवक किरण मनोरे, उथळसर प्रभाग समितीचे माजी अध्यक्ष राम एगडे, ठामपा शिक्षण मंडळाचे माजी सदस्य वामन कदम, माजी नगरसेवक हिरा पाटील, माजी जिल्हा परिषद सदस्य सुदाम भोईर यांनीही या कंपनीत काम केलं आहे. तर नगरसेवक पांडुरंग पाटील हे आजही कंपनीचे कर्मचारी आहेत.

कंपनीचे मालक रौनक सिंग हे आशिया खंडातील कारखाना बोर्डाचे अध्यक्ष होते. तर माजी खासदार आणि कामगार नेते दत्ता सामंत यांची याही कंपनीत युनियन आहे. दत्ता सामंत यांचे जावई जीतेंद आव्हाड विधान परिषदेचे आमदार आहेत. योगायोगाने भारत गिअर्सचे युनिट हाती आल्यानंतर भाई जगताप आमदार बनले.

याच कंपनीतील राजन श्रृंगारपुरे यांची पत्नी नगरसेविका असून कंपनीचे कर्मचारी सुहास सावे यांचे बंधू अनिल सावे स्वीकृत नगरसेवक आहेत. माजी विरोधी पक्षनेते सुभाष भोईर यांचे बंधू अरुण भोईर याच कंपनीत होते. तर स्थायी समितीचे माजी सभापती गोपाळ लांडगे यांचे बंधूही या कंपनीत काही काळ होते.

 
</text>
</doc>
