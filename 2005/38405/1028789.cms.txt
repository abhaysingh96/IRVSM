<doc>
<docno>1028789.cms.txt</docno>
<text>
 
अर्थव्यवहार
शिक्षणावरील खर्च व इन्कम टॅक्स
[ Tuesday, February 22, 2005  08:35:28 pm]


पगारातून इन्कम टॅक्स कापण्यापूवीर् सर्व कंपन्या प्रत्यक्षात करण्यात आलेल्या गुंतवणुकीची माहिती नोकरदाराकडून घेतात. ' गुंतवणूक ' शब्द आल्यामुळे अनेकांचा गुंतवणूक केल्यानेच कर वाचतो असा समज होतो. समज योग्य असला तरी त्यातील काही बाबीची माहिती नसल्यामुळे तरतूद असूनदेखील करात डिडक्शन व रिबेट मिळत नाही. उदा. स्वत:च्या शिक्षणावर केलेला खर्च किंवा मुलांच्या शिक्षणासाठी होत असलेल्या शैक्षणिक फीवर सरकार देत असलेल्या रिबेटचा फायदा मिळत नाही.

मुलांसाठी भरत असलेल्या शैक्षणिक फीवर इन्कम टॅक्समधून रिबेट मिळतो. ही सवलत जास्तीत जास्त दोन मुलांसाठी घेता येते. प्रत्येक मुलासाठी वर्षाकाठी 12 हजार रुपये याप्रमाणे दोघांसाठी 24 हजार रुपयांची वजावट मिळते. परंतु यातील महत्त्वाचे मुद्दे म्हणजे मुले शाळा, कॉलेज किंवा विद्यापीठातच शिक्षण घेणारी हवीत. यात ' प्ले स्कूल ' तसेच खाजगी क्लासच्या फीचा समावेश नाही.

याशिवाय मुले पूर्ण वेळ शिक्षण घेणारी असावीत. अर्धवेळ शिक्षण घेत असल्यास करात रिबेट मिळत नाही, हे लक्षात घ्यावे. दुसरी महत्त्वाची बाब म्हणजे, भारतात शिक्षण घेत असलेल्या मुलांच्या खर्चावरच रिबेट मिळतो. म्हणजे आई- वडील भारतात आणि मुलांचे शिक्षण परदेशात होत असेल तर त्यावर इन्कम टॅक्समधून वजावट मिळत नाही.

वर उल्लेख केल्याप्रमाणे प्रत्येकी 12 हजार रुपयांची वजावट मिळत असली तरी ती केवळ ' ट्यूशन फी ' साठीच लागू आहे. उदा. चौथीत असणाऱ्या संजयसाठी महिन्याला 700 रुपये फी भरली जाते. यातील ट्युशन फी 400 रुपये असून इतर 300 रुपये आकारले जात आहेत. तर संजयचे पालक महिन्याला केवळ 400 रुपये प्रमाणे वर्षासाठी 3600 रुपयांच्या वजावटीचा फायदा घेऊ शकतात. केवळ ' ट्यूशन फी ' हेडखालील फी वजावटीसाठी हिशेबात धरली जाते. इन्कम टॅक्सच्या सेक्शन 88 अन्वये या वजावटीचा ( 70 हजार रुपयांच्या मर्यादेत) फायदा नोकरदार घेऊन शकतात.

नोकरदार स्वत: उच्च शिक्षण घेत असेल तर त्यासाठी इन्कम टॅक्समध्ये डिडक्शन मिळण्याची तरतूद आहे. नोकरदार पदवी, पदव्युत्तर पदवी, वैद्यकीय, इंजिनिअरिंग, अॅप्लाइड सायन्स आदी अभ्यासासाठी कर्ज काढून अभ्यास करत असेल तर त्याला वर्षाला 40 हजार रुपयांच्या मुद्दल व व्याजाची वजावट मिळते. हा खर्च जर तो स्वत:च्या पैशातून करत असेल तर इन्कम टॅक्स कोणतीही वजावट मिळत नाही. इन्कम टॅक्सच्या सेक्शन 80 इ अन्वये करपात्र उत्पन्नावरही डिडक्शन मिळते.

अविनाश चंदने

 
</text>
</doc>
