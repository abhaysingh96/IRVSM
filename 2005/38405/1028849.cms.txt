<doc>
<docno>1028849.cms.txt</docno>
<text>
 
महामुंबई
सामान्य माणसाला केंदस्थानी ठेवावं!
[ Tuesday, February 22, 2005  09:34:45 pm]


यंदाच्या बजेटकडून बऱ्याच अपेक्षा आहेत. शहरीकरणाच्या नादात शेती आणि तत्सम गोष्टींना प्राधान्य देण्याच्या बाबी आपल्या दृष्टीने गौण ठरत आहेत. शेतीप्रधान भारताचे बजेट मांडताना नद्यांच्या प्रवाह वळवून त्याचा सकारात्मक गोष्टींसाठी उपयुक्त काम आणि रस्ते जोडणीसाठी मोठ्या प्रमाणावर आथिर्क तरतूद करण्याची गरज आहे.

महागाईचा आलेख वाढणार, हे स्वाभाविक असलं, तरी त्याची तीव्रता कमी करण्याची जबाबदारी अर्थतज्ज्ञांची आहे. जीवनावश्यक गोष्टींच्या महागाईला आळा घालून चैनीच्या गोष्टींवरील कर वाढवले, तरी कुणीही त्याला आक्षेप घेणार नाही. मुळात यंदाचे बजेट सामान्य माणसाला केंदस्थानी ठेवून बनवण्यात यावं, अशी माफक अपेक्षा आहे. भारतात पायाभूत सुविधांची कमतरता आहे आणि त्यातली उणीव दूर करण्यासाठी प्रयत्न करण्याची नितांत आवश्यकता आहे. सबसिडीत गुंतवलेला पैसा या सोयीसुविधांत गुंतवला, तर निश्चितच त्याचे चांगले पडसाद उमटतील.

जागतिकीकरणामुळे इतर देशांशी आपण खऱ्या अर्थाने जोडलो गेलो. त्याच वेळी त्यांचा माल विक्रीसाठी आपल्याकडे उपलब्ध होऊ लागला, पण या स्पर्धेत आपण तुलनेने मागासलेलोच राहिलोय. आपण त्याकडे स्पर्धात्मक नजरेने पाहत नाही, ही खंत आहे. उत्पादनाचा दर्जा आणि त्याची किंमत यांत सुवर्णमध्य साधता आला, तर ही दरी मिटवता येईल. नफ्याचं प्रमाण किती असावं, यावर मर्यादा असण्याची नितांत आवश्यकता आहे. कष्टकऱ्यांना या नफ्यातील हिस्सा मिळू लागला, तर कार्यक्षमतेवर त्याचा परिणाम होत राहील आणि त्यामुळे निश्चितच आलेख उंचावत राहील.

मुळात गाव- जिल्हा पातळीवर राबवण्यात येणाऱ्या योजनांतील पैसा त्यांच्यापर्यंत पोहोचावा, असं मनापासून वाटतं. कारण त्या योजना केवळ लाल फितीतच गुंडाळल्या जातात. त्यामुळे त्यांची अमलबजावणी प्रभावीपणे होण्याची गरज आहे.

कर योजनेची अमलबजावणी योग्यपद्धतीनं होणंदेखील तितकंच आवश्यक आहे. सरकार आपल्या पैशावर योजना आखतं आणि त्यानुसार सोयीसुविधा आपल्याला उपलब्ध करून देतं. त्यामुळे या करांत होणारी वाढ स्वाभाविक असली, तरी ती मान्य आहे.

आजपर्यंत बजेट सादर होताना पाहण्याचे कधी कष्ट घेतले नाहीत, पण बेजटमध्ये आपल्या गरजेच्या गोष्टींची किंमत वाढली आहे की नाही, हे मात्र आवर्जून तपासून पाहतो. वर्तमानपत्र किंवा न्यूज चॅनल बघत असतो. यंदाचं बजेट निश्चितच आशादायी असेल, असं उगाचच पण मनापासून वाटतंय, बस इतकंच!

प्रशांत दामले

( शब्दांकन : अमित भंडारी)

 
</text>
</doc>
