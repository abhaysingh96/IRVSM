<doc>
<docno>1028973.cms.txt</docno>
<text>
 
महामुंबई
मुंबईचा पाणीपुरवठा तोडलेला नाही
[ Tuesday, February 22, 2005  11:22:36 pm]


म. टा. प्रतिनिधी

ठाणे : मुंबईचा पाणीपुरवठा विस्कळीत करण्याचा कोणताही हेतू नसून केवळ प्रशासकीय बाबीमुळे कापूरबावडी येथील जलविभागातील एग्झिक्युटीव्ह इंजिनिअरच्या कार्यालयास सील करण्यात आले होते. मुंबईचे अतिरिक्त आयुक्त सीताराम कुंटे यांनी याबाबत जिल्हाधिकारी नंदकुमार जंत्रे यांच्याशी चर्चा केल्यानंतर ते सीलही काढण्यात आले. त्यामुळे मुंबईचा पाणीपुरवठा तोडला हे वृत्त विपर्यस्त असल्याचा खुलासा जिल्हाधिकारी कार्यालयाने केला आहे.

कापूरबावडी येथील जलविभागाची बिगरशेती कर वसुली जिल्हाधिकारी का करीत नाहीत, असा सवाल राज्याच्या लेखापरिक्षकांनी केल्यामुळे मोडकसागरची 1956 सालापासूनच्या थकबाकीपोटी 15 लाख रुपये आणि 20 वर्षापासूनच्या थकबाकीपोटी कापूरबावडीचे 49 लाख रुपयांची वसुली करण्यासाठी ठाण्याच्या तहसीलदारांनी कापूरबावडी येथील इंजिनीअरच्या कार्यालयास सील ठोकले.

ही केवळ प्रशासकीय बाब होती. मुंबईच्या अतिरिक्त आयुक्तांशी बोलणी झाल्यानंतर कराची देयके थेट त्यांच्याकडे पाठवून देण्याच्या सूचना देण्यात आल्या आहेत. तसेच यापुढे कोणत्याही सरकारी किंवा प्रशासकीय कार्यालयावर कारवाई करताना जिल्हाधिकाऱ्यांशी चर्चा करण्याच्या सूचनाही देण्यात आल्या आहेत.

 
</text>
</doc>
