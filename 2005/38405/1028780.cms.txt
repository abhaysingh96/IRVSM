<doc>
<docno>1028780.cms.txt</docno>
<text>
 
अर्थव्यवहार
लॅपटॉपची विक्री 2005 मध्ये वाढण्याची शक्यता
[ Tuesday, February 22, 2005  08:30:02 pm]


म. टा. व्यापार प्रतिनिधी

मुंबई : अगदी अलीकडेपर्यंत लक्झरी मानल्या गेलेल्या लॅपटॉपच्या किमती वेगाने कमी होत असून, त्यामुळे त्याच्या विक्रीमध्ये झपाट्याने वाढ होत आहेे. माकेर्ट विश्लेषकांच्या पाहणीनुसार, येत्या अर्थसंकल्पातील तरतुदींमुळे या किमती आणखी कमी शक्यता असल्याने 2005 मध्ये भारतीय बाजारपेठेत लॅपटॉपच्या विक्रीचा नवा विक्रम होण्याची चिन्हे आहेत. यावषीर्च अंदाजे तीन ते सव्वातीन लाख लॅपटॉपची विक्री होण्याची शक्यता आहे.

यासंदर्भात एचसीएल इन्फोसिस्टिमचे मुख्य विक्री आणि माकेर्टिंग अधिकारी एल. रामप्रसाद म्हणाले की, मागील दोन वर्षांमध्येच लॅपटॉपच्या विक्रीमध्ये प्रचंड प्रमाणात वाढ झाली. डिसेंबर 2004 मध्ये तब्बल दोन लाख लॅपटॉप हातोहात खपले. तोशिबा, आयबीएम, डेल, एचपी आणि एसरसारख्या बड्या ब्रँडमधील स्पधेर्मुळे किंमती कमी होत आहेत. बहुराष्ट्रीय कंपन्यांचा कित्ता गिरवत आता विप्रो, झेनिथ आणि सेरेब्रा यांसारख्या भारतीय उत्पादकांनी साधारण 50 हजार किमतीचा लॅपटॉप आणला आहे.

इंडियन माकेर्ट रिसर्च ब्युरोच्या पाहणीनुसार , 2004 वर्षामध्ये कंपन्या आणि व्यावसायिक संस्था यांच्याकडून 82 टक्के लॅपटॉपची खरेदी झाली आहे. उरलेल्या 18 टक्के लॅपटॉपची खरेदी छोटा व्यवसाय करणाऱ्यांकडून झाली आहे.

नव्या बजेटमध्ये लॅपटॉप, डेक्सटॉप आणि इतर छोट्या पार्ट्सवरील आयात शुल्क शून्यावर आणावे अशी कम्प्युटर उत्पादकांची अपेक्षा आहे.

 
</text>
</doc>
