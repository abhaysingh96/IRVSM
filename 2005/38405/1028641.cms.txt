<doc>
<docno>1028641.cms.txt</docno>
<text>
 
महाराष्ट्र
बनावट गुणपत्रिका रॅकेट : आणखी 51 संशयित
[ Tuesday, February 22, 2005  06:51:47 pm]


म. टा. वृत्तसेवा

सांगली : बनावट गुणपत्रिका आणि प्रमाणपत्रे विकणाऱ्या टोळीतील 14 जणांना आतापर्यंत पोलिसांनी अटक केली असली तरी या साखळीमध्ये अडकलेल्या अन्य बऱ्याच जणांना अटक होण्याची शक्यता आहे. तपासात आणखी 51 जणांची नावे उजेडात आली आहेत. या बनावट गुणपत्रिका व प्रमाणपत्रांचा आधार घेऊन नोकरी मिळविलेल्या विद्यार्थ्यांचाही शोध घेतला जात आहे.

वाळवा तालुक्यातील सेवानिवृत्त शिक्षक रामचंद गावडे आणि त्यांच्या साथीदारांनी विद्यार्थ्यांना बनावट गुणपत्रिका, प्रमाणपत्रे, शाळेचे दाखले देण्याचे जणू ' विद्यापीठ ' च सुरू केले होते! आजवर त्याचा वापर करून अनेक विद्यार्थ्यांनी विविध प्रकारच्या नोकऱ्या मिळविल्याची माहिती पोलिस तपासात निष्पन्न झाली आहे.

महाराष्ट्रातील विदर्भ, मराठवाडा वगळून उर्वरित भागात, तसेच बेळगाव जिल्ह्यांत या बनावट गुणपत्रिका, प्रमाणपत्रे आणि दाखले यांची सर्रास विक्री झालेली आहे, असे स्थानिक गुन्हे अन्वेषण विभागाचे निरीक्षक चंदकांत शिंदे यांनी सांगितले. ते म्हणाले की, या गुन्ह्याची व्याप्ती फारच मोठी दिसते. महत्त्वाचे धागेदोरे हाती लागले आहेत. संशयितांमध्ये काही एजंट व विद्यार्थ्यांचाही अंतर्भाव आहे. तसे पाहता, हे सारेच प्रकरण गंभीर स्वरूपाचे असून त्याचा सखोल तपास केला जाईल. प्रामुख्याने इयत्ता दहावी व बारावी नापास विद्यार्थ्यांना पाच ते 10 हजार रुपये घेऊन या बोगस गुणपत्रिका, प्रमाणपत्रे व शाळेचे दाखले देण्यात आले आहेत.

 
</text>
</doc>
