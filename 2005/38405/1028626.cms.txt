<doc>
<docno>1028626.cms.txt</docno>
<text>
 
महामुंबई: मुंबई टाइम्स
...'बिलीव्ह, इट्स र्वस्ट!'
[ Tuesday, February 22, 2005  06:37:36 pm]


मुंबई टाइम्स टीम

मुंबईमध्ये लॅन्डलाइनपेक्षा मोबाइलधारकांची संख्या वाढत असली, तरी टुकार नेटवर्क आणि मोबाईल कंपन्यांच्या बेपर्वाई वृत्तीमुळे ग्राहक मात्र कमालीचे बेजार झाले आहेत. नेटवर्कचा पुरता बोजवारा उडत असताना ' मिस्ड कॉल अॅलर्ट ' च्या एसएमएसचा मात्र भडिमार होत असल्यामुळे मोबाइलधारकांना आपला हॅन्डसेट कपाळावर आपटावा, असं अनेकदा वाटू लागलं आहे.

मुंबईकरांची अनेक कामं लोकलगाडीमध्ये मोबाइलवरून होत असतात. पण नेमक्या याच वेळी मोबाइलचं नेटवर्क कोलमडून पडतं. ट्रेनमध्ये जोरजोरात बोलणारा मोबाइलधारक नेटवर्कसाठी चाचपडत असतो. बिलिव्ह इन द बेस्ट असे नारे देणाऱ्या कंपन्यांचीही अवस्था फारशी वेगळी नसते. उलट ती बिलिव्ह, इट्स र्वस्ट अशी असते, असे अनुभव अनेक जण सांगतात.

एमटीएनएलचा डॉल्फिन तर सुरुवातीपासूनच गटांगळ्या खातोय. आता त्यात बीपीएल मोबाइल सेल्युलर या खाजगी कंपनीचीही भर पडली आहे. ऑरेन्जच्या नेटवर्कबद्दल लोक काहीसे समाधानी असले, तरी त्यांच्याही गॅलरीपुढे तक्रारदारांची लाइन असते आणि लायनीतले लोक वैतागलेलेच असतात.

जी गोष्ट नेटवर्कची, तीच रडकथा मोबाइलसोबत गरज नसताना मिळणाऱ्या ' सेवां ' ची! अशा सेवा रिंगटोन आणि पिक्चर मेसेज डाऊनलोड करण्यापासून सुरू झाल्या आणि आता सगळ्याच मोबाइल सविर्स प्रोव्हायडर्सनी अशा सेवांचा कळस गाठला आहे. ' मिस्ड कॉल अलर्ट ' या सेवेने तर भलताच प्रकार आरंभलाय. तुमचा मोबाइल बंद असेल, किंवा आऊट ऑफ नेटवर्क असेल आणि त्या काळात कोणी तुम्हाला फोन करण्याचा प्रयत्न केला, तर तुम्हाला ' मिस्ड कॉल अलर्ट ' येतो. म्हणजेच ज्या नंबरवरून फोन आला होता, तो नंबर एसएमएसच्या रूपात तुम्हाला कळतो.

' मिस्ड कॉल अलर्ट ' बाबत आता भलताच प्रकार घडताना आढळतो. 100 टक्के नेटवर्क असताना आणि मोबाइल बंद न करताही तुमच्या मोबाइलवर मिस्ड कॉल अलर्ट येतो. असा प्रकार एकदाच घडतो, असं नाही. वारंवार तुम्हाला विविध नंबर्सचे असे ' मिस्ड कॉल अलर्ट्स ' आलेले दिसतात. संतापाची गोष्ट म्हणजे हा सगळा काळ तुमचा मोबाइल व्यवस्थित सुरू असतो! अनेकदा न आलेल्या कॉल्ससाठीही ग्राहकाला ' मिस्ड कॉल अलर्ट ' आल्याचे प्रकार घडतात. त्यामुळे एखादा महत्त्वाचा कॉल ' मिस ' झाला तर, असं म्हणत ग्राहक अधिक प्रमाणात आऊटगोअंगि कॉल्स मात्र करू लागतो.

भारतात मोबाइल सुरू करण्याचा मान बीपीएलकडे जातो. पण त्यांच्याही नेटवर्कबद्दल लोक समाधानी नाहीत. सेल्युलर ऑपरेटर्स असोसिएशन ऑफ इंडियाच्या आकडेवारीनुसार जानेवारी 2005 पर्यंत मुंबई सर्कलमध्ये बीपीएल मोबाइलचे 11 लाख 96 हजार 873 ग्राहक असून देशभरात त्यांचे 24 लाख 95 हजार 65 ग्राहक आहेत. बीपीएलकडे या सर्व तक्रारींचा पाढा वाचला असता त्यावर तीन दिवस केवळ चर्चा करण्याव्यतिरिक्त कोणतंही समाधानकारक उत्तर ते देऊ शकले नाहीत. इतर मोबाइल सव्हिर्स प्रोव्हायडर्सच्या जाचामुळेच नेटवर्कमध्ये अडचणी येऊ शकतात, असा दावा मात्र त्यांनी केला.

 
</text>
</doc>
