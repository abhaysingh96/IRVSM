<doc>
<docno>1029000.cms.txt</docno>
<text>
 
महाराष्ट्र
तासनतास तिष्ठत राहण्याचा त्रास
[ Tuesday, February 22, 2005  11:56:03 pm]


म. टा. वृत्तसेवा

डोंबिवली : तिकीट व पासासाठी असलेल्या तुटपुंज्या खिडक्यांमुळे प्रवाशांना 15 ते 20 मिनिटे रांगेत रखडपट्टी करावी लागते. याचा कडेलोट रविवारी वा सुट्टीच्या दिवशी होतो. प्रवाशांना या दिवशी रस्त्यावर उन्हातान्हात निदान तासभर तरी रांगेत तिष्ठत उभे रहावे लागते. दंडाच्या बडग्यामुळे नाइलाजाने रांगेत उभे राहून चडफडत समोरून जाणाऱ्या लोकल पाहाण्याचे नशिबी येते.

स्टेशनावर नऊ व्हेलेडिटिंग मशिन्स आहेत ; परंतु क्वचितच त्या व्यवस्थित चालू असतात. पूवेर्कडे रामनगर विभागात तिकीटघर बांधणे आवश्यक आहे. ही मागणी शहरातील सर्व राजकीय पक्ष अनेक वर्षांपासून करीत आहेत. परंतु रेल्वे खाते याबाबत मख्ख आहे.

मुंग्यांचे वारूळ फुटावे तशी सकाळी स्टेशनावर प्रवाशांची गदीर् उसळते. गाडी स्टेशनात शिरत असताना तीर मारल्यासारखे उडी मारून घुसावे लागते. तर काहींना फुटबोर्डवरून उभे राहून अगर लोंबकळत प्रवास करावा लागतो. स्त्रियांनाही मुसंडी मारून आत शिरावे लागते. संध्याकाळी गाडी स्टेशनात थांबल्यावर धान्याचे पोते फुटल्यावर धान्य घरंगळावे तशी प्रवाशांची गदीर् स्टेशनावर होते व मुंगीच्या पावलाने पुलावरून जावे लागते. यावर कडी होते सायंकाळी एकदम दोन-तीन गाड्या स्टेशनावर येतात तेव्हा पुलावर गदीर् उसळते व फुगणाऱ्या पुराच्या पाण्याप्रमाणे प्रवाशांची गदीर् होते. त्यावेळी पुलावर वाट काढणे त्रासदायक होते. वृद्ध व महिला भीतीने पुलाच्या कठड्याला चिकटून उभे रहातात.

स्टेशनाच्या दोन्ही बाजूला भाजीवाले व फुलवाल्यांचा गराडा पडलेला असतो.

पुरेशा साफसफाईअभावी स्टेशनावर घाणीचे साम्राज्य पसरल्यामुळे उकिरड्याची अवकळा प्राप्त होते. रात्रीच्या वेळी गर्दुले, भिकारी यांचा तळ स्टेशनावरच असतो. त्यांना कुत्र्यांचीही साथ असते. स्टेशनाबाहेर जवळच बार आहेत. तेथील मद्यपी स्टेशनावर येऊन गोंधळ घालतात. कल्याणकडे जाणाऱ्या फलाट क्रमांक 3 व 4 वरील स्वच्छतागृहाजवळ अनैतिक प्रकार चालतात.

फलाट क्रमांक पाचची उंची कमी असल्यामुळे लोकलमध्ये चढता-उतरताना प्रवाशांना विशेषत: महिलांना त्रास होतो. अनेकदा इंडिकेटर चुकीचा लावला जातो.

इंडिकेटरवर नऊ डब्याची गाडी असे दाखविलेले असते तेव्हा ती बारा डब्यांची असते. 9 डब्यांची दाखविलेले असते तेव्हा ती 12 डब्यांची असल्यामुळे प्रवाशांना शिवाशिवीचा खेळ खेळावा लागतो.

स्टेशनावरील पोलिसठाण्याची दुर्दशा झालेली आहे. ठाकुलीर्, डोंबिवली, कोपर रोड, भिवंडी, चूचंद व कामण ही पोलिस ठाणी डोंबिवलीच्या कार्यकक्षेत येतात. एवढ्या मोठ्या क्षेत्रालाही कर्मचाऱ्यांची संख्या अपुरी आहे.

गेल्या वर्षी डोंबिवली कल्याण लोहमार्गावर झालेल्या अपघातात 145 जण दगावले व 89 जण जखमी झाले. या वषीर् अवघ्या दोन महिन्यात 13 जण मरण पावले तर 7 जखमी आहेत. सीएसटीकडे जाताना दातिवली गावाजवळ असलेले खांब व गणेश मंदिराजवळ रूळ ओलांडताना अपघात होतात.

 
</text>
</doc>
