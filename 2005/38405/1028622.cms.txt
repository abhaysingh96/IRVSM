<doc>
<docno>1028622.cms.txt</docno>
<text>
 
महामुंबई: मुंबई टाइम्स
आंबा आला रे!
[ Tuesday, February 22, 2005  06:34:23 pm]


मुंबई टाइम्स टीम

' फळांचा राजा ' अर्थात आंबा एव्हाना बाजारात दाखल झालाय. आंब्याचं आगमन जोरात झालंय आणि त्याची मागणी वाढत असल्यामुळे विक्रेत्यांच्या चेहऱ्यावर समाधानाचं हसू खुलतंय. उत्तम प्रतीचा आंबा चारशे-साडेचारशे रुपये प्रति डझन या दराने उपलब्ध होतोय. आता कोवळा आंबा बाजारात आल्यामुळे मार्केटमध्ये आंब्याचे भाव उतरण्याची शक्यता आहे. सरकारी पातळीवर हालचाली झाल्या, तर यंदा चीनची बाजारपेठ हापूससाठी खुली होईल, अशी आशा आंबा निर्यातदारांना वाटतेय.

देवगड, मालवण, चिपळूण, सिंधुदुर्ग, वेंगुर्ला आणि पावस इथला आंबा सध्या विक्रीसाठी उपलब्ध आहे. त्यात देवगड आणि पावसच्या आंब्यानं बाजी मारल्याचं विक्रेत्यांचं म्हणणं आहे. यासंदर्भात क्रॉफर्ड मार्केटच्या फळविक्रेता व्यापारी मित्रमंडळाचे उपाध्यक्ष अश्रफ कुरेशी म्हणाले, की गेल्या वषीर्च्या तुलनेत यंदा आंब्याचं आगमन लवकर झालंय आणि यंदा अपेक्षेपेक्षा जास्त मालही दाखल झालाय. यंदा आंब्याचं उत्पादन उत्तम झाल्याचा हा परिणाम असावा. त्यामुळे निर्यात होऊनही स्थानिकांची गरज भागू शकेल. उत्तम प्रतीचे सहा डझन आंबे दीड हजार रुपयांना उपलब्ध आहेत. तो कोवळा असला तरी, पिकल्यानंतर त्याची मागणीही वाढेल आणि अर्थात किंमतही!

वाशीच्या फळविक्रेता संघाचे पदाधिकारी आणि कलावंत अशोक हांडे म्हणाले की, आंब्याची आवक मोठ्या प्रमाणावर सुरू असली तरी, अद्यापि स्थानिक गिऱ्हाइकांच्या मागणीत वाढ झालेली नाही. शंभर रुपयांपासून 500-550 रुपयांपर्यंत आंबा उपलब्ध आहे. पण गेल्या काही दिवसांपासून आलेल्या थंडीच्या लाटेमुळे आंब्याचा मोहोर गळून पडतोय. त्यामुळे होणारं नुकसान लक्षणीय आहे. आता बाजारपेठेत दाखल झालेला माल व्यवस्थित पिकलेला नाही, पण निर्यातदार आणि होलसेल बाजारपेठेत मागणी असल्यामुळे काहीसा निकृष्ट दर्जाचा मालही त्यासोबत बाजारात आला आहे, हे मान्य करायलाच हवं.

युरोप-आखाती देशांमध्ये आंबा पोहोचवणारे निर्यातदार रत्नाकर कराळे म्हणाले, की निर्यातीसाठी दाखल झालेला आंबा उत्तम दर्जाचा आहे. अर्थात निर्यातीमध्ये आंब्याला नेहमीच मोठी मागणी असते. यंदा चीनची बाजारपेठ खुली होण्याची चिन्हं आहेत, मात्र त्यांच्या औपचारिक बाबींची पूर्तता करण्यासाठी प्रयत्न करण्याची नितांत आवश्यकता आहे. त्यांच्या आथिर्क धोरणांमुळे स्वत:चा पैसा आंतरराष्ट्रीय बाजारात खेळवण्यासाठी ते अनुकूल नाही आणि त्यामुळे आपण प्रयत्न करत राहण्याची गरज आहे, पण निर्यातदारांसाठी आंबा अधिक गोड ठरणार, हे वेगळं सांगण्याची आवश्यकता नाही.

 
</text>
</doc>
