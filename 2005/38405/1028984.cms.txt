<doc>
<docno>1028984.cms.txt</docno>
<text>
 
महामुंबई
थंडीने मुंबईचे रूळही चक्क गारठले?
[ Tuesday, February 22, 2005  11:41:30 pm]


म. टा. प्रतिनिधी

मुंबई : कधी नव्हे ते उसळलेल्या थंडीच्या लाटेने मुंबईकरांची दातखीळ बसवल्यानंतर आता चक्क मुंबईच्या रेल्वेकडे मोर्चा वळवला आहे... मंगळवारी थंडीने इथले रूळही गारठवले.

रात्री कुडकुडत गाडी गाठायला पोहोचणाऱ्या प्रवाशांना छत्रपती शिवाजी टमिर्नसवर गाड्यांची थिजलेली रांग नजरेस पडली. सगळे प्लॅटफॉर्म फुल्ल होते आणि वेळ उलटून गेल्यानंतर एकेक गाडी, जणू कुडकुडत निघाल्यासारखी सावकाश स्टेशन सोडत होती. बहुतेक गाड्या 15- 20 मिनिटे उशिराने धावत होत्या.

या विलंबाबद्दल विचारणा केली असता मध्य रेल्वेकडूनच ही मनोरंजक माहिती मिळाली. मुंबईचे रूळ हे मुंबईचेच रूळ असल्याने त्यांनाही मुंबईकरांप्रमाणे थंडीची सवय नाही. त्यांच्यापैकी अनेकांच्या ' आयुष्या ' तली ही पहिलीच थंडी. त्यामुळे रूळ गारठले आणि आकुंचन पावले! आणि त्यांचे आखडणे सांभाळून घेत रात्री उशिरापर्यंत लोकलगाड्यांची वाहतूकही आस्तेकदम सुरू होती.

 
</text>
</doc>
