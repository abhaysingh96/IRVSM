<doc>
<docno>1028620.cms.txt</docno>
<text>
 
महामुंबई: मुंबई टाइम्स
सी-फूड सप्लायर्सना करसवलत देण्याची मागणी
[ Tuesday, February 22, 2005  06:32:56 pm]


मुंबई टाइम्स टीम

मासळी निर्यातीमुळे हजारो कोटींचं परकीय चलन मिळतं म्हणूनच केंद सरकार कोळी बांधव व मासळी निर्यातदारांना आयकरात 20 ते 50 टक्क्यांपर्यंत विशेष सूट देतं. परंतु या दोघांना सांधणारा दुवा ' सी-फूड सप्लायर्स ' प्रत्येक अर्थसंकल्पामध्ये उपेक्षित राहतो, अशी खंत सी-फूड सप्लायर्स असोसिऐशनने व्यक्त केली आहे.

कोळ्यांनी पकडलेली मासळी निर्यातदारापर्यंत पोहचवण्याचं काम सी फूड सप्लायर्स करतात. त्यांच्यावर शेकडो वाहतूकदार, कामगार, बर्फ पुरवठादार, वजनकाटे व प्लास्टिक व्यापारी अवलंबून असतात. मासळी निर्यातीतून हजारो कोटींचं परकीय चलन मिळण्यात व हजारोंना रोजगार देण्यात त्यांचं योगदान असतं. मात्र या वर्गाला केंद सरकार आयकरातून सूट देत नाही. 1995 पासून मासळी उत्पादन घटल्यामुळे भाव वाढले. त्यामुळे आपोआपच सप्लायर्सची वाषिर्क उलाढाल वाढली.

परंतु महागाईमुळे नफ्यावर विपरित परिणाम झाला, असंही नमूद करण्यात आलं आहे. त्यात आयकरात सूट तर सोडाच, उलट प्रचंड उलाढालीमुळे हा वर्ग आयकर विवरणपत्र भरताना सतत दडपणाखाली असतो. त्यामुळे अर्थमंत्र्यांनी जेवढी कोळी बांधवांना व निर्यातदारांना सूट मिळते तेवढी देण्याची सूचना केली आहे. त्यामुळे परकीय चलनात वाढ होतानाच नामशेष होऊ लागलेला वर्ग स्थिरावेल, अशी आशा असोसिएशनने व्यक्त केली आहे.

 
</text>
</doc>
