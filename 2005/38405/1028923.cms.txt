<doc>
<docno>1028923.cms.txt</docno>
<text>
 
महाराष्ट्र
साडेदहा लाख अडचणींचे स्टेशन!
[ Tuesday, February 22, 2005  10:32:35 pm]


श्रीकांत टोळ

डोंबिवली : रोजचे साडेदहा लाख रुपये एवढे घसघशीत उत्पन्न असलेल्या डोंबिवली रेल्वे स्टेशनावरील प्रवाशांना सुविधा पुरवण्याबाबत रेल्वे खात्याने पूर्णत: दुर्लक्ष केले असल्याने प्रवाशांना रोज तेवढ्याच म्हणजे साडेदहा लाख अडचणींना तोंड द्यावे लागते. यातील अतिशयोक्तीचा भाग सोडला तरी, अपुऱ्या खिडक्यांमुळे तिकीट-पासासाठी लागणाऱ्या लांबलचक रांगा, भाजीवाले, फुलवाल्यांच्या वेढ्यात सापडलेले स्टेशन, सर्वत्र पसरलेले घाणीचे साम्राज्य, अपघातांना आळा घालण्यात आलेले अपयश आदींमुळे प्रवाशांना रोज अनेक अडचणींशी सामना करावा लागतोच, शिवाय गदीर्त चिरडत लोकलमधून प्रवास करावा लागतो ते वेगळेच.

या स्टेशनावरून रोज 50 हजार प्रवासी ये-जा करतात. प्रवाशांची गदीर् आणि गैरसोयींच्या संदर्भात डोंबिवलीला ' दुसरे दादर ' म्हणून संबोधले जाते.

या स्टेशनाला रोज मिळणाऱ्या दहा लाख 50 हजार रुपये उत्पन्नापैकी चार लाख 25 हजार तिकिटांच्या आणि सहा लाख 25 हजार रुपये सीझन पासाच्या विक्रीतून मिळतात. रविवारी आणि सुटीच्या दिवशी यात एक लाखाची भर पडते. यावरून प्रवाशांच्या लोंढ्याची कल्पना येईल.

प्रवासीसंख्येच्या तुलनेने तिकीट आणि पासांच्या खिडक्यांची संख्या तुटपुंजी आहे. पूवेर्कडील बुकिंग ऑफिसमध्ये तिकिटासाठी चार, पासासाठी दोन आणि एक्स्टेंशनसाठी एक खिडकी आहे, तर पश्चिमेकडील गुप्ते पथाच्या बाजूच्या बुकिंग ऑफिसमध्ये तिकिटासाठी दोन खिडक्या आहेत, तर याच भागातील दीनदयाळ पथाजवळच्या बुकिंग ऑफिसमध्ये तिकिटासाठी तीन आणि सीझन पासासाठी एक खिडकी आहे.

या विभागात कर्मचाऱ्यांची संख्या 40 आहे. ही अत्यंत अल्प आहे. यात साप्ताहिक रजा आणि आजारपणाच्या रजा धरून कर्मचाऱ्यांवर ताण पडतो. काही वेळेला त्यांना दिवसातून दोन पाळ्यांमध्ये काम करावे लागते, तर कर्मचाऱ्यांअभावी कधी कधी एखादी खिडकी बंदही ठेवावी लागते. यामुळे प्रवाशांच्या हालांत भरच पडते. कर्मचाऱ्यांच्या संख्येत पाच ते सातने वाढ करणे गरजेचे आहे.

 
</text>
</doc>
