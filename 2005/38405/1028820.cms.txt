<doc>
<docno>1028820.cms.txt</docno>
<text>
 
लेख
गिरण्यांविषयीच्या धोरणाचे 'ऑडिट' हवे!
[ Tuesday, February 22, 2005  09:13:15 pm]


मुंबईतील कापड धंदा मोडीत निघत असताना, तो वाचविण्यासाठी (की त्याच्या नावाखाली) सरकारने घेतलेल्या निर्णयांचे काय परिणाम झाले ? गिरण्या चालविण्यासाठी मालकांना सवलती दिल्यानंतर त्यांचा काय उपयोग झाला की त्याचा गैरवापरच झाला, याचा आढावा घेतला जाणे आवश्यक आहे.

राज्य सरकार हे करणार नाही, किंबहुना करू धजणार नाही ; कारण गिरणी कामगारांचे अहित होऊ दिले जाणार नाही, असा धोशा लावत 1990 पासून घेण्यात आलेल्या निर्णयांमुळे केवळ मालकांचीच धन झाली, कामगारांच्या हाती काहीच पडले नाही. ना त्यांचा रोजगार टिकला, ना त्यांना भरपाईदाखल भरीव रक्कम मिळाली. पण यात केवळ कामगारांचेच नुकसान झाले नसून राज्याला, समाजालाही त्याचा फटका बसला आहे. त्यामुळे या निर्णयांचे ' ऑडिट ' व्हायलाच हवे. मुंबईतल्या गिरण्यांच्या वाताहतीला प्रारंभी कारण दिले गेले, ते डॉ. दत्ता सामंत यांच्या नेतृत्वाखाली झालेल्या 1981 च्या प्रदीर्घ संपाचे! या संपाने गिरणगावाचे अर्थकारणच बदलले. पण त्या धक्क्यातून गिरण्या सावरल्या होत्या ; कारण नंतरच्या काळातही अनेक गिरण्या दहा-बारा टक्के बोनस देत होत्या.

याच काळात म्हणजे 1987 च्या सुमारास राजीव गांधी यांच्या नेतृत्वाखालील केंद सरकारने गिरण्यांच्या आधुनिकीकरणाची एक योजना जाहीर केली. त्यासाठी 700 कोटी रुपये उपलब्ध करून देण्याची तयारीही दाखविली होती. पण बिनव्याजी कर्जच मिळावे असा हट्ट धरून मालकांनी या योजनेला प्रतिसाद दिला नाही. तरीही गिरण्या सुरू होत्या. मात्र जागतिक बाजारपेठेत टिकून राहायचे असेल तर त्यांचे आधुनिकीकरण होणे आवश्यकच होते. यातूनच हळूहळू आधुनिकीकरणासाठी गिरण्यांच्या अतिरिक्त जमिनी विकण्यास परवानगी मिळावी, अशी मागणी पुढे येत गेली. जमीन विक्रीला परवानगी देण्यास कामगार संघटनांचा कसून विरोध होता. या काळात गिरणी कामगारांचे याच मुद्यावर मोचेर् निघत होते. अखेर शरद पवार मुख्यमंत्री असताना 1991 मध्ये ' विकास नियंत्रण नियमावली ' खाली ( डीसी रूल) ही परवानगी देण्यात आली.

गिरण्यांना 15 टक्के जमीनविक्रीस परवानगी होती. त्याहून अधिक जमीन विकायची असेल तर मात्र त्यातील प्रत्येकी एकतृतीयांश महापालिका व म्हाडा यांना सार्वजनिक वापरासाठी देणे बंधनकारक होते. मालकांच्या वाट्याला एकतृतीयांशच जमीन येत असली तरी त्यांना पूर्ण जागेचा ' एफएसआय ' मिळत असल्याने त्यांचे नुकसान नव्हते. जमीनविक्री करताना आलेला पैसा मात्र गिरण्यांच्या आधुनिकीकरणासाठी वापरला जावा, अशी अट होती. पण दोनतृतीयांश जमीन म्हाडा व महापालिकेला देण्याच्या अटीमुळे मालक जमीन-विक्रीबाबत फारसे उत्साही नव्हते. या काळात काही जमिनी विकल्या गेल्या तरी गिरण्या बंद झाल्या नाहीत. उलट कामगारांच्या दबावाने काही बंद गिरण्या सुरू झाल्या होत्या. मात्र आलेला पैसा कुठल्याच मालकाने गिरणीच्या आधुनिकीकरणासाठी वापरला नाही.

याच काळात गिरण आजारी असल्याच्या कारणाखाली एकेक खाते बंद करीत कामगारकपात करण्याचे व रिक्त होणाऱ्या जागा भाड्याने देण्याचे धोरण मालकांनी अवलंबिले. कामगारकपातीला मान्यता मिळाल्यास गिरण ' व्हायेबल ' होऊन ती चालवता येईल, असे मालकांकडून सांगण्यात येई व प्रातिनिधिक कामगार संघटना आणि सरकार त्यावर विश्वास ठेवून त्याला मान्यता देत होती. हे गिरणीचे व्हायेबल होणे तीन-तीन वेळा कामगार कपात होऊनही प्रत्यक्षात आले नाही ; कारण जागाविक्रीतून आलेला पैसा कधीच गिरण्यांच्या आधुनिकीकरणासाठी वापरला गेला नाही. पण राज्य सरकारला याची दखल घ्यावीशी वाटली नाही. परिणामी मालकांची हाव वाढतच गेली व यातूनच पूर्ण गिरण्या बंद करण्यास सुरुवात झाली. कामगारांनी राजीनामे द्यावेत, सक्तीच्या सेवानिवृत्तीला राजी व्हावे, यासाठी त्यांचे पगार बंद करण्याचा मार्ग मालकांनी अवलंबला. गिरण आजारी असल्याने एकाबाजूला पगार द्यायला पैसा नाही, असे म्हणणारे मालक दुसरीकडे ' व्हीआरएस ' घ्या, पगारासह सगळी देणी भागवतो असे सांगत होते. पण यावेळीही कामगारांच्या आक्रोशाचीही दखल कुणी घेतली नाही. परिणामी एकापाठोपाठ एका गिरणीत स्वेच्छानिवृत्ती योजना मंजूर होत होत्या आणि कामगारच काम करायला तयार नाहीत, असे सांगून मालक गिरण्या बंद करीत होते.

याच दरम्यान, कामगारांच्या तक्रारी आहेत म्हणून विकास नियमावलीत सुधारणा करण्याचा घाट घातला गेला. जमीनविक्रीतून आलेला पैसा मालक गिरणीसाठी वापरीत नसल्याची तक्रार असल्याने हा पैसा ' इस्क्रो अकाऊंट ' मध्ये जमा करण्याची तरतूद करण्यात आली. मात्र हा पैसा गिरणीच्या आधुनिकीकरणासाठी वापरण्याची तरतूद विसरून त्याऐवजी कामगारांची देणी देण्यासाठी अशी अट घालण्यात आली. जमीनविक्रीस परवानगी देण्यामागील मूळ हेतूच सरकार विसरल्याची ही खूण होती. इस्क्रो अकाऊंटबरोबरच गिरण्यांच्या चाळीत राहणाऱ्या रहिवाशांना संरक्षण देण्याची फसवी तरतूद केली गेली.

याच्याच जोडीला कुणाचीही जाहीर मागणी नसताना मालकाने महापालिका व म्हाडाला द्यावयाच्या जमिनीबाबत ' शिल्लक एफएसआय ' पैकी असा किरकोळ बदल केला. पण या बदलामुळे मालकांना 33 टक्क्यांऐवजी 90 टक्के जमीन मिळू लागली तर पालिका व म्हाडा यांच्या वाट्याची जमीन 66 टक्क्यांवरून 10 टक्क्यांवर आली. म्हाडा व महापालिका यांना मिळू शकणारी जवळपास 400 एकर जमीन या किरकोळ दुरुस्तीमुळे गिरणी मालकांच्या घशात गेली होती. हा एकूणच समाजाला बसलेला फटका होता, तर दुसरीकडे सगळी जमीनच विकता येते, असे लक्षात आल्यावर ' व्हायेबल ' असलेल्या गिरण्यांच्या मालकांनीही आपापल्या गिरण्या आजारी घोषित करून त्या बंद करण्याचा मार्ग अवलंबला. त्यामुळे आज मुंबईत हाताच्या बोटावर मोजता येतील एवढ्याच गिरण्यांमध्ये साच्यांची घरघर चालू आहे. बंद गिरण्यांमधील कामगारांना त्यांची देणी एकरकमीही मिळू शकलेली नाहीत. नोकरी गमवावी लागल्याची भरपाई म्हणून तीन-साडेतीन लाख मिळणार असले तरी ते हातात यायलाही तीन-साडेतीन वषेर् लागतात. मधल्या काळात कामगार कर्जबाजारी झालेला असतो.

गिरण्यांच्या आधुनिकीकरणासाठी राज्य सरकारने आखलेल्या धोरणाची ही परिणती आहे. धोरण फसल्यामुळे हे घडले नसून फसवण्यासाठीच ते होते, असे म्हणण्यासारखी स्थिती आहे. पण कामगारांच्या वतीने जाब विचारणारे कुणीही नसल्याने राज्यकतेर् निश्चिंत आहेत. त्यांनी काळजी करण्याचे कारण नाही.

प्रभाकर नारकर

 
</text>
</doc>
