<doc>
<docno>1028614.cms.txt</docno>
<text>
 
महाराष्ट्र
शिलकी अर्थसंकल्पात सब-वेसाठी तरतूद
[ Tuesday, February 22, 2005  06:28:51 pm]


मंुबई टाइम्स टीम

भाईंदर : नाट्यगृह आणि स्विमिंगपूल तसंच सुमारे 75 कोटींचं कर्ज उभारून रस्ते आणि सब-वे बांधण्याचा संकल्प सोडणारा 258 कोटी रुपयांच्या शिलकी अर्थसंकल्पाला पालिकेच्या आमसभेत मंजुरी देण्यात आली.

गेल्या वर्षी सुमारे 186 कोटी रुपयांचा अर्थसंकल्प या वषीर् 258 कोटी रुपयांवर नेण्यात आला आहे. 145 कोटी रुपयांच्या महसूलात 75 कोटी इतकी रक्कम कर्जरूपाने उभारण्याची तरतूद करण्यात आली आहे. या वर्षापासून विशेष शिक्षण कर 1 टक्का आणि अग्निशमन सेवा कर एक टक्का जादा आकारण्यात येणार आहे. यामुळे रहिवाशांवर या दोन करांचा जादा बोजा पडणार हे स्पष्ट झालं आहे. अर्थसंकल्पात नमूद करण्यात आलेल्या इतर महसूली उत्पन्नापैकी 38 कोटी रुपये मालमत्ता करापोटी, जकातीतून 46 कोटी रुपये, तर सुमारे 24 कोटी रुपये पाणीपट्टीतून उत्पन्न गृहित धरण्यात आलं आहे. रस्ते बांधणीसाठी 45 कोटी रुपये, भुयारी गटार योजनेसाठी 25 कोटी रुपये तर रेल्वे खालील सब-वेसाठी पाच कोटी असे एकूण 75 कोटी रुपये विविध वित्तीय संस्था अथवा बँकांकडून कमी व्याजदराने मिळतील, असं गृहीत धरण्यात आलं आहे.

भाईंदर पश्चिमेला नगर भवन इथे खाजगीकरणाच्या माध्यमातून बीओटी तत्त्वावर तरणतलाव तर शिवार गार्डन इथले नाट्यगृह आणि टाऊनपार्कचं आरक्षण याच तत्त्वावर विकसित करण्याचा संकल्प असल्याचं स्थायी समितीचे सभापती मोहन पाटील यांनी स्पष्ट केलं. अर्थसंकल्पात घनकचरा व्यवस्थापन आणि साफसफाईपोटी नऊ कोटी रुपये, नवीन जलवाहिन्यांसाठी तीन कोटी रुपये, कम्प्युटरायझेशनसाठी दीड कोटी रुपये, नवीन गटारं बांधण्यासाठी सात कोटी रुपये, रुग्णालयासाठी 50 लाख रुपये, तर खाजगी विनाअनुदानित शैक्षणिक संस्थाना अनुदान देण्यासाठी एक कोटी रुपये खर्चाची तरतूद करण्यात आली आहे.

जकातकर, मालमत्ता कर, पाणीपट्टी या उत्पन्नात वाढ करण्यासाठी विशेषत त्यांच्या वसुलीसाठी सूचना माजी नगराध्यक्ष प्रफुल्ल पाटील यांनी मांडल्या, रस्ते विकासाठी इमारतीच्या विकास कार्यर्कत्यांकडून खर्च करवून घेण्याची सूचना भाजपचे धनराज अग्रपाल यांनी मांडली, मोबाइल टॉवर्स उभारण्याचा कंपन्यांना कर लावण्याची सूचना शिवसेनेचे गटनेते रतन पाटील यांनी तर स्मशानभूमी विकासासाठी तसंच नवीन स्ट्रीटलाइटसाठी वाढीव तरतूद करण्याची मागणी जनता दलाचे गटनेते मिलन म्हात्रे यांनी केली. या सर्व सूचनांवर योग्य विचार करण्याचं आश्वासन महापौर मायरा मेण्डोन्सा यांनी दिलं.

 
</text>
</doc>
