<doc>
<docno>1065486.cms.txt</docno>
<text>
 
क्रीडा
झटपट मालिकेसाठी सज्ज होत आहोत
[ Wednesday, March 30, 2005  09:36:10 pm]


वीरेंदर सेहवाग

ज्यावेळी संघ चांगली कामगिरी करीत नसतो, त्यावेळी वैयक्तिक पुरस्कारांना फारसे महत्त्व दिले जात नाही, असे नेहमी म्हटले जात असते. मी आंतरराष्ट्रीय क्रिकेट सामने खेळायला प्रारंभ करण्याआधीचे हे ऐकलेले होते. अनेकांनी आपल्या मुलाखतीत असे मत जाहीरपणे सांगितले होते. मला मात्र या म्हणण्याचा प्रत्यय सोमवारी आला. केवळ एका सत्रातील खराब कामगिरीमुळे भारताला सामना गमवावा लागला. मी मालिकावीर ठरलो खरा, परंतु मी खूप निराश होतो आणि मालिकावीराचा पुरस्कार घेतानाही स्मितहास्य करू शकत नव्हतो. कारण मला सतत जाणीव होत होती की, आम्ही सामना गमावला आहे.

ही मालिका 1-1 अशी बरोबरीत सुटली. परंतु आमचा संघ बलवान आहे हे लक्षात घेतले, तर मालिका बरोबरीत सुटणे ही बाब मालिका गमावण्यासारखीच आहे. मला कोणत्याही परिस्थितीत पाकिस्तानी संघाला कमी लेखायचे नाही. परंतु या संघात अनुभव नसणारे बरेच खेळाडू आहेत. शिवाय गोलंदाजीही धारदार आणि भेदक वाटत नाही. या मालिकेतील प्रत्येक डावात आम्ही चारशेहून अधिक धावा केल्या आहेत. फक्त शेवटच्या सत्रात आम्ही गडबडलो.

मला या पराभवाचे जास्त दु:ख होते, कारण खेळपट्टी काही खराब नव्हती. आक्रमक पवित्रा घेऊन धावा वाढविण्याचा प्रयत्न करणारा फलंदाज या खेळपट्टीवर यशस्वी होऊ शकतो याची कल्पना मला वाटते माझ्या फलंदाजीवरून सर्वांना येऊ शकेल. अशीच फलंदाजी करणारा अनिल कुंबळे यशस्वी ठरला हे उदाहरण पुरेसे बोलके आहे.

चौथ्या दिवशी पहिल्या डावात मी उपाहारापर्यंत खेळू शकलो नाही, याचे मला वाईट वाटते. मी तसे केले असते, तर आमची बाजू मजबूत झाली असती. अगदी दुसऱ्या डावातही मी आत्मविश्वासाने खेळत होतो आणि पाचव्या दिवशी सकाळी पहिला अर्धा तास आम्ही व्यवस्थित खेळून काढला होता. शेवटच्या डावात चांगली धावसंख्या रचली गेली, तर फलंदाजाचा आत्मविश्वास दुणावतो. दुसऱ्या डावात मी फलंदाजीसाठी उतरलो तो आत्मविश्वासानेच. भारताला विजय मिळवून देण्याच्या जिद्दीने मी फलंदाजीला सुरुवात केली. मी जर दोन सत्रे खेळून काढली आणि चहापानापर्यंत बाद झालो नाही, तर आम्ही विजय मिळवू याची मला खात्री वाटत होती. कोणताही गोलंदाज मला बाद करू शकणार नाही, असे मला मनोमन वाटत होते. मी बाद झालोच, तर खराब फटका मारण्याच्या नादात बाद होईन किंवा धावचीत होईन, एवढीच भीती मला वाटत होती.

शेवटी मी धावचीतच झालो. त्यावेळी मी खूप निराश झालो होतो. कारण आता आमचा संघ जिंकू शकणार नाही, असे मला वाटू लागले होते. षटकामागे चारपेक्षा अधिक धावांच्या गतीने फटकेबाजी करू शकणारा मीच एकमेव फलंदाज आहे, असे मला वाटते. कारण आमच्या संघातील इतर फलंदाज तंत्रशुद्ध आणि पारंपरिक क्रिकेट खेळणारे आहेत. अर्थात इतर फलंदाज सामना अनिणीर्त ठेवू शकतील असे मात्र मला वाटत होते, पण तरीही शेवटी आम्हाला पराभव पत्करावा लागला याचे दु:ख वाटतेच आहे.

सामना अनिणीर्त राखायचा, असे उद्दिष्ट ठेवून मैदानात उतरणे बरोबर नव्हते. अगदी चहापानावेळीही आम्ही सामना अनिणीर्त ठेवू शकू, असा विश्वास वाटत होता. मात्र सचिन तेंडुलकर बाद झाला आणि पराभवाची छाया गडद होत गेली. कारण त्यावेळी सामन्यातील वीस षटके बाकी होती व उरलेले फलंदाज आक्रमक गोलंदाजी आणि अतिशय आक्रमक क्षेत्रव्यूहरचना यांच्या जाळ्यात सापडतील, असे वाटू लागले.

हा सामना माझ्या दृष्टीने अतिशय निराशाजनक ठरला. यापासून आम्ही सारे लवकरात लवकर योग्य तो बोध घेऊ, अशी अपेक्षा करू या. उद्या आम्ही पुन्हा एकत्र येत आहोत आणि झटपट मालिकेसाठी सज्ज होत आहोत. आमचा कर्णधार नेहमीच सकारात्मक दृष्टिकोन बाळगत असतो. उद्याही त्याच्या विचारसरणीत बदल होणार नाही, याची मला खात्री वाटते. सौरव गांगुलीवर खूप मोठे दडपण आले आहे, याची मला कल्पना आहे. बंगलोरमधील घसरगुंडीनंतर तर हे दडपण अधिकच वाढले आहे. अर्थात वैयक्तिक फॉर्म असाही असो, पत्रकार काहीही म्हणोत, सौरव गांगुली हा एक अतिशय आक्रमक कर्णधार आहे. त्यामुळेच तो भारताचा सर्वांत यशस्वी कर्णधार ठरला आहे, हे विसरून चालणार नाही. (गेमप्लॅन)

 
</text>
</doc>
