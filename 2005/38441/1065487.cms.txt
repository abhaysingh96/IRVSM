<doc>
<docno>1065487.cms.txt</docno>
<text>
 
अर्थव्यवहार
झाले मोकळे आकाश
[ Wednesday, March 30, 2005  09:37:30 pm]


अशोक पानवलकर

बँकॉक : केंद सरकारने इंडियन एअरलाइन्सला परदेशी जाण्याची अधिकृत मुभा दिल्याचा पहिला फायदा मुंबईकरांना व बँकॉकला झाला आहे. या विमानसेवेने गेल्या रविवारपासून मुंबईहून थेट बँकॉकला विमानसेवा सुरू करून रोज सुमारे 350 जादा प्रवासी थायलंडच्या या राजधानीत पोचतील अशी व्यवस्था केली आहे. यामुळे या दोन्ही देशांदरम्यान दर आठवड्याला ' इंडियन एअरलाइन्स ' च्या 25 ऐवजी 51 फेऱ्या होणार आहेत. त्याचवेळी, रोज देशांतर्गत 275 आणि परदेशासाठी 46 उड्डाणे करण्याचा मानही या विमानसेवेने मिळवला आहे.

' इंडियन एअरलाइन्स ' ची विमाने यापूर्वी परदेशी जात होतीच. बँकॉकला दिल्ली, कोलकाता, गुवाहाटी, बंगलोर येथून विमाने जात होती. परंतु, यात मुंबईसारख्या महत्त्वाच्या शहराचा समावेश नव्हता. मुंबईकरांना आधी दिल्ली किंवा कोलकाता, बंगलोर अशा ठिकाणी जाऊन मग बँकॉकसाठी विमान घ्यावे लागत होते. ' एअर इंडिया ' चेही मुंबईहून बँकॉकला थेट विमान नाही. ते आणखी दोन महिन्यांत सुरू होण्याच्या बातम्या येत असतानाच आपल्याच सहकाऱ्यावर मात करून ' इंडियन एअरलाइन्स ' ने बाजी मारली आहे.

' इंडियन एअरलाइन्स ' चे दोन प्रमुख प्रतिस्पधीर् जेट एअरवेज आणि सहारा पुढील महिन्यापासून सिंगापूर आणि कौलालंपूरसाठी सेवा सुरू करत आहेत. ते लक्षात घेऊन इं. एअरलाइन्सने हे ' पुढचे पाऊल ' उचलले आहे. सध्या ' इंडियन एअरलाइन्स ' ची बँकॉक-सिंगापूर सेवा आहेच. त्याशिवाय रोज बँकॉक- कौलालंपूर अशी सेवा सुरू करण्याची परवानगीही त्यांना मिळाली आहे. त्याहीदृष्टीने ते जेट व सहारा यांच्या पुढे राहिले आहेत.

रविवारच्या नव्या विमानसेवेमुळे सिंगापूर, चेन्नई, बंगलोर, दिल्ली, गया, गुवाहाटी, हैदराबाद, जयपूर आणि कोलकाता या शहरांना जोडणारे दर आठवड्याला 38 फेऱ्यांचे जाळे निर्माण झाले आहे. मुंबईहून सुटणारे विमान बुधवार, शुक्रवार व शनिवारी पहाटे सव्वाचार वाजता व अन्य दिवशी पहाटे 4.25 वाजता निघून अनुक्रमे (थायलंडच्या वेळेनुसार) सकाळी 9.50 व दहा वाजता व भारतीय वेळेनुसार सकाळी 8.15 व 8.25 वाजता पोचेल. बरोबर चार तासांत बँकॉक गाठण्याची अपूर्व संधी यामुळे मुंबईकरांना मिळाली आहे. परतीचे विमान संध्याकाळी स्थानिक वेळेनुसार 7.40 वाजता (भारतीय वेळ 5.50) सुटेल व रात्री दहा वाजता मुंबईत पोचेल.

सिंगापूर आणि जकार्ताला ' इंडियन एअरलाइन्स ' 1953 पासूनच जात होते. या वेळापत्रकात थायलंडचा समावेश मात्र 1985 च्या जूनमध्ये झाला. या विमानसेवेची भारताबाहेर 18 ठिकाणी दर आठवड्याला 151 उड्डाणे होत होती. ती आता 178 पर्यंत वाढविण्यात आली आहेत. यामुळे सिंगापूर व बँकॉकसारखी महत्त्वाची शहरे भारतातल्या जवळपास सर्व प्रमुख शहरांनी जोडली गेली आहेत. इंधनाच्या वाढीव किंमती व अन्य वाढते खर्च या पार्श्वभूमीवर काटकसरीचे आवश्यक ते सर्व उपाय योजून व अभिनव माकेर्टिंग धोरणे अवलंबून 2003-04 या वर्षात 44.17 कोटींच्या नफ्यात येण्याची किमया या विमानसेवेने करून दाखविली आहे.

सोमवारी बँकॉकमधील एका विशेष कार्यक्रमात तेथील इं. एअरलाइन्सचे प्रमुख राकेश भाटिया यांना झालेला आनंद स्पष्ट दिसत होता. भारताचे थायलंडमधील राजदूत विवेक काटजू हेही उपस्थित होते. बँकॉकमधील पर्यटन उद्योगातल्या नामांकित व्यक्तींची उपस्थिती हाही इंडियन इअरलाइन्सच्या दृष्टीने आनंदाची बाब होती.

एअर इंडियाही..

बँकॉकला ' इंडियन एअरलाइन्स ' पाठोपाठ एअर इंडियाही मुंबईहून थेट विमानसेवा ( सध्याच्या तारखेनुसार दोन मेपासून) सुरू करण्याची शक्यता आहे. भारतातली सर्व प्रमुख शहरे बँकॉकला जोडली जात आहेत. एवढे प्रवासी खरोखरच तेथे जातात का, असा प्रश्न निर्माण होतो. भारतापेक्षा चिनी प्रवासी थायलंडमध्ये मोठ्या प्रमाणावर येतात. 2002 मध्ये त्यांची संख्या सात लाख 63 हजार होती. नंतरच्या वर्षात ' सार्स ' मुळे ती घसरली असली, तरी गेल्या वषीर्च्या पहिल्या दहा महिन्यांत ती वाढून सहा लाख 40 हजारांवर पोचली. ती सतत वाढतच आहे. याच दहा महिन्यांच्या काळात भारतीय प्रवाशांची संख्या होती दोन लाख 48 हजार 600. मुंबईहून थेट सेवा सुरू झाल्याने हा प्रवाह आणखी वाढेल अशी चिन्हे आहेत. थायलंडमध्ये मोठ्या प्रमाणावर भारतीय आहेत. प्रामुख्याने ज्वेलरीच्या व्यवसायात ते काम करतात. त्याचप्रमाणे भारतातून विविध प्रकारचा माल आणून थायलंडमध्ये विकणारेही बरेच भारतीय आहेत. आपल्याला थेट मुंबईला जाता येत आहे, त्यामुळे व्यापार वाढेल याबद्दलचा आनंद याच विमानाच्या परतीच्या प्रवासात अनेकांनी व्यक्त केला.

बँकॉकमधला म. टा. प्रेमी!

थायलंडसारख्या अनोळखी प्रदेशात मराठी बोलणारे लोक जवळपास नाहीतच. तरीही बँकॉक विमानतळाचे ' इंडियन एअरलाइन्स ' चे व्यवस्थापक एक मराठी माणूस आहे, हे पाहून आश्चर्याचा व आनंदाचा धक्काच बसतो. त्यांचे नाव आहे रवि देवनल्ली. मूळचे ते कर्नाटकातले, परंतु जवळपास सर्व वास्तव्य मुंबईत झाल्याने तसे अस्सल मुंबईकर. मुंबईहून निवडक पत्रकार आले आहेत, असे कळल्यावर त्यांनी मुद्दामहून ' महाराष्ट्र टाइम्स ' ची चौकशी केली व म. टा.च्या सध्याच्या स्वरूपाबद्दल अतिशय आनंद व्यक्त केला. बँकॉकला आल्यापासून रोज प्रत्यक्ष म.टा. वाचायला मिळत नसला तरी जेव्हा जमेल तेव्हा म.टा.चे अंक वाचतो, असे त्यांनी आवर्जून सांगितले.

 
</text>
</doc>
