<doc>
<docno>1065539.cms.txt</docno>
<text>
 
महाराष्ट्र
कोकणात व्हॅनिलाचा पहिला प्रयोग
[ Wednesday, March 30, 2005  10:37:40 pm]


अभिजित हेगशेट्ये

जागतिकीकरण आणि मुक्त अर्थव्यवस्थेच्या वातावरणात कोकणातील शेतीत व्यावसायिकतेची अभिनव जोड देण्याचा प्रयोग एमबीए झालेल्या कैलास जाधव व कपिल जाधव या तरुणांनी लांजा येथील एका खेड्यात सुरू केला आहे. व्हॅनिला हे अत्यंत महागडे मानले जाणारे व जागतिक पातळीवर मोठी मागणी असणाऱ्या पिकाची अद्ययावत तंत्रज्ञानाचा वापर करीत अंजणारी या गावात लागवड केली आहे. कोकणच्या शेतीतील हा नवा प्रयोग यशस्वी होत आहे. त्याच वेळी येथील शेतीला एक वेगळी दिशाही मिळणार आहे. व्हॅनिलाला जागतिक बाजारपेठेत प्रती किलो मिळणारा चार हजार रुपये दर आणि या हिशेबात एकरी लाखो रुपयांचे मिळू शकणारे उत्पादन व त्यासाठी कोकणातील योग्य हवामान व उत्तम जमीन-पाणी यांचा विचार करता हे पीक कोकणात चांगलेच तग धरू शकेल व कोकणच्या शेतीतील ते क्रांतिकारी पर्वही ठरु शकेल.

मेक्सिकोच्या जंगलात होणारे व्हॅनिला हे पीक. भारतात ब्रिटिशांनी 19 व्या शतकात आणले कोलमॅन हिंगीस यांने कॉफीबरोबर 1830 साली वेलची व व्हॅनिलाची लागवड कर्नाटकमध्ये चिकमंगळूर जिल्ह्यात श्रृंगेरी येथे सर्वप्रथम केली. तामिळनाडू, कर्नाटक, केरळ व कलकत्ता येथे या पिकाची लागवड करण्यात आली मात्र व्हॅनिलाचे व्यापारी महत्त्व ओळखून व सध्याच्या जागतिकीकरणाच्या वेगात त्याचे वाढते महत्त्व लक्षात घेता व्हॅनिलाची शास्त्रशुद्ध लागवड वाढू लागली आहे. आज भारतात 2545 हेक्टर क्षेत्रात व्हॅनिलाची लागवड आहे. त्यात इंडियन स्पाइस असोसिएशन, कोप्पा चिकमंगळूर यांचा वाटा महत्त्वाचा आहे. मात्र व्हॅनिला हे पीक कोकणातल्या वातावरणातही चांगल्या तऱ्हेने होऊ शकते याचा प्रयोग सध्या सुरू आहे.

व्हॅनिलाची वेल दुसऱ्या झाडाच्या आधाराने वाढते. त्यासाठी 25 ते 32 सें. ग्रे. तपमान आवश्यक असते. तसेच थोड्याशा उताराची, उत्तम निचऱ्याची सच्छिद आणि भरपूर सेंदिय पदार्थ असणारी जमीन मानवते. वृत्तीय सहा ते आठ महिने पाऊस असणाऱ्या प्रदेशात व्हॅनिला उत्तम होतो. या वनस्पतीची रचना ही आकीर्ड वर्गात येते. या वेलवनस्पतीची पाने जाडसर गर्द हिरव्या रंगाची असून ती प्रकाश संश्लेषण करू शकतात. ही बहुवर्षायु लुसलुशीत वेल आहे. वेलीच्या टोकाला गुच्छातून उमलत जाणारी सुमारे 20 ते 26 फुले येतात. ती मेणचट, हिरवी झाक असणारी, फिकट, पिवळी असतात, फुलांचा व्यास सुमारे 10 सेंमी. असून देठ लहान असतो. कुक्षी तीन कप्प्पांची, पाकळ्यांच्या खालील बाजूस दंडगोलाकार असते. व्हॅनिलाचे फूल नैसगिर्करीत्या परागीभवन होऊ शकत नाही. मेक्सिकोमध्ये असणारे सुईसारख्या लांब चोचीचे हमिंग बर्ड किंवा फुलचखू या पक्ष्यांमुळेच त्यांचे परागीकरण होते. या फुलात पुकेसर व स्त्रीकेसर यामध्ये असणारा पातळ पडदा रोस्टेल दूर करूनच हे परागीकरण करावे लागते त्यामुळे आपल्याकडे पूर्णत: कृत्रिम परागीकरणावरच या पिकाची जोपासना करणे शक्य आहे.

कोकणातील हवामान व येथील नैसगिर्क परिस्थिती या पिकासाठी योग्य असल्याचा विचार करून कैलास व कपिल जाधव या दोन भावांनी व्हॅनिला पिकाची लागवड करण्याचा संकल्प केला. सुरवातीला बँकांनी त्यांचा प्रस्ताव धुडकावून लावला, मात्र उच्चशिक्षित तरुणांनी त्यांना केरळ, कर्नाटक येथील उदाहरणे दिल्यावर त्यांचा प्रकल्प मंजूर झाला.

आज अंजणारी येथे जाधव यांनी प्रथम एक एकर क्षेत्रात नेटच्या खाली व्हॅनिलाची लागवड केली आहे. त्यात त्यांनी छोट्या बांबूच्या टोपल्यांतून व्हॅनिलाचे वेल लावले आहेत. दोन वर्षांतच या वेलांना आता फुले येऊ लागली आहेत. व्हॅनिलाला येणाऱ्या फुलांचे त्याच दिवशी परागीकरण करावे लागते. त्यासाठी त्यांनी खास प्रशिक्षण घेतले असून त्यांच्याकडील कर्मचाऱ्यांनाही तसे प्रशिक्षण दिले आहे. त्यामुळे परागीकरणाचे अवघड काम त्यांना साध्य झाले असून आता वेलींवर व्हॅनिलाच्या शेंगाही धरू लागल्या आहेत.

व्हॅनिला हे सावलीत होणारे पीक आहे. विशेषत: नारळ-पोफळीच्या बनात, आंबाबागेत, तसेच काजू व अन्य बागेतही वेली उत्तम होतात. त्यांना कायम पाणी लागते. यासाठी जाधव बंधूंनी आपल्या जागेत आता सिंगापूर चेरी झाले लावली आहेत. ही झाडे वर्षभरात आवश्यक सावली करतील व त्याखाली त्याचे सात एकर प्लॅन्टेशन करण्यात येणार आहे. या वेलींना सतत पाणी लागत असल्याने संपूर्ण बागेत फॉगर स्प्रिंकलर यंत्रणा बसविण्यात आली आहे.

व्हॅनिलाच्या शेंगा लागल्यावर त्या 7-8 महिन्यांत तयार होतात. त्या काढल्यावर त्यांना गरम पाण्यात बुडवून नंतर सुकवून पुन्हा त्या सावलीत वाळवून योग्य रीतीने वुलन कापडात पेटाऱ्यात बंद करून ठेवाव्या लागतात. ही प्रकिया थोडी दीर्घ व किचकट आहे. मात्र त्यातूनच उत्तम प्रकारची व्हॅनिला मिळू शकते. शेंगांपासून व्हॅनिला अर्क काढणे ही प्रकिया युरोप व अमेरिकेतच होते.

आज इंंडोनेशिया, मादागास्कर बेटांवर सर्वाधिक व्हॅनिला पिकते. मात्र त्सुनामी लाटांच्या तडाख्याने येथील पीक अस्थिर झाले आहे. जागतिक पातळीवर विशेषत: युरोप व अमेरिकन देशांत व्हॅनिला मागणी दिवसेंदिवस वाढत आहे. त्यामुळे यापीकासाठी सुरक्षित म्हणून भारताच्या कोकण किनाऱ्याकडे पाहिले जात आहे. जाधव यांनी आपल्या बागेत हे पीक येऊ शकते हे सिद्ध केले आहे. आता ते किती प्रमाणात येईल व व्यापारी तत्त्वावर ते किती फायदेशीर होईल हे लवकरच सिद्ध होईल.

मुख्यत:आइस्क्रीम, डेरी प्रॉडक्ट, बेकरी, फॉर्मास्युटिकल्स, र्पफ्युम, कॉन्फेशनरी आदीसाठी व्हॅनिलाचा उपयोग होतो. एक एकरात 700 झाडे लावता येतात. या प्रत्येक झाडापासुन 1 किलो शेंग मिळते. एकरी लाखो रुपयांचे उत्पन्न देऊ शकणारी ही व्हॅनिला शेती कोकणातील नारळी- पोफळीच्या बागांतून सहजगत्या होऊ शकेल व कोकणच्या शेतकऱ्यांसाठी खऱ्या अर्थाने प्रगतीची नवी दिशा देऊ शकेल.

या शेंगांच्या विक्रीचा अभ्यासही जाधव बंंधूंनी केला आहे. कोकणात याची मोठ्या प्रमाणावर लागवड झाल्यास जागतिक बाजारात कोकण व्हॅनिलाच्या क्षेत्रात पुढे येऊ शकतो असा विश्वास त्यांना आहे. त्यासाठी पुढे येणाऱ्या शेतकऱ्यांना मार्गदर्शन करण्याची व सर्व ते सहकार्य करण्याची त्यांची भूमिका आहे. यात कोकण कृषी विद्यापीठानेही लक्ष घालून संशोधनावर भर द्यावा व शेतकऱ्यांना या कोकणच्या मातीत दडलेल्या नव्या खजिन्याची ओळख द्यावी अशी त्यांची मागणी आहे.

 
</text>
</doc>
