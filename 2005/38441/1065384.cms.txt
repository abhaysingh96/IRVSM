<doc>
<docno>1065384.cms.txt</docno>
<text>
 
महामुंबई
'सीईटी'चा रोज नवा गोंधळ!
[ Wednesday, March 30, 2005  07:00:44 pm]


म. टा. प्रतिनिधी

मुंबई : मेडिकल, इंजिनीअरिंग आणि फार्मसीसाठी एकत्रित होणाऱ्या ' सीईटी ' च्या अर्जासंदर्भात रोज नव्याने उद्भवणाऱ्या गोंधळाने विद्यार्थी हैराण झाले आहेत. कधी इंजिनीअरींगचे माहितीपत्रकच गायब असते, तर कधी अमुक अमुक विषयाचे गुण पुन्हा भरा, यासाठी विद्यार्थ्यांना पाचारण केले जात आहे. अर्ज भरतानाच इतकी दमछाक होणार असेल तर सीईटीचा अभ्यास करायचा कधी, असा संतप्त सवाल विद्यार्थी करीत आहेत.

सीईटी जाहीर झाल्यानंतर तिची जबाबदारी असलेल्या वैद्यकीय संचालनालयातफेर् वारंवार अधिसूचना काढण्यात येत आहेत. यातील बऱ्याचशा अधिसूचना केलेल्या चुकांची दुरुस्ती करण्यासाठीच असतात. त्यामुळे रोज उठून सीईटीच्या वर्तमानपत्रातील अधिसूचना पाहण्याचे काम विद्यार्थ्यांना करावे लागत आहे.

कित्येकांना अद्याप इंजिनीअरिंगचे माहितीपत्रकच मिळालेले नाही. त्यामुळे विद्याथीर् थेट वैद्यकीय संचालनालयाच्या सेंट जॉर्ज येथील कार्यालयात येऊन माहितीपत्रकाची मागणी करत आहेत. वैद्यकीय संचालनालय याबाबतची जबाबदारी तंत्रशिक्षण संचालनालयावर टाकून मोकळे झाले आहे. माहितीपत्रकाची ' सीडी ' च संचालनालयाने उशीर पाठवल्याने माहितीपत्रक छापण्यास उशीर झाला, अशी सबब आता पुढे केली जात आहे.

त्यातच सोमवारी मेडिकलच्या विद्यार्थ्यांना दहावीच्या गणित विषयाचे मार्क भरणे बंधनकारक असल्याची सूचना करणारी अधिसूचना प्रसिद्ध करण्यात आली. मेडिकलच्या विद्यार्थ्यांना गणिताच्या मार्कांशी काय संबंध असे विचारले असता, दोन विद्यार्थ्यांच्या मार्कांची बरोबरी झाल्यास गणिताच्या मार्कांवरून ' मेरिट लिस्ट ' तयार करण्यात येणार असल्याचे स्पष्ट करण्यात आले. मात्र, अधिसूचना प्रसिद्ध होण्यापूवीर् कित्येक विद्यार्थ्यांनी अर्ज भरून कॉलेजात देऊनही टाकले होते. त्यांना आता हे मार्क कसे भरावे, असा प्रश्न पडला आहे.

संचालनालयाच्या दृष्टीने या बाबी लहान असल्या तरी याचा विद्यार्थ्यांना प्रचंड मनस्ताप होतो. परीक्षेची तारीख जाहीर करण्यापूवीर्च या बाबी सरकारच्या लक्षात यायला नको होत्या का, असा सवाल पालकवर्गाकडून होतो आहे.

 
</text>
</doc>
