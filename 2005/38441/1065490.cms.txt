<doc>
<docno>1065490.cms.txt</docno>
<text>
 
देश-विदेश
आत्मघातकी हल्ला विफल
[ Wednesday, March 30, 2005  09:40:59 pm]


वृत्तसंस्था

श्रीनगर : कमरेवर स्फोटके बांधलेल्या दोघा आत्मघातकी दहशतवाद्यांनी बुधवारी सकाळी, काश्मीरमधील सीमा सुरक्षा दलाच्या एका ठाण्यावर हल्ला चढवला. दोघांनाही सुरक्षा जवानांनी ठार केले ; पण 15 मिनिटांच्या या चकमकीत एका हेड कॉन्स्टेबलनेही जीव गमावला.

प्रस्तावित श्रीनगर-मुजफ्फराबाद बसच्या मार्गावरच, आरमपुरा-सोपोर येथे हे ठाणे आहे. ही ' झेलम व्हॅली बस ' सेवा सुरू होण्यास अवघे नऊ दिवस उरले असताना, झेलम खोऱ्यातील विखार अद्याप शमलेला नाही. हल्ल्याची जबाबदारी कोणत्याही काश्मिरी गटाने वा अतिरेकी संघटनेने स्वीकारलेली नसल्याने, हे आत्मघातकी थेट सीमेपलीकडून आले होते की काय, असाही प्रश्ान् कायम आहे.

सीमा सुरक्षा दलाच्या (बीएसएफ) 112 व्या बटालियनचे हे ठाणे श्रीनगरपासून 55 कि.मी. वर आहे. ठाण्याच्या द्वारपालावरच बेछूट गोळीबार केला. त्याला दारावरील रक्षकांनी चोख प्रत्युत्तर दिले आणि अन्य जवानही घटनास्थळी धावले. पंधरा मिनिटांत या दहशतवाद्यांचा वेध सीमा सुरक्षा दलाच्या जवानांनी घेतला. मात्र, दहशतवाद्यांच्या अंगावरच स्फोटके असल्याने बॉम्ब निकामी करणाऱ्या पथकाचे काम त्यानंतर सुरू झाले.

या चकमकीत एका हेड कॉन्स्टेबलने जीव गमावला, तर एक जवान जखमी झाला, असे सीमा सुरक्षा दलाचे उप महानिरीक्षक के. श्रीनिवासन यांनी सांगितले.

 
</text>
</doc>
