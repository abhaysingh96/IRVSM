<doc>
<docno>1065565.cms.txt</docno>
<text>
 
महामुंबई
मंत्र्यांची घोषणा आणि मुख्यमंत्र्यांची पंचाईत
[ Wednesday, March 30, 2005  11:22:33 pm]


म. टा. प्रतिनिधी

मुंबई : गेल्या काही दिवसांपासून सातत्याने वादग्रस्त विधाने करणारे गृहराज्यमंत्री सिद्धराम म्हेत्रे यांनी बुधवारी खुद्द मुख्यमंत्री आणि उपमुख्यमंत्र्यांनाच अडचणीत आणले. तामिळनाडूच्या धतीर्वर महाराष्ट्रातही धर्मांतरविरोधी कायदा करण्याची घोषणा त्यांनी विलासराव देशमुख आणि आर. आर. पाटील यांच्या उपस्थितीतच विधानसभेत करून टाकली. या प्रकारामुळे ते दोघेही क्षणभर आश्चर्यचकित झाले. पण पाटील यांनी असा काही कायदा करणार नसल्याचे सांगून म्हेत्रे यांनी पुन्हा सभागृहातच जिरवली.

सेवाप्रकल्पाच्या नावाखाली राज्यात अनेक ठिकाणी धर्मांतराच्या घटना वाढल्याने सरकार तामिळनाडूप्रमाणे धर्मांतरविरोधी कायदा करणार काय, असा प्रश्ान् मेळघाटचे आमदार राजकुमार पटेल यांनी विचारला. त्यावर म्हेत्रे क्षणाचाही विलंब न लावता ' होय ' असे उत्तर दिल्याने मुख्यमंत्री व उपमुख्यमंत्री अवाक् झाले. पण नंतर लगेचच बाजू सावरताना पाटील यांनी तामिळनाडूत हा कायदा मागे घेण्यात आला असून, त्याचे परिणाम तपासून आणि सभागृहाला विश्वासात घेऊनच कायदा करण्याचा निर्णय घेऊ, असे उत्तर दिले.

मंत्र्यांचे उत्तर बदलता येणार नाही, असे अध्यक्ष बाबासाहेब कुपेकर यांनी निदर्शनास आणून देताच पाटील यांनी, आपण त्यात अधिक माहिती घालत असल्याचे अध्यक्षांना सांगितले. देशमुख यांनी , ' राज्यमंत्र्यां ' चे उत्तर सुधारण्याचा अधिकार ' कॅबिनेट ' मंत्र्यांना आहे, असे स्पष्ट करताना म्हेत्रे यांनी अप्रत्यक्षपणे त्यांच्या मर्यादांची जाणीव करून दिली. सक्तीने होणाऱ्या धर्मांतराच्या विरोधात कायदा अस्तित्वात असून स्वखुशीने कोणी धर्मांतर करीत असेल, तर त्याला आक्षेप घेण्याचे काहीच कारण नाही, असे देशमुख यांनी स्पष्ट केले.

 
</text>
</doc>
