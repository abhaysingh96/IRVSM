<doc>
<docno>1065473.cms.txt</docno>
<text>
 
धावते जग
वर्चस्वाला शह
[ Wednesday, March 30, 2005  09:18:15 pm]


मुंबई महापालिका कर्मचाऱ्यांचा बरेच दिवस होणार होणार म्हणून गाजत असलेला संप अखेर टळल्याने सामान्य नागरिकांनी सुटकेचा नि:श्वास सोडला आहे.

म्युनिसिपल युनियनचे नेते शरद राव यांना शेवटच्या क्षणी का होईना शहाणपण सुचले आणि त्यांनी मुंबईकरांना संपाच्या खाईतून वाचविले, याबद्दल खरे तर त्यांचे आभारच मानायला हवेत. पण मुंबईकरांविषयीचे प्रेम व आस्था यामुळे त्यांनी हा निर्णय घेतला की संप झालाच तर त्यास फारसा प्रतिसाद मिळणार नाही आणि आपले पितळ उघडे पडेल या भीतीपोटी त्यांना हा निर्णय घेणे भाग पडले, हे स्पष्ट व्हायला हवे.

यापूर्वी मुंबई महापालिकेत जेव्हा केव्हा प्रशासन आणि कर्मचारी यांच्यात करार होत, तेव्हा पालिकेतील पाच विविध संघटनांच्या कृतिसमितीशी बोलणी होऊन त्यास मान्यता दिली जात असली, तरी त्यावर राव यांच्या ' म्युनिसिपल मजदूर युनियनचे ' च वर्चस्व असे. यावेळी प्रथमच राव यांची युनियन आणि प्रकाश देवदास, बाबा कदम, दिवाकर दळवी आणि रमेश जोशी यांच्या नेतृत्वाखालील अन्य चार संघटनांनी उभी केलेली कृती समिती यांच्याशी दोन स्वतंत्र करार केले जाणार आहेत. याचा अर्थ स्पष्ट आहे.

गेली तीन दशके महापालिकेवर असलेल्या म्युनिसिपल मजदूर युनियनच्या वर्चस्वाला शह मिळाला आहे. गेल्या दहा वर्षांत राजकारणाच्या बदलत्या रंगांमुळे तडे गेले. बाळ दंडवते यांनी अथक परिश्रमामुळे उभ्या केलेल्या या ' युनियन ' पासून प्रथम शिक्षक सभा दुरावली आणि पुढे राव यांचे राजकीय गुरू जॉर्ज फर्नांडिस यांनी भारतीय जनता पक्षाशी घरोबा केल्याने, तर ' युनियन ' मध्येच फूट पडली. राव यांच्या कार्यपद्धतीमुळे सामान्य नागरिक आणि पालिका कर्मचारी यांच्यातील दरी वाढत गेली. गेल्या पंधरवाड्यात राव यांनी ' बेस्ट ' मधील आपले सार्मथ्य अजमावून पाहण्याचा प्रयत्न केला, तेव्हा बारावीच्या परीक्षा सुरू होत्या. पण तेवढेही भान राव यांना उरले नव्हते.

आताही संप नेमका कशामुळे टळला, याचे चविर्तचर्वण बरेच दिवस सुरू राहणार आहे. राज्यात सध्या काँग्रेस- राष्ट्रवादी आघाडीचे सरकार आहे आणि रावही आपली जुनी समाजवादी नाती तोडून राष्ट्रवादीत दाखल झाले आहेत. आगामी महापालिका निवडणुकांच्या तोंडावर हा संप राष्ट्रवादीला मारक ठरू शकत असल्याचे लक्षात आल्याने त्या पक्षाच्या बड्या नेत्यांच्या कानउघडणीमुळे राव यांनी माघार घेण्याची शक्यता नाकारता येणार नाही. पण ही बाब राव यांच्यासारख्या धूर्त नेत्याच्या आधी लक्षात आली नव्हती का ? महागाईभत्त्याबाबतचा वाद लवादाकडे सोपविण्याची महापौरांनी सूचना अखेर राव यांनी मान्य केली. पण ही काही नवी सूचना नव्हती. त्यामुळेच खरी गरज राव यांनी आत्मपरीक्षण करण्याची आहे ; कारण शिवसेनेची सत्ता असलेल्या पालिकेत कामगारांचे नेतृत्व करताना राव यांनी आधिक विचाराने पाऊले टाकणे आवश्यक आहे.

 
</text>
</doc>
