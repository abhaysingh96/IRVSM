<doc>
<docno>1065600.cms.txt</docno>
<text>
 
महामुंबई
राणेंच्या म्हावऱ्यावर मुख्यमंत्री खूष
[ Wednesday, March 30, 2005  11:52:26 pm]


म. टा. विशेष प्रतिनिधी

मुंबई : अधिवेशनाच्या काळात विरोधी पक्षनेत्यांकडे चहापानाला जाण्याचा सुशीलकुमार शिंदे यांनी सुरू केलेल्या शिष्टाचाराचे पालन करण्यासाठी मुख्यमंत्री विलासराव देशमुख हेही बुधवारी विरोधी पक्षनेत्यांच्या दालनात गेले. पण नारायण राणे यांनी आणलेली चवदार मच्छी आणि खास मालवणी मच्छीकढीने विलासराव इतके खूष झाले की गप्पांचा फड कसा रंगत गेला हे कोणाच्याच लक्षात आले नाही.

विधिमंडळ अधिवेशन चालू असताना विरोधी पक्षनेत्यांच्या दालनात चहाला जाण्याचा शिष्टाचार सुशीलकुमार शिंदे यांनी सुरू केला होता. या निमित्ताने विरोधी पक्षनेत्याच्या दालनात जाऊन शिंदे यांनी नव्याजुन्या आठवणींना उजळा देत विविध विषयांवर गप्पा मारल्या होत्या व विनोद आणि किश्श््यांनी मैफली रंगविल्या होत्या.

या प्रथेनुसार मुख्यमंत्री देशमुख हेही बुधवारी विधान -भवनातील विरोधी पक्षनेते नारायण राणे यांच्या दालनात गेले होते. राणे यांनी मुख्यमंत्र्यांसाठी अस्सल कोकणी बेत आखला होता. भरलेले पापलेट, तळलेली विविध प्रकारची मच्छी, मालवणी मच्छीकढी आणि तांदळाची भाकरी हा बेत पाहून विलासराव बेहद्द खूष झाले. माश्यांची लज्जत चाखता चाखता मग अनेकानेक आठवणी, विधिमंडळात घडलेले विनोद याचे किस्से आपोआप रंगू लागले. या ' कार्यक्रमा ' ला भाजपचे नेते गोपीनाथ मुंडे आणि इतर आमदारही हजर असल्याने परस्परांच्या उखाळ्या पाखळ्या काढत टाळ्या देत रेशमी चिमटेही काढले गेले. यात कितीवेळ गेला हे कोणाच्याच लक्षात आले नाही. पण बजेटवरील चचेर्च्या उत्तराला सभागृहात हजर राहणे अपरिहार्य असल्याने गप्पा आवरत्या घेणे भाग होते. माश्यांवर आडवा हात मारल्याने सभागृहात जाण्याची कोणाचीच इच्छा नव्हती. पण बजेटवरील चचेर्चे उत्तर असल्याने विलासराव, नारायणराव आणि गोपीनाथराव या सगळ्यांना सभागृहात हजर राहण्याची शिक्षा भोगावीच लागली.

याबाबत विचारणा केली असता मुख्यमंत्री देशमुख म्हणाले की, शिष्टाचार म्हणून आपण राणे यांच्या दालनात गेलो होतो. यावेळी गोपीनाथ मुंडेही व अनेक आमदार हजर होते. मच्छीचा बेत होता. गप्पा रंगल्या. पण याचा श्लेष काढण्याची गरज नाही, असे त्यांनी सांगितले.

 
</text>
</doc>
