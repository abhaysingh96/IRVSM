<doc>
<docno>1065605.cms.txt</docno>
<text>
 
महामुंबई
मुंबईबाहेरचे डान्सबार बंद!
[ Wednesday, March 30, 2005  11:58:43 pm]


म.टा. प्रतिनिधी

मुंबई : गृह खात्याचे आदेश धुडकावून बेधडकपणे पहाटे पाच-सहा वाजेपर्यंत चालणाऱ्या मुंबईतील डान्सबारवर कडक निर्बंध आणण्याचे संकेत देताना मुंबई व्यतिरिक्त महाराष्ट्राच्या अन्य भागात चालणारे डान्सबार तातडीने बंद करण्यात येतील, अशी घोषणा उपमुख्यमंत्री आर.आर. पाटील यांनी बुधवारी विधानसभेत केली. या बंदीची कुऱ्हाड ठाणे, नवी मुंबई आणि रायगड जिल्ह्याच्या आसपास असणाऱ्या डान्सबारवरही कोसळण्याची शक्यता निर्माण झाली आहे.

डान्सबारचे लोण गावागावात पोचू लागल्याने तरुण पिढी बरबादीच्या वाटेवर असून अनेकांचे संसार उद्ध्वस्त होण्याच्या मार्गावर आहेत. त्यामुळे या बारवर तातडीने कारवाई करण्यात यावी, अशी मागणी विवेक पाटील, तुकाराम बिरकड व अन्य सदस्यांनी याबाबत लक्षवेधी सूचना मांडताना केली. त्याला तत्परतेने पाठिंबा देताना, काही कोटी रुपयांच्या महसुलासाठी महाराष्ट्राची तरुण पिढी बरबाद करण्याचे पाप आघाडी सरकार करणार नाही, असे आर. आर. आबांनी जाहीर केले. पुणे-मुंबईच्या परिसरात मोठ्या प्रमाणात बेकायदेशीर डान्सबारचा धंदा फोफावला आहे. दारू व खाद्यपदार्थांचा परवाना घेऊन प्रत्यक्षात डान्सबार चालविले जात असल्याने यानंतरच्या काळात कायद्याला धाब्यावर बसवून कोणी असा व्यवसाय करीत असले तर त्यांचे मूळ परवाने रद्द केले जातील, असेही पाटील यांनी सांगितले.

डान्सबारमधील काळ्या कारवायांची माहिती देताना अनेक आमदार मन लावून चचेर्त सहभागी झाल्याचे दिसून येत होते. डान्सबारसोबत कला केंदाच्या नावाखाली चालणाऱ्या व्यवसायावर बंदी आणणार काय, असे सदस्यांनी विचारताच उपमुख्यमंत्र्यांनी महाराष्ट्राच्या संस्कृतीचे दर्शन घडविणाऱ्या कार्यक्रमावर बंदी घालण्याचा सरकारचा विचार नाही, असे स्पष्ट केले. तेव्हा एका उत्साही आमदाराने त्यांना विशेष प्रोत्साहन देण्याची सरकारची भूमिका आहे काय, असा वाकडा सवाल केला. त्याला त्याच पध्दतीने उत्तर देताना आबांनी, त्यांना प्रोत्साहन देणारे अनेक असल्याने सरकारचा त्यात सहभाग असण्याची गरज नाही, असे सांगितले.

डान्सबार संस्कृती ग्रामीण भागात जाऊ नये म्हणून सरकार विशेष काळजी घेणार असल्याचे सांगताना मुंबईचे महत्व वेगळे आहे आणि त्यात काही सामाजिक प्रश्ान् गुंतले असल्याने महानगरात सरसकट बंदी घालता येणार नाही. मात्र त्याच्या माध्यमातून गुन्हेगारी कारवाया वाढत असतील तर त्याची गंभीर दखल घेतली जाईल, असेही उपमुख्यमंत्र्यांनी स्पष्ट केले. मुंबईत हजार दोन हजाराच्या आसपास डान्सबार अनधिकृतपणे चालविले जातात. त्यापैकी 307 बार मालकांनी अधिकृत परवाने घेतले आहेत.

मुंबईसाठी समिती

मुंबईत अनधिकृतपणे चालणारे डान्सबार बंद करण्याचा आदेश पोलिस खात्याला देण्यात येणार असून परवाने असलेल्या डान्सबारला देखील यापुढे पोलिसांना नियमाचे काटेकोरपणे पालन करावे लागेल, असे पाटील यांनी जाहीर केल्याने डान्सबार मालकांना आता पोलिसांना अधिक गलेलठ्ठ हप्ते द्यावे लागतील, अशी भीती व्यक्त होत आहे. मुंबईतील डान्सबारवर कशा प्रकारचे निर्बंध आणावे हे ठरविण्यासाठी अतिरिक्त मुख्य सचिवांच्या अध्यक्षतेखाली चार सचिवांचा समावेश असलेली समिती नियुक्त करण्यात येणार असून त्यांच्या अहवालातील शिफारशीनुसार कारवाई केली जाईल, असे उपमुख्यमंत्री म्हणाले.

 
</text>
</doc>
