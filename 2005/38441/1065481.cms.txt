<doc>
<docno>1065481.cms.txt</docno>
<text>
 
अग्रलेख
...सीईटीचे गोंधळी!
[ Wednesday, March 30, 2005  09:25:25 pm]


महाराष्ट्रातील सरकारी अधिकाऱ्यांनी यंदाही विद्यार्थ्यांचा सूड घेण्याचे ठरविल्याचे दिसत आहे. इंजिनीअरिंग, मेडिकल, फार्मसी आदी अभ्यासक्रमांना प्रवेश घेऊ इच्छिणाऱ्या विद्यार्थ्यांच्या सीईटी परीक्षांबाबत संबंधित अधिकाऱ्यांनी नेहमीप्रमाणे गोंधळ घालण्यास सुरुवात केल्याने त्या परीक्षा वेळेवर होतील का, झाल्याच तर व्यवस्थित पार पडतील का, अशी भीती विद्यार्थ्यांच्या व पालकांच्या मनात निर्माण झाली आहे.

गोंधळ घालणारे अधिकारी आणि प्रशासनावर वचक नसलेले मंत्री यामुळे गेल्या काही वर्षांत इंजिनीअरिंग आणि मेडिकलच्या प्रवेश परीक्षा आणि प्रवेशप्रक्रिया या दोन्हींचा खेळखंडोबा झाला आहे.

गेल्या वर्षी ' सीईटीचा गोंधळ ' घालण्यात आला होताच. पण आयत्या वेळी सीईटी घेण्याचा निर्णय झाल्यामुळे हा गोंधळ झाला, असे कारण तेव्हा पुढे करण्यात आले. यंदा मात्र सीईटी घ्यावी लागणार, याची पूर्ण कल्पना सरकारी अधिकाऱ्यांना होती.

' आम्ही त्या दृष्टीने तयारी केली आहे ,' असे ते आणि त्यांचे मंत्री सांगत होते. पण प्रत्यक्षात बारावीच्या परीक्षा सुरू असतानाच सीईटीची नावनोंदणी करण्याचे आदेश अधिकाऱ्यांनी काढले आणि अभ्यास सोडून नावे नोंदविण्यासाठी विद्यार्थ्यांना रांगा लावणे भाग पडले. काही कॉलेजेसनी विद्यार्थ्यांकडून नावनोंदणीच्या वेळीच अर्जाची रक्कम आगाऊ घेण्यास सुरुवात केली. या मार्गाने अनेक कॉलेजेसनी काही लाख रुपये किमान पंधरा दिवसांसाठी तरी वापरले. प्रत्यक्ष अर्ज मिळणार, त्या दिवशी अनेक कॉलेजांपर्यंत अर्जच पोहोचले नव्हते. काही कॉलेजांत अर्ज पोहोचले, पण माहितीपुस्तिका पोहोचल्या नव्हत्या.

अर्ज भरण्याची मुदत 28 मार्च असताना ते 24 मार्चपर्यंतच स्वीकारण्यात येतील, असे कॉलेजेसनी जाहीर करून विद्यार्थी आणि पालक यांच्या तोंडचे पाणी पळवले. माहितीपुस्तिका हातात नसताना अर्ज भरायचा कसा असा प्रश्न् निर्माण झाला, हे उच्च आणि तंत्र शिक्षण खात्याचाही कारभार चालविणारे वैद्यकीय शिक्षणमंत्री दिलीप वळसे-पाटील यांच्या निदर्शनास आणून दिल्यावर त्यांनी मुदत वाढविण्याच्या सूचना दिल्या. हा गोंधळ चालू असताना बऱ्याच कॉलेजेसमध्ये मंगळवार सकाळपर्यंत सीईटीचे अर्ज पोहोचले नव्हते.

माहितीपुस्तिकांचाही गोंधळ कायम होता. काही विद्यार्थ्यांना दुसऱ्या कॉलेजात शिकणाऱ्या मित्राकडून माहितीपुस्तिका मिळवून अर्ज भरून चार दिवस झाले आहेत. पण त्यांना त्यांच्या हक्काची माहितीपुस्तिका अद्याप मिळालेली नाही! अर्ज आणि माहितीपुस्तिका यासाठी 900 रुपये मोजून घेणाऱ्या अधिकाऱ्यांचा कारभार इतका ढिसाळ आणि वाईट असल्याबद्दल खरे तर त्यांच्यावरच कडक कारवाई व्हायला हवी. पण ते करण्याची हिंमत सरकारकडे नाही. यावर कडी म्हणून की काय, बऱ्याच विद्यार्थ्यांनी आधी दिलेल्या मुदतीनुसार अर्ज सादर केल्यानंतर वैद्यकीय संचालकांनी मोजक्या वृत्तपत्रांत छोटी जाहिरात दिली आणि मेडिकलची सीईटी देऊ इच्छिणाऱ्या विद्यार्थ्यांचे दहावी परीक्षेतील गणिताचे गुण अर्जावर असायला हवेत, असे नमूद करून, ती जबाबदारी कॉलेजेसवर ढकलून टाकली. इतकेच नव्हे, ही माहिती कॉलेजेसकडे पाठवली जाणार नाही, अशी घोषणा जाहिरातीतच केली.

एवढे सारे होऊनही गोंधळ अद्याप चालूच आहे. अनेक अभ्यासक्रमांच्या सीईटी एकाच दिवशी असणे, हा प्रकार याच गोंधळाचा. काही खाजगी विद्यापीठांची सीईटी आणि सरकारी सीईटी एकाच दिवशी असल्याने विद्यार्थी आतापासूनच अस्वस्थ झाले आहेत. या परीक्षांच्या तयारीसाठी विद्यार्थ्यांनी, त्यांच्या पालकांनी हजारो रुपये खर्च केले आहेत, सरकारच्या खिशात प्रत्येक विद्यार्थ्याने हजारभर रुपये घातले आहेत. पण सरकार आणि अधिकारी मात्र संवेदनाहिन आहेत. जणू शिक्षण क्षेत्राचे शत्रूच!

 
</text>
</doc>
