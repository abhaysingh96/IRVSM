<doc>
<docno>1065472.cms.txt</docno>
<text>
 
धावते जग
निष्फळ बंद
[ Wednesday, March 30, 2005  09:16:22 pm]


व्हॅल्यू अॅडेड टॅक्स (व्हॅट)ला विरोध करण्यासाठी आजपासून व्यापाऱ्यांनी सुरू केलेला तीन दिवसांचा बंद म्हणजे सुधारणेचे चक्र मागे फिरविण्याचा प्रकार आहे.

हा विरोध तात्त्विक वादातून होत नाही, तर व्यापारी स्वार्थातून होत आहे. देशातल्या 29 राज्यांपैकी किमान 21 राज्यांत उद्यापासून व्हॅटची अंमलबजावणी सुरू होत आहे, त्यामुळे या बंदचा परिणाम होऊन व्हॅट रद्द होण्याची अजिबात शक्यता नाही. तरीही व्यापाऱ्यांनी हा बंद आयोजला आहे.

यामागे ग्राहकांचे हित पाहणे हा उद्देश नाही. कारण कोणताही कर व्यापारी त्यांच्या नफ्यातून कधीच देत नाहीत. उलट नफ्याचे प्रमाण कमी न करता सर्व वाढीव कर व खर्च ग्राहकांवर ते लादतात. पण व्हॅटबाबत मुख्य दुखणे आहे ते हे की, हा केंदित स्वरूपाचा कर आहे. तो चुकविणे अवघड आहे तसेच स्थानिक अधिकाऱ्यांशी संगनमत करून त्यातून पळवाटा शोधणेही अवघड आहे. शिवाय ' स्थानिक कर अतिरिक्त ' असा शिक्का मारून ग्राहकांकडून वाटेल त्या प्रकारे पैसे काढता येणार नाहीत. या कराला विरोध करण्यास काही कर अधिकाऱ्यांची व्यापाऱ्यांना चिथावणी असावी असेही मानण्यास जागा आहे.

कारण एकदा कर आकारणीची मध्यवर्ती व्यवस्था अंमलात आली की, स्थानिक कर आकारणी अधिकाऱ्यांचे पोटपाणी बंद होणार आहे. आता केंदाकडे जमा होणाऱ्या करातून राज्य सरकारांना त्यांचा वाटा दिला जाईल. त्यामुळे राज्य सरकारांच्या करमहसुलात वाढ होण्याची शक्यता व्यक्त केली जात आहे. हा कर कसा असेल आणि त्याची आकारणी कशी होईल हे माहीत नाही, त्याचा हिशेब ठेवण्याची पद्धत गुंतागुंतीची आहे अशी कारणे व्यापारी या करपद्धतीला विरोध करताना देत आहेत. पण गुंतागुंत टाळणे हाच व्हॅटमागचा उद्देश आहे हे लक्षात घेतले जात नाही. हा कर ज्या 500 वस्तूंवर लावला जाणार आहे त्याची यादीही सरकारने जाहीर केली आहे.

किमान करदर 4 टक्के तर कमाल 12.5 टक्के असेल हेही सरकारने जाहीर केले आहे. सोन्या- चांदीच्या दागिन्यांवर एक टक्क््यांचा खास दर आकारण्यात येणार आहे. त्यामुळे ही गुंतागुंतीची कररचना आहे हे व्यापाऱ्यांचे म्हणणे पटणारे नाही. सध्या व्हॅटबरोबरच केंदीय विक्रीकरही आकारला जाणार आहे. त्याला व्यापाऱ्यांचा विरोध असणे साहजिक आहे ; परंतु केंदाने एक एप्रिल 2006 पासून हा विक्रीकर रद्द करण्याचे आश्वासन दिले आहे.

 
</text>
</doc>
