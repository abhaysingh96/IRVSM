<doc>
<docno>1065396.cms.txt</docno>
<text>
 
महाराष्ट्र
काळवीटांच्या मृत्यूचे गूढ कायम
[ Wednesday, March 30, 2005  07:13:59 pm]


म. टा. वृत्तसेवा

सोलापूर : प्राणीसंग्रहालयाचे तारांचे कुंपण ओलांडून कुत्री आत जाणे अशक्य असल्याने कुत्र्यांच्या हल्ल्यामुळे 26 काळवीटांचा मृत्यू झाल्याची शक्यता सोलापूर महानगरपालिकेचे आयुक्त श्रीनिवास यांनी फेटाळली आहे. त्यामुळे महात्मा गांधी प्राणीसंग्रहालयातील या प्रकाराचे गूढ अद्याप कायम असून आयुक्तांनी सहायक आयुक्त जी. आर. गोडबोले यांना चौकशी अहवाल तयार करण्याचा आदेश दिला आहे.

निधीअभावी शहरातील उद्याने ओसाड बनत असल्याने यापुढे ' बीओटी ' तत्त्वावर उद्याने विकसित करण्यात येतील आणि प्राणीसंग्रहालयातील मूलभूत सुविधांचा विकास केला जाईल, असे श्रीनिवास यांनी जाहीर केले.

एकाच वेळी 26 काळवीटांचा मृत्यू झाल्याने त्यांच्या मृत्यूबाबत तर्कवितर्कांना उधाण आले आहे. दुर्घटनेनंतर पशुसंवर्धन अधिकारी डॉ. सुहास लांडगे यांना व प्राणीसंग्रहालयाच्या रखवालदारास निलंबित करण्यात आले आहे. तर उद्यानप्रमुख ज्ञानराज म्हेत्रस यांना आयुक्तांनी सक्तीच्या रजेवर पाठवले आहे.

प्रशासनाने या घटनेची गांभीर्याने दखल घेतली असून काळवीटांच्या मृत्यूचे कारण काय असावे, याबाबत वनविभागाचे मतही मागवण्यात आले आहे, अशी माहिती आयुक्तांनी दिली. चौकशीनंतर दोषी अधिकाऱ्यास निलंबित करण्यात येईल, असेही त्यांनी सांगितले. हे प्राणीसंग्रहालय ' मिनी झू ' प्रकारात मोडत असल्याने केंदसरकार त्यास निधी देत नाही, असे श्रीनिवास यांनी स्पष्ट केले.

 
</text>
</doc>
