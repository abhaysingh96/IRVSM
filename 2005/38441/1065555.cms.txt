<doc>
<docno>1065555.cms.txt</docno>
<text>
 
महामुंबई: मुंबई टाइम्स
क्रिकेट टूरिझम!
[ Wednesday, March 30, 2005  11:13:36 pm]


प्रवीण मुळ्ये

स्टेडियममध्ये जमलेल्या लाखो प्रेक्षकांमधून उठून दिसणारी पुणेरी पगडी... गालावर तिरंगी रंगात लक्ष वेधून घेणारा लोगो... क्रिकेटची पंढरी असलेली मुंबई भारत-पाकिस्तान दरम्यानच्या क्रिकेट वॉरला मुकणार असली तरी मुंबईकरांनी आपल्या टिमचा उत्साह वाढवण्यासाठी कोची, विशाखापट्टणम, कानपूर, अहमदाबाद, दिल्ली, जमशेटपूर इथे धाव घेण्यास सुरूवात केली आहे. काही छोट्या टुरिस्ट कंपन्यांनीही अहमदाबाद, कोचीन इथल्या वन-डे मॅचच्या निमित्ताने टूर पॅकेज आखण्याची कल्पकता दाखवली असून त्याला पर्यटकांनीही चांगला प्रतिसाद दिलाय.

क्रिकेट मॅचच्या निमित्ताने टुरिस्ट कंपन्यांना क्रिकेट टुरिझमची नवी थीम गवसली आहे. अनेक कुटुंबं तसंच तरुणांचे ग्रुप्स मॅच बघण्याच्या निमित्ताने साईटसीइंगही करण्याचे प्लॅन्स आखू लागले आहेत.

राजलक्ष्मी टूर कंपनीने पंधरा पर्यटकांना घेऊन कोचीनच्या दिशेनं प्रयाण केलं आहे. केरळची टूर आणि भारत-पाकिस्तान दरम्यान होणाऱ्या वन डे मॅचचा आस्वाद असं पॅकेज त्यांनी पर्यटकांना दिलं आहे. ' उन्हाळ्यात केरळची टूर अनेकजण टाळतात. पण क्रिकेटच्या ग्लॅमरबरोबर केरळच्या बॅकवॉटरची मजा देण्याच्या आमच्या कल्पनेला पर्यटकांकडूनही चांगला प्रतिसाद मिळाल्याचं राजलक्ष्मीचे राजू नायक यांनी सांगितलं.

केरळचा निसर्ग आणि क्रिकेट मॅचचा आनंद एकत्र लुटण्यासाठी ' इस्ट ऑर वेस्ट सचिन इज द बेस्ट ' अशी बॅनर्स घेऊन सदाशिव नाईक व त्यांचे कुटुंबियही केरळच्या दिशेनं निघाले आहेत. ' क्रिकेट आणि केरळचं पॅकेज देणारी टूर कंपनी मिळाली नाही. त्यामुळे आमच्या केरळमधील मित्रांच्या मदतीने मॅचच्या तिकीटांचं बुकिंग आम्ही केलं ', असं नाईक म्हणाले.

दिल्ली, विशाखापट्टणम इथे होणाऱ्या क्रिकेट सामन्यातही स्टेडियममध्ये मुंबईची छाप दिसणार आहे. पण 12 तारखेला अहमदाबाद येथे होणाऱ्या मॅचसाठी मुंबईकरांचा सर्वाधिक प्रतिसाद मिळाला आहे. अहमदाबादच्या मॅचसाठी टुरिस्ट कंपन्यांकडे मोठया प्रमाणात विचारणा सुरू आहे.

सुरक्षेचा मुद्दा उपस्थित करुन अहमदाबादमध्ये मॅच खेळवण्यावरून करण्यात आलेला गाजावाजा हा विनाकारण असून या मॅचमध्ये भारत नक्की विजयी होईल, असं सरदार पटेल स्टेडियमध्ये क्रिकेट मॅचबरोबरच वाढदिवसाचा आनंद साजरा करण्याचं प्लॅनिंग करणाऱ्या विनय कापडे या विद्यार्थ्याला वाटतं.

दिल्ली, केरळ, अहमदाबादला होणाऱ्या मॅचच्या दिवसांमध्ये त्या दिशेनं जाणाऱ्या ट्रेन्सचं बुकिंगही फुल आहे. पण त्यात सुट्टीत बाहेरगावी जाणाऱ्यांची संख्या मोठी असू शकते.

साऊथ आफ्रिकेनंतर आता भारत पाकिस्तान दरम्यांनच्या मॅचेससाठी क्रिकेटप्रेमी पर्यटकांचा वाढता उत्साह म्हणजे क्रिकेट टुरिझम ही संकल्पना आपल्याकडे यशस्वी होत असल्याचे संकेत आहेत. त्यामुळे मोठ्या शहरांमध्ये तिकिटांचं वाटप करण्याच्या दृष्टीनं योजना आखल्यास हा प्रयोग अधिक चांगल्या पद्धतीनं यशस्वी होऊ शकेल असं मत संयोग टूर्सचे योगेश लेले यांनी व्यक्त केलं. काही छोट्या टूर ऑपरेटर्सनी क्रिकेटचं ग्लॅमर एन्कॅश करण्याचा प्रयत्न केला असला तरी मोठया टूर ऑपरेटर्सनी मात्र भारत- पाकिस्तानच्या मैदानावरील युद्धापासून दूर राहणंच पसंत केलं आहे. वारंवार होणाऱ्या मॅचेसमुळे क्रिकेट मॅनिया थोडा कमी झाला आहे. साऊथ आफ्रिका र्वल्ड कप वगळता इतर क्रिकेट मालिकांना पर्यटकांकडून फारसा चांगला प्रतिसाद मिळालेला नाही. शिवाय भारत- पाकिस्तान दरम्यान होणाऱ्या मॅचेस गरम प्रदेशात होत असल्यानं त्याला कितपत प्रतिसाद मिळेल याबाबत सांशकताच होती. त्यामुळे आम्ही क्रिकेट मॅचेसदरम्यान कोणतेही पॅकेज दिलं नाही, असं केसरी टूर्सच्या डायरेक्टर वीणा पाटील यांनी सांगितलं.

 
</text>
</doc>
