<doc>
<docno>1065559.cms.txt</docno>
<text>
 
महामुंबई
अर्थव्यवस्थेची घसरलेली गाडी रूळावर
[ Wednesday, March 30, 2005  11:17:47 pm]


म. टा. विशेष प्रतिनिधी

मुंबई : शिलकी बजेट ही हेराफेरी नाही. महसुलात प्रयत्नपूर्वक वाढ केल्याने तसेच त्याचवेळी वेतन, व्याज आणि पेन्शन यांवरील खर्चाचे प्रमाण 81 वरून 67 टक्क्यांवर आणल्याने, जास्तीच्या व्याजाचे कर्ज कमी केल्यामुळे अर्थव्यवस्थेची घसरलेली गाडी पुन्हा आता रूळावर आली आहे. महाराष्ट्र एका दुष्टचक्रातून बाहेर पडत आहे, असा दावा अर्थमंत्री जयंत पाटील यांनी केला. बाहेरून घेतलेल्या कर्जातील 50 टक्के कर्ज तीन वर्षांत फेडले जाईल, अशी घोषणा त्यांनी बजेटवरील चचेर्ला उत्तर देताना केली.

कर्ज, त्याचे व्याज आणि ते फेडण्यासाठी पुन्हा कर्ज या दुष्टचक्रात महाराष्ट्र सापडला होता. हे चक्र भेदण्याचे काम प्रयत्नपूर्वक केले असून, यापुढे राज्याच्या प्रगतीचा वेग वाढत जाईल, असा विश्वास पाटील यांनी व्यक्त केला.

राज्याचे महसुली उत्पन्न साडेसोळा हजार कोटी रुपयांवरुन साडेपन्नास हजार कोटी रुपयांवर गेले आहे. सातत्याच्या प्रयत्नांनीच हे साध्य झाले. राज्याच्या उत्पन्नवाढीचा वेग 13.76 टक्क्यांवर आणि राज्याचे एकूण उत्पन्न चार लाख 24 हजार 656 कोटी रुपयांवर गेले आहे, अशी माहिती त्यांनी दिली.

गेल्यावर्षी नऊ हजार कोटी रुपयांची महसुली तूट असताना यंदा 265 कोटी रुपयांचे शिलकी बजेट कसे मांडले, असा प्रश्ान् पडणे स्वाभाविक आहे. त्यामुळे हेराफेरीचा आरोपही करण्यात आला. पण अद्याप आपण 2700 कोटी रुपयांचे उत्पन्न बजेटमध्ये दाखवलेले नाही. ते दाखवले असते, तर तीन हजार कोटी रुपयांचे शिलकी बजेट दाखवता आले असते, असे विवेचन अर्थमंत्र्यांनी केले. या 2700 कोटी रुपयांच्या तरतुदी जूनच्या सुमारास करण्यात येईल, असे त्यांनी सांगितले.

कर्ज आणि राज्याचे ठोकळ उत्पन्न याचे प्रमाण अनेक राज्यांत 50 ते 70 टक्के असताना महाराष्ट्राचे हेच प्रमाण 25.1 टक्के आहे. देशातील कोणत्याही राज्यापेक्षा ते कमी असल्याचा दावा त्यांनी केला. जास्तीच्या व्याजदराचे कर्ज कमी करून कमी दराचे कर्ज देण्यास जागतिक बँक तयार होती. पण तसा प्रस्ताव केंदाने न पाठवल्याने राज्याने स्वत:च गेल्या तीन वर्षांत जास्तीच्या व्याजदराचे कर्ज कमी केले. त्यामुळे 12.7 दराचे कर्ज आता 9.33 टक्क्यांवर आले आहे.

वित्तआयोगाचा लाभ राज्याला मिळणार असून, तो मिळेल तेव्हा या व्याजाचा दर 7.5 टक्क्यांपर्यंत कमी होईल. एकेकाळी ठोकळ उत्पन्नवाढीचा दर 7.48, तर व्याजाचा दर 12.7 टक्के होता. आता उत्पन्नाच्या वाढीचा दर 12.05 टक्क्यांवर गेला असून, व्याजाचा दर 9.33 टक्क्यांवर आला आहे, असे ते म्हणाले.

सरकारने घेतलेले कर्ज आणि दिलेली हमी याचे काटेकोरपणे व्यवस्थापन करण्यासाठी तीन निधी स्थापन करण्यात येणार आहेत. कर्जव्यस्थापन फंड, डिस्ट्रेस अॅसेट फंड आणि हमी कोणाला द्यायची याबाबतचा फंड असे तीन फंड स्थापन करण्यात येणार आहेत. त्यामुळे राज्याची विश्वासार्हता वाढेल, असा दावा त्यांनी केला. दर महिन्याला निधी खेळता ठेवता येणार असून, त्यामुळे यंदाच्या योजनेत कोठेही कपात होणार नाही, याची दक्षता बजेटमध्ये घेतली आहे, असा दिलासा त्यांनी दिला.

पाटबंधारे प्रकल्प आणि अन्य कामांसाठी बजेटच्या बाहेरून मोठ्या प्रमाणात कर्ज घेतले आहे. त्यातील 50 टक्के रक्कम तीन वर्षांत फेडण्यात येईल, अशी हमी अर्थमंत्र्यांनी दिली.

 
</text>
</doc>
