<doc>
<docno>1065479.cms.txt</docno>
<text>
 
लेख
पाण्याच्या नासाडीने झाले डोळे पांढरे!
[ Wednesday, March 30, 2005  09:24:11 pm]


सरकारने प्रकल्पनिहाय पाण्याचे ऑडिट करण्याचे ठरवून 1229 प्रकल्पांचे ऑडिट केले. पाहणीनंतर पाण्याचा अतिरिक्त वापर, गैरवापर आणि नासाडीचे प्रमाण स्पष्ट झाले. ठरवून दिलेल्या उद्दिष्टापर्यंत पाण्याचा वापर परिणामकारकपणे होत नसल्याचे लक्षात आले. याला पाटबंधारे खात्याची यंत्रणा, पुढारी आणि शेतकरी सगळेच जबाबदार असल्याचे निष्पन्न झाले.

समाजात दिवसेंदिवस साक्षरता वाढत आहे. आथिर्क स्तर उंचावत आहे. साक्षरतेबरोबर शहरीकरण वाढत आहे. यातून पाण्याचा वापरही वाढत आहे. पाण्याच्या उपलब्धतेने नगदी पिके घेण्याकडे कल वाढला आहे. पाणी नसल्याने जिथे ज्वारी, बाजरीसारखी पिके घेतानाही कमालीची जोखीम पत्करावी लागायची, तिथे आता पाणी आल्यानंतर सर्रासपणे ऊस आणि केळी ही पिके घेतली जातात. साधारत: एक हेक्टर उसाच्या पिकासाठी लागणाऱ्या पाण्यातून 1200 लोकांची वर्षभर पिण्याच्या पाण्याची गरज भागू शकते. किंवा एक हेक्टर उसाला लागणाऱ्या पाण्यात आठ हेक्टर ज्वारीचे पीक घेता येते. एक हेक्टर उसाच्या पाण्यात तीन हेक्टर गहू घेता येतो. तथापि, याचा विचार न करता ऊस-केळी ही भरमसाठ पाणी लागणारी पिके घेतली जातात.

लोकांच्या जीवनमानाचा स्तर उंचावत चालल्याने पाण्याचा वापरही मोठ्या प्रमाणात वाढला आहे. ग्रामीण भागात माणशी 40 ते 55 लिटर पाण्याचा पुरवठा केला जातो ; तेच प्रमाण शहरी भागात काही काही ठिकाणी दीडशे लिटरच्या आसपास गेले आहे.

स्वातंत्र्योत्तर काळात एकामागून एक धरणे बांधली. कालवे काढले. उपसा सिंचन योजना तयार झाल्या. छोट्या-मोठ्या कायमस्वरूपी पिण्याच्या पाणीपुरवठा योजना उभ्या राहिल्या. पाण्याची उपलब्धता वाढत गेली. तरीही पाण्याची टंचाई वाढत आहे, हा वास्तवातील विरोधाभास आहे. महाराष्ट्रात स्वातंत्र्यापूवीर् 27 हजार 400 हेक्टर जमीन धरणाच्या पाण्याखाली भिजत होती. गेल्या 50-55 वर्षांत सुमारे 40 हजार कोटी रुपये खर्च केल्याने जवळपास 40 लाख हेक्टर जमीन भिजू लागली. आजच्या किंमतीनुसार आणखी 28 ते 30 हजार कोटी रु. खर्च केले, तर ओलिताखालील क्षेत्र आणखी वाढून ते सुमारे 75 लाख हेक्टरच्या आसपास जाऊ शकेल, असा अंदाज आहे. पण म्हणून पाण्याची मागणी आणि टंचाई संपेल असे कधीच होणार नाही. उलट मागणी पाठोपाठ टंचाई वाढत जाणार आहे. तंटे वाढत जाणार आहेत.

समाजात साक्षरता वाढली, तरी जलसाक्षरतेचा पत्ता नाही. ती नसल्याने समस्या अधिकाधिक उग्र होत आहेत. सरकार आणि प्रशासन हे समाजाच्या दोन पावले पुढे चालत असते. समाजातून निर्माण झालेल्या संस्थेकडे दष्टेपण असावे लागते. पण अनेकदा या संस्था राजकारणाच्या अस्थिरतेत सापडल्या, तर त्या दडपणाखाली भविष्याचा विचार टाळत राहतात. अशावेळी मग स्थिती हाताबाहेर जाण्याची वेळ येते. पाण्याच्या वापराबाबत नेमके असेच झाले आहे. धरणे बांधताना अमूक इतकी जमीन ओलिताखाली येईल, असे गणित केले होते. पण प्रत्यक्षात तितकी जमीन भिजलीच नाही. ज्या टेल एंडला पाणी जायला पाहिजे तिथपर्यंत ते पोहोचलेच नाही. खरिपात इतक्या जमिनीला पाणी मिळेल, रब्बीच्या हंगामात अमूक इतकी जमीन भिजेल आणि थेट उन्हाळ्यात इतक्या जमिनीला पाणी मिळेल ; अमूक इतके उत्पादन होईल, हे अंदाज कधीच प्रत्यक्षात आले नाहीत. नीरा उजव्या कालव्याचे पाणी पंढरपूरच्या तावशीपर्यंत जायला पाहिजे ते गेलेच नाही. तोच प्रकार जायकवाडीच्या धरणाने परभणीबाबत झाला. असे जवळपास सगळ्याच मोठ्या आणि मध्यम प्रकल्पांबाबत झाले. निरेच्या उजव्या कालव्याचे पाणी मधल्या मध्ये बारामती आणि माळशिरसमध्येच जिरले. त्यामुळे शेवटच्या टप्प्यापर्यंत पाणी पोहोचले नाही.

चार हेक्टर जमिनीचा भाग भिजला तर एका हेक्टरमध्येच उसाचे पीक घेतले पाहिजे, असा दंडक आहे. पण हा दंडक शेतकरी आणि पाटबंधारे खात्यातील कर्मचाऱ्यांनी जुमानला नाही. कागदावर दाखवायचा एक हेक्टर ऊस आणि तीन हेक्टर ज्वारी. प्रत्यक्षात चारही हेक्टरवर ऊस घेतला. त्यामुळे शेवटपर्यंत जाण्याऐवजी पाणी तिथेच जिरले. उसामुळे पाण्याचा बेसुमार गैरवापर होतोय, अशा तक्रारी गेली काही वषेर् सातत्याने केल्या जात होत्या. शिवाय, पाणीपट्टीतून जेवढा महसूल अपेक्षित होता त्यापेक्षा एक तृतियांश महसूल जमा होत होता. प्रकल्पाच्या देखरेख दुरुस्तीचा खर्च पाणीपट्टीतून भागला पाहिजे, असे तज्ज्ञांचे व सरकारचेही म्हणणे होते. पण तो खर्चही भागत नव्हता. कागदावर उसाचे क्षेत्र सहा ते सात टक्के होते. प्रत्यक्ष रिमोट सेन्सिंगच्या तंत्राने पाहणी केली तेव्हा हेच क्षेत्र 25 टक्क्यांच्या आसपास असल्याचे निष्पन्न झाले.

अखेर या प्रकारची दखल घेऊन सरकारने प्रकल्पनिहाय पाण्याचे ऑडिट करण्याचे ठरविले. या कामासाठी एक मुख्य अभियंता आणि त्याच्या हाताखाली कर्मचारी देऊन 1229 प्रकल्पांचे ऑडिट केले. त्यात 50 मोठे , 131 मध्यम आणि एक हजार 48 लघु प्रकल्प होते. पाहणीनंतर पाण्याचा अतिरिक्त वापर, गैरवापर आणि नासाडीचे प्रमाण स्पष्ट झाले. मोठ्या प्रकल्पातील पाचच प्रकल्प रब्बीची गरज पूर्णपणे भागवत होते. आठ प्रकल्प उन्हाळ्यातील पाणीपुरवठ्याचे लक्ष्य पूर्ण करीत होते. नऊ प्रकल्प तर कोणतेही उद्दिष्ट गाठण्यात अपयशी ठरले होते. असाच प्रकार मध्यम आणि लघु प्रकल्पांबाबत आहे. ठरवून दिलेल्या उद्दिष्टापर्यंत पाण्याचा वापर परिणामकारकपणे होत नसल्याचे लक्षात आले. याला पाटबंधारे खात्याची यंत्रणा, पुढारी आणि शेतकरी सगळेच जबाबदार असल्याचे निष्पन्न झाले. पाण्याचे हिशेब बरोबर ठेवले नाहीत. टेल एंडपर्यंत पाणी पोहोचत नाही. बाष्पीभवनाचे प्रमाण अव्वाच्या सव्वा दाखविले आहेत. अकार्यक्षमपणे पाण्याचा वापर होत आहे, असे निष्कर्ष ऑडिटमधून पुढे आले आहेत.

देखभाल दुरुस्तीच्या खर्चात आणि पाणीपट्टीच्या महसुलात 200 कोटी रु.चे अंतर होते. त्यामुळे सरकारने वसुलीतील फटी बुजवायला सुरुवात केली. 02 आणि 03 साली तिच्यात वाढ केली. लाभक्षेत्रातील विहिरींचे पाणी हिशेबात घेतले. तेव्हा पाणीपट्टीची वसुली 377 कोटींच्या घरात गेली. देखभालीचा खर्च 330 कोटी असल्याने तो पाणीपट्टीतून भागायला लागला. उसाचे खरेखुरे क्षेत्र कागदावर आले. आता ऊस किती घ्यायचा आणि अन्य पिके किती घ्यायची याची अंमलबजावणी काटेकोरपणे करण्याचा विचार आहे. त्यामुळे शेवटच्या टप्प्यापर्यंत पाणी जाण्याची शक्यता आहे.

येत्या पाच वर्षांत उसाचे सगळे पीक ठिबक सिंचनावर नेण्याचे सरकारने ठरविले आहे. त्यानंतर उसाला प्रवाही पद्धतीने पाणी देण्यात येणार नाही, असेही ठरविण्यात आले आहे. उशीर झालेला असला तरी पाण्याचे ऑडिट करणारे महाराष्ट्र हे पहिले राज्य आहे. यातून मोठ्या प्रमाणात प्रकल्पांची आणि पाटबंधारे खात्याचीही कार्यक्षमता वाढेल. पाण्याच्या गैरवापराला व नासाडीला आळा बसेल. समन्यायी वाटपाने पिकांचा आणि प्रदेशाचाही समतोल सांभाळला जाण्याची शक्यता आहे. मुख्य म्हणजे ओलिताखालील क्षेत्रात वाढ होईल. असे फायदे या ऑडिटमधून शेती क्षेत्राला होऊ शकतात. पण अशाच प्रकारचे ऑडिट औद्योगिक वापराबाबत आणि नागरी वापराबाबत होण्याची गरज आहे. तेव्हाच खऱ्या अर्थाने पाण्याचे महत्त्व लोकांना कळेल. शेतीच्या पाण्याबरोबरच औद्योगिक आणि नागरी पाण्याचे ऑडिट होईल तेव्हाच खऱ्या अर्थाने पाण्याची नासाडी टळेल.

प्रताप आसबे

 
</text>
</doc>
