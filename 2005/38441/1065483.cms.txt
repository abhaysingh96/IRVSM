<doc>
<docno>1065483.cms.txt</docno>
<text>
 
अग्रलेख
नवलकथा व नारायणगाथा
[ Wednesday, March 30, 2005  09:27:49 pm]


महाराष्ट्रापासून मुंबई तोडण्याचा डाव असल्याची आवई पुन्हा एकदा उठवण्यात येत आहे. यावेळी या मोहिमेची सूत्रे शिवसेनेचे नेते प्रमोद नवलकर यांनी हाती घेतल्याचे दिसते.

विधान परिषदेत अर्थसंकल्पावर बोलताना त्यांनी मुंबई आंतरराष्ट्रीय केंद करण्यामागे ती महाराष्ट्रापासून वेगळी करण्याचा कट असल्याचे सांगून खळबळ निर्माण करण्याचा प्रयत्न केला. मात्र हा प्रयत्न सफल होणे शक्य नाही ; कारण ' लांडगा आला रे आला ' ची ओरड ऐकून आता मुंबईतील मराठी माणूसही अशा विधानांकडे ' निव्वळ करमणूक ' म्हणून पाहू लागला आहे.

एकीकडे नवलकर मुंबई महाराष्ट्रापासून वेगळी होईल, अशी भीती व्यक्त करत असताना, त्यांच्याच पक्षाचे आणखी एक नेते, माजी मुख्यमंत्री नारायण राणे मात्र विधानसभेत ' मुंबईसह वेगळ्या कोकण राज्याची मागणी करावी लागेल ,' अशी धमकी देतात. ही दोन्ही विधाने बिनबुडाची असली, तरी राज्यातील प्रमुख विरोधी पक्षाचे जबाबदार नेते ती करत असल्याने त्याकडे गांभीर्याने पाहावे लागते.

एकाच पक्षाच्या दोन नेत्यांनी विधिमंडळात केलेली विधाने परस्परविरोधी आणि पक्षाची वैचारिक संदिग्धता रस्त्यावर आणणारी आहेत. नवलकरांना वाटणारी भीती मानसिक दुर्बलतेचा आविष्कार आहे, असे मानले तरी राणेंच्या धमकीचे काय, हा प्रश्न राहतोच. ' मुंबईसह संयुक्त महाराष्ट्र! ' या घोषणेवर चळवळ उभी राहिली व त्यातून मुंबईसह संयुक्त महाराष्ट्राची निमिर्ती करणे नेहरूंना भाग पडले. त्यानंतर जन्मलेल्या शिवसेनेने सातत्याने अखंड महाराष्ट्राचेच स्वप्न पाहिले आणि एकेकाळी बेळगाव प्रश्नासाठीही स्वत:ला झोकून दिले.

महाराष्ट्राच्या स्थापनेनंतर काही काळ काँग्रेसमधल्या असंतुष्टांनी पाहिलेले ' सागरी राज्या ' चे स्वप्न झोपेतच भंगले. आता राणेंना मुंबईसह कोकण राज्य असावेसे वाटते. ही भूमिका शिवसेनेची की, राणेंची एकट्याची ? महाराष्ट्राचे तुकडे पडू नयेत, असे वाटत असल्याने शिवसेनाप्रमुख बाळासाहेब ठाकरेंनी भाजपच्या स्वतंत्र विदर्भाच्या मागणीसही जोरदार विरोध केला.

आता एका बाजूला भाजपचे नितीन गडकरी पुन्हा स्वतंत्र विदर्भाची भाषा बोलू लागले आहेत, तर दुसरीकडे राणेंना मुंबईसह कोकणचे राज्य हवे आहे. महाराष्ट्राचे तुकडे पाडण्याचेच शिवसेना-भाजप युतीने ठरवले आहे काय, हे जनतेला स्पष्टपणे समजायला हवे. राणेंना कोकणाचे राज्य हवे, पण ते मुंबईसह! राणेंच्या राजकारणाची सुरुवात मुंबईत झाली, तरी तळ-कोकणचे नेते म्हणून ते राज्याच्या राजकारणात बिनीचे शिलेदार बनले. त्यामुळे कोकणाच्या बाजूने ते बोलले, तर ते ठीक आहे. पण स्वप्नातल्या कोकण राज्यात मुंबईसुद्धा टाकण्याचा अधिकार त्यांना कुणी दिला ? मुंबईतील जनतेला काय हवे आहे, याचा विचार त्यांनी केला का ?

मुंबईतील ' परप्रांतीयां ' चा अशा राज्याला विरोध असेलच ; शिवाय शहरातील चाकरमानी कोकणी जनतेलाही ही मागणी हास्यास्पद वाटेल. त्यामुळे राणेंची ही मागणी केवळ क्षणिक उद्वेगापोटी आहे, असे सध्या मानू या. नवलकरांचे तसे नाही. शहराच्या व्यापारीकरणाला त्यांचा विरोध आहे आणि असे व्यापारीकरण करता करता मुंबई अलगदपणे मराठी माणसाकडून काढून घ्यायची, असा विचार असल्याचे ते मानतात.

मुंबई ऐतिहासिक काळापासून व्यापारी शहरच आहे. टोपीकर इंग्रजांनी मुंबईत बस्तान बसवले, याचे प्रमुख कारण हे शहर व्यापाराची राजधानी बनू शकते म्हणूनच. मुंबईचा उद्यमनगरी म्हणून विकास पुढील काळात झाला. पण तिथले उद्योग बाहेर पडण्यास वा बंद होण्यास ज्या शक्ती कारणीभूत आहेत, त्यात शिवसेनेचा समावेश आहेच. आधी कामगार सेनेमुळे उद्योग बंद पडू लागले आणि पुढे शिवसेना- भाजपच्या युतीची सत्ता आल्यावर नव्या उद्योगांना चालना देण्याऐवजी ते बंद पडून त्यांच्या जमिनी इमले बांधण्यासाठी कशा मिळतील, याकडेच राज्यर्कत्यांचे लक्ष राहिले.

मध्य मुंबईतील बंद पडलेल्या गिरण्यांमध्ये हॉटेले, बोलिंग क्लब्ज आणि डिस्कोथेक सुरू होत होते, तेव्हा नवलकर ' सांस्कृतिक कार्यमंत्री ' होते. मुंबईतील मराठी माणूस तेव्हापासून उखडला जात आहे, पण नवलकरांना जाग मात्र आता आली. नवलकर गिरगावात राहतात आणि स्वत:ला मूळ मुंबईकरांचे प्रतिनिधी मानतात.

गेल्या दहा वर्षांत गिरगाव, खेतवाडीवरचा मराठी पगडा संपुष्टात आला. मराठी दुकानदारांनी आपली दुकाने परप्रांतीयांना विकली व चाळींत राहणारे मराठी राहिवासी काही लाखांचा मलिदा घेऊन मुंबई बाहेर गेले. ते थांबवण्यासाठी नवलकरांनी काय केले ? आता खूप उशीर झालेला आहे आणि प्राप्त परिस्थितीत मुंबईचे व्यापारीकरण रोखता येणार नाही. पण हे करताना मुंबई विभक्त होईल, असे मानण्यासारखीही स्थिती नाही, कारण महाराष्ट्राची राजधानी म्हणून मिरवणाऱ्या मुंबईत आपल्या मनासारखे सारे काही करता येते, हे जर व्यापाऱ्यांना ठाऊक आहे, तर ती वेगळी करण्याचा उपद्व्याप कोण कशासाठी करेल. असो. राजकारणी मंडळींची विधाने फारशी गांभीर्याने घेऊ नयेत, हेच खरे!

 
</text>
</doc>
