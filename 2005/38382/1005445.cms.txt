<doc>
<docno>1005445.cms.txt</docno>
<text>
 
अग्रलेख
झारीतील शुक्राचार्य
[ Sunday, January 30, 2005  08:48:27 pm]


मराठीत ' सोनारानेच कान टोचावेत ' अशी म्हण आहे. महाराष्ट्राचे राजकारण आणि प्रशासन यांचा प्रदीर्घ अनुभव असलेले राष्ट्रवादी काँग्रेसचे अध्यक्ष शरद पवार यांनी शुक्रवारी मुंबईत राज्य सरकारच्या अधिकाऱ्यांचे कान टोचले, याबद्दल त्यांचे अभिनंदन करायला हवे.

मुंबई विमानतळाच्या विस्तार कार्यक्रमास गेली अनेक वषेर् खीळ बसली आहे ; याचे कारण तिथे उभ्या असलेल्या 2072 झोपड्या. या झोपड्यांतील रहिवाशांचे पुनर्वसन करण्यासाठी विमानतळ प्राधिकरणाने रक्कम देऊ केली. पण तरीही 72 झोपड्यांचा प्रश्न उरलाच.

हत्ती गेला, तरी शेपूट अडकावे, तसे झाले. या झोपड्या हटवण्यासाठी अधिकाऱ्यांच्या चार बैठका झाल्या ; पण प्रश्न सुटत नाही, असे पाहून पवार संतापले, तर त्यात नवल नाही. नवे केंदीय हवाई वाहतूक मंत्री प्रफुल्ल पटेल यांनी भारतीय हवाई सेवा आंतरराष्ट्रीय दर्जाची करण्यासाठी महत्त्वाकांक्षी कार्यक्रम हाती घेतले आहेत.

ते तडीस न्यायचे, तर राज्यातील नोकरशाहीची भूमिका सक्रियतेची आणि सकारात्मक हवी. तशी ती नाही याचे दर्शन पवारांना घडले, हे बरे झाले. महाराष्ट्र राज्याची 1960 साली स्थापना झाली, तेव्हा स. गो. बवेर्, शैलेंद सुकठणकर, राम साठे, एम. जी. पिंपुटकर, मधुकर यादीर्, जे. बी. डिसुझा, म. वा. देसाई यांच्यासारखे समर्थ आणि राज्याच्या विकासाची आच असलेले सनदी अधिकारी होते.

त्यामुळेच महाराष्ट्राच्या सनदी सेवेचे वर्णन तेव्हाचे मुख्यमंत्री (कै.) यशवंतराव चव्हाण यांनी ' राज्याचा किमती ठेवा ' या शब्दांत केले. राज्याच्या कल्याण योजनांची अंमलबजावणी करण्यात तेव्हा राजकीय नेत्यांपेक्षा सनदी अधिकारी दोन पाऊले पुढेच चालत. त्यामुळेच कोयना, चंदपूर, जायकवाडी, अप्पर वैतरणा यांच्यासारखे महाकाय प्रकल्प महाराष्ट्रात उभे राहू शकले.

आज कोणतीही योजना राबवण्याऐवजी त्यात खोडा कसा घालता येईल, याकडेच अधिकाऱ्यांचे लक्ष. तांत्रिक मुद्यांवर योजना अडकवली की, राजकीय नेतृत्व खच्ची होते आणि अधिकाऱ्यांना अंमळ विश्रांती मिळते. अशा नकारात्मक भूमिकेमुळेच गेली कित्येक वषेर् विदर्भातील गोसीखुर्द सिंचन प्रकल्पाच्या चचेर्ने केवळ वर्तमानपत्रांचे रकाने भरले!

महाराष्ट्रात ज्या रस्ते व पाणी पुरवठा योजनांच्या कोनशीला थाटामाटात उभारल्या गेल्या आणि पुढे काहीच झाले नाही, अशांची यादी करायची, तर त्यांचे ग्रंथ तयार होतील. गावागावात ऊन, पाऊस खात रस्त्याच्या कडेला पडलेल्या कोनशीला एकत्र केल्या, तर त्यांचे मोठे म्युझियम तयार करता येईल. या कोनशीलांवर तिथल्या एक्झिक्युटिव्ह इंजिनीयर्सपासून मुकादमापर्यंतची नावे दिसतील.

तशीच कोणत्या नेत्याने ती बसवली व पेपरात आपले फोटो छापून आणले, तो इतिहासही पुढे येईल. पवारांनी अधिकाऱ्यांचे वाभाडे काढले, हे छानच झाले ; पण इच्छाशक्तीचा अभाव असलेल्या राजकीय पुढाऱ्यांचीही त्यांनी दखल घ्यायला हवी. पश्चिम महाराष्ट्राचा कायाकल्प घडवून आणण्याची क्षमता असलेल्या कृष्णा खोरे प्रकल्पाचे 80 टक्के काम शिवसेना- भारतीय जनता पक्ष युती सत्तेवर असतानाच पुरे झाले होते. पण उरलेले 20 टक्के काम काँग्रेस आघाडी सरकारला गेल्या सहा वर्षांत करता न आल्याने प्रकल्पाचे कालवे कोरडेच राहिले आणि या पाण्याला कायमचे मुकावे लागण्याची पाळी महाराष्ट्रावर आली.

कृष्णा खोऱ्याचे खाते पवारांच्या राष्ट्रवादीकडेच होते. तरीही असे का झाले, हे त्यांनी आपल्या घरातच विचारलेले बरे. मुंबईत गेल्या चार आठवड्यांत झोपड्या उठवण्याचे काम कमालीच्या वेगाने सुरू झाले. पण त्यात राजकीय पक्षांचे नेते, विशेषत: काँग्रेस व राष्ट्रवादीचे आमदार व मंत्रीच अडचणी आणत आहेत. झोपड्या पाडण्याची कार्यवाही सुरू होते, तेव्हा मुंबईतून निवडून आलेले सुनील दत्त, कृपाशंकर सिंह, नसिम खान, बाबा सिद्दिकी, नबाब मलिक आदी खासदार-आमदार सर्वशक्तिनिशी त्यास विरोध करतात. सत्ताधारी नेतेच प्रशासकीय कारवाईस अडथळे आणू लागतात, तेव्हा नोकरशाही हतबलच ठरते. मतांच्या गठ्ठ्याचे राजकारण करणाऱ्या स्वार्थी नेत्यांच्या कारवायांना पायबंद घालण्याची पवारांची तयारी आहे काय, हा खरा प्रश्न आहे.

तसे करायचे, तर एका गटाकडून होणाऱ्या मोठ्या व कदाचित विध्वंसक विरोधाला तोंड देण्याची मानसिक सिद्धता हवी. ते धारिष्ट्य पवारांनी दाखवले, तरी त्यांचे सत्तेतील भागीदार असलेल्या काँग्रेसला तसे करणे परवडेलच असे नाही ; कारण झोपड्या इथे पाडल्या, तर त्याचे परिणाम काँग्रेसला बिहार, हरयाणा आणि झारखंडमध्ये भोगावे लागतील. त्याची कुणाची तयारी नाही. म्हणूनच अपूर्ण प्रकल्पांच्या कोनशीला करून त्यावर जबाबदार लोकांची नावे कोरायची, तर केवळ अधिकाऱ्यांची नावे पुरेशी नाहीत. विकास कामांच्या झारीतील शुक्राचार्य बनलेल्या अनेक राजकीय नेत्यांचाही त्यात समावेश करावा लागेल.

 
</text>
</doc>
