<doc>
<docno>1005459.cms.txt</docno>
<text>
 
क्रीडा
सॅफिनचं पहिलंवहिलं ऑस्ट्रेलियन जेतेपद
[ Sunday, January 30, 2005  09:15:54 pm]


वृत्तसंस्था

मेलबर्न : लेटन ह्युईट आणि त्याचे पक्षपाती ऑस्ट्रेलियन पाठिराखे यांचा कडवा विरोध मोडून काढत रशियाच्या मॅरात सॅफिनने ऑस्ट्रेलियन खुल्या टेनिस स्पधेर्त पुरुषांचं विजेतेपद पटकावलं.

सॅफिनचं हे दुसरं ग्रँडस्लॅम, तर पहिलंच ऑस्ट्रेलियन जेतेपद. गेल्या दोन वेळा अंतिम फेरी गाठूनही तो पराभूत झाला होता. मात्र यावेळी त्याने विजेत्याच्या थाटात खेळताना तिसऱ्या मानांकित ह्युईटची निकराची झुंज पावणेतीन तासांमध्ये 1-6, 6-3, 6-4, 6-4 अशी परतावून लावली, शिवाय गेल्या तीन दशकांमध्ये पहिला ऑस्ट्रेलियन पुरुष विजेता बनण्याचं ह्युईटचं स्वप्नही उधळून लावलं.

2000 साली अमेरिकन स्पधेर्त आपलं पहिलं ग्रँडस्लॅम विजेतेपद पटकावताना सॅफिनने पीट सँप्रसला सरळ सेटमध्येच पराभूत केलं होतं.

लागोपाठ तीन ग्रँडस्लॅम अंतिम फेरीत पराभूत न होण्याचा निर्धार चौथ्या मानांकित सॅफिनने केला होता. गेल्या वषीर् तो रॉजर फेडररकडून पराभूत झाला होता, तर 2002 च्या अंतिम फेरीत त्याने स्वीडनच्या थॉमस योहान्सनकडून धक्कादायक पराभव स्वीकारला होता.

मात्र यावेळी उपांत्य फेरीत फेडररवर पाच सेटमध्ये चित्तथरारक विजय मिळवल्यानंतर विजेतेपदासाठी तो फेव्हरीट गणला जात होता. तरीही पहिल्या सेटमध्ये त्याचा फारसा प्रभाव पडला नाही. ह्युईटने हा सेट झटपट 6-1 असा खिशात टाकला.

1976 मध्ये मार्क एडमंडसनने विजेतेपद जिंकल्यानंतर ही स्पर्धा जिंकणारा पहिला ऑस्ट्रेलियन टेनिसपटू बनवण्याच्या प्रयत्नात ह्युईट होता. पहिल्या सेटमध्ये सॅफिनने केलेल्या अनेक चुकांचा त्याने चांगलाच फायदा उठवला. सॅफिनची त्याने दोन वेळा सव्हिर्स भेदली.

पण दुसऱ्या सेटपासून सॅफिनने आपला खेळ उंचावला आणि खेळाची सूत्रे आपल्या हाती घेतली. त्याची सव्हिर्स अधिकच धारदार व वेगवान बनत गेली. शिवाय त्याच्या सुसाट जमिनीलगतच्या फटक्यांनी ह्युईटला निष्प्रभ करण्यास सुरुवात केली. सुरुवातीलाच ह्युईटची सव्हिर्स भेदत सॅफिनने 3-1 अशी आघाडी घेतली आणि ती सहज टिकवत दुसरा सेट जिंकला.

ह्युईटने तिसऱ्या सेटच्या पहिल्याच गेममध्ये दोन ब्रेकपॉईंट वाचवले आणि त्यानंतर एक अप्रतिम ड्रॉपच्या फटक्याच्या साह्याने त्याने सॅफिनची सव्हिर्स भेदली. पुढे ह्युईटने आपली सव्हिर्स राखत 3-0 अशी आघाडी घेतली तेव्हा सॅफिनने स्वत:वरच वैतागत रॅकेट फेकून दिली.

त्यानंतर सातव्या गेममध्ये सामन्याला कलाटणी मिळाली. सॅफिनने या गेममध्ये ह्युईटची सव्हिर्स भेदली आणि त्यानंतरच्या गेममध्येही दुसऱ्यांदा याचीच पुनरावृत्ती केली. त्यानंतर मग त्याने मागे वळून पाहिलं नाही. तिसरा सेट जिंकल्यानंतर हाच धडाका त्याने चौथ्यामध्येही कायम राखला. ह्युईटला बिलकूल संधी न देता त्याने विजेतेपदावर आपलं नाव कोरलं.

ड्रॅपर-स्टोसूर विजेते : ऑस्ट्रेलियाच्या स्कॉट ड्रॅपर व समांथा स्टोसूर यांनी मिश्र दुहेरीचं विजेतेपद मिळवून आपल्या प्रेक्षकांना थोडाफार दिलासा दिला. अंतिम सामन्यात त्यांनी केविन उलिएट (झिंबाब्वे) व लिझेल ह्युबर (दक्षिण आफ्रिका) यांच्यावर 6-2, 2-6, 7-6 (6) अशी मात केली.

 
</text>
</doc>
