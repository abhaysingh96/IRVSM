<doc>
<docno>1005382.cms.txt</docno>
<text>
 
महाराष्ट्र
रवी पुजारी टोळी संपवणं हेच लक्ष्य!
[ Sunday, January 30, 2005  07:55:15 pm]


मुंबई टाइम्स टीम

कल्याण : गुन्हेगारी टोळ्यांचे कर्दनकाळ म्हणून ओळखले जाणारे ठाणे खंडणीविरोधी पथकाचे प्रमुख रवींदनाथ आंग्रे यांनी आतापर्यंत 55 कुख्यात गुंडांना कंठस्नान घातलं आहे. जिल्ह्यात धुमाकूळ घालणाऱ्या रवी पुजारी टोळीचा समूळ नायनाट करणं हेच लक्ष्य आहे, असं त्यांनी सांगितलं आहे.

आंग्रे यांनी एन्काउण्टरमध्ये दाऊद, छोटा राजन, छोटा शकील, अमर नाईक, सुरेश मंचेकर या बड्या गुन्हेगारी टोळ्यांतील टॉप टेन गुंडांचा समावेश आहे. कोल्हापूर इथे सुरेश मंचेकरच्या एन्काउण्टरमुळे जिल्ह्यातील गुन्हेगारीला मोठ्या प्रमाणावर आळा बसला. मंचेकर टोळीतील प्रकाश उतेकर, हरी कदम, किसन शिंदे ऊर्फ किश्या, प्रदीप सोनावणे, छोटा राजन टोळीतील गण्या भोसले, रझाक, अमर नाईक टोळीतील चिकना बाबू, विलास काकडे, छोटा शकील टोळीतील महंमद सलीम, गोविंद बालन स्वामी, जस्या हुसेन सैय्यद, शब्बीर बदला यांना आंग्रे यांनी यमसदनी धाडलं. तर प्रजासत्ताकदिनाच्या पूर्वरात्री डोंबिवलीत रवी पुजारी टोळीच्या शार्पशूटर हर्षद राणे एन्काउंटरमध्ये ठार झाला.

मंचेकर टोळीच्या बिमोडानंतर वर्षभरात जिल्ह्यात रवी पुजारी आणि हेमंत पुजारी यांनी साम्राज्य पसरवायला सुरुवात केली होती. ठाणे, कल्याण, डोंबिवली, अंबरनाथ, बदलापूरमधील बिल्डर्स, उद्योजक, व्यापारी, केबल व्यावसायिक आणि राजकीय नेते यांना खंडणीसाठी धमकवायला व प्रसंगी त्यांच्या कार्यालयांमध्ये जाऊन मारहाण करण्यापर्यंत रवी पुजारी टोळीच्या गुंडांची मजल गेली होती. याबाबत बिल्डर्स मंडळींनी गृहमंत्री आर.आर. पाटील यांच्याकडे तक्रारी केल्या होत्या. पोलिस आयुक्त सुप्रकाश चक्रवतीर् यांच्या आदेशानुसार रवी पुजारी टोळीचा नायनाट करण्याचं काम आंग्रे आणि ठाणे खंडणी विरोधी पोलिस पथकाकडे सोपवलं आहे. रवी पुजारीच्या शोधासाठी हे पथक लखनौ, कोलकाता, दिल्ली आदी ठिकाणी जाऊन आलं आहे.

 
</text>
</doc>
