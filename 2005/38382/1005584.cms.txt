<doc>
<docno>1005584.cms.txt</docno>
<text>
 
महाराष्ट्र
मुंबईवरील परप्रांतीयांच्या आक्रमणाचे काय?
[ Sunday, January 30, 2005  11:58:24 pm]


म. टा. प्रतिनिधी

कुसुमाग्रज नगरी - नाशिक : अखिल भारतीय मराठी साहित्य संमेलनाचे अध्यक्ष प्रा. केशव मेश्राम यांनी अध्यक्षीय भाषणात ' मराठी मुंबई ' वरील इतर प्रांतियांच्या आक्रमणाचा मुद्दा उपस्थित केला होता. मुख्यमंत्री विलासराव देशमुख संमेलनाच्या समारोपप्रसंगी त्यावर काही भाष्य करतील, अशी अपेक्षा होती, मात्र ती फोल ठरली.

अध्यक्षीय भाषणात मूळ मराठी मुंबई इतर प्रांतियांच्या नावे लिहून दिली आहे काय, असा सवाल प्रा. केशव मेश्राम यांनी केला. मुंबईतील मराठी माणसाच्या होत असलेल्या कुचंबणेला त्यांनी उद्गार दिला होता. त्यावर समारोप कार्यक्रमात देशमुख काही भाष्य करतील, अशी अनेकांची अपेक्षा होती. देशमुख यांनी त्यांच्या भाषणात या विषयाला स्पर्शही केला नाही. मराठीवर अन्याय होणार नाही, याची काळजी सरकार घेईल... सरकार ते कर्तव्य बजावत नसेल तर साहित्यिकांनी जरूर सल्ला द्यावा, एवढेच उद्गार मुख्यमंत्र्यांनी काढले.

टिळकांची चपराक

समारोपात नाशिकमधील जेष्ठ साहित्यिक बाबुराव बागूल, अशोक उर्फ आप्पा टिळक, जोया आणि बा. वा. दातार यांचा सत्कार होणार होता. मात्र, विदोही परंपरेतले बागुल आलेच नाहीत. प्रकृती अस्वास्थ्यामुळे ते आले नाहीत, असं ऐनवेळी जाहीर करण्यात आलं. तर टिळक यांनी व्यासपीठावर येऊन माइकचा ताबा घेऊन चपराक दिली. ' साहित्यलक्ष्मीचा नातू म्हणून माझा हा सत्कार होतो आहे. पण, एका चौकाला दिलेलं तिचं नाव काढून धनदांडग्यांचं नाव देऊन तिचा घोर अपमान आणि विटंबना या नाशिकमध्ये केली जात आहे ? असं असताना मी हा सत्कार स्वीकारावा का ? ' असा सवाल उपस्थित करत टिळक सत्कार नाकारून निघून गेले.

क्षणचित्रे

विविध प्रसंगांची छायाचित्रे काढण्यासाठी व्यासपीठासमोर गोळा झालेल्या छायाचित्रकारांना अनेकदा प्रेक्षकांचा रोष सहन करावा लागला

मुख्यमंत्री देशमुख सोहळ्याला शेवटपर्यंत उपस्थित नव्हते. कार्यक्रमादरम्यान ते निघाले तेव्हा व्यासपीठावरील अनेक राजकीय मंडळी त्यांना निरोप देण्यासाठी लगबगीने व्यासपीठ सोडून गेली.

 
</text>
</doc>
