<doc>
<docno>1005391.cms.txt</docno>
<text>
 
महाराष्ट्र
विज्ञान जागृतीसाठी...
[ Sunday, January 30, 2005  08:00:42 pm]


यंदाचे वर्ष हे विज्ञान जागृती वर्ष म्हणून सर्वत्र साजरे केलं जात आहे. ठाण्याचं या वर्षाच्या साजरीकरणात योगदान महत्त्वाचं आहे कारण राज्यस्तरावर या वर्षभरात हाती घेण्यात आलेल्या विविध प्रकल्पांचं संयोजन करण्याची जबाबदारी ठाण्याच्याच ' जिज्ञासा ' या संस्थेकडे आहे. संस्थेचे अध्यक्ष सुरेंद दिघे यांच्याशी चर्चा करताना या निमित्ताने होत असलेल्या असंख्य उपक्रमांची माहिती मिळते. त्यामुळे राज्यस्तरावर नेमकं कशाप्रकारे काम सुरू आहे ते लक्षात येतं.

राज्यस्तरावर एवढी मोठी कामगिरी होत असताना ठाणे शहरानेही वेगळा ठसा या क्षेत्रातही उमटवला आहे. ठाणे महापालिका शाळेतील विद्यार्थ्यांनी राष्ट्रीय बालविज्ञान परिषदेत सादर केलेल्या ' बर्फाचा डोळा आजारावर डोळा ' या प्रयोगाचं कौतुक झालं. विशेष म्हणजे या प्रकल्पासाठी त्या विद्यार्थ्यांना मार्गदर्शन करणाऱ्या शिक्षिका सुषमा रेगे यांना प्रजासत्ताक दिनी राज्य सरकारने आदर्श शिक्षिकेचा पुरस्कार जाहीर झाला. त्यामुळे या विद्यार्थ्यांचा आनंद द्विगुणीत झाला असणार, यात शंका नाही.

मोठमोठ्या संस्थांच्या मार्फत असे प्रयोग सुरू असताना ठाण्यातच रोटरी क्लब ऑफ ठाणे पश्चिम आणि इनरव्हील क्लब ठाणे पश्चिम तसंच मराठी विज्ञान परिषदेची ठाणे शाखा यांच्या संयुक्त विद्यमाने जुलै 2004 पासून फेब्रुवारी 2005 पर्यंत एक विशेष विज्ञान जागृती उपक्रम राबवण्यात आला.

या उपक्रमात श्रीमती सावित्रीदेवी थिराणी विद्यामंदिर, बबनराव पडवळ विद्यामंदिर, भारतरत्न इंदिरा गांधी विद्यामंदिर, शारदा विद्यामंदिर, गावदेवी विद्यामंदिर, बालविकास विद्यामंदिर, ज्ञानप्रसारिणी विद्यालय (कळवा) या शाळांमधील आठवी आणि नववीच्या एकूण 270 निवड विद्याथीर्-विद्याथीर्नींचा सहभाग होता. या उपक्रमाचं उद्घाटन थिराणी विद्यामंदिर इथे 24 जुलै रोजी झालं. उद्घाटन समारंभानंतर सरोज जोशी आणि डॉ. छाया भडकमकर यांनी विद्यार्थ्यांना विज्ञानकथा सांगितल्या. तसंच विज्ञान कथा लेखक स्पर्धाही घोषित करण्यात आली.

दुसरा कार्यक्रम 12 सप्टेंबरला झाला. या कार्यक्रमात विज्ञान क्षेत्रातील व्यवसाय मार्गदर्शन करण्यात आलं. व्यवसाय मार्गदर्शन करण्यासाठी पुण्याच्या ज्ञानप्रबोधिनीचे डॉ. श्रीराम गीत आले होते. त्यानंतर डॉ. जयंत नारळीकर आणि डॉ. रघुनाथ माशेलकर यांच्यावरील माहितीपट दाखवण्यात आले. पाठोपाठ 25 सप्टेंबर मुलुंडच्या वझे कॉलेजमध्ये भाभा अॅटॉमिक रिसर्च सेंटरमधील वामन कुलकणीर् यांच्या ' वैज्ञानिक कीर्तना ' चा कार्यक्रम झाला. हा कार्यक्रम खासकरून ज्युनिअर कॉलेजच्या मुलांसाठी होता. 27 नोव्हेंबर रोजी सादरीकरणाचा कार्यक्रम झाला. त्यात विद्यार्थ्यांना सहा विषय देण्यात आले होते. त्या विषयानुसार मुलांनी प्रकल्प तयार करून मांडायचे होते. या कार्यक्रमात प्रभाकर देवधर यांची मुलाखत झाली. 8 जानेवारी रोजी अवकाश, खगोलशास्त्र व ग्रहणं यांच्यावर आधारित प्रश्नमंजुषा स्पर्धा झाली.

या उपक्रमाची सांगता शनिवार, पाच फेब्रुवारी रोजी शास्त्रज्ञ डॉ. वसंत गोवारीकर यांच्या उपस्थितीत होत आहे. गोवारीकरांबरोबरच रोटरीचे डिस्ट्रीक्ट गव्हर्नर राहुल टिंबाडियाही मुलांना मार्गदर्शन करणार आहेत.

या उपक्रमासाठी सर्वच सहभागी शाळांमधील शिक्षकांचा खूप चांगला प्रतिसाद मिळाला. त्याचबरोबर 270 मुलांनी तर जास्तीत जास्त माहिती मिळवण्याचा प्रयत्न या उपक्रमाच्या दरम्यान केल्याचे निरीक्षण संयोजिका साधना वझे यांनी नोंदवलं आहे.

अशा उपक्रमांच्या माध्यमातून विज्ञानाविषयीची जागरुकता वाढवण्याच्या दृष्टीने केले जाणारे प्रयत्न निश्चितच फायद्याचे ठरतात. नुकतंच ठाण्यात महाराष्ट्र जीवन प्राधिकरणाचं एक प्रदर्शन गडकरी रंगायतनमध्ये झालं. तिथे पाण्यासंदर्भात, ते वाचवणं आणि त्याचा आवश्यक तेवढा वापर करणं याबाबत मार्गदर्शन करण्यात आलं होतं. महापालिका शाळेत शिकणारी दोन मुलं हे प्रदर्शन पाहत होती. प्रदर्शन संपल्यानंतर सहज त्यांच्याशी बोलताना हात धुण्यासाठी किती पाणी वाया घालवतो, ते मोजक्या पाण्यातच कसे धुता येतील ही गोष्ट भावल्याचं त्या मुलांनी सांगितली.

जागृती अशाच प्रकारची असते. काही लिटर पाणी आपण वाचवलं पाहिजे, ही भावना त्या मुलांच्या मनात एवढ्या एका प्रदर्शनामुळे निर्माण झाली. तर सातत्याने सहा महिने राबवण्यात आलेल्या उपक्रमांच्या माध्यमांतून त्या 270 विद्यार्थ्यांचं विज्ञानविश्व किती समृद्ध झालं असेल याचा अंदाज बांधता येतो. म्हणूनच अशा उपक्रमांचं वेळोवेळी आयोजन व्हायला हवं. त्यासाठी अर्थभार उचलणाऱ्या रोटरी क्लब आणि इनरव्हील क्लब यांच्याबरोबरच संकल्पना सुचवणाऱ्या मराठी विज्ञान परिषदेच्या सदस्यांचं अभिनंदन करायला हवं.

रवींद मांजरेकर

 
</text>
</doc>
