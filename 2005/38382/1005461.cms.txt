<doc>
<docno>1005461.cms.txt</docno>
<text>
 
अर्थव्यवहार
गुंतवणुकीचा सरासरी खर्च कमी करण्यासाठी एसआयपी उत्तम
[ Sunday, January 30, 2005  09:19:02 pm]


कोणत्याही गुंतवणुकीची कामगिरी म्हणजेच परतावा हा योग्य वेळ साधण्यावर अवलंबून असतो. तर मग योग्य त्या संधीच्या वेळेसच गुंतवणूक का करू नये ?

आपण जर बाजाराच्या इतिहासाचा आढावा घेतला तर नेमक्या कोणत्या वेळी खरेदी करणे योग्य ठरले असते आणि कोणत्या वेळी केलेल्या विक्रीने सर्वाधिक परतावा मिळाला असता, हे आपण ठामपणे सांगू शकतो. प्रत्यक्षात मात्र ' योग्य वेळ ' कोणती हे सांगणे खूप कठीण असते. बाजार चढा असतो तेव्हा प्रत्येकालाच खरेदी करायची असते आणि त्यामुळेच अनेकजण प्रत्यक्षात चढ्या दरालाच खरेदी करतात. बाजार घसरणीला लागल्यावर मात्र लोक घाबरतात आणि विक्रीचा सपाटा लावतात. ' कमी दराने खरेदी करा आणि अधिक दराला विका ' हेच फायदेशीर गुंतवणुकीचे सूत्र असले तरी प्रत्यक्षात बहुसंख्य गुंतवणूकदार चढ्या दराने खरेदी करतात आणि कमी दराने विकतात. यापेक्षा चांगला पर्याय म्हणजे मोठी जोखीम किंवा हमी न घेता ' योग्य वेळी ' गुंतवणूक करणे. एसआयपीच्या माध्यमातून तुम्ही बाजाराच्या गतीशी समतोल साधत बाजाराच्या विविध टप्प्यांवर गुंतवणूक करता. हा मुद्दा अधिक स्पष्ट होण्यासाठी आपण काही आकडेवारी पाहू :

जुलै , 1979 ते एप्रिल , 2004 या कालावधीत सेन्सेक्समधील गुंतवणुकीचा परतावा : 20.36 टक्के.

अतिशय चांगली कामगिरी असलेले 10 महिने वगळता अन्य कालावधीसाठीचा परतावा : 9.29 टक्के.

याचाच अर्थ ' योग्य वेळेसच ' गुंतवणूक करण्याच्या आपल्या धोरणात, बाजार उच्च पातळीवर असताना तुम्ही जर बाजारात सक्रीय नसाल तर आपल्या या गुंतवणुकीचा सर्वाधिक लाभच तुम्ही गमावलेला असेल. त्यामुळेच, बाजाराच्या ' योग्य ' स्थितीला गुंतवणूक करण्याचा धोका पत्करण्यापेक्षा दरमहा नियमित आणि नश्चित गुंतवणूक केल्यास बाजाराच्या सर्व चढ-उतारांचे लाभ तुम्हाला मिळतात आणि पूर्वकल्पना नसलेल्या संधीचाही लाभ तुम्हाला निश्चित मिळतो. बाजारात नियमितपणे दरमहा, सहभागी होण्याची संधी एसआयपीच्या माध्यमातून तुम्हाला मिळते.

बाजारातील चढ-उतारांच्या वेळी एसआयपी पद्धतीचा कसा उपयोग होतो ?

आपल्या गुंतवणुकीचा सरासरी खर्च कमी करण्याची एसआयपी ही एक उत्तम पद्धती आहे. तीव्र चढ-उतार असलेल्या बाजारातही तुम्ही अगदी सहज गुंतवणूक करू शकता. दरमहा तुम्ही जी निश्चित अशी रक्कम गुंतवता त्या रकमेत म्युच्युअल फंडाची किती युनिट तुम्हाला विकत मिळणार हे प्रमाण बाजारातील तत्कालीन दरावर निश्चित होते. परिणामी, बाजार वर जातो तेव्हा तुम्ही अधिक युनिट्स खरेदी करता आणि बाजार घसरता असेल तेव्हा कमी युनिट्स खरेदी करता. म्हणजेच आपल्या गुंतवणुकीच्या खर्चाचा तुम्ही किफायतशीर असा मेळ घालता. समजा तुम्ही दरमहा 1000 रुपये गुंतवत असाल तर प्रतियुनिट 20 रु. या दराने तुम्ही 50 युनिट्स खरेदी केली असती. (1000/20) पण, युनिटचे मूल्य 10 रुपये असेल तर तुम्ही 100 युनिट्स खरेदी केली असती. ( 1000/10) दरमहा निश्चित रक्कम गुंतवण्यातून असा गुंतवणूक खर्चाचा किफातशीर मेळ शक्य होतो.

उमा शशिकांत

उपाध्यक्ष, प्रुडेन्शियल आयसीआयसीआय असेट

मॅनेजमेंट कंपनी

 
</text>
</doc>
