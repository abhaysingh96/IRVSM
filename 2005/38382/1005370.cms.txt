<doc>
<docno>1005370.cms.txt</docno>
<text>
 
हेल्थ
बिनकामाची जडीबुटी
[ Sunday, January 30, 2005  07:46:49 pm]


लैंगिक समस्या कौन्सिलिंग आणि ट्रीटमेण्टच्या मदतीने बऱ्या करता येतात. मात्र पेशण्ट्स बरेचदा चुकीच्या मार्गाचा अवलंब करतात. त्यामुळे समस्येला गंभीर वळण मिळू शकतं. पेशण्टच्या शारीरिक आणि मानसिक स्थितीवर परिणाम होतो. त्यामुळे बिनकामाच्या जडीबुटीपेक्षा शास्त्रीय आधार असणारी उपचारपद्धती स्वीकारली पाहिजे.

मानसशास्त्रज्ञ व लैंगिक समस्यातज्ज्ञ या नात्याने आजवरचा अनुभव असा आहे, की जो नवरा आपल्या बायकोवर संशय घेतो, त्याची स्वत:ची काहीतरी लैंगिक समस्या असते. विशेषत: शीघ्रपतनाची. या व्याधीमुळे आपण बायकोला लैंगिकदृष्ट्या समाधान देऊ शकत नसल्याने ती दुसऱ्याशी शारीरिक संबंध ठेवते की काय, अशी त्याची मानसिकता होऊन बसते. त्यामुळे तिने साजशृंगार केला किंवा इतर पुुरुषांशी मोकळेपणाने बोलली, की असे लोक संशयी व मत्सरी होतात. असे वागणारे सरसकट सगळेच नवरे लैंगिकदृष्ट्या समस्याग्रस्त असतात असं नाही, पण त्याचबरोबर हा मुद्दा दुर्लक्ष करून चालणारा नाही. आपण पुष्कळदा वाचतो वा ऐकतो, की संशय घेतल्याने बायकांना मारहाण झाली. अनेकदा संशयामुळे बाईला जिवे मारल्याच्या घटनादेखील आपण बघतो. त्यामुळे लैंगिक समस्या हा विचारात घेण्याजोगा मुद्दा आहे. बायकादेखील पुरुषांबाबत संशयी असतात, हेही आपण अनुभवतोच. डायबिटिस झालेला एक पेशण्ट रस्त्यावर दिसलेल्या बाईलाच आपली बायको समजायचा. नंतर काही दिवस त्या गोष्टीवर विचार करायचा आणि ती ही नव्हेच, असं कळल्यावर स्वत:वर वैतागायचा.

योग्य इलाजासाठी त्याच्या पत्नीला सल्लामसलतीसाठी बोलावलं. तिने सांगितलं की, तो कधी लवकर घरी आला आणि मी नसले की तो वैतागायचा. रस्त्यातील एखाद्या बाईमध्ये तो माझा चेहरा बघायचा आणि मी भलत्या कारणांसाठी बाहेर भटकत असते या संशयाने तो चिडचिड करायचा. मी घातलेल्या साडीचा रंग व त्या बाईच्या साडीचा रंग सारखाच होता की नव्हता, या विषयावर तो काथ्याकूट करायचा. त्याची ही शंका दूर होण्यामागे खूप वेळ जायचा. गेल्या दोन वर्षांपासून त्याच्या इंदियात कमजोरी असून तो अतिशय चिडका झाला असल्याचंही तिने सांगितलं.

या संदर्भात खुद्द पेशण्टकडे विचारणा केली असता त्याने सांगितलं, की त्याने एका लैंगिक उपचारतज्ज्ञाकडून ट्रीटमेण्ट घेतली होती. पण काही उपयोग झाला नाही. त्या तज्ज्ञांनी त्याला स्लाइड्स शो दाखवून जननेंदीयांबाबतचे अपसमज आणि दंतकथा याबाबत मार्गदर्शन केलं. हा पेशण्ट आणखीनच गोंधळात पडला. या गोष्टींनी आपली लैंगिक समस्या कशी काय दूर होणार, हा प्रश्न त्याला पडला. त्याचा या उपचारांवरील विश्वास उडाला. ( लैंगिक शिक्षण गरजेचं असून त्याने फायदा होऊ शकतो, हे खरं असलं तरी फक्त शिक्षणाने लैंगिक बिघाड दूर होऊ शकत नाहीत) तरी दुसऱ्या भेटीत त्या तज्ज्ञांनी त्याला अश्वगंध नावाचं आयुवेर्दिक तेल दिलं. शिवाय त्याला ब्रह्माीवटी नावाचं औषध देण्यात आलं. हे मेंदू व मनाचं टॉनिक आहे, असं त्याला सांगण्यात आलं. पेशण्टने ही दोन्ही औषधे कित्येक महिने वापरली. पण काही गुण आला नाही. उलट त्याच्या समस्या अधिकच वाढल्या. काही पेशण्ट्सची अशी समजूतच असते, की लैंगिक समस्या औषधांनीच बऱ्या होतात. संशयी, मत्सरी आणि शीघ्रपतनाच्या व्याधीने ग्रस्त अशा पेशण्टवर संमोहनाद्वारे लैंगिक उपचाराची आदर्श पद्धत व मानसोपचार पद्धतीचा प्रयोग केला. सोबत मानसिक जडणघडणीचं तंत्रही वापरलं.

या उपचारानंतर पेशण्टने स्वत:हून सांगितलं, की आपला संशयी स्वभाव बदलला. आता आपल्याला पत्नीच्या चारित्र्याविषयी संशय घेत नाही. तसंच तिचा चेहरा रस्त्यावरील कोणा बाईत दिसत नाही. सुखी वैवाहिक जीवनासाठी परस्परांवर विश्वास आणि श्रद्धा आवश्यक आहे. त्या पेशण्टचा आत्मविश्वास वाढला. त्याचं कामजीवन सुधारलं. त्याची बायको समाधानी दिसू लागली. निरोगी कामजीवनासाठी पती-पत्नी दोघांनाही मार्गदर्शनाची गरज असते, हे त्यांच्या लक्षात आलं.

तुम्ही तुमचे प्रश्न किंवा अडचणी डॉ. गिरीश संघवी यांना विचारू शकता.

आमचा पत्ता : ' अंदर की बात ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी.एन. रोड, मुंबई - 400001.

डॉ. गिरीश संघवी

 
</text>
</doc>
