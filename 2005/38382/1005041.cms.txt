<doc>
<docno>1005041.cms.txt</docno>
<text>
 
महाराष्ट्र
आबाच ठरले सुपरस्टार!
[ Sunday, January 30, 2005  12:04:34 am]


जयंत पवार

डोंबिवली (पु. भा. भावे नाट्यनगरी) : सुपरस्टार अमिताभ बच्चन यांच्या दाट छायेत सुरू झालेल्या 85 व्या अखिल भारतीय मराठी नाट्य संमेलनाच्या उद्घाटन सोहळ्यात शेवटी खरे सुपरस्टार ठरले ते उपमुख्यमंत्री आर. आर. पाटील! कला, कलावंत यांच्यापासून आपण बिचकून असतो, असे सांगणाऱ्या या नेत्याने , ' माकेर्ट नाही अशी तक्रार न करता समाजातल्या बदलांची नोंद घेत कलावंतांनी चांगली नाटके देण्याचा प्रयत्न केला, तर आजही मराठी माणसाला नाटकाइतके दुसरे काहीच प्रिय नाही, हे सिद्ध करण्याची ग्वाही मी देईन ,' असे नाट्यकमीर्ंनांच ठणकावून सांगितले आणि ' टीव्हीच्या आक्रमणामुळे प्रेक्षकांनी पाठ फिरवली नाही, तर कलावंतांनीच नाटकांकडे पाठ फिरवली ,' असे खडे बोलही सुनावले.

अमिताभ आणि केंदीय कृषीमंत्री शरद पवार यांच्या हस्ते उद्घाटनाचा सोहळा भारल्या वातावरणात सुरू झाला. मराठी नाटक आणि नाट्यकलावंतांची थोरवी गात गात हा सोहळा आत्मटीकेच्या समेवर आला, तेव्हा त्याला पूर्वसंमेलनांहून वेगळी उंची लाभली. आर. आर. यांनी, मराठी नाटकाने केवळ मनोरंजन करणे एवढी कोती भूमिका कधीच घेतली नव्हती, असे सांगितले आणि शोषितांच्या जखमांवर फुंकर मारण्याचे कार्यही नाटकांनी केले आहे, याची आठवण करून दिली.

उद्घाटक शरद पवार यांनी, चांगली नाटके देण्याची जबाबदारी ज्याप्रमाणे नाट्यकमीर्ंची आहे, त्याचप्रमाणे नाटकांना पाठिंबा देण्याची जबाबदारी रसिकांची आहे, या दुहेरी भूमिकेची जाणीव दिली. ते म्हणाले, गेल्या काही वर्षांत महाराष्ट्रातील सामाजिक स्तर बदलू लागला आहे. मुंबईबाहेरची शहरेही बहुभाषिक होत चालली आहेत. याचे परिणाम मराठी साहित्य-नाटक यांच्यावर होणारच. सर्व भाषांतील उत्तम ते मराठीत कसे येईल आणि मराठी प्रभावी व शक्तिशाली कशी होईल, याचा विचार आपण केला पाहिजे. शालेयस्तरावर नाट्यविषयक अभ्यासक्रम पाहिजे, असेही ते म्हणाले.

नाट्यसंमेलन हा काय प्रकार असतो, हे ठाऊकच नसल्याने 15 हजारांच्या मंडपात ओसंडून वाहणारा जनसमुदाय पाहून भारावून गेलेल्या बच्चनसाहेबांनी मार्दवशील वक्तव्य आणि मराठी रंगभूमीविषयीच्या आदर यांनी रसिकांना जिंकून घेतले. त्यांनी ' या महाराष्ट्राने मला नाव, इज्जत, पैसा सर्व काही दिले. मी या महाराष्ट्राचा आभारी आहे ,' अशी मराठीतून सुरुवात करताच रसिक आनंदले. रंगभूमीचा आपल्यावर शालेय जीवनापासून कसा प्रभाव होता ते सांगून ते म्हणाले , ' रंगभूमीचे कार्य हे खरे कार्य आहे. नाट्यकलावंतांसमोर आम्ही फिल्मवाले केवळ नाममात्र आहोत. रंगभूमीवर कलावंतांचा जनतेशी थेट संपर्क येतो. तिथे एडिटिंग नसते, रिटेक्स नसतात. मराठी कलावंतांच्या सहवासात मला जेवढा आनंद, सुख मिळाले तेवढे अन्य कलावंतांच्या सहवासात क्वचितच मिळाले '.

कलाकारांना आम्ही जरूर भूखंड देऊ, पण त्यांना घर विकता येणार नाही आणि ट्रान्स्फर करायचे झाल्यास ते पहिल्या बायकोच्या नावावरच करता येईल, असा टोला आर. आर. पाटील यांनी मारला.

आबांना आमंत्रित करताना , ' ते तोंडात वेलदोडाही न ठेवता बोलतील ,' अशी कोपरखळी मारून सुधीर गाडगीळ यांनी डोंबिवलीकरांची दाद मिळवली. त्यावर, कोणताही विषय किंवा प्रश्ान् नसताना चर्चा करण्यात, ती घडवून आणण्यात पुण्याचा आणि खालोखाल डोंबिवलीचा नंबर लागतो, अशी परतफेड आबांनी केली.

संमेलनाध्यक्ष सुरेश खरे यांचा नामोल्लेख करायल अनेक वक्ते विसरले. फक्त पवारांनीच भाषणाच्या सुरुवातीला पहिला उल्लेख खरे यांचा केला. अध्यक्षीय भाषण सुरू असताना अमिताभ उठून गेला तेव्हा तथाकथित ' नाट्यरसिकां ' नीही मंडप रिकामा केला.

आपण संमेलनाला येणे टाळत होतो, पण मोहन जोशी यांनी चिकाटीने पाठपुरावा केल्याने आणि महेश मांजरेकरनेही शब्द टाकल्याने इथे येण्याचा योग आला, असे अमिताभने सांगितले. मोहन जोशींनी मात्र, अमिताभच्या भाषणानंतर केलेल्या भाषणात , ' इतक्या सहजपणे ' आमंत्रणाचा स्वीकार केल्याबद्दल बच्चनसाहेबांचे खास आभार मानले, तेही दोनदा!

 
</text>
</doc>
