<doc>
<docno>1005045.cms.txt</docno>
<text>
 
महामुंबई
बालेकिल्ला गमावला
[ Sunday, January 30, 2005  12:06:25 am]


सुकृत खांडेकर

मुंबई : धनगर आणि लिंगायतांची नाराजी भोवल्यामुळेच काँग्रेसला दक्षिण सोलापूर मतदारसंघातील पोटनिवडणुकीत पराभव पत्करावा लागला आणि काँग्रेसचा 56 वर्षांचा बालेकिल्ला शिवसेनेने खेचून घेतला. हा पराभव म्हणजे राज्यपाल सुशीलकुमार शिंदे आणि मुख्यमंत्री विलासराव देशमुख यांच्यातील शीतयुद्ध संपलेले नाही, याचे ताजे उदाहरण आहे.

आनंदराव देवकाते यांना काँग्रेसने उमेदवारी न दिल्याचा परिणाम धनगर समाजाच्या मतदानावर झाला, असे एक कारण सांगण्यात येते. पण देवकाते यांना उमेदवारी मिळाली असती तरी त्यांनाही जबर पराभव पत्करावा लागला असता, असेही एका गटाचे म्हणणे आहे. काँग्रेसचे राजशेखर शिवदारे आणि शिवसेनेचे रतिकांत पाटील हे दोघेही लिंगायत असल्याने त्या समाजाची मते विभागली गेली. याचाही तोटा झाला. द. सोलापूरमधून देवकाते तब्बल पाच वेळा तर शिंदे दोन वेळा विधानसभेवर निवडून आले होते.

शिंदे हे राज्यपाल असल्याने राज्याच्या किंवा सोलापूरच्या राजकारणात त्यांना उघडपणे भाग घेणे शक्य नाही. जिल्ह्याच्या राजकारणातही मुख्यमंत्र्यांनी त्यांना विश्वासात घेतले नाही, असे शिंदेसमर्थक सांगतात. देवकाते यांना जिल्हाध्यक्ष नेमताना, शिवदारे यांना उमेदवारी देताना किंवा मुख्यमंत्र्यांचे निकटवतीर्य धनाजी साठ्ये यांचा मुलगा गणपत याला जिल्हा युवक काँग्रेसच्या अध्यक्षपदी नेमताना शिंदे यांना कल्पना देण्यात आली नव्हती.

गेल्या निवडणुकीत शिंदे यांच्या विरोधात सेनेच्या तिकिटावर निवडणूक लढवलेल्या शिवाजी पिसे यांना मुख्यमंत्र्यांच्या सभेतच काँग्रेसमधे प्रवेश देण्यात आला. त्याचीही माहिती शिंदे यांना आधी नव्हती. आठवड्यापूवीर्च राष्ट्रवादी काँग्रेसमधून आलेल्या शिवदारेंना काँग्रेसची उमेदवारी मिळाली. या नाराजीचा फायदा सेनेला मिळाला.

 
</text>
</doc>
