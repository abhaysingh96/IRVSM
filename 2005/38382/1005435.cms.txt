<doc>
<docno>1005435.cms.txt</docno>
<text>
 
धावते जग
विलिनीकरण कशासाठी?
[ Sunday, January 30, 2005  08:38:00 pm]


प्रामुख्याने महिला वापरत असणाऱ्या उत्पादनांचे निर्माते असणाऱ्या ' प्रॉक्टर अँड गॅम्बल ' या कंपनीने मुख्यत्वे पुरुषवर्ग वापरत असणाऱ्या उत्पादनांची निर्माती कंपनी ' जिलेट ' खरेदी करण्याचा निर्णय घेतल्याची बातमी आश्चर्यकारक मानता येणार नाही.

या दोन अमेरिकन कंपन्यांच्या ' युती ' ला तेथील नियंत्रकांची संमती मिळाली, तर एक मोठी कंपनी अस्तित्वात येईल. ही खरेदी 57 अब्ज डॉलर्सना झाली आहे, हे पाहता या व्यवहाराची भव्यता लक्षात येईल. ' प्रॉक्टर ' ची वाषिर्क उलाढाल 51 अब्ज डॉलर्सची आहे ; तर जिलेटची जवळपास साडेदहा अब्ज डॉलरची. म्हणजेच दोघांची युती साठ अब्ज डॉलरपेक्षा अधिक उलाढाल असणारी कंपनी निर्माण करील.

या दोघांची भारतातली उलाढाल अनुक्रमे दीड हजार कोटी आणि 425 कोटी रु. इतकी आहे. म्हणजेच भारतात दोन्ही कंपन्यांनी चांगल्यापैकी पाय रोवले आहेत. आतापर्यंत ' युनिलिव्हर ' ही 48 अब्ज डॉलरची उलाढाल करणारी कंपनी सर्वात मोठी मानली जायची. तिची जागा ही कंपनी घेईल. अमेरिकन उद्योगक्षेत्रात असे विलिनीकरण हा अपवाद नाही, तर नियम बनलाय. गेल्याच वषीर् जे. पी. मॉर्गन चेसनी बँक वनची खरेदी 60 अब्ज डॉलर मोजून केली होती.

गेल्या महिन्यात तर जगभरात अशा प्रकारचे 284 अब्ज डॉलरचे व्यवहार झाले. हे व्यवहार सर्व प्रकारच्या कंपन्यांमध्ये झाले. मग त्यात जॉन्सन अँड जॉन्सन होती, तशाच कम्प्युटर क्षेत्रातल्या आय. बी. एम. आणि सिमँटेकसारख्या कंपन्याही होत्या. त्या कंपन्यांच्या दृष्टीने ही चांगली बातमी असली, तरी ग्राहकांना त्याचा किती फायदा होतो, हा खरा प्रश्ान् आहे. यासाठी या क्षेत्रातला ' व्यवहार ' समजून घ्यायला हवा. काही वर्षांत ग्राहकोपयोगी वस्तूंच्या उत्पादक कंपन्यांच्या हातात फारसे काही राहिले नव्हते.

या वस्तू ग्राहकांपर्यंत पोचवणाऱ्या ' वॉलमार्ट ' सारख्या रिटेलर कंपन्यांना अधिक महत्त्व आले होते. ग्राहकांचा थेट संबंध या रिटेलर कंपन्यांशीच येतो. त्यांनी माल विकायचा ठरवले, तरच तो विकला जाईल, अशी परिस्थिती आहे. उत्पादक कंपन्यांची स्वत:ची विक्री केंदे असतात हे खरे असले, तरी त्यांनाही अवलंबून राहावे लागते, ते रिटेलर कंपन्यांवरच. दुसरे असे की अमुक एक वस्तू कोणत्या कंपनीची आहे (ब्रँड) यापेक्षा तिची किंमत किती कमी आहे, यावर ग्राहक त्याची पसंती ठरवतो. असे असल्याने आपल्या ब्रँडची वस्तू ग्राहक डोळे झाकून स्वीकारेल, अशी स्थिती आता राहिलेली नाही.

या परिस्थितीला तोंड देण्यासाठी प्रॉक्टर व जिलेट एकत्र आल्या आहेत. यातून प्रत्यक्ष ग्राहकाचा किती फायदा होईल, ते सांगणे कठीण आहे. एक मात्र नक्की की विलिनीकरणाच्या ओघात दोन्ही कंपन्यांतील मिळून सहा हजार लोकांच्या नोकऱ्या जाणार आहेत. त्यांच्यासाठी ही दु:खाचीच बातमी आहे.

 
</text>
</doc>
