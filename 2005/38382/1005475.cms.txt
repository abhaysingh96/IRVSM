<doc>
<docno>1005475.cms.txt</docno>
<text>
 
महाराष्ट्र
लेखनाची प्रेरणा सांगणारा परिसंवाद निरस
[ Sunday, January 30, 2005  09:37:46 pm]


गौतम संचेती

कुसुमाग्रज नगरी (नाशिक) : साहित्य संमेलनाच्या अखेरच्या दिवशी प्रा. वसंत कानेटकर सभा मंडपात ' मी आणि माझ्या लेखनाची प्रेरणा ' या विषयावर झालेल्या परिसंवादात मान्यवर वक्ते असूनही श्रोत्यांच्या पदरी निराशाच आली. कसदार लेखकांचा सहभाग असल्याने हा परिसंवाद रंगतदार होईल, अशी अपेक्षा होती. ती फोल ठरली.

ज्येष्ठ साहित्यिक मधु मंगेश कणिर्क अध्यक्षस्थानी होते. त्यांचा संपूर्ण वेळ वक्त्यांना वेळेच्या बंधनाची जाणीव करून देण्यातच गेला. अध्यक्षीय भाषण घाईघाईत उरकताना त्यांना स्वत:च्या लेखनामागील प्रेरणा मांडण्याचीही संधी मिळाली नाही. प्रा. सदानंद देशमुख, फादर फ्रान्सिस दिब्रेटो व मेघना पेठे यांचे अनुभव मात्र श्रोत्यांना सुखावून गेले.

' बारोमास ' कादंबरीसाठी साहित्य परिषदेचा पुरस्कार मिळालेल्या प्रा. देशमुख यांनी कुटुंबाची शेतकरी पार्श्वभूमी हीच आपल्या लेखनामागील प्रेरणा असल्याचे सांगितले. सरकारी धोरण आणि बाजारपेठेतील शोषण यांमुळे हवालदिल होणारा शेतकरी आपण कुटुंबातच अनुभवला आणि हाच अनुभव ' बारोमास ' च्या निमिर्तीला कारणीभूत ठरला, असे ते म्हणाले.

फादर दिब्रेटो यांनी जगण्यामागील प्रेरणा याच लेखनामागील प्रेरणा असल्याचे सांगितले. लेखनासाठी पहिली प्रेरणा अंतर्मनाकडून आणि दुसरी विवेकबुद्धीकडून मिळते. आपल्याला लेखनाची प्रेरणा गौतम बुद्धाकडून आणि मार्ग येशू ख्रिस्ताकडून मिळाला, असे त्यांनी नमूद केले.

लहानपणाचा भाग मोठा असतो आणि लेखनाच्या प्रवासात तो अतिशय प्रेरक ठरतो, असे प्रतिपादन सुरेखा शहा यांनी केले. 10-11 वर्षांच्या होईपर्यंत आपण 400-500 पुस्तके वाचून काढली होती, असे सांगून त्यांनी आपल्या लेखनाचे गुपितच उघड केले.

प्राणिशास्त्राचे प्राध्यापक विजय दिवाण, प्रेमानंद गज्वी, डॉ. सुधाकर मोगलेवार यांनीही श्रोत्यांशी संवाद साधला. मोठाभाऊ भामरे यांच्या हस्ते वक्त्यांचा सत्कार करण्यात आला. डॉ. चित्रा म्हाळस यांनी सूत्रसंचालन केले.

दाहक, विदारक अनुभवांची प्रेरणा

* वृत्तपत्रातील बातमी लेखनासाठी कशी प्रेरणा ठरू शकते, याचा दाखला सुरेखा शहा यांनी दिला. राजस्थानातील एका खेड्यात मुलगी झाली की, तिला दुधात बुडवून मारले जाते, अशी बातमी आपण ' महाराष्ट्र टाइम्स ' मध्ये वाचली होती. त्यापासून प्रेरणा घेऊन आपण ' वारिस ' नावाचे नाटक लिहिल्याचे त्यांनी सांगितले.

* फ्रान्सिस दिब्रेटो यांनीही एक संदर्भ सांगितला. वसई-गोरेगाव प्रवासात एका गरीब मुलाला आपण चॉकलेट न घेताच पैसे देऊ केले. पण त्याने त्यास नकार दिला. ' सामान्य ' माणसातील ही ' असामान्यता ' पुढे आपल्या एका कथेचा विषय बनली. पण ही कथा प्रसिद्ध झाली त्या दिवशी ' तेलगी ' प्रकरण बाहेर आले, असा विरोधाभासही त्यांनी सांगितला.

 
</text>
</doc>
