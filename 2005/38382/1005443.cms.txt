<doc>
<docno>1005443.cms.txt</docno>
<text>
 
अग्रलेख
विश्वासार्हतेचे अपहरण
[ Sunday, January 30, 2005  08:47:05 pm]


बिहारमध्ये गेल्या दहा दिवसांत सहा शाळकरी विद्यार्थ्यांचे अपहरण झाल्यामुळे विद्यार्थ्यांत अस्वस्थता वाढणे साहजिक आहे. मात्र या अस्वस्थतेला पाटणा, भागलपूर यासारख्या शहरांत उदेकाचे स्वरूप आले असून, विद्यार्थी रस्त्यावर उतरू लागले आहेत. हे विद्यार्थी ' पब्लिक स्कूल ' मधील, म्हणजे बव्हंशी आथिर्क व सामाजिकदृष्ट्या वरच्या स्तरातील आहेत, असे म्हणून या प्रक्रियेकडे दुर्लक्ष करणे राज्यातील सत्ताधारी आघाडीला महाग पडू शकते.

या विद्यार्थ्यांनी प्रजासत्ताक दिनाच्या कार्यक्रमावर बहिष्कार घातलाच ; पण अपहृत विद्यार्थ्यांच्या सुटकेच्या बाबतीत निष्क्रिय सरकारचा रस्त्यावर उतरून निषेध केला. राज्यपालांना प्रत्यक्ष भेटून निवेदन देणे, राष्ट्रपतींकडे ई-मेल, पत्रांच्या रूपात दाद मागणे, या सनदशीर मार्गांनी विद्यार्थ्यांनी आजवर असंतोषाला वाट दिली असली, तरी विधानसभा निवडणुकीच्या तोंडावर विद्यार्थ्यांमधील वाढत्या अस्वस्थतेचे राजकीयीकरण होऊ शकते आणि त्याला वेगळे वळणही लागू शकते.

राजकीयीकरणाची ही प्रक्रिया राज्यातील सत्ताधारी तसेच विरोधी पक्षांकडून सुरूही झाली असून, त्यात अपहृत विद्यार्थ्यांच्या सुटकेपेक्षा निवडणुकांच्या हिशेबांना अधिक प्राधान्य असावे, असे दिसू लागले आहे. बिहारमध्ये गेल्या 15 वर्षांच्या पक्षाच्या सत्ताकाळात लालू प्रसाद यादव यांना राज्यातील जनतेला रोजगाराची सोडाच, सुरक्षिततेचीही हमी देता आलेली नाही. अपहरण, खंडणीबाजी हे बिहारमध्ये गेली अनेक वषेर् ' संघटित उद्योग ' झाले आहेत.

या उद्योगांत गुंतलेल्यांचे कोणत्या ना कोणत्या राजकीय पक्षाशी घनिष्ठ संबंध आहेत. लालू प्रसाद यांचा पक्ष गेली 15 वषेर् राज्यात सत्तेवर असल्यामुळे, सर्वाधिक गुन्हेगार या पक्षाच्या आश्ायाला आले आहेत. यापैकी काही खासदार, तर काही मंत्री आहेत, असे आरोप होऊनही लालू प्रसाद यांनी त्याची क्षिती बाळगलेली नाही. रामविलास पासवान, नितीशकुमार वा सुशीलकुमार मोदी या विरोधी नेत्यांचे कोणत्या गुंडांशी कसे संबंध आहेत, हे सांगून आपल्या पापावर लालू पांघरुण घालीत आले आहेत.

त्यामुळेच अपहरणाचे वाढते प्रकार, हा निवडणुकीच्या तोंडावर विरोधकांनी रचलेला कट आहे, असे म्हणून ते मोकळे होऊ शकत नाहीत. हा कट आहे असे क्षणभर मानले, तरी राजकीय पाठबळामुळे गुन्हेगारांना पोलिसांचा धाकच उरला नसल्याने हा कट अंमलात आणण्याची त्यांची हिंमत झाली, ही वस्तुस्थिती उरतेच. अपहरणांच्या संख्येवरून राज्यातील कायदा व सुव्यवस्थेच्या स्थिती-विषयी थेट निष्कर्ष काढता येतात. कायदा आणि सुव्यवस्था, हा सत्ताधाऱ्यांचे यशापयश मोजण्याच्या दृष्टीने महत्त्वाचा मुद्दा आहे.

तेव्हा निवडणूक प्रचारात माजी पंतप्रधान अटल बिहारी वाजपेयी यांनी अपहरणाच्या ताज्या घटनांवर भर दिला, तर त्यात लालूंनी तक्रार करण्यासारखे काही नाही. मात्र वाजपेयी आणि त्यांच्या पक्षाला कायदा आणि सुव्यवस्थेचा आलेला पुळका मतलबीच आहे. गुन्हेगारी जगताशी संबंध असलेल्यांना उमेदवारी न देण्याचे पथ्य त्यांच्या पक्षानेही पाळलेले नाही. शिवाय लोकसभा निवडणुकीपूवीर्ही बिहारमध्ये अपहरणाचे असेच सत्र अचानक सुरू झाले होेते. ताज्या सहा घटनांपैकी केवळ एकाच प्रकरणी आजवर खंडणीची मागणी करण्यात आली आहे.

उरलेल्यांपैकी तीन मुले ही प्रेमप्रकरणासारख्या कारणांमुळे घरातून पळून गेली आहेत, असा दावा आहे. या बाबींत तथ्य आढळले, तरीही अपहरणामागे राजकीय कट आहे हा लालूंचा आरोप खरा ठरत नाही. मात्र गायब झालेल्या मुलांच्या सर्वच प्रकरणांवर ' अपहरणा ' चा शिक्का मारून त्याला राजकीय वळण देण्याच्या व त्यावर निवडणुकीत आपली पोळी भाजून घेण्याच्या प्रयत्नाकडे मात्र त्या निदेर्श करतात. आपल्या मित्रांच्या सुटकेसाठी रस्त्यावर उतरलेल्या शाळकरी विद्यार्थ्यांना निवडणुकीच्या राजकारणासाठी वेठीला धरले जाऊ नये, ही माफक अपेक्षा.

 
</text>
</doc>
