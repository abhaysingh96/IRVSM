<doc>
<docno>1005478.cms.txt</docno>
<text>
 
महाराष्ट्र
मराठी उद्योजकांच्या साहित्याला वाव हवा
[ Sunday, January 30, 2005  09:42:03 pm]


म. टा. प्रतिनिधी

कुसुमाग्रजनगरी, नाशिक : उद्योग व उद्योजकांविषयी असलेले मराठी साहित्य फारच कमी आहे. मोठी परंपरा नसली, तरी हे साहित्य वास्तववादी आहे, मराठी माणसाची उद्योजकीय मानसिकता घडवण्यासाठी मराठी उद्योजकांचे साहित्य मोठ्या प्रमाणात यायला हवे, असा सूर रविवारी ' मराठी उद्योजकांचे साहित्य स्वरूप व अपेक्षा ' या विषयावरील परिसंवादात उमटला.

प्रा. वसंत कानेटकर सभागृहात ' विको ' चे प्रमुख गजानन पेंढरकर यांच्या अध्यक्षतेखाली झालेल्या या परिसंवादात जळगावच्या जैन उद्योग समूहाचे भंवरलाल जैन, नाशिकच्या उद्योजकांची संघटना ' निमा ' चे अध्यक्ष देवेंद बापट, औरंगाबादचे मधुकरराव मुळे यांनी भाग घेतला. विषयाच्या नाविन्यामुळे सुरुवातीला चाचपडणाऱ्या उद्योजकांनी नंतर कसलेल्यांप्रमाणे मामिर्क भाषणे करून श्रोत्यांवर छाप पाडली.

उद्योजकांनी सामाजिक बांधिलकीची जाण ठेवून लेखन करावे. वेळ नाही म्हणून साहित्यनिमिर्ती होत नाही, हे चुकीचे असून त्यासाठी संवेदनशील मन लागते. आपण सात पुस्तके लिहित असून, ती लवकरच प्रकाशित होतील, असे जैन यांनी सांगितले. मराठी उद्योजक कमी असल्यामुळे साहजिकच त्यांचे साहित्यही कमी आहे. उद्योजकाचे लेखन खऱ्या अर्थाने समाजापुढे आले पाहिजे, असे ते म्हणाले.

नको इतक्या शिस्तीची कशी गंमत होते याचा किस्साही त्यांनी सांगितला. पुण्याच्या चितळे बंधंूच्या दुकानात तीन वाजता दुकान उघडेल असा फलक होता. त्यामुळे तीन ग्राहक पंधरा मिनिटे अगोदरच रांगेत उभे होते. त्यानंतर एक ग्राहक त्यांच्या मागे उभा राहीला व तीन मिनिटे कमी असताना त्यांनी चाव्या काढल्या व दुकान उघडले ते त्या दुकानाचे मालक होते. बदलत्या स्थितीत अशी शिस्त आज उद्योगात चालेल का ? असा प्रश्न केला तेव्हा सर्वांनी हसून त्याला दाद दिली.

मागील साहित्य संमेलनाचे स्वागताध्यक्ष मधुकरराव मुळे म्हणाले की, उद्योजकांचे साहित्य प्राचीन नाही. त्याला इतर साहित्यासारखी परंपरा नाही. उद्योजकांना कामातून वेळ मिळत नसल्यामुळे निमिर्ती होत नसल्याची कबुलीही त्यांनी दिली. विदेशात उद्योजकांचे आत्मचरित्र विकले जाते तशी महाराष्ट्रात स्थिती नसली तरी त्याबाबत काय करता येईल, याचा विचार करण्याची गरज त्यांनी मांडली.

उद्योजकांचे अनुभवही प्रेरणादायी असतात. त्यांनी स्वानुभव लिहिणे आवश्यक आहे, असे देवेंद बापट म्हणाले.

उद्योजकांच्या साहित्यात आनंददायी काही नसले, तरी त्यांचे लेखन वास्तववादी असल्याचे पेंढरकर यांनी स्पष्ट केले. अनेकदा उद्योजकांच्या परिश्रमाचे कौतुक होत नाही. त्यामुळे हिरमोड होत असला, तरी त्यांचे साहित्य गरजेचे आहे. ज्यावेळी आमच्या तीन बाटल्या विकत नव्हत्या त्यावेळी कुसुमाग्रजांनी आम्हाला कविता पाठवली होती. ' वज्रदंती ' जगात नाव कमवेल, असा विश्वासही व्यक्त केला होता. त्यांचे हे प्रोत्साहन आमच्यासाठी खूप महत्त्वाचे ठरले, अशी कृतज्ञ नोंद त्यांनी केली. कुसुमाग्रजांनी पाठवलेली ती कविताही म्हणून त्यांनी रसिकांची दादही मिळवली.

लेखनाचे फायदे-तोटे!

उद्योजकांनी लेखन केल्यामुळे तोटे व फायदेही होतात, असे सांगत जैन यांनी गंमतीदार किस्सा कथन केला. माझ्या पुस्तकात मी भ्रष्टाचारासंबधी परखड विचार मांडले. त्यामुळे आमच्या बांधकाम विभागाला सरकारी कामाला मुकावे लागले. कारण संबंधित अधिकाऱ्याने ते पुस्तक वाचलेले होते. आमच्याकडून काही ' मिळणार ' नाही अशी भीती त्याला होती. मात्र, तेच पुस्तक वाचून एकाने ' जी व्यक्ती जगण्यात जडजोड करत नाही, ती कामात कशी तडजोड करेल ', असे सांगत आमच्या कंपनीला काम दिले.

 
</text>
</doc>
