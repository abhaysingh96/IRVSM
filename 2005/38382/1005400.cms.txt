<doc>
<docno>1005400.cms.txt</docno>
<text>
 
महामुंबई: मुंबई टाइम्स
सरकारचा दिलासा, तरी दंडवसुली सुरूच
[ Sunday, January 30, 2005  08:06:10 pm]


मुंबई टाइम्स टीम

हेल्मेटसक्तीच्या निर्णयात सवलत मिळवण्यासाठी राज्य सरकारनं पुन्हा हायकोर्टात जाण्याचा निर्णय घेतला असला, तरी दंडवसुली मात्र सुरूच आहे. त्यामुळे गेल्या दोन-तीन दिवसांपासून सरकारी निर्णयामुळे खुशीत हेल्मेट्स कपाटावर टाकलेल्या बाइकर्सच्या नाक्यानाक्यांवर ट्रॅफिक पोलिसांबरोबर चकमकी झडत आहेत.

सरकारने काहीही घोषणा केली, तरी कोर्टाकडून बदललेल्या निर्णयाची प्रत आमच्याकडे येत नाही, तोपर्यंत आम्हाला दंडवसुली थांबवता येणार नाही, असं पोलिसांच्या वाहतूक शाखेच्या अधिकाऱ्यांनी स्पष्ट केलं. कोर्टाच्या हेल्मेटसक्तीच्या आदेशाविषयी लोकांमध्ये कोणतंही जनजागरण न करता 17 जानेवारीपासून अचानक हेल्मेटसक्ती लागू करणाऱ्या सरकारच्या निर्णयाच्या विरोधात मुंबईतील पाच लाख दुचाकीस्वारांमधून संतप्त प्रतिक्रिया उमटल्या. या असंतोषाची दखल घेणं सरकारलाही भाग पडलं. सरकारने कोर्टात दाद मागण्याचं घोषित करून टाकलं. त्यामुळे बाइकवाले पुन्हा निर्धास्त झाले आणि आता पुन्हा हेल्मेट न घालता बाइक चालवली, तरी हरकत नाही, असा समज त्यांनी करून घेतला. पण प्रत्यक्षात परिस्थिती वेगळी असल्यानं त्यांच्या उत्तरानं वाहतूक पोलिसांचं समाधान काही झालं नाही. आता हेच रस्तोरस्तीच्या वादाचं कारण ठरलं आहे.

बाजारातून गायब झालेली हेल्मेट, पोलिसांची सुरू असलेली दंडवसुली या सगळ्याला राजकीय वळण आलं असून अनेक पक्ष हेल्मेटसक्तीच्या विरोधात रस्त्यावर उतरू लागले आहेत.

हेल्मेटसक्ती लागू झाल्यावर पोलिसच हेल्मेटचा नियम पाळत नसल्याच्या झालेल्या आरोपामुळे आता पोलिस विभागही जागा झाला आहे. वाहतूक विभागासाठी लवकरच 1500 हेल्मेट विकत घेतली जाणार असल्याची माहिती विभागाच्या वरिष्ठ अधिकाऱ्यांनी दिली. पण 70 पोलिसांनी अगोदरच हेल्मेट विकत घेतली आहेत. आमच्याजवळील वाहने सरकारी असल्यानं हेल्मेटसाठी आलेला खर्चही सरकारनं भरावा, अशी या पोलिसांची अपेक्षा आहे.

 
</text>
</doc>
