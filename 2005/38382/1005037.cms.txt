<doc>
<docno>1005037.cms.txt</docno>
<text>
 
महाराष्ट्र
लोटला जनप्रवाहो...
[ Sunday, January 30, 2005  12:03:13 am]


सचिन अहिरराव

रात्रीच्या कविसंमेलनाला गर्दी... सकाळी पाडगावकरांच्या मुलाखतीला गर्दी... परिसंवादांना गर्दी... कथा-कथनाला गर्दी... प्रदर्शनापुढे रांगा... ग्रंथनगरीत रेटारेटी... बालमेळाव्याला तर इतकी गर्दी की सभामंडपाची दारंच बंद करावी लागली... कुसुमाग्रज नगरीत शुक्रवारी लोटलेली गर्दी आणि त्यातलं तरुणांचं प्रमाण पाहून मायमराठीच्या नावाने का बरं लोक गळा काढत असावेत असा प्रश्न कुणालाही पडावा.

संमेलनाचा दुसरा दिवस कार्यक्रमांनी खच्चून भरलेला होता. भल्या सकाळी पाडगावकरांची प्रकट मुलाखत होती. ती रंगत गेली तशी तिथे श्रोत्यांची संख्याही कलाकलाने वाढत गेली. पाडगावकरांनी नेहमीच्या दिलखुलास शैलीत मन मोकळं केलं. दिवसभरात पाच परिसंवाद झाले. त्यातला समीक्षेवरचा परिसंवाद सोडला, तर सर्वत्र सुटसुटीत चर्चा झाल्या. ' महाराष्ट्र सरकारला सांस्कृतिक वा भाषिक धोरण नाही ' या परिसंवादातल्या चर्चेतून बोध घेऊन सरकार अनेक गोष्टी करू शकेल. ' वाचन- संस्कृती नष्ट करण्याचा ' प्रसारमाध्यमांवरील आरोपही बहुमताने फेटाळला गेला. बालसाहित्य मेळाव्याला प्रचंडच प्रतिसाद लाभला. साहित्य संमेलनात पहिल्यांदा झालेल्या या प्रयोगाचा गांभीर्याने विचार करायला लावणारी, मराठीच्या भविष्याबद्दल अपेक्षा उंचावणारी ही घटना म्हटली पाहिजे.

संमेलनस्थळाच्या आवारात महाविद्यालय असल्याने असेल, पण परिसंवाद आणि ग्रंथनगरीतही तरुणांचा वावर लक्षात येण्यासारखा होता. ग्रंथनगरीतही लक्षणीय गदीर् होती. औद्योगिक क्षेत्राला शनिवारी सुटी असल्याने अनेक जण सहकुटुंब दाखल होत होते... जनप्रवाह लोटतच होता, रात्रीच्या ' जागर गोदामाईचा ' साठी!

 
</text>
</doc>
