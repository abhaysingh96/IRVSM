<doc>
<docno>1005406.cms.txt</docno>
<text>
 
लेख
बदलतं कुवेत
[ Sunday, January 30, 2005  08:09:20 pm]


आखाती देश म्हटलं म्हणजे चटकन डोळ्यासमोर येणारी एकमेव गोष्ट म्हणजे मैलोनमैल पसरलेलं वाळवंट. परंतु आता या रखरखीत भूमीतही बऱ्यापैकी हिरवळ पाहायला मिळते. तेलविहिरींमुळे आलेली संपन्नता आणि त्यामुळे या देशांचं झालेलं आधुनिकीकरण पाहता या प्रदेशाला ओसाड म्हणणं तसं चुकीचंच ठरेल. याचंच उत्तम म्हणजे कुवेत हे शहर. या शहराचे मानबिंदू आहेत ' कुवेत टॉवर्स '. या टॉवर्सच्या तिन्ही बाजूला समुद असल्याने त्यांना ' वॉटर टॉवर्स ' असंही म्हणतात. 1997 मध्ये इराकने केलेल्या हल्ल्यात हे शहर बेचिराख झालं होतं. पण आज या शहराने आपलं गतवैभव पुन्हा मिळवलं आहे.

कुवेतचं आणखी एक वैशिष्ट्य म्हणजे इथे असणाऱ्या मुबलक नोकरीच्या संधी. सध्या इथे जुन्या इमारती पाडून त्याजागी आठ ते नऊ मजल्यांच्या नव्या इमारती बांधण्याचा ट्रेंड आहे. त्यामुळे इथल्या बांधकाम क्षेत्रात बऱ्याच संधी उपलब्ध आहेत. सिव्हिल इंजिनीअरपासून अगदी बिगारी, कडिया म्हणून काम करणाऱ्यांनाही इथे मागणी आहे. त्यामुळे बांगलादेश, पाकिस्तान, श्रीलंका, भारत, फिलिपाइन्स या देशातले तरुण इथे मोठ्या प्रमाणावर येताना दिसतात. ' व्हाइट कॉलर ' नोकऱ्यांसाठीच्या कामाच्या वेळा सकाळी आठ ते संध्याकाळी साडेचार अशा असल्या तरी शारीरिक श्रम करणाऱ्यांना मात्र अधिक वेळ काम करावं लागतं. गुरुवार आणि शुक्रवारी साप्ताहिक सुट्टी असते.

पूर्वी कुवेत म्हटलं म्हणजे वाळवंटी प्रदेशच डोळ्यासमोरच यायचा. परंतु आता इथे वाळूत उगवणाऱ्या वनस्पतींची व फुलझाडांची बऱ्यापैकी लागवड केलेली दिसते. वाफारा या भागात मोठ्या प्रमाणावर नर्सरी आहेत. या नर्सरींमध्ये कोरफड, सदाफुली, झेंडू अशी रोपं मिळतात. रस्त्याच्या कडेनी व मधोमधही झाडं लावलेली दिसतात. हा हिरवळीमुळेच कुवेतला वाळवंट म्हणणं थोडं कठीणच जातं. कोकणात वाळूत सापडणाऱ्या ' लिंगड ' प्रकारच्या व लवकर वाढ होणाऱ्या वनस्पतीचीही इथे मोठ्या प्रमाणात लागवड केलेली दिसते. या वनस्पती वाळूत भराभर वाढतात. या रोपांभोवती अर्ध्या इंचाचे रबरी पाइप पसरलेले असतात. त्यातून हवं तेव्हा झाडांना पाणी दिलं जातं. इथल्या सालमिया भागात एक भव्य गार्डन उभारण्यात आलं आहे. कुवेतचा चेहरामोहरा बदलण्यात या प्रयोगांचा मोठा वाटा आहे. म्हणूनच बहुधा इथली हवा स्वच्छ व मोकळी आहे.

कुवेतमधले कायदेकानून मात्र अतिशय कडक आहेत. इथे अजूनही राजघराण्याची सत्ता आहे. राखणदारीसाठी कुत्रे ठेवण्याची इथे पद्धत नाही. कारण गुन्हेगाराला मिळणारी कडक शिक्षा. म्हणूनच इथल्या घरांनाही ग्रील लावण्याची गरज भासत नाही. कुवेतमध्ये असताना काही सामाजिक पथ्यंही पाळावी लागतात. स्त्रियांना इथे खूप मान असल्याने त्यांच्याशी गैरवर्तवणूक करणाऱ्याला जबर शिक्षा होते. रस्त्यावरच्या रहदारीचे नियमही काटेकोरपणे पाळले जातात. इथल्या कायद्यांची खासियत म्हणजे त्यांची अमलबजावणी त्वरित केली जाते. वाहनं उजव्या बाजूने चालवावी लागतात. हॉर्न वाजवायची गरज सहसा भासत नाही. कोणी हॉर्न वाजवतही नाही. सिग्नल मोडल्यास तिथे लावलेल्या कॅमेऱ्यात तुमचं छायाचित्र येतं व तुमच्याकडून जबर दंड आकारला जातो.

इथल्या प्रत्येक मुख्य रस्त्यांवर कायम पोलिसांची गाडी फिरत असते. परदेशी मंडळींचा व्हिसा आणि पासपोर्ट वेळोवेळी तपासला जातो. वाहनांचा अपघात झाल्यास पोलिस येईपर्यंत वाहनांच्या मालकांनी आहे त्याच स्थितीत उभं राहायचं. ज्या वाहनमालकाची चूक असेल त्याने दुसऱ्या वाहनाचं नुकसान पूर्ण भरून द्यायचं. पण जराशा पावसानेही इथली वाहतूक ठप्प होते. रस्त्यावरच्या पाण्याचा निचरा लवकर होत नसल्यामुळे पाणी साचून राहतं. वाढत्या लोकसंख्येमुळे शहरांमध्ये पाकिर्ंगची समस्या मोठ्या प्रमाणावर जाणवते. रस्त्यावर कुठेही गाडी पार्क करता येत नाही. तसं केल्यास दहा कुवेती दिनार (म्हणजे भारतीय चलनात सुमारे 1500 रुपये) इतका दंड तुमच्याकडून वसूल केला जातो. इथे पेट्रोल अत्यंत स्वस्त म्हणजे आठ रुपये प्रति लिटर आहे. पेट्रोल स्वत:च गाडीत भरायचं. पंपाचा क्रमांक खिडकीवर सांगायचा म्हणजे तो कम्प्युटरवर दिसतो. नंतर आपण पैसे भरायचे. सरकारतफेर् घरगुती वापराच्या विजेला अनुदान दिलं जातं.

बहुधा दोन इमारती मिळून एक भुसारी दुकान असतं ज्याला ' बकाला ' म्हणतात. बहुधा केरळी मंडळी हे ' बकाला ' चालवतात. यात गॅस सिलिंडरपासून रोजच्या वापराच्या सर्व वस्तू मिळतात. प्रत्येक इमारतीला एक पहारेकरी असतो. त्याला ' हॅरीस ' म्हणतात. इमारतीच्या देखरेखीबरोबर वाहनांच्या साफसफाईसारखी किरकोळ कामंही तो करतो.

इथे महाराष्ट्र टाइम्स, लोकसत्ता अशी काही मोजकीच मराठी वृत्तपत्रं मिळतात. मराठी भाषिकांचं प्रतिनिधित्व करणाऱ्या इथल्या महाराष्ट्र मंडळाकडे 140 मराठी कुटुंबांची नोंद आहे. या मंडळातफेर् गणेश चतुथीर्, दिवाळी असे मोठे सण तर साजरे केले जातातच शिवाय हळदीकुंकूसारखे समारंभही आयोजित केले जातात. भारताचा प्रजासत्ताक दिन व स्वातंत्र्य दिनही मोठ्या उत्साहात साजरा केला जातो.

' वाळवंट ' म्हणून हिणवला गेलेला कुवेत आज सर्वच आघाड्यांवर प्रगती करतोय. ' कुवेत टॉवर्स ' मधून त्याची साक्ष पटते. पाण्याचा तुटवडा असतानाही आधुनिक तंत्रज्ञानाच्या जोरावर इथे हिरवळ फुलवली आहे. कडक कायदे व त्यांची तत्काळ अमलबजावणी यामुळे इथलं सार्वजनिक आयुष्यही खूप ' सुरक्षित ' आहे. असं हे अनोखं कुवेत एकदा तरी अनुभवावं असंच आहे.

बाळ पराडकर

 
</text>
</doc>
