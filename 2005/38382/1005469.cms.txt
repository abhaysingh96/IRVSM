<doc>
<docno>1005469.cms.txt</docno>
<text>
 
महाराष्ट्र
पक्षाची ताकद वाढवण्याकडे कार्यर्कत्यांनी लक्ष द्यावे
[ Sunday, January 30, 2005  09:33:41 pm]


म. टा. वृत्तसेवा

जळगाव : राष्ट्रवादी काँग्रेसकडे महाराष्ट्रातील एकमेव शक्तिशाली पक्ष म्हणून पाहिले जात आहे. आगामी काळात स्थानिक स्वराज्य संस्थांच्या निवडणुकांत पक्षाची ताकद कशी वाढेल, याकडे आता कार्यर्कत्यांनी लक्ष देण्याची गरज आहे, असे प्रतिपादन राष्ट्रवादी काँग्रेसचे प्रदेशाध्यक्ष अरुण गुजराथी यांनी केले. ते चाळीसगाव येथे राष्ट्रवादी काँग्रेस कार्यर्कत्यांच्या मेळाव्यात बोलत होते.

एरंडोल लोकसभा मतदारसंघ, नांदगाव तालुका, कन्नड तालुका व धुळे तालुक्यातील कार्यर्कत्यांचा हा मेळावा पारोळ्याचे आमदार डॉ. सतीश पाटील यांच्या अध्यक्षतेखाली पार पडला. यावेळी जिल्हाध्यक्ष गुलाबराव देवकर, पणन महासंघाचे संचालक अॅड. रवींद पाटील, युवक काँग्रेसचे जिल्हाध्यक्ष विष्णु भंगाळे उपस्थित होते.

प्रदेशाध्यक्ष गुजराथी म्हणाले, पक्षाला राज्यात 60 टक्के यश मिळाले आहे. यापुढे संघटनेत काम करणाऱ्याला महत्त्व दिले जाईल. नेता व कार्यकर्ता यांत भेदभाव केला जाणार नाही, याकडे लक्ष पुरवण्यावर त्यांनी भर दिला. याप्रमाणे पक्षसंघटन राहिल्यास फायदा होईल, असे मत त्यांनी व्यक्त केले.

सर्वसामान्य नागरिकांविषयी असलेल्या अडीअडचणी सोडवण्याबाबत मंत्री व संबंधित पातळीवर त्वरित सूचना देण्यात येतील, असे आश्वासन त्यांनी दिले. आता पक्षात प्रवेश सोपा राहिला नसल्याची जाणीव करून देत, केवळ पक्षाशी एकनिष्ठ राहणाऱ्यास व प्रामाणिकपणे काम करणाऱ्यालाच पक्षात स्थान राहील, असे त्यांनी पुन्हा एकदा स्पष्ट केले.

 
</text>
</doc>
