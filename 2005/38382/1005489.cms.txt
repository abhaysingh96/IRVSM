<doc>
<docno>1005489.cms.txt</docno>
<text>
 
महाराष्ट्र
नृत्य, लावणी, भारूड आणि वैज्ञानिक कीर्तनही...
[ Sunday, January 30, 2005  09:45:47 pm]


श्रीकांत टोळ

पु. भा. भावे नगरी (डोंबिवली ) : नामवंत कलाकारांबरोबरच नवोदित व हौशी कलाकारांना व्यासपीठ उपलब्ध व्हावे म्हणून उभारण्यात आलेल्या ' मुक्त मंचा ' वर दोन दिवस केवळ डोंबिवली- कल्याणमधीलच नव्हे तर महाराष्ट्राच्या विविध भागांतून आलेल्या कलावंतांनी विविध कलागुणांचे दर्शन घडवले. त्यात काव्यसंमेलनापासून ते नृत्य, नाट्य, लावणी, भारूड यांचे सादरीकरण आणि वैज्ञानिक कीर्तन इथपर्यंत अनेकविध कलांचे इंदधनुष्य फुलले. मात्र या कार्यक्रमांना रसिकांची उपस्थिती फार नव्हती.

मुख्य मंडपात शरीर सौष्ठव व शारीरिक कसरतींचे नृत्याच्या तालावर कार्यक्रम सुरू असताना मुक्त मंचावर ' अस्तित्व ' या डोंबिवलीतील शाळेच्या कर्णबधीर व मतिमंद मुलांनी नृत्याचे अप्रतिम आविष्कार केले. ' ऐका दाजिबा ' वरील त्यांच्या नृत्याने डोळ्यांचे पारणे फेडले. प्रियांका खानविलकर ही मुलगी व गिरीश पै व अक्षया पाटील या मतिमंद मुलांवर बक्षिसांचा अक्षरश: पाऊस पडला.

एडस्विषयी जनजागृती करणारे भारूड व पोवाडा महिलांनी सुरेख सादर केला. ' काव्यरसिक ' या डोंबिवलीतील मंडळाच्या काव्यसंमेलनाने रसिकांना तृप्त केले. प्राची गडकरी यांची ' मातृभाषा ' ही कविता श्ाोत्यांची विशेष दाद घेऊन गेली. हेमंत राजाराम, वसंत खानवेलकर, मंदाकिनी भावे, अनिल साठे यांच्याही कविता पसंतीस उतरल्या. सांगलीचे वामनराव कुलकणीर् यांनी विज्ञान कीर्तन सादर केले. विजय चौघुले यांच्या ' मालवणी गजाली ' ने धमाल आणली.

अनुराधा राजहंस यांनी भरविलेल्या बालगंधर्वांच्या चित्रप्रदर्शनाने सर्वांचे लक्ष वेधून घेतले. 150 च्या वर फोटो, नाटकाची दुमिर्ळ हस्तलिखिते , ' राजहंस माझा निजला ' ही कविता असणारा 1931 चा ' रत्नाकर ' मासिकाचा अंक आणि बालगंधर्वांचा ग्रामोफोन या गोष्टी नाट्यरसिक मोठ्या नवलाईने पहात होते. संमेलनाच्या परिसरातील स्टॉल्सना अल्प प्रतिसाद मिळाला.

 
</text>
</doc>
