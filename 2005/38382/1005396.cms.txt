<doc>
<docno>1005396.cms.txt</docno>
<text>
 
महामुंबई: मुंबई टाइम्स
शिवाजी पार्क सबवेला होणाऱ्या विरोधाबद्दल
[ Sunday, January 30, 2005  08:04:02 pm]


शिवाजी पार्कच्या सबवेबद्दल रहिवाशांचे खूप आक्षेप आहेत...

आपल्या शहरात सबवे नसल्यामुळे अडचणी येतात. इथे तर रॅम्पही असतील, त्यामुळे वयोवृद्ध, अपंगांनाही ते सोयीचे ठरतील. रहिवाशांचे आक्षेप सध्या तरी संयुक्तिक वाटत नाहीत. शिवाय लोकांच्या हरकती मागवण्यात आल्या होत्या.

पण या हरकतींच्या नोटिसा लोकांपर्यंत कधीच पोहोचत नाहीत, त्याचं काय ?

अजूनही त्यांच्या मनात शंका असतील, तर त्याबद्दल चर्चा नक्कीच करता येईल. शेवटी महापालिका ही नागरिकांचीच संस्था आहे. परदेशातही सबवे असतात. त्यांना पेडेस्ट्रियन ग्रेड सेपरेटर्स म्हटलं जातं.

हॉस्पिटलपुढे येणाऱ्या अॅम्ब्युलन्स, गणेशोत्सव विसर्जन, फूटपाथवरून चालणारे या सगळ्यांना समस्या येतील का ?

आंतरराष्ट्रीय सल्लागारांशी चर्चा केल्यानंतरच सबवेचं डिझाइन निश्चित करण्यात आलं आहे. तरीही काही समस्या असतील, तर अशा डिझाइनमध्ये बदल करता येतो. पण रस्त्यावरचं ट्रॅफिक पाहता सबवेची गरज लोकांच्या सुरक्षेसाठीच अधिक आहे. एमयूटीपीअंतर्गत विविध ठिकाणी 25 सबवे बांधले जाणार आहेत. शिवाय सबवे हा आणखी एक चांगला पर्याय आहे. शेवटी रस्ता असतोच.

सबवेसाठी वृक्षतोड झाली, त्याचं काय ?

काही प्रकल्पांसाठी वृक्षतोड अपरिहार्य असते. पण ती आम्ही कटू मनाने आणि गत्यंतर नसतं, तेव्हाच करतो. त्यासाठीही वृक्ष प्राधिकरणाची रीतसर परवानगी घेण्यात आली होती.

पण गर्दुल्ले आणि दुकानदारांनीच सबवे काबीज केले, तर उपयोग काय ?

चर्चगेट आणि छत्रपती शिवाजी टमिर्नसच्या सबवेमध्ये जागेचा व्यापारी उपयोग करण्यात आला आहे. पण तिथेही आता बेकायदा विस्तारांवर कारवाई करण्यात आली आहे. महापालिकेने लोकांची गरज जाणून आता नव्या सबवेमध्ये व्यापारीकरणातून येणाऱ्या महसुलावर पाणी सोडण्याचं ठरवलं आहे.

मग आता चर्चगेट-बोरिबंदरच्या सबवेतली दुकानंसुद्धा काढणार का ?

बघू. वारंवार तक्रारी येत राहिल्या, तर त्याचाही फेरविचार करावा लागेलच.

सुब्रत रथो अतिरिक्त महापालिका आयुक्त

समीर कर्वे

 
</text>
</doc>
