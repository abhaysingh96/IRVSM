<doc>
<docno>1005433.cms.txt</docno>
<text>
 
बहुतांची अंतरे
मुंबई पोर्ट ट्रस्टला ही हिंमत का होते?
[ Sunday, January 30, 2005  08:34:38 pm]


'' मुंबई पोर्ट ट्रस्टमध्ये मराठीवर बंदी '' हे पत्र वाचले. मराठी भाषेस महाराष्ट्रात न्याय नाही व ती अन्यायग्रस्त झालेली आहे, असे त्यावरून दिसून येते.

न्या. सरकारिया आयोगाचा अहवाल राज्य व केंद संबंध याबाबत आहे. प्रत्येक केंद शासनाची रेल्वे, बँका, पोस्ट, पोर्ट ट्रस्ट वगैरे कार्यालये ज्या राज्यात आहेत, त्या राज्यातील कामाच्या संदर्भात त्या राज्याच्या राजभाषेचा वापर केला पाहिजे, अशी शिफारस दंडक या स्वरूपात या अहवालात आहे. त्यानुसार अन्य राज्यांत, विशेषत: दक्षिणेकडील राज्यांत, केंद शासनाच्या त्या राज्यांमधील कार्यालयांत प्रादेशिक भाषेतून कामकाज होते. प्रादेशिक भाषेचा अपमान त्या राज्यांत सहन केला जात नाही.

महाराष्ट्रात केंद शासनाची रेल्वे, पोस्ट, टेलिफोन्स वगैरे जी विविध कार्यालये आहेत, त्यांनी येथील जनतेशी प्रादेशिक भाषेतून, म्हणजे मराठीतूनच, व्यवहार केला पाहिजे. महाराष्ट्रातील कंेद शासनाच्या विविध कार्यालयांत मात्र मराठी भाषेचा वापर केला जात नाही आणि केवळ इंग्रजी/हिंदी भाषेचाच वापर केला जातो. एवढेच नव्हे, तर प्रतिवषीर् हिंदी भाषादिन साजरा केला जातो, परंतु मराठी भाषादिन मात्र या कंेदीय कार्यालयांमध्ये साजरा केला जात नाही. त्यामुळेच मुंबई पोर्ट ट्रस्टमधील कर्मचाऱ्यांना रजेचे अर्ज किंवा इतर वैयक्तिक अर्ज मराठीत लिहिण्याबाबत मुंबई पोर्ट ट्रस्टने परिपत्रक काढून प्रतिबंध करणे, हे घडू शकते.

मुंबई पोर्ट ट्रस्टने मराठीतून रजेचे अर्ज नाकारणे यात मायमराठीचा अपमान आहे. राज्यातील राष्ट्रीय व प्रादेशिक पक्ष मराठी भाषेच्या संरक्षण व विकासाबद्दल उदासीन असल्यामुळेच असे घडू शकते. महाराष्ट्र हे मराठी भाषिक राज्य आहे. त्यामुळे या राज्यात मराठी भाषेचा सन्मान व संरक्षण यास अग्रक्रम देणे हे येथील राजकीय पक्षांचे काम आहे. अमराठी लोकांच्या मतांचे राजकारण करणाऱ्या राजकीय पक्षांना याबद्दल देणेघेणे नाही. असेच दिसून येते.

शांताराम दातार,

अध्यक्ष, मराठी भाषा संरक्षण व विकास संस्था, कल्याण.

 
</text>
</doc>
