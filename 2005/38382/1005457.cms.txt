<doc>
<docno>1005457.cms.txt</docno>
<text>
 
लेख
अबोल वर्गच मराठी तारेल!
[ Sunday, January 30, 2005  09:14:24 pm]


माय मराठीच्या आधारानेच जीवनाचा प्रत्येक क्षण जगणारे दलित, पिडीत, आदिवासी, भटके, शेतकरी, शेतमजूर आणि कष्टकरी हे घटक ही भाषा जिवंत ठेवतील. त्यांची भाषा समृद्ध आहे. शब्दात सार्मथ्य आहे. जीवनानुभव व्यक्त करणाऱ्या म्हणी आणि वाक्प्रचार आहेत. यांना अक्षराची ओळख करून देणे मात्र आवश्यक आहे.

मराठी भाषेचे भवितव्य काय ? भविष्यात ती अस्तित्वात राहील की नाही ? ती बोलीभाषा राहील की ज्ञानभाषा असेल ? की ती व्यवहार भाषा असेल ? किंवा या तिन्ही अंगांत तिची उपयोगिता असेल की या तिन्ही क्षेत्रांतून ती अस्तंगत होईल, असे एक ना अनेक प्रश्ान् मराठी मातृभाषिकांत अलीकडे चचिर्ले जात आहेत. मराठीच्या भवितव्याबाबत मराठी मातृभाषिकच आज साशंक आहेत. अशा प्रकारच्या शंका इतर भाषेबद्दल फारशा ऐकायला येत नाहीत. तथापि, मराठीबाबतच्या या शंका आज अधिकाधिक प्रकर्षाने घेतल्या जात आहेत. सभा-संमेलनातील तो एक हळवा विषय झालेला आहे.

मराठी साहित्य दिवसेंदिवस तोकडे होत चालले आहे. त्यात समाजमनात चाललेल्या घडामोडींचे प्रतिबिंब दिसत नाही. मराठी समाज हा अनेक वर्गं- जातींत विभागाला आहे. या प्रत्येक वर्ग-जातीची आपली म्हणून संस्कृती आहे. रीतीरिवाज, रुढी-परंपरा भिन्न आहेत. या प्रत्येक घटकाचे स्वत:चे विश्व आहे. या घटकांतील अंतर वाढत चालले आहे. संवाद हा व्यवहारापुरता मर्यादित होत चालला आहे. या घटकांतील सामाजिक व्यवहार थंडावत चालल्याने मराठी भाषेच्या विकासालाही मर्यादा पडत चालल्या आहेत. शहरी आणि ग्रामीण ही दरी मराठी भाषेत आहेच ; ती रुंदावत चालली आहे. ग्रामीण मराठीतही वेगवेगळ्या वर्गं-जातीत वेगवेगळे शब्द, शब्दप्रयोग, म्हणी, वाक्प्रचार अस्तित्वात आहेत. दैनंदिन जगण्याच्या संघर्षातून वेगवेगळ्या जीवनशैलीची प्रतिबिंबं त्यात दिसतात. पण जातीवर्गात निर्माण झालेल्या अंतराने ग्रामीण मराठीत पूर्णपणाने शब्द, वाक्प्रचार म्हणींचा समावेश होताना अडथळे निर्माण झाले आहेत. अर्थात, शहरी मराठीपेक्षा परस्परांतील संबंध अधिक असल्याने ग्रामीण मराठी अधिक कसदार वाटते. पण तुपकट मराठीने मातकट मराठीसाठी आपली कवाडं बंद केली आहेत.

शहरी समाजात मराठी भाषेला परकेपणाचा वास यायला लागला आहे. ग्रामीण समाजातून शिकून सवरून शहरात आलेल्या वर्गाची ग्रामीण नाळ काही पिढ्या शिल्लक राहिली, तरी ती नाळ कालपरत्वे तुटत चालली आहे. साहित्य संस्कृतीशी संबंधित असलेल्या बोलक्या वर्गाने मातृभाषेला तिलांजली देऊन आंग्ल भाषा स्वीकारली आहे. त्यातून शिक्षण घेतल्याने आणि नोकरी, व्यवसाय करतानाही इंग्रजीचाच वापर होत असल्याने त्यांची मराठीही आता आंग्लाळत चालली आहे. घरात आया आणि आज्या-आजोबा असल्यामुळे चारपाच इंग्रजी वाक्यांनंतर आंग्लाळलेले मराठी वाक्य जरूर त्यांच्या तोंडी येते. उद्या ही पिढी अस्तंगत झाल्यानंतर भाषेचा घरातील आधार संपुष्टात आल्यासारखे होणार आहे. अर्थात मोलकरीण किंवा गडी हे आधार सहजासहजी नष्ट होणार नाहीत. तेव्हा मोडक्या तोडक्या मराठीला असे आधार राहतील. जे समाजघटक परदेशस्थ झालेले आहेत, त्यांची मातृभाषा, व्यवहार भाषा आणि ज्ञानभाषा यांच्याशी मराठीची फारकत झालेली आहे. ज्यांचा भाषेशी संबंध आहे आणि जे साहित्य प्रसवतात, त्यांचा समाजाशी, समाजाच्या सुख-दु:खाशी फारसा संबंध राहिलेला नाही. साहित्य संमेलनाला गेल्यानंतर हुरडा खाताना जितका आगटीशी संबंध येतो तितकाच. शहरात येतायेताच एसीमध्ये ती धग केव्हाच नष्ट झालेली असते. अशावेळी ज्वारीच्या कणसाची धाटं चोळणाऱ्या गड्याच्या हाताला फोड का येत नाहीत, पारध्याच्या लग्नातील जीवघेणी भांडणे, खुरपताना शिरवाळ आल्यावर हरकणाऱ्या बायका, पालातील कोल्हाटणीचे उसासे साहित्यात कसे टिपले जाणार ?

जो साहित्याचा आस्वाद घेतो, मामलेदार कचेरीत, मुन्शीपालटीत, पोलिस ठाण्यात आणि मंत्रालयात काम करतो, अशा मराठीवर्गाची मातृभाषा, व्यवहार भाषा आणि ज्ञानभाषा अद्याप मराठीच आहे. या माय मराठीचे महत्त्व वाढले पाहिजे, म्हणून राज्याचा कारभार मराठीत करण्यात आला. त्याला या वर्गाची मोठी साथ होती. पण कारभाराची मराठी भाषा बघितली, तर कक्ष अधिकाऱ्याशिवाय कोणालाच तिची टोटल लागत नाही.

उदा. बाराव्या वित्त आयोगाला सादर केलेल्या निवेदनातील एक परिच्छेद. ' अंतर परिगणित करण्याची सध्याच्या पद्धतीत उच्चतम दरडोई स्थूल राज्य उत्पन्न असलेल्या राज्यांना फारच अहितकारक ठरेल. तथापि, अशा राज्यांची स्वत:च्या स्थूल राज्य उत्पन्नामध्ये कोणत्याही तफावती नसल्याने त्याला या परिमाणानुसार कोणताही लाभ होणार नाही. सध्याच्या परिमाणामध्ये प्रमाणकाला विभागणीयोग्य साधनसंपत्तीच्या 62.5 टक्के इतके महत्त्व आहे ही वस्तुस्थिती लक्षात घेता, ही परिस्थिती अधिकच भयसूचक बनली आहे. उच्चतम दरडोई राज्य स्थूल उत्पन्न अधिक राज्यांच्या दरडोई स्थूल राज्यांतर्गत उत्पन्न याच्या आधारावर परिणगित करण्यात आलेले प्रमाण विचलन यातील तफावत परिगणित करुन ही समस्या सोडविता येईल... इ. इ. '

आता याचा अर्थ कक्ष अधिकाऱ्याशिवाय कोणाला लागणार ? म्हणून शिपाई आपल्या भाषेत म्हणतो, काहीच टोटल लागत नाही. परिणगन, समा-योजन, विचलन याची टोटल कचेरीबाहेर काम करणाऱ्या सुशिक्षित मराठी माणसालाही लागणार नाही. ही मराठी कक्ष अधिकाऱ्यांची मराठी झाली आहे. यातून केलेला राज्यकारभार इंग्रजी, संस्कृत अथवा फ्रेंेच या भाषेइतकाच सामान्यांच्या डोक्यावरून जाणारा आहे. त्यामुळे कारभाराची भाषा मराठी करूनही ती सामान्यजनांपर्यंत जात नाही. उलट सामान्यांना ती परकी वाटते. त्यामुळे उलट मराठीला परकेपण आले आहे. अशा स्थितीत न्यायालयाचे कामकाज मराठीत झाले पाहिजे, असा आग्रह काही महाभाग करीत असतात. ती जर हीच मराठी असेल, तर कामकाज या मराठीत झाले काय आणि फ्रेंचमध्ये झाले काय ; काहीच फरक पडत नाही.

आता हेच लोक मराठीच्या भवितव्याविषयी भीती व्यक्त करतात. साहित्यिक गळे काढतात. आणि कुणीतरी सुपरस्टार दोन वाक्ये मराठीत बोलणार, म्हणून यांचा उर भरून येतो. इतकी आमची मराठी केविलवाणी झाली आहे. गरीब, झोपडपट्टीत राहणारे, ग्रामीण भागात झगडणारे, जीवनाचे ओझे उचलून ज्यांची कंबर मोडली आहे, असे सगळेच परके झाले तर त्यांची भाषाही परकी होणार यात वाद नाही. स्वित्झर्लंड आणि सॅन होजे येथील जीवनशैलीचा रसास्वाद काळजाला किती भिडणार ? बोलका वर्गच मराठीला परका होत आहे. तो ही भाषा जिवंत ठेवेल, अशी शक्यता आता क्षीण झाली आहे.

तरीही केशव मेश्ााम म्हणतात त्याप्रमाणे मराठी भाषा जगेल. हा आशावाद म्हणजे भाबडेपणा नव्हे. याचे कारण, या माय मराठीच्या आधारानेच जीवनाचा प्रत्येक क्षण जगणारे दलित, पिडीत, आदिवासी, भटके, शेतकरी, शेतमजूर आणि कष्टकरी हे घटक ही भाषा जिवंत ठेवतील. त्यांची भाषा समृद्ध आहे. शब्दात सार्मथ्य आहे. जीवनानुभव व्यक्त करणाऱ्या म्हणी आणि वाक्प्रचार आहेत. यांना अक्षराची ओळख करून देणे मात्र आवश्यक आहे. या वर्गांना अक्षराची ओळख झाली, तर मराठी नुसती जिवंतच राहणार नाही, तर भारतातील व जगातील इतर भाषांप्रमाणे ती समृद्धही होईल. मराठीवरची वरच्या वर्गाची मक्तेदारी कधीतरी संपुष्टात येईल. तेव्हाच वेठबिगर झालेली मराठी मुक्तपणे श्वास घेईल. त्या श्वासाची अनुभूती मग जगात कोणालाही घेता येईल. तोवर हे निरर्थक अरण्यरुदन चालतच राहील.

प्रताप आसबे

 
</text>
</doc>
