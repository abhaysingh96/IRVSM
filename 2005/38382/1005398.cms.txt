<doc>
<docno>1005398.cms.txt</docno>
<text>
 
महामुंबई: मुंबई टाइम्स
सरदारजीचा जोक
[ Sunday, January 30, 2005  08:05:17 pm]


माझं ऑफिस जोगेश्वरीला होते. अंधेरी ते बोरिवली या ठिकाणी ऑफिसला जाणाऱ्या विविध कंपन्यातील कर्मचाऱ्यांशी रोजच्या प्रवासामुळे ओळख व पुढे मैत्रीसुद्धा झाली होती. नेहमीच्या ऑफिसच्या गप्पाटप्पा झाल्यानंतर आम्ही एकमेकांना जोक्स सांगत असू. त्यामुळे लोकलमध्ये आमचा एक हास्यक्लबच आपोआप तयार झाला.

आम्ही प्रवासात रोज एकतरी सरदारजीचा जोक सांगत असू. एकदा डब्यामध्ये उग्र चेहऱ्याचा सरदारजी येऊन बसला. आता त्याच्यासमोर सरदाजीचेच जोक्स कसे सांगायचे ? ते ऐकल्यावर सरदारजी रागावला तर ? अशा प्रश्नांमुळे आमच्या हास्यक्लबचे सदस्य सरदारजींचे जोक्स टाळू लागले. एकदा तो सरदारजी आमच्याजवळ येऊन बसला. आमच्या जोक्सवर तो हसतो आहे की नाही, हे आम्हाला समजेना. सरदारजींच्या जोक्सशिवाय दोन दिवस अळणी गेले. तिसऱ्या दिवशीसुद्धा तो सरदारजी आमच्याजवळ बसलेला पाहून मी निश्चय केला, की आज आपण सरदारजींचे जोक्स सांगायचेच, त्याला राग आला तरी चालेल! मला वाटलं, त्याला मराठी कुठे समजतं ?

मी सरदारजीचा एक जोक सांगितला. सर्वजण हसत होते. मी एकापाठोपाठ एक सरदारजीचे जोक्स सांगत गेलो. स्टेशन आल्यावर उठताच तो सरदारजी मराठीत म्हणाला , ' अहो, तुम्ही उतरता कशाला ?' तो माझ्याशी उपरोधाने बोलत असावा असं वाटून मी म्हणालो , ' सरदारजी, माझं ऑफिस जोगेश्वरीला आहे आणि महत्त्वाची बाब म्हणजे माझा रेल्वेपास जोगेश्वरीपर्यंतच आहे. ' तो सरदारजी हसला व म्हणाला , ' टीसीने पकडलं तर सांगायचं, की ही गाडी अंधेरीनंतर बोरिवलीलाच थांबल्यामुळे मला बोरिवलीलाच उतरावं लागलं. त्यावर मी म्हणालो, की माझ्या बोलण्यावर टीसी कसा काय विश्वास ठेवणार ?

सरदारजीने हसत उत्तर दिलं , ' त्या टीसीला सांगा, लोकलचा मोटरमन सरदारजी होता आणि त्यामुळे तो अंधेरीनंतर जोगेश्वरी, गोरेगाव, मालाड, कांदिवली इथे गाडी थांबवायला विसरला. '

त्या सरदारजीने स्वत:वर केेलेल्या विनोदाला सगळ्यांनीच मन:पूर्वक दाद दिली. स्वत:वर केलेला विनोद सर्वश्रेष्ठ असतो, म्हणतात ते खरं आहे.

विलास पिसाट, मालाड

आमच्या ' लोकलकथा ' या सदरास वाचकांनी लोकप्रिय केलं. आपल्या पत्राच्या ओघ आमचा उत्साह वाढवणारा आहे. यापुढे ही आपण आपले अनुभव आम्हाला कळवत राहा. तुम्ही सेण्ट्रलचे असा किंवा वेस्टर्नचे, अगदी हार्बरचे असलात तरी चालेल. आमचा पत्ता : ' लोकलकथा ', मुंबई टाइम्स, संपादकीय विभाग, दुसरा मजला, टाइम्स ऑफ इंडिया इमारत, डॉ. डी. एन. रोड, मुंबई- 400001.

 
</text>
</doc>
