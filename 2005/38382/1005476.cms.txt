<doc>
<docno>1005476.cms.txt</docno>
<text>
 
महाराष्ट्र
मराठी साहित्यातील विनोद मृतावस्थेत
[ Sunday, January 30, 2005  09:39:46 pm]


म. टा. वृत्तसेवा

विनोदी साहित्यिकांचीच टीका

कुसुमाग्रज नगरी (नाशिक) : राम गणेश गडकरी, आचार्य अत्रे व पु. ल. देशपांडे यांच्यानंतर मराठी साहित्यात सशक्त निखळ विनोद शोधूनही सापडत नाही. काळाच्या ओघात बदललेली विनोदाची व्याख्या व वाचकांची बदललेली अभिरुची यांमुळे मराठी साहित्यातून विनोद दुर्मिळच नव्हे, तर जवळपास मृतावस्थेत गेला आहे, असा सूर ' मराठी साहित्यात विनोद दुमिर्ळ झाला आहे ' या विषयावरील परिसंवादात उमटला. विनोदी लेखक डॉ. सुभाष भेंडे अध्यक्षस्थानी होते.

उत्कृष्ट कथा व काव्याबरोबरच चांगल्या विनोदाची निमिर्ती हीदेखील अवघड बाब आहे, असे भेंडे यांनी स्पष्ट केले. विनोदाचा आजचा दर्जा श्रेष्ठ नसल्याची खंत व्यक्त करत काळाच्या ओघात कारुण्याची झालर असलेला विनोद टिकू शकेल, असा विश्वासही त्यांनी व्यक्त केला.

मराठी साहित्यातील हरवलेला विनोद शोधण्याबरोबरच तो टिकून राहील की नाही, याचा गांभीर्याने विचार करावा, असे आवाहन व्यंगचित्रकार मनोहर सप्रे यांनी केले. अंतर्मुख करायला लावणे, हे विनोदाचे मुख्य काम आहे, यावर त्यांनी भर दिला.

विनोदी साहित्यिक बाळ सामंत यांनी मराठी साहित्यातील विनोद संपला आहे, असे जाहीर करून वाचावा, ऐकावा, असा विनोदी लेखक महाराष्ट्रात आता कुठे राहिला आहे, असा सवाल केला.

मराठी साहित्यातून विनोद दुमिर्ळ नव्हे, मृत झाला आहे. नाशिकच्या घाटावर त्याची उत्तरक्रिया करावी लागेल, अशी खोचक टिप्पणी मुकुंद टाकसाळे यांनी केली. नकलाकार, हमखास टाळ्या मिळवणारा व कोट्या करणाऱ्यांना विनोदी साहित्यिक मानणे आधी सोडा, असेही त्यांनी बजावले.

व्यंगचित्रकार ज्ञानेश सोनार यांनी मात्र मराठी साहित्यात विनोद दुमिर्ळ झाला नसून काळाप्रमाणे बदलला असल्याचे मत व्यक्त केले. रामदास फुटाणे परिसंवादास अनुपस्थित होते. प्रा. शैलजा पाटील यांनी सूत्रसंचालन केले.

भाषणातही विनोद दुमिर्ळ!

बहुतांश वक्त्यांनी नकारात्मकच सूर लावला. मराठी साहित्यात विनोदाचा झरा पुन्हा प्रवाहित होण्यासाठी करावयाच्या उपाययोजना कुणीच मांडल्या नाहीत. लेखक मंडळी भाषणात तरी विनोदाची पखरण करतील, असा अंदाज होता. पण तसे काहीच न घडल्याने केवळ साहित्यातच नव्हे, तर लेखकांच्या भाषणातही विनोद दुमिर्ळ झाला आहे, अशी प्रतिक्रिया श्रोत्यांमधून उमटली.

 
</text>
</doc>
