<doc>
<docno>1005386.cms.txt</docno>
<text>
 
महाराष्ट्र
कळंबोली पोलिस करताहेत भंगारातीलस्फोटकांची रखवाली
[ Sunday, January 30, 2005  07:57:11 pm]


मनोज जालनावाला

नवी मंुबई : कळंबोली इथे सापडलेल्या शेकडो टन स्फोटकयुक्त भंगार प्रकरणाचा तपास सीआयडी मार्फत करण्याची राज्याचे उपमुख्यमंत्री गृहमंत्री आर.आर. पाटील यांची घोषणा हवेतच विरली आहे. चार महिने झाले तरी या प्रकरणाची चौकशी सीआयडीमार्फत सुरू झालेली नाही. भंगारातील स्फोटकं निकामी करण्यास उच्च न्यायालयाने मनाई केल्याने त्याची रखवाली करण्याचं काम सध्या कळंबोली पोलिस करत आहेत.

गेल्या वषीर् 10 ऑक्टोबर रोजी कळंबोली इथल्या लोखंड व पोलाद बाजारातील नाल्यात बेवारस स्थितीत टाकलेल्या 50 गोण्यांमधील भंगाराच्या सामानात रॉकेट्स, मॉर्टरबाँब, हँडग्रेनेड्स आदी स्फोटकं कळंबोली पोलिसांना सापडली होती. त्यात 1976 मध्ये तयार करण्यात आलेली रशियन बनावटीची स्फोटकं आढळून आली होती. एक टन वजनाच्या या भंगारामधली 70 टक्कं स्फोटकं वापरात आलेली होती. तर 30 टक्के स्फोटकांमध्ये दारूगोळा शिल्लक होता. त्यामुळे ती चार्ज असल्याचं पोलिसांचं म्हणणं आहे.

या प्रकरणाचा छडा लावण्यासाठी कळंबोली पोलिसांनी लोखंड व पोलाद बाजारातील संशयित व्यापाऱ्यांच्या गोदामाचे झडतीसत्र सुरू केल्यानंतर 12 ऑक्टोबर 2004 रोजी पोलिसांना बाजारातील 599 क्रमांकाच्या गोदामात 400 टन स्फोटकयुक्त भंगार सापडले. या भंगारात तीन ते चार लांबीचे रॉकेट्स, मॉर्टरबॉम्ब, अग्निशस्त्रं आदी स्फोटकांचा समावेश आहे.

या स्फोटकयुक्त भंगार तेहरान इथल्या रेझा सादेगही ट्रेडिंग कंपनीने भारतात पाठवल्याचं पोलिस तपासात निष्पन्न झालं. या प्रकरणी गोदाममालक मनोजकुमार सोहनलाल शर्मा (कळंबोली) क्लेअरिंग एजण्ट अँथोनी मायकल स्वामी (अॅण्टॉप हील, वडाळा) भंगार व्यापारी मोहम्मद इक्बाल कादरी ( दिल्ली) आणि इम्पोर्ट लायसन्स एजण्ट दीपक नरेंद आगरवाल (दिल्ली) यांना कळंबोली पोलिस ठाण्याचे वरिष्ठ पोलिस निरीक्षक सुभाष कुबेर यांनी 18 ऑक्टोबर रोजी अटक केली. या चौघांविरुद्ध कळंबोली पोलिस ठाण्यात गुन्हा दाखल करण्यात आला आहे.

या संपूर्ण प्रकरणाची व्याप्ती मोठी असल्याने स्फोटकयुक्त भंगार साठा प्रकरणाची सीआयडीमार्फत चौकशी करण्यात येईल, अशी घोषणा गृहमंत्री आर.आर. पाटील यांनी या स्फोटकांची पाहणी केल्यानंतर केली होती. मात्र चार महिने उलटून गेले तरी या प्रकरणाचा तपास सीआयडीकडे सोपवण्यात आलेला नाही. तसंच स्फोटकं निकामी करण्यास उच्च न्यायालयाने मनाई केल्याने स्फोटकयुक्त भंगाराचं रक्षण, गेल्या चार महिन्यांपासून करावं लागत आहे.

या स्फोटकयुक्त भंगाराचा साठा निर्जनस्थळी हलवण्यात आला आहे. या पैकी निकामी साठ्याचं रक्षण करण्यासाठी दोन पोलिसांचा पहारा ठेवण्यात आल्याची माहिती वरिष्ठ पोलिस निरीक्षक सुभाष कुबेर यांनी दिली. तर चार्ज स्फोटकयुक्त भंगाराच्या ठिकाणी पहारा करण्यासाठी आयुक्तालयातील 40 पोलिस तैनात करण्यात आले आहेत. स्फोटकांची कळंबोली पोलिसांनी योग्य खबरदारी घेतल्याने कोणतीही जिवित अथवा वित्तहानी झाली नाही. मात्र चार महिने झाले तरी या प्रकरणाचा तपास सीआयडीकडे सोपवण्यात आल्याने तसंच स्फोटकं निकामी करण्यास न्यायालयाने मनाई केल्याने केवळ 22 कर्मचारी व अधिकारी इतकाच मनुष्यबळ असलेल्या कळंबोली पोलिस ठाण्यातील दोन कर्मचाऱ्यांना या स्फोटकयुक्त भंगाराची रखवाली करण्याची पाळी आली आहे.

दरम्यान या प्रकरणात गुंतागुत अधिक असल्याने या गंभीर प्रकरणाचा तपास सीबीआयकडेच सोपवणं योग्य होईल, असं मत पोलिस अधिकारी व्यक्त करत आहेत. तर चार्ज असलेली स्फोटकं लवकरात लवकर निकामी करण्याची मागणी सातत्याने होत आहे.

 
</text>
</doc>
