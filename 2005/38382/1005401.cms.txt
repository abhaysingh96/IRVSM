<doc>
<docno>1005401.cms.txt</docno>
<text>
 
महामुंबई: मुंबई टाइम्स
'त्सुनामी'पाठोपाठ अवेळी पावसाचं संकट?
[ Sunday, January 30, 2005  08:06:54 pm]


अमित भंडारी

आशियाई देशात डिसेंबरमध्ये ' त्सुनामी ' लाटांनी घडवून आणलेल्या उत्पातामुळे फळांच्या बाजारपेठेवर मोठा परिणाम झाला असतानाच आता गेल्या दोन-तीन दिवसात आलेल्या बिगरमोसमी पावसामुळे आणि ढगभरल्या आभाळामुळे आंबा उत्पादक धास्तावले आहेत. येत्या आठवड्याअखेरीस फळांचा राजा मुंबईच्या बाजारपेठेत दाखल होणार असला, तरी सर्वसामान्यांना तो कितपत स्वस्तात मिळेल, हे सगळं आकाशातल्या काळ्या ढगांवरच अवलंबून राहणार आहे.

पहिला आंबा जरी 6 फेब्रुवारीपर्यंत मुंबईत दाखल झाला, तरी अस्सल खवय्यांसाठी मात्र तो 26 फेब्रुवारीतच उपलब्ध होईल, अशी माहिती प्रसिद्ध आंबा विक्रेते अशोक हांडे यांनी दिली.

गेली दोन वर्षं आंबा बागायतदारांनी उत्तम धंदा केला होता. दोन्ही वेळा आंब्याचा पहिला मोहर उत्पादकांना फायद्याचा ठरला. यंदा मात्र या पावसाच्या अवेळी सरींनी अनेक आंबा बागायतदारांच्या कपाळावर आठ्या आणल्या आहेत. यंदा त्सुनामी लाटांच्या प्रपातानं मात्र बाजारपेठेचा नूरच बदलून टाकलाय. त्यामुळे फळ बाजारपेठेवर या आपत्तीचा प्रतिकूल परिणाम झाला आहे. दक्षिण आशियाई देशांच्या ' फ्रूट ' माकेर्टला मात्र गेल्या काही दिवसांपासून मुकावं लागलं आहे आणि उत्तरेच्या बाजारपेठेनं तर कोकणच्या हापूसकडे चक्क पाठच फिरवल्याचं जाणवत आहे. त्यामुळे निर्यातीवर ओहोटीचं संकट कोसळलंय. आंबा बाजारपेठेत दाखल होईपर्यंत ही स्थिती पूर्वपदावर यावी, अशी आशा आंबा विक्रेते बाळगत आहेत.

या सर्व परिस्थितीत यंदा बाजारपेठेत दाखल होणाऱ्या आंब्याच्या किमतीचा आलेख चढ्या किमतीचाच राहील, पण नेमक्या किमतीचा आकडा आता जाहीर करता येणार नाही. हे सगळं हवामानाचा अंदाज आणि राजकीय परिस्थितीवर अवलंबून राहील, असं आंबा विक्रेत्यांनी सांगितलं.

अवेळी पाऊस पडल्यास आंब्यावर खार पडू शकतो व फळाचं नुकसान होतं. हे लक्षात घेऊनच त्वरित उपाययोजना म्हणून आंबा बागायतदारांनी आतापासूनच कीटकनाशकांची फवारणी सुरू केली आहे.

यंदा आंब्याच्या विविध संकरित जाती अस्सल आम्रप्रेमींच्या दिमतीला हजर होत आहेत. तरीही हापूस, बदामी आणि तोतापुरी या नेहमीच्या यशस्वी कलावंतांचं मोठ्या प्रमाणावर पीक घेण्यासाठी बागायतदारांनी लागवड केली आहेच. आता बागायतदारांचं लक्ष आभाळाकडे लागलं आहे.

आंबा हे श्रीमंतांचं फळ मानलं जात असल्यामुळे त्याची किंमत वाढली, तरीही त्याच्या विशिष्ट ग्राहकवर्गामुळे नुकसान होण्याची शक्यता इतर फळांच्या तुलनेत निश्चितच कमी आहे, असं हांडे यांनी सांगितलं.

 
</text>
</doc>
