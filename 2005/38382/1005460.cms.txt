<doc>
<docno>1005460.cms.txt</docno>
<text>
 
अर्थव्यवहार
भांडवली नफा गुंतविलेले घर पुढे दुसऱ्या कामासाठी वापरु शकतात
[ Sunday, January 30, 2005  09:18:15 pm]


मी व्यवसायाने वकील असून, मला काही भांडवली दीर्घ मुदतीचा नफा झाला होता. आयकर लागू नये म्हणून त्या रकमेेने मी घर खरेदी केले. सदर घराचा वापर राहण्यासाठी न करता प्रॅक्टीससाठी केला तर, आयकर देय होईल काय ?

प्रीति सिंग, गोरेगाव

उत्तर : आयकरातील तरतुदींनुसार, कलम 54 खाली झालेला भांडवली नफा, घर खरेदीसाठी वापरल्यास आयकरातून सुट मिळते. घर ह्या शब्दाचा अर्थ ' राहण्यासाठी घर ' असा अभिप्रेत आहे. आपण काही दिवसांसाठी घर राहण्यासाठी वापरावे. पुढे तेथे प्रॅक्टीस सुरु करता येईल.

त्सुनामी फंडासाठी (पतंप्रधान निधी) काही रक्कम देणगी म्हणून दिली आहे. मालक दर महिन्याच्या पगारातून टीडीएस कापतात. सदर रकमेबद्दल सुट मिळेल काय ?

जाधव, अंबरनाथ

उत्तर : आयकर विभागाने 6-12-2004 रोजी एक परीपत्रक काढले आहे. त्यानुसार अशाप्रकारच्या देणग्यांची रक्कम, आयकर सुटीसाठी पात्र आहे. त्यामुळे मालकाने रक्कम भरल्याची खात्री केल्यास त्याने कमी टीडीएस कापावा.

भांडवली नफ्याची रक्कम मोठे घर न निघाल्यामुळे शेजार शेजारील दोन लहान ब्लॉक खरेदीसाठी वापरल्यास आयकरातून सुट मिळेल काय ?

एक वाचक

उत्तर : आयकरातील कलम 54 मधील तरतुदींनुसार अशी रक्कम एकाच घरात गुंतविणे अभिप्रेत आहे. काही कारणांमुळे आपण दोन ब्लॉक घेतले आपण दोघांचा उपयोग एकत्रितरित्या राहण्यासाठी केल्यास माझ्या मते आपणास सुट मिळू शकेल. कारण दोन्ही ब्लॉक मिळून तुमचे एक घर होईल.

 
</text>
</doc>
