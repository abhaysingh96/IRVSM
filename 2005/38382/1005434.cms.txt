<doc>
<docno>1005434.cms.txt</docno>
<text>
 
धावते जग
ठाणेच का? पुणे का नको?
[ Sunday, January 30, 2005  08:35:55 pm]


ठाणे जिल्ह्याचे विभाजन हा राजकारण्यांचा आश्वासन देण्याचा आवडता विषय आहे. गेली किमान 15 वर्षे अव्वाच्या सव्वा वाढलेल्या ठाण्याचे विभाजन करण्याची मागणी केली जाते आणि सत्ताधारी व विरोधी पक्षनेते घोषणा करून मोकळे होतात.

अर्थात त्यांनी दिलेला शब्द हा भविष्यकाळाशी संबंधित असल्यामुळे त्याचे सोईस्कर विस्मरण होते. आता मुख्यमंत्री विलासराव देशमुख यांनी, मतदारसंघांच्या पुनर्रचनेनंतर, म्हणजे आणखी वर्षभरानंतर ठाण्याचे दोन जिल्हे करण्याचा विचार करू, असे मोघम आश्वासन दिले आहे.

तोपर्यंतच्या काळात राजकारणात काय घडेल हे कोणी सांगावे! पण ठाणे जिल्ह्याचे दोन नव्हे, तर तीन जिल्हे करावेत, असा प्रस्ताव अनेकजण रेटत आहेत. शहरीकरण झालेला भाग एका जिल्ह्यात ; वाडा, जव्हार, मोखाडा, डहाणू, पालघर असा आदिवासी भाग हा एक जिल्हा व्हावा आणि भिवंडी, नवी मुंबईचा ग्रामीण भाग वगैरे यांचा तिसरा जिल्हा करावा असे या त्रिभाजन पुर्रस्कत्यांना वाटते.

एक नक्की की सध्या ठाणे शहरात बसून जिल्ह्याचा कारभार हाकणे प्रशासकांना कठीण होत चालले आहे. पण जो न्याय ठाण्याला लावला जातो, तोच पुणे, अहमदनगर या अवाढव्य जिल्ह्यांना का नको ? कधीतरी अशी मागणी होते, ती निव्वळ राजकीय कारणास्तव. या दोन्ही जिल्ह्यांतील राजकीय नेतृत्वाला विभाजन नको आहे. पुणे जिल्ह्याचे विभाजन करून, त्याला नगरचा काही भाग जोडावा आणि बारामती हे या नवीन जिल्ह्याचे मुख्य केंद असावे, अशी सूचना करण्यात आली होती. त्यालाही दशक लोटले.

अनेक जिल्ह्यांच्या आकारामुळे, विविधतेमुळे सर्व जनतेच्या आकांक्षा एकच नसतात. त्या पुऱ्या करणे शक्यही नसते. शहरीकरणामुळे अनेकदा, जिल्हा नियोजनात शहरांनाच झुकते माप मिळत राहते आणि ग्रामीण भाग उपेक्षित राहतो, ही वस्तुस्थिती आहे. यावर मार्ग म्हणजे स्थानिक आणि मंत्रालयातील राज्यकतेर् यांनी व्यापक दृष्टिकोन स्वीकारणे. पण असे घडणे अधिकाधिक कठीण बनत चालले आहे. यामुळे जिल्हा विभाजनाची मागणी जोर धरते. विलासराव देशमुख ठाण्यात बोलत असल्याने, त्यांनी फक्त ठाण्याबाबत मोघम भूमिका जाहीर करणे साहजिक आहे. पण सर्वसामान्य माणसाला न्याय देण्यासाठी विभाजन किंवा त्रिभाजन न करताही काय पावले उचलली जात आहेत, याचा विचार होण्याची गरज आहे.

 
</text>
</doc>
