<doc>
<docno>1005438.cms.txt</docno>
<text>
 
लेख: जाता जाता
कसं काय डॅड ?
[ Sunday, January 30, 2005  08:45:04 pm]


' काय डॅड, आज खुशीत दिसताहात! ' ऑफिसमधून परतलेल्या चकोरने बॅग ठेवायच्या आत ज्यु. चकोरीने विचारलं.

' अगं, चक्क विंडो सीट मिळाली, गदीर्पण फारशी नव्हती. मजा आली! शिवाय सगळं चकाचक होतं. ' चकोरने खुलासा केला.

' बुटांना पॉलिश करायचं सोडून दिलंत काय ?' चकोरीने त्याच्या बुटांकडे बघून विचारलं. ' आज नेहमीचा पॉलिशवाला तर नव्हताच, पण प्लॅटफॉर्मवर इतर पॉलिशवालेही नव्हते. कुठे बेपत्ता झाले देव जाणे! ' चकोरने तक्रारीचा सूर लावला.

' अहो, आपला लाँड्रीवालाही सध्या बेपत्ता आहे. आज शेवटी मी सगळ्या कपड्यांना इस्त्री केली. हात दुखायला लागले. ' चकोरीने आपली कैफियत मांडली.

' पण मी बाईक चालवणं एंजॉय केलं. बहुधा टॅक्सी आणि रिक्षावाल्यांचा संप असावा. नो ट्रॅफिक जॅम अॅट ऑल! ' ज्यु. चकोरने त्यांच्या जखमेवर मीठ चोळलं.

' अहो आपला नेहमीचा भाजीवाला आणि फळवालापण नव्हता. सुदैवाने वसईची भाजी विकणारी आजीबाई भेटली. तिचा माल भराभर खपला म्हणून सांगत होती. ' चकोरीने पाढा वाचला. ' मॉम, आमचा नेहमीचा पाणीपुरीवाला नव्हता ना! सॉलिड हाल झाले आमचे खाण्याचे! ' मुलीला अचानक आपल्यावरही किती कठीण प्रसंग गुदरला होता, याची आठवण झाली.

' कसले हाल! दुसरीकडे जाऊन हाणलं असेल. ' भावाने काँमेट मारली.

दरम्यान चकोरने रिमोट हाती घेऊन बातम्या लावल्या. बिहारमधील निवडणुकीच्या बातम्या तपशीलवार दिल्या जात होत्या.

' अच्छा! ' चकोरने अचानक उद्गार काढले.

' तरीच मुंबई ओस पडली आहे. ' चकोरने स्वगत म्हटलं. ते ऐकून तिघांच्या चेहऱ्यावर प्रश्ान्चिन्ह उमटलं.

' मुंबईतले सगळे ' लालू ' मतदानाला गेल्यामुळे ही परिस्थिती निर्माण झाली आहे. ' चकोरने माहिती दिली.

' तिकडे नेहमीच निवडणुका का नाही घेत ?' चकोरीने विचारलं.

' ग्रेट आयडिया! मुंबई किती क्लीन होईल नाही! ' मुलानं मत मांडलं. चकोर मात्र यावर काहीच न बोलता बिहारच्या निवडणुकीच्या तयारीचा तपशील बघत होता.

' बिहारमध्ये निवडणुका होतात याबद्दल इलेक्शन कमिशनचं कौतुकच केलं पाहिजे. ' चकोरने स्क्रीनवरची नजर न हलवता कॉमेंट केली. ' अहो आम्ही काय बोलतो आहोत आणि तुम्ही काय सांगताहात! ' चकोरीने त्याला विचारलं.

' तुमचं सगळं ऐकलंय मी. पण तिथे ठरल्याप्रमाणे इलेक्शन होते तर मुंबईची ही अवस्था. वारंवार निवडणुका झाल्या तर मुंबईचं पाटणा व्हायला वेळ लागणार नाही. ' चकोरने मांडलेल्या या लॉजिकमुळे तिघांचे चेहरे पडले.

चकोर

 
</text>
</doc>
