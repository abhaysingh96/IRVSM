<doc>
<docno>1005368.cms.txt</docno>
<text>
 
सदर
लेबनीज लज्जत
[ Sunday, January 30, 2005  07:45:27 pm]


पारंपरिक खाद्यपदार्थांबरोबर भारतीय मंडळी आजकाल इतर देशांमधल्या खाद्यपदार्थांकडे वळताना दिसतात. गेल्या काही वर्षांत मेक्सिकन व लेबनीज पदार्थांना अधिक मागणी आल्याचं दिसतं. चायनीज पदार्थांनी तर केव्हाचाच आपल्याकडे जम बसवलाय. मुख्य म्हणजे त्यांनी आपलं मूळ स्वरूप बदलून ' इंडो चायनीज ' हे वेगळंच फ्युजन रूप घेतलंय. बहुतेक याच न्यायाने लवकरच ' इंडो मेक्सिकन ' आणि ' इंडो लेबनीज ' पदार्थही जन्माला येतील, असं मला वाटतं.

आखाती देशांमध्ये अगदी थोड्या फरकाने पदार्थांची चव बदलते. परंतु हे अरबी पदार्थ जेव्हा मेडिटेरिअन लज्जत धारण करतात, तेव्हा ते कॉम्बिनेशन अफलातून असतं. लेबनीज पदार्थांमध्ये अनेक गोष्टींचा संगम झालेला दिसतो. यात युरोपिअन पदार्थांचा थाट असतो तर पूवेर्कडच्या देशांमध्ये आढळणाऱ्या मसाल्यांची लज्जत असते. आधुनिक अरेबिक खाद्यसंस्कृतीवर याच लेबनीज पदार्थांचा मोठा प्रभाव आढळतो. आंतरराष्ट्रीय स्तरावर जे पदार्थ ' अरेबिक ' म्हणून ओळखले जातात त्यांचं मूळ याच लेबनीज पदार्थांमध्ये सापडेल.

अनेक पारंपरिक लेबनीज पदार्थ बनवायला अतिशय सोपे असतात. धान्यं, डाळी, भाज्या व फळांपासून ते बनलेले असतात. अनेकदा एखाद्या खाद्यकृतीत तेच तेच पदार्थ वेगवेगळ्या पद्धतीने वापरलेले दिसतात. अनेक लेबनीज पदार्थांमध्ये दही, चीज, काकडी, नट्स, टोमॅटो, तीळ असे काही ठराविक पदार्थ वेगवेगळ्या प्रकारांनी वापरलेले असतात. पार्सली व पुदिन्याबरोबरच लिंबू, कांदा व लसूण यांचाही मोठ्या प्रमाणात वापर केला जातो. पेस्ट्रीजमध्ये भरपूर भाज्या असतात आणि भाज्यांमध्ये भरपूर मटण! मटणाचे नगेट्स बनवून नंतर ते निखाऱ्यावर भाजून खाल्ले जातात. या पदार्थांची चव तर उत्तमच असते. परंतु त्यांची मांडणीही कलात्मक असते. अगदी साध्यातल्या साध्या पदार्थांवरही पार्सली आणि दह्याने छान नक्षी काढलेली दिसेल!

टिपिकल लेबनीज जेवणाची सुरुवात होते ती ' मेझे ' पासून. सॅलड आणि वाडगाभर नट्स असं त्याचं वर्णन करता येईल. घरगुती समारंभांमध्ये अॅपिटायझर म्हणून ' मेझे ' ची वणीर् लागते. सॅलडपाठोपाठ मटण, चिकन किंवा माशाचा एखादा पदार्थ व भात येतो. इथे ब्रेडचे दोन प्रकार आहेत. आखाती देशांमध्ये अगदी सहजपणे मिळणारा सपाट पिता पॉकेट बेड व ' मारकूक ' नावाचा अगदी पातळ ब्रेड.

काही लोकप्रिय लेबनीज पदार्थ पुढीलप्रमाणे :

बाबा घानुश : ताहिना, ऑलिव्ह ऑइल, लिंबाचा रस व लसणाची प्युरी हे पदार्थ निखाऱ्यावर भाजून त्याची पेस्ट बनवली जाते व ती ' डिप ' म्हणून वापरली जाते.

बकलावा : अनेक थर असलेलं हे एक डेझर्ट आहे. यात भरपूर नट्स असतात. वरती मध व लिंबूचं सिरप घातलं जातं. याचे त्रिकोणी तुकडे केले जातात.

फलाफल : काबुली चण्याच्या पीठात भरपूर मसाला घालून त्याच्या पट्ट्या बनवल्या जातात. या पट्ट्या पुढे तळल्या जातात.

फट्टूश : काकडी, टोमॅटो व पुदिना यांचं टोस्टेड सॅलड.

हलवा : तीळाची गोड पेस्ट. यात भरपूर फळं व नट्स घातले जातात.

हुम्मस : काबुली चणे, ताहिना, लिंबू व लसणाची प्युरी जी डिप म्हणून वापरली जाते.

कुनाफी : गोड व्हाइट चीज, नट्स व सिरप यापासून बनवलेलं डेझर्ट.

लेबनीज पदार्थांमध्ये स्टार्च, फळं, भाज्या, ताजे मासे व इतर सीफूड यांचा मोठ्या प्रमाणात वापर केला जातो. मटणापेक्षा चिकन अधिक खाल्लं जातं. मटण बनवायचं झालंच तर त्यात भरपूर लसूण व ऑलिव्ह ऑइलचा वापर होतो. आजकालची हेल्थ कॉन्शिअस मंडळी लेबनीज पदार्थांकडे ' पौष्टिक ' म्हणूनच पाहतात.

लेबनीज जेवणाच्या अखेरीस नेहमी ताजी फळं दिली जातात. त्याचबरोबर डेझर्ट आणि कॉफीही दिली जाते. ' बकलावा ' हे डेझर्ट मूळचं ग्रीकांचं. पण लेबनीज ' बकलावा ' व ग्रीक ' बकलावा ' मध्ये बराच फरक आहे. लेबनीज ' बकलावा ' मध्ये पिस्ता हा मुख्य घटक असतो. तसंच त्यात गुलाबपाण्याचं सिरपही घालतात. तर ग्रीक ' बकलावा ' मध्ये अक्रोड आणि मध असतं. लेबननमध्ये कॉफीला खूप महत्त्व आहे. तिथली लोक दिवसभर कॉफी पित असतात. लेबनीज कॉफी स्ट्राँग, दाट आणि दालचिनीच्या स्वादाची असते. तसंच ती खूप गोड असते.

फलाफल

साहित्य : एक कप काबुली चणे, थोडी पार्सली (बारीक चिरलेली), थोडी कोथिंबीर (बारीक चिरलेली), चार ते पाच पातकांद्याच्या पाती (कापलेले), दोन-तीन लसूण पाकळ्या (कापलेल्या), पाव कप ब्रेडक्रम्ब्स, चिमूटभर सोडा बाय-काबोर्नेट, अर्धा टीस्पून जिरेपूड, चवीनुसार मीठ, पाव टीस्पून मिरपूड, अर्धा टीस्पून पेप्रिका, तळण्यासाठी तेल.

कृती : काबुली चणे रात्रभर पाण्यात भिजवून ठेवावेत. सकाळी त्यातलं पाणी काढून ते कपड्यावर घालून सुकवावेत. काबुली चण्यात कापलेला लसूण, कोथिंबीर, पार्सली, पातकांद्याची पात व ब्रेडक्रम्ब्स घालून त्याची बारीक पेस्ट बनवावी. त्यात चिमूटभर सोडा बाय- काबोर्नेट घालावं. नंतर त्यात जिरेपूड घालून चांगलं मिसळावं. त्यात मीठ, मिरपूड व पेप्रिका घालावी. हे मिश्रण चांगलं मळावं. नंतर ते काही तासांसाठी फ्रीजमध्ये ठेवावं. पाण्याचा हात लावलेल्या एका चमच्यात हे मिश्रण घ्यावं व तशाच चमच्याने त्याला वरून आकार द्यावा. तळण्यापूवीर् तेल लावलेल्या एका प्लेटमध्ये हे गोळे ठेऊन मग फ्रीजमध्ये ठेवावेत. तळण्यासाठी एका कढईत तेल घ्यावं. त्यात सोनेरी रंगाचे होईपर्यंत हे गोळे तळावेत. हे गोळे टीपकागदावर ठेऊन त्यातलं जास्तीचं तेल काढावं. गरम असतानाच ते खायला द्यावेत.

 
</text>
</doc>
