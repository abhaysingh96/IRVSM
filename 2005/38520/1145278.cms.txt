<doc>
<docno>1145278.cms.txt</docno>
<text>
 
अग्रलेख
सरकारी नाट्यसंकुल
[ Friday, June 17, 2005  08:20:36 pm]


अखिल भारतीय मराठी नाट्य परिषदेच्या बराच काळ रखडलेल्या नाट्यसंकुलातील नाट्यगृहाचे उद्घाटन दोन दिवसांपूवीर् झाले खरे, पण ते नाट्यगृह नाट्य परिषदेचे का म्हणावे, हा प्रश्ान्च आहे. कारण ते बांधण्यासाठी लागणारा जवळपास सर्व निधी राज्य सरकारने दिला आहे. माहीमसारख्या मोक्याच्या ठिकाणचा आणि बालनाट्य चळवळीसाठी हवा असलेला भूखंड सरकारने परिषदेला जवळपास फुकटच दिला.

राजाराम शिंदे परिषदेचे अध्यक्ष असताना तत्कालिन मुख्यमंत्री शरद पवार यांनी पाऊण कोटी रुपये दिले. मच्छिंद कांबळी अध्यक्ष असताना तीन कोटी दिले. शिवाय त्या इमारतीचा काही भाग मुंबै बँकेला देऊन, आणखी साडेतीन कोटी पवार यांनी मिळवून दिले. मुकेश पटेल यांच्या कंपनीला तेथील जागा देण्याच्या बदल्यात एक कोटीची भर परिषदेच्या कोषात घातली. जनकल्याण बँकेकडून एक कोटीच्या कर्जाची व्यवस्था केली.

कर्ज वा बँकेसाठी वा पटेल यांच्यासाठीच्या जागेपोटी मिळालेली रक्कम वगळली तरी नाट्यसंकुलासाठी राज्य सरकारकडून पावणे चार कोटी मिळाले. तरीही नाट्यसंकुल बांधून होईना. तेव्हा सुशीलकुमार शिंदे मुख्यमंत्री असताना परिषदेचे पदाधिकारी त्यांच्याकडे गेले. अर्थमंत्री जयंत पाटील नाट्यसंकुल जिथे उभारले जाणार, त्या ठिकाणी स्वत: गेले. मग पुन्हा सरकारने चार कोटी रुपये दिले.

एवढे होऊनही संकुलातील नाट्यगृह आणि कार्यालय एवढाच भाग बांधून झाला. सरकारने दिलेले पावणेआठ कोटी आणि मुंबै बँक वगैरे इतरांकडून मिळालेले साडेपाच कोटी अशी सव्वातेरा कोटींची रक्कम आतापर्यंतच्या बांधकामात संपली आहे. शिवाय बालनाट्यगृह, ग्रंथालय अशी अनेक कामे बाकी आहेत. त्यामुळे नाट्य परिषदेला आणखी निधी हवाच आहे. परिषदेच्या पदाधिकाऱ्यांनी ही बाब शरद पवार यांच्या कानावर घातली असावी. म्हणूनच या संकुलाच्या भवितव्यासाठी राज्य सरकारने दहा कोटी रुपये द्यावेत, असा सल्ला शरद पवार यांनी दिला आहे. हा सल्ला सरकार नक्कीच मानेल. या नाट्यसंकुलाला नाव देण्यात आले आहे (स्व.) यशवंतराव चव्हाण यांचे.

यशवंतराव महाराष्ट्राचे दष्टे नेते होते, यात वादच नाही. त्यामुळेच पवार यांनी 'यशवंतराव चव्हाण प्रतिष्ठान' स्थापन केले आणि त्यांच्या नावाचे सभागृहही उभे केले. महाराष्ट्रामध्ये नाट्यक्षेत्रात अनेक महान व्यक्ती होऊन गेल्या असताना (स्व.) चव्हाण यांचे नाव देण्याचे कारणच ते सरकारच्या निधीतून उभे राहिले हे आहे. हल्ली मराठी नाटके चालत नाहीत, नाट्यगृहे भरत नाहीत, असे सांगण्यात येते.

सरकारी मालकीच्या रवींद नाट्यमंदिराचे भाडे मराठी निर्मात्यांना परवडत नाही. तिथे अमराठी कार्यक्रमच होताना दिसतात. असे असताना सरकारने परिषदेच्या नाट्यगृहासाठी एवढा पैसा देण्याचे कारणच नव्हते. हे नाट्यसंकुल वा रवींद नाट्यमंदिर म्हणजे भोपाळचे 'भारत भवन' बनू शकणार नाही. नाट्यकमीर्ंना आपले संकुल उभे राहावे, अशी इच्छा होती, असे सांगण्यात येत आहे. पण नाना पाटेकर यांनी दिलेली पाच लाख रुपयांची रक्कम वगळता अन्य कोणीही कलाकाराने फार मोठी देणगी दिल्याचे ऐकिवात नाही.

अगदी मनोहर जोशी वगळता अन्य कोणत्याही नेत्याने स्वत:च्या खिशातून देणगी दिली नाही. शिवाय चव्हाण यांचे नाव दिले जाणार, हे कळल्यामुळे की काय, युतीची राज्यात सत्ता असताना नाट्य परिषदेच्या काहीच हाती लागले नाही. त्यामुळे या संकुलावर सरकारची आणि पवार यांचीच छाप राहील की काय, अशी शंका येऊ लागली आहे.

 
</text>
</doc>
