<doc>
<docno>1145233.cms.txt</docno>
<text>
 
महाराष्ट्र
दूधउत्पादकांना दरवाढ देणार
[ Friday, June 17, 2005  07:23:20 pm]


म. टा. वृत्तसेवा

कोल्हापूर : प्राथमिक सहकारी दूध संस्थांकडून खरेदी करण्यात येणाऱ्या दुधासाठी विक्रमी दरवाढ देण्याचा निर्णय कोल्हापूर जिल्हा सहकारी दूध उत्पादक संघाच्या संचालक मंडळाने घेतला असून महाराष्ट्रातील दूध दरवाढीचा हा विक्रम आहे.

म्हशीच्या 11 टक्के फॅट दुधाला लिटरमागे रु. 1.76 तर चार टक्के फॅट असलेल्या गाईच्या दुधाला लिटरमागे 30 पैसे दिले जाणार आहेत. दरवाढीच्या निर्णयातून सुमारे साडेतीन लाख दूध उत्पादक शेतकऱ्यांना येत्या 30 सप्टेंबरअखेर चार कोटी रुपये जादा मिळतील असे संघाचे चेअरमन विश्वास पाटील यांनी पत्रकारांना सांगितले.

गोकुळ दुधाचे वितरण करणाऱ्या या संघाची वाषिर्क उलाढाल 450 कोटी रुपयाची आहे. दररोज सरासरी पाच लाख 15 हजार लिटर दूध संकलित केले जाते. गोकूळ दुधाला मुंबईची मोठी बाजारपेठ आहे. दररोज तीन लाख 50 हजार लिटर दूध तेथे विकले जाते, असे त्यांनी सांगितले.

जिल्ह्यातच नव्हे तर महाराष्ट्रात अनेक दूध संघ असे आहेत की ते वेळावेळी शेतकऱ्यांकडील दूध नाकारतात, त्यातून शेतकरी अडचणीत येतो, परंतु शेतकऱ्यांकडील दूध न नाकारणारा संघ म्हणून 'गोकूळ'ची ख्याती आहे. थकबाकीही वेळच्यावेळी चुकविण्याची परंपरा गोकुळनेच राखली असल्याचे त्यांनी सांगितले.

 
</text>
</doc>
