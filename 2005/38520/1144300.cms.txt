<doc>
<docno>1144300.cms.txt</docno>
<text>
 
महामुंबई
आता लढा मोबाइल व्हायरसशी!
[ Friday, June 17, 2005  12:17:14 am]


निनाद सिद्धये

मुंबई : मोबाइल खिशात असणे ही मोठ्या शहरांत काळाची गरज बनल्याचा जमानाही उलटून आता मोबाइलमधील ब्ल्यूटूथ, वॅप यासारख्या अत्याधुनिक तंत्रज्ञानाची मदत घेत ऑफिस चालवण्याचा जमाना आला आहे. मात्र मोबाइलच्या फोफावणाऱ्या तंत्रज्ञानाबरोबरच मोबाइल करप्ट करणारे व्हायरस, हा यातला एक प्रमुख धोका आहे. आता अशा व्हायरसचा मुकाबला करण्यासाठी मॅकॅफी या आघाडीच्या अँटी व्हायरस कंपनीने कंबर कसली आहे.

लेटेस्ट टेक्नॉलॉजी, ब्ल्यूटूथ, कॅमेरा आणि इंटरनेटच्या सुविधा असणारे हायफाय सेकंड आणि थर्ड जनरेशनचे मोबाइल वापरणाऱ्यांची संख्या दिवसेंदिवस वाढते आहे. अशा लेटेस्ट टेक्नॉलॉजीचे हँडसेट सहजगत्या व्हायरसची शिकार ठरू शकतात. अर्थात कम्प्यूटर व्हायरसबाबत सध्या ग्राहकांमध्ये जेवढी सजगता आहे, तेवढी या मोबाइल व्हायरसबद्दल नाही. मात्र ज्या गतीने मोबाइलचा वापर फोफावत आहे, ते पाहता येत्या एक ते दोन वर्षांत मोबाइलवर व्हायरसचा हल्ला होण्याचे प्रमाण प्रचंड प्रमाणात वाढू शकते, अशी माहिती 'मॅकेफी अॅटी व्हायरस'च्या विक्री विभागाचे संचालक कातिर्क शाहानी यांनी 'मटा'ला दिली.

मोबाइल व्हायरस हा कम्प्यूटर व्हायरससारखाच असतो. मोबाइलच्या फोनबुकमधले हजारो नंबर थेट 'डिलिट' करणे, या सगळ्या नंबरांवर आपल्या नकळत एसएमएस पाठवणे आणि मोबाइल स्क्रीनवरच्या प्रत्येक आयकॉनला कवटीचे रूप देणे, असे अनेक उद्योग हा व्हायरस करू शकतो. हल्ली मोबाइलमार्फत आथिर्क व्यवहार करण्यासाठी अनेक हँडसेटमध्ये 'वॉलेट' नामक व्यवस्था असते. हा व्हायरस या वॉलेटमध्ये शिरून पासवर्ड वापरून तुमचा बँकबॅलन्स शून्यावरही आणू शकतो. प्रत्येक मोबाइलची 'जान' असणारा 'आयएमइए' नंबर ब्लॉक करून तो हँडसेट कायमचा बाद करण्याची ताकदही अशा व्हायरसमध्ये असते. सध्या जगभरात असे पाच ते सात प्रकारचे व्हायरस अस्तित्त्वात आहेत.

 
</text>
</doc>
