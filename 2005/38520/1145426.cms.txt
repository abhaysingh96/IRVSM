<doc>
<docno>1145426.cms.txt</docno>
<text>
 
महामुंबई
नाट्यनिर्मात्यांना हवे 10 लाखांचे अनुदान
[ Friday, June 17, 2005  10:33:36 pm]


सुकृत खांडेकर

मुंबई : आठ वर्षांपेक्षा जुन्या झालेल्या बस गाड्यांवर सुप्रीम कोर्टाने मनाई केल्यामुळे नाट्यनिर्मात्यांचे कंबरडे मोडले आहे. टुरिस्ट बसेसवर निर्बंध आणणाऱ्या आदेशाचा कलाकारांना थिएटरवर घेऊन जाणाऱ्या बसेसना फटका बसल्याची तक्रार चंदलेखाचे निर्माते मोहन वाघ व नाट्यसंपदाचे निर्माते प्रभाकर पणशीकर यांनी सरकारकडे केली आहे. त्याचबरोबर, नवीन बस खरेदीसाठी दहा लाख रुपयांच्या अनुदानाची मागणीही काही निर्मात्यांनी केली आहे.

मुंबईच्या नाटक कंपन्यांचे राज्यभरात सतत दौरे चालू असतो. पूवीर् शिवाजी मंदिरसमोरून नाटकाच्या बसेस सुटत असत. आता मात्र ठाणे येथील गडकरी रंगायतन किंवा वाशी येथील विष्णुदास भावे नाट्यगृहापासून बसेस सुटू लागल्या आहेत. नाट्यसंपदा, चंदलेखा, श्री चिंतामणी, सुयोग, गणरंग, कलावैभव, भदकाली, चौरंग आदी दहा- बारा कंपन्यांकडे बसेस आहेत. पण आठ वर्षांचे बंधन आल्याने यापैकी अनेकांना आपल्या बसेस मुंबईत फिरवता येत नाहीत. काहींनी जुन्या बसेस विकून टाकल्या तर काहींनी कर्ज काढून नवीन बसेस विकत घेण्याचा प्रयत्त्न चालवलाय.

मोहन वाघ म्हणाले, 'गेल्या 38 वर्षांत माझ्या कंपनीने 74 नाटके रंगभूमीवर आणली. जुन्या बसेस बाद केल्याने मला माझ्या दोन्ही बसेस विकाव्या लागल्या व कर्ज काढून नवीन बस घ्यावी लागली. मी किंवा पणशीकरांनी वयाच्या पंचाहत्तराव्या वषीर् कर्ज उभारून त्याचे हप्ते फेडत बसायचे का?'

पणशीकर पुण्यात वैद्यकीय उपचार घेत असून त्यांच्यावर नुकतीच एक शस्त्रक्रिया झाली आहे. ते म्हणाले, 'नाट्यसंपदा गेली 42 वषेर् कार्यरत आहे. आपल्या कंपनीने 29 नाटके रंगभूमीवर आणली. नवीन बस घेण्यासाठी 15 लाख रुपये खर्च येतो. कर्ज काढल्याशिवाय तरणोपाय नाही. जुन्या बसेसचे सीएनजीत रुपांतर करायचे तरी तीन ते चार लाख रुपये खर्च येतो. मुंबईबाहेर सीएनजी स्टेशन्स आहेत तरी कुठे?'

नाट्यनिर्मात्यांनी हायकोर्टाचे दरवाजेही ठोठावले. पण नाटक कंपन्यांना वेगळी सूट मिळाली नाही. आता केवळ राज्य सरकारवरच त्यांचा भरोसा आहे. सरकारने नवीन बस खरेदीसाठी किमान 10 लाख रु. अनुदान द्यावे, अशी त्यांची मागणी आहे. मुख्यमंत्री विलासराव देशमुख, अर्थमंत्री जयंत पाटील व सांस्कृतिकमंत्री अशोक चव्हाण यांच्यासमावेत त्यांची चर्चाही झाली, नाट्यनिर्मात्यांना मदत करण्याविषयी राज्य सरकारचा सहानभूतीचा दृष्टीकोन आहे. त्याला गती मिळावी, हीच त्यांची अपेक्षा आहे.

 
</text>
</doc>
