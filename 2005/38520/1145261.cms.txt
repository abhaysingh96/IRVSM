<doc>
<docno>1145261.cms.txt</docno>
<text>
 
लेख: नोंद
मधुकर तोरडमल
[ Friday, June 17, 2005  08:14:30 pm]


' नट हा समाजाशी बांधील असतो. समाजाची सांस्कृतिक भूक भागवण्याचे काम त्याने प्रामाणिकपणे करावे. तीच त्याची सामाजिक बांधिलकी. अन्य सामाजिक कार्याच्या भानगडीत त्याने पडू नये.' हे विचार प्रा. मधुकर तोरडमल यांनी काही वर्षांपूर्वी परखडपणे ऐकवले होते.

मामांचा हा परखडपणा तीन वर्षांपूवीर्च्या अहमदनगर नाट्य संमेलनात दिसला आणि परवा अखिल भारतीय मराठी नाट्य परिषदेचा पहिला जीवनगौरव पुरस्कार घेताना केलेल्या भाषणातही दिसला. ही परखड दृष्टी आयुष्यभर त्यांना बाळगता आली आणि बाणेदारपणाची कास सोडायची पाळी त्यांच्यावर आली नाही, याचे कारण म्हणजे त्यांची स्वत:च्या कामाविषयी असलेली ठाम धारणा, तिच्याशी असलेली अव्याभिचारी निष्ठा आणि अखंड चिंतनशीलता. त्यामुळेच त्यांनी लिहिलेले पहिले 'अंजनगड' हे नाटक कोसळले तरी ते फारसे हडबडले नाहीत. त्यांच्या चिंतनशीलतेनेच त्यांना सावरले आणि वाचन, मननाच्या व्यासंगातून त्यांना लेखनाची दिशा सापडली.

' सैनिक नावाचा माणूस', 'भोवरा' आणि 'माणूस नावाचे बेट' ही त्यांनी राज्य नाट्य स्पधेर्त सादर केलेली नाटके त्यांच्या लेखणीचा आणि अभिनयाचाही दर्जा सिद्ध करून गेली. अहमदनगरच्या या गुणी नट-नाटककाराकडे मुंबईकर डोळे विस्फारून पाहू लागले. पुढे मुंबईला नाटकातच करियर करण्याच्या इराद्याने आलेल्या तोरडमलांनी इथल्या व्यावसायिक रंगभूमीलाही मोठे योगदान दिले.

' तरुण तुर्क म्हातारे अर्क' सारखी सदाबहार कॉमेडी तसेच 'गुडबाय डॉक्टर', 'गोष्ट जन्मांतरीची', 'आश्चर्य नंबर दहा' अशी व्यावसायिकदृष्ट्या यशस्वी नाटके त्यांनी दिली. या नाटकांमधून त्यांनी आपला अभिनय दर्जाही सिद्ध केला. पुढे त्यांनी स्वत:ची 'रसिकरंजन' नावाची निमिर्ती संस्था काढली. पण हे करताना ते स्वत:तच मश्गुल होऊन राहिले नाहीत. आजूबाजूला प्रायोगिक, हौशी रंगभूमीवर, स्पधेर्त काय घडते आहे याचा ते सतत धांडोळा घेत.

उत्तम चित्रपट आवर्जून पाहत. चिंतन तर चालूच असे. त्यातूनच त्यांनी 'रंगरूप दर्शन'सारखे नाट्यविषयक पुस्तक लिहिले. कल्याण-डोंबिवली नाट्यसंमेलनाच्या वेळी सुपरस्टार अमिताभ बच्चन यांची वेळ सांभाळण्याच्या खटाटोपात परिषदेने खुद्द संमेलनाध्यक्षांवरच जो अन्याय केला, त्याला त्यांनी जाहीर वाचा फोडली आणि परिषदेच्या पदाधिकाऱ्यांना सुनावले. खऱ्या कलावंताला कुठलेही पारितोषिक मिंधे करीत नाही, हेच त्यांनी दाखवून दिले.

 
</text>
</doc>
