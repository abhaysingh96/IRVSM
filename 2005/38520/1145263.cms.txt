<doc>
<docno>1145263.cms.txt</docno>
<text>
 
लेख: नोंद
शंतनु पाटील
[ Friday, June 17, 2005  08:15:26 pm]


मेडिकलच्या शुल्कावरून उद्भवलेल्या वादाने सर्वत्र गोंधळ आहे. व्यावसायिक अभ्यास- क्रमांसाठी सामायिक प्रवेश परीक्षा बंधनकारक केल्याने गेल्या काही वर्षांत बारावीच्या गुणवत्ता यादीबरोबरच सीईटीच्या रॅंकिंगलाही महत्त्व येऊ लागलं. उद्याच्या डॉक्टर-इंजिनीअर यांचं भवितव्य ठरविणाऱ्या सीईटीच्या रॅंकिंगमध्ये कोण कितव्या क्रमांकावर याला प्रवेशाच्या दृष्टीने महत्त्व आहे. जितकं वरचं रॅंकिंग तितकं अव्वल आणि सरकारी प्रतिष्ठित कॉलेज!

मेडिकलसाठी सरकारी कॉलेजात अत्यंत कमी जागा उपलब्ध असल्याने सर्वच विद्याथीर् सीईटीत अव्वल रॅंकिंग मिळविण्यासाठी झगडत असतात. त्यामुळेच गेल्या काही वर्षांत बारावीच्या जोडीने सीईटीच्या निकालांनीही वर्तमापत्रांचे मथळे काबीज केले. राज्य सरकारच्या सीईटीचा निकाल नुकताच जाहीर झाला. यात एका मराठी नावानं बाजी मारली. हे नाव आहे मेडिकलच्या सीईटीत अव्वल आलेल्या शंतनु पाटील याचं!

व्यवसायानं डॉक्टर असलेल्या मोरेश्वर पाटील यांचा हा मुलगा. शंतनु भौतिकशास्त्र, रसायनशास्त्र आणि जीवशास्त्र ग्रुपमध्ये 200 पैकी तब्बल 197 मार्क मिळवून राज्यातून पहिला आला आहे. पार्ल्याच्या साठ्ये कॉलेजच्या शंतनुला सीईटीत पहिले येऊ असं वाटलंही नव्हतं. त्याच्याच शब्दांत सांगायचं तर या परीक्षेचा अभ्यास आपण अगदी 'कूल्ली' केला होता. यशाची खात्री होती, पण अव्वल येऊ असं वाटलं नव्हतं. त्यामुळे थोडंफार 'गुडलक'ही कारणीभूत ठरल्याचं तो सांगतो. शंतनुला मेडिकलमध्ये कोणत्याही सरकारी कॉलेजमध्ये प्रवेश मिळेल.

अजूनही करियरविषयीचे निश्चित आडाखे त्याच्या मनात तयार नाहीत. पण, काडिर्ओलॉजीमध्ये पदव्युत्तर शिक्षण घ्यायचा त्याचा मानस आहे. वडीलही डॉक्टरी पेशात असल्याने साहजिकच शंतनुचा ओढा सुरवातीपासूनच मेडिकलकडे होता. पहिल्यापासून या क्षेत्रात करियर करायचं ठरविल्यानं त्यानं मेडिकलच्या सीईटीकडे व्यवस्थित लक्ष पुरवलं. बारावीपेक्षा सीईटी परीक्षेच्या स्वरूपात खूपच फरक असल्याने दोन्ही परीक्षेच्या अभ्यासाच्या पद्धतीही बदलत.

सीईटीच्या परीक्षेत अचूकतेला प्राधान्य असतं. तुमच्या स्मरणशक्तीपेक्षा तुम्हाला किती कळलंय याचा कस सीईटीत लागतो. त्यामुळे सीईटीचा फार काही अभ्यास केलाय, असं आपल्याला बिलकुल वाटलं नाही, असं शंतनुला वाटतं. विरारच्या हायस्कूलचा विद्याथीर् असलेल्या शंतनुला दहावीच्या परीक्षेत 87.07 टक्के मिळाले होते. जीव ओतून अभ्यास केला नसला तरी थोडेफार कष्ट निश्चितच घेतल्याचे तो सांगतो. सीईटीचे प्रश्न बारावीच्या अभ्यासक्रमावर आधारित असल्याने केवळ बारावीच्या मान्यताप्राप्त पुस्तकांवरच अभ्यास केला तरी पुरे, असा सल्ला त्याने यंदाच्या बारावीच्या विद्यार्थ्यांना दिला आहे. शंतनुलाही त्याच्या करियरसाठी शुभेच्छा!

 
</text>
</doc>
