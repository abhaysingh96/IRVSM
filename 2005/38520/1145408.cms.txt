<doc>
<docno>1145408.cms.txt</docno>
<text>
 
देश-विदेश
मणिशंकर अय्यर यांचाही निर्गुंतवणुकीस विरोध
[ Friday, June 17, 2005  10:28:07 pm]


टाइम्स वृत्त

नवी दिल्ली : पेट्रोलियम मंत्री मणिशंकर अय्यर यांनी डाव्या पक्षांच्या नेत्याप्रमाणेच नफ्यातील सार्वजनिक उपक्रमातील सरकारी भागभांडवल विकण्यास विरोध केला आहे.

त्यांनी केंदीय अर्थमंत्री पी. चिदंबरम यांना 31 मे रोजी पाठविलेल्या पत्रात केवळ अशा विक्रीस विरोध केला नाही तर निर्गुंतवणुकीबाबत श्वेतपत्रिका काढण्याची मागणीही केली आहे, तसेच कोणत्याही सार्वजनिक उपक्रमातून सरकारी भागभांडवल काढून घ्यायचे असेल तर तत्संबंधी निर्णय घेण्यासाठी स्थायी समिती स्थापन करण्यात यावी, अशी सूचनाही केली आहे.

सार्वजनिक उपक्रमांतील सरकारी भागभांडवल काढून घ्यायचे असेल तर प्रथम तोट्यातील उपक्रमांची विक्री केल्यानंतर शेवटी हा निर्णय घेण्यात यावा, असे त्यांनी स्पष्ट केले आहे.

भेल सारख्या उपक्रमातील सरकारी भागभांडवल विक्रीस काढणे म्हणचे यूपीएच्या किमान समान कार्यक्रमाचे उल्लंघन होय, अशी टीका डाव्या पक्षांनी यापूवीर्च केली आहे तसेच केंदीय मंत्री रामविलास पासवान आणि सिसराम ओला यांनी खाजगीकरणास विरोध केला आहे. विरोधकांच्या या फळीत मणिशंकर अय्यरही सामील झाले असल्याने सरकारच्या खाजगीकरण कार्यक्रमास त्यामुळे खिळ बसण्याची शक्यता आहे.

चिदंबरम यांनी ऑइल इंडियामधील सरकारी भागभांडवल कमी करण्याबाबत सादर केलेल्या प्रस्तावामुळे मणिशंकर अय्यर यांनी पत्र लिहिले असले तरी त्यात त्यांनी ही संधी साधून एकूण सर्वच निर्गुंतवणूक कार्यक्रमावर टीका केली आहे. काँग्रेसने 1996 पासून 2004 पर्यंत सत्तेवर आलेल्या बिगरकाँग्रेस सरकारच्या काळात खाजगीकरणावर टीका केलेली आहे, याचे स्मरणही त्यांनी या पत्रात करून दिले आहे.

काँग्रेसने आपल्या समाजवादी परंपरेशी एकनिष्ठ राहावे आणि निर्गुंतवणुकीबाबत निर्णय घेताना डाव्या पक्षांचा पाठिंबा घ्यावा, अशी सूचनाही त्यांनी केली आहे.

 
</text>
</doc>
