<doc>
<docno>1145237.cms.txt</docno>
<text>
 
महाराष्ट्र
वालचंदला शैक्षणिक स्वायत्तता मिळणार?
[ Friday, June 17, 2005  07:27:16 pm]


म. टा. वृत्तसेवा

सांगली : येथील वालचंद अभियांत्रिकी महाविद्यालयाला 'शैक्षणिक स्वयता' देण्याच्या प्रस्तावास शिवाजी विद्यापीठाच्या व्यवस्थापन परिषदेच्या बैठकीत नुकतीच मान्यता देण्यात आली.

देशातील तांत्रिक शिक्षणाचा दर्जा उंचावण्यासाठीचा कार्यक्रम जागतिक बँकेच्या सहकार्याने आणि केंद सरकारच्या माध्यमातून राबविण्यात येत आहे. या कार्यक्रमांतर्गत पहिल्या सत्रामध्ये देशभरातील एकूण पाच राज्यांतील 38 अभियांत्रिकी महाविद्यालयांचा समावेश आहे. महाराष्ट्रातील 10 महाविद्यालये व नागपूरचे विश्वेश्वरैय्या नॅशनल इन्टिट्यूट ऑफ टेक्नॉलॉजी यांची त्यात निवड करण्यात आली आहे. या 10 महाविद्यालयात सांगलीच्या वालचंद अभियांत्रिकी महाविद्यालयाचाही अंतर्भाव आहे. महाराष्ट्रातील ही 11 महाविद्यालये चार समूहांत विभागण्यात आली आहेत. प्रत्येक समूहामध्ये एक शिखर महाविद्यालय व इतर दोन सहकारी महाविद्यालये असतील.

शैक्षणिक गुणवत्ता उंचावणे, उपलब्ध साधन-संपत्तीचा सहयोगी संस्थांबरोबर वापर करून गुणवत्ता सुधारणे, संस्थेची व्यवस्थापकीय व प्रशासकीय क्षमता वाढविणे, अनुसूचित जाती व जमातीच्या विद्यार्थ्यांच्या प्रगतीसाठी कार्यक्रम राबविणे इत्यादी उद्देश या कार्यक्रमात आहेत.

जागतिक बँकेने या कार्यक्रमासाठी एकूण 1,555 कोटी रुपये मंजूर केलेलेे आहेत. त्यात महाराष्ट्रासाठी 250 कोटी रुपये आहेत. वालचंद अभियांत्रिकी महाविद्यालयास या कार्यक्रमांतर्गत 8.54 कोटी रुपये मंजूर झाले आहेत. या महाविद्यालयास 'स्वायत्त संस्था' म्हणून सरकारची मान्यता मिळाली असून महाविद्यालयाने या कार्यक्रमाची अमलबजावणी करण्यास सुरुवातही केली आहे. त्यामुळे आता शिवाजी विद्यापीठानेही या महाविद्यालयास 'शैक्षणिक स्वायत्तता' देण्याचा निर्णय घेतला आहे.

 
</text>
</doc>
