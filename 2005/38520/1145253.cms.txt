<doc>
<docno>1145253.cms.txt</docno>
<text>
 
लेख
साध्या कथा; मन संपन्न करणारा आशय
[ Friday, June 17, 2005  08:00:26 pm]


महिलांचं मनोविश्व वेगळंच असतं. त्यातही मग ती महिला मुस्लिम असेल तर तिचे अनुभव, जग आणि स्वप्नं खूप वेगळी होऊन जातात. मुस्लिम महिलांच्या समस्या, त्यांचे प्रश्न अत्यंत वास्तव स्वरूपात आणण्याचा प्रयत्न अलीकडच्या काळात केला जातो आहे. पण कथा-कादंबऱ्यांमध्ये त्याचं चित्रण जरा कमीच प्रमाणात दिसतं. 'द एलियन होम अॅण्ड अदर स्टोरीज', या पुस्तकाच्या माध्यमातून जीलानी बानो यांनी मुस्लिम समाजाचं दर्शन कथांमधून घडवलं आहे.

या पुस्तकातल्या कथांमध्ये मुस्लिम कुटंुबांतील पुरुष, नातेसंबंध याचं वर्णन येतं, ते साध्यासुध्या कथानकांच्या माध्यमातून. यात कुठेही मुस्लिम समाजाबाबतच्या अतिरेकी प्रसंगांचं वर्णन नाही. साधे प्रसंग, दैनंदिन आयुष्यातील नित्याचे अनुभव यांची सांगड घालून या कथा लिहिल्या गेल्या आहे. 'एलियन होम' या पहिल्याच शीर्षक कथेत त्याचा अनुभव घेता येतो. या कथेत पात्रांची मानसशास्त्रीय गुंतागंुत सोप्या शब्दात लेखिकेने मांडल्याचं दिसतं. कथानिवडीचे विषय साधेसोपेच, पण ते अनुभवाच्या पातळीवर खूप वेगळे ठरतात. 'स्कूटरवाला' नावाची वरवर साधी वाटणारी कथा यात आहे. एका घराजवळ खडखडाट करत स्कूटरवाला ठराविक वेळेला जात असतो. आपल्या बाळाच्या झोपेत या आवाजाचं विघ्न येतं, म्हणून चिडणारी महिला आणि तिच्या भावना यांचं वर्णन यात आहे. ती आपली रोज त्या स्कूटरवाल्याच्या नावाने खडे फोडत असते. त्याला शिव्याशाप देत असते. पण एक दिवस त्याच्या गाडीचा आवाज तिला ठराविक वेळी ऐकू येत नाही. त्यानंतर धास्तावलेल्या तिला, आपण त्याला शिव्या दिल्याचं दु:ख होत राहतं. न पाहिलेल्या स्कूटरवाल्यामुळे तिची होणारी अवस्था तिच्या नवऱ्यालाही हसू आणते आणि आपल्यालाही. खरं तर अगदी सामान्य कथाविषय वाटणारी ही कथा; पण या कथेच्या माध्यमातून एखाद्या बाईचं मन किती हळवं असू शकतं, तिच्या भावना या किती युनिव्हर्सल असू शकतात, हे समजू शकतं. जीलानी बानो यांच्या कथेचं हेच वैशिष्ट म्हणता येईल.

या शिवाय 'लेट्स टॉक ऑफ फ्लावर्स' ही कथा 'फूल कधी कुठल्या मूतीर्वर सजतं तर कधी कोणाच्या सरणावर' या उक्तीचा आलेख मांडते. गावातल्या फुलवाल्याकडे येणाऱ्या ग्राहकांच्या माध्यमातून संपूर्ण समाजाचा, त्याच्या दृष्टिकोनाचा विचार मांडला जातो. त्यात कुठेही भाषणबाजी नाही.

दंगलीसारख्या घटनांत आपल्याकडे मुस्लिमांच्या आक्रमतेचं नेहमीच वर्णन येतं, इथे त्याचं दुसरं टोक 'द इनव्हिझिबल पीपल' या कथेतून येतं. गर्भपात करणाऱ्या हॉस्पिटलमध्ये येणाऱ्या महिलांशी झालेला डॉक्टरचा संवाद हा 'अ डे इन द लेबर रूम' या कथेचा विषय आहे. सगळ्या कथांमधली लेखिका आपल्याला दिलासा देत राहते. या संग्रहातून खूप वेगळ्या नाहीत, पण चांगल्या कथा वाचल्याचं समाधान नक्कीच मिळतं. जीलानी बानो या लेखिकेच्या उर्दूत लिहिलेल्या कथा झकिया मश्शदी यांनी अगदी सहज शैलीत इंग्रजीत मांडल्या आहेत.

अपर्णा पाटील

.....................................................................

द एलियन होम अॅण्ड अदर स्टोरीज.

जीलानी बानो.

इंग्रजी अनुवाद: झकिया मश्शदी

प्रकाशक: नॅशनल बुक ट्रस्ट.

पाने : 150, किंमत : 65 रु .

 
</text>
</doc>
