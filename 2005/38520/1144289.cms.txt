<doc>
<docno>1144289.cms.txt</docno>
<text>
 
महामुंबई
विजेच्या गोंधळाने रेल्वेलाही फोडला घाम
[ Friday, June 17, 2005  12:11:26 am]


म. टा. प्रतिनिधी

मुंबई : वीज पुरवठा खंडीत झाल्यामुळे मुंबईची लाइफलाइन समजली जाणारी लोकल सेवाही गुरुवारी सकाळी सव्वासहाच्या सुमारास तासभर बंद पडली होती. परिणामी पश्चिम व मध्य रेल्वेच्या मुख्य व हार्बर मार्गावरील 70 लोकल रद्द करण्यात आल्या. हा प्रकार ऐन गदीर्च्या वेळी घडल्याने प्रवाशांचे मोठे हाल झाले.

या गोंधळामुळे नवी मुंबईतील सीवूड स्टेशनात संतप्त प्रवाशांनी प्रशासनाच्या विरोधात जोरदार घोषणा देत निदर्शने केली. विजेच्या गोंधळामुळे बेलापूरच्या तीन गाड्या रद्द करून त्याऐवजी पनवेल गाड्या सोडण्यात आल्या. मात्र, या गाड्या सीवूड स्टेशनात थांबत नसल्यामुळे संतप्त होऊन प्रवाशांनी निदर्शने केली.

लोकल सेवेबरोबरच मध्य रेल्वेच्या मेल एक्स्प्रेस गाड्यांची वाहतूकही 30 ते 50 मिनिटे उशिराने होत होती. मुख्य व हार्बर मार्गावरील लोकल सेवेवर सकाळी 6.12 वाजल्यानंतरच परिणाम होण्यास सुरुवात झाली. ठाणे स्टेशनहून कल्याणच्या दिशेकडे वाहतूक सुरळीत असली तरी, सीएसटी ते भांडुप आणि सीएसटी ते मानखुर्द दरम्यान 6.23 ते 6.49 पर्यंत अशी 26 मिनिटे अप आणि डाऊन फास्ट व स्लो लोकल ठिकठिकाणी बंद पडल्या होत्या.

विजेच्या गोंधळातच ढगाळ वातावरणाने होणाऱ्या असह्य उकाड्यामुळे प्रवाशांचे अतोनात हाल झाले. मुख्य व हार्बर मार्गावर हा गोंधळ दुपारपर्यंत सुरू होता. या प्रकाराने मध्य रेल्वेच्या दोन्ही सेवांच्या 40 लोकल रद्द कराव्या लागल्याचे सांगण्यात आले.

पश्चिम रेल्वेच्या चर्चगेट ते वांदे स्टेशनाच्या दरम्यान सकाळी 6.12 ते 7.05 या काळात म्हणजे 53 मिनिटे 25 लोकल वीजपुरवठ्याअभावी ठिकठिकाणी थांबल्या होत्या. प. रेल्वेचा वीज पुरवठा सकाळी 7.06 वाजता पूर्ववत झाला, तरी सकाळी 10 वाजेपर्यंत गाड्या 15 मिनिटे ते अर्धा तास उशिरा धावत होत्या.

प.रेल्वेच्या सेवेचे कोलमडलेले वेळापत्रक दुपारनंतरही रुळावर येऊ शकले नव्हते. सकाळच्या प्रकारामुळे प. रेल्वेच्या 30 लोकल रद्द कराव्या लागल्या, तर 50 गाड्यांची वाहतूक विलंबाने झाली. सकाळी 10 लोकल जादा सोडण्यात आल्याचे सांगण्यात आले.

मुंबईकडे येणारी विदर्भ एक्स्प्रेस, महालक्ष्मी एक्स्प्रेस, सेवाग्राम एक्स्प्रेस तर सीएसटी, दादर व कुर्ला टमिर्नसहून बाहेर जाणाऱ्या डेक्कन एक्स्प्रेस, इंटरसिटी, पुष्पक, उद्यान, भागलपूर, गोरखपूर काशी एक्स्प्रेस या मेल गाड्यांना अर्धा ते एक तास विलंबाचा फटका बसला.

 
</text>
</doc>
