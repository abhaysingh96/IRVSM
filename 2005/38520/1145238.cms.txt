<doc>
<docno>1145238.cms.txt</docno>
<text>
 
महाराष्ट्र
सभागृह नेतेपद वादात भाजपची सरशी
[ Friday, June 17, 2005  07:28:13 pm]


म. टा. प्रतिनिधी

नाशिक : गेल्या चार महिन्यांच्या काळात कित्येकदा शिवसेना-भाजप युती पणाला लावणाऱ्या नाशिक महानगरपालिका सभागृह नेतेपदाच्या वादात या शिवसेनेचे कार्यकारी प्रमुख उद्घव ठाकरे यांनी अखेर गुरुवारी भाजपपुढे नांगी टाकली. सभागृह नेतेपद राखण्यासाठी स्वपक्षाच्याच कार्यर्कत्यांना न्यायालयात जाण्याचा सल्ला ठाकरे यांनी दिला होता. मात्र, गुरुवारी त्यांनी या भूमिकेत अचानक घूमजाव करत भाजपच्या झोळीत सभागृह नेतेपद टाकून दिले.

साडेतीन वर्षांपूवीर् नाशिक महानगरपालिकेच्या निवडणुकीत जनतेने युतीच्या पदरात भरभरून दान टाकले. त्यात शिवसेनेला 38 आणि भाजपला 22 जागा मिळाल्या होत्या. त्यावेळी या दोन्हीही पक्षांमध्ये झालेल्या अंतर्गत समझोत्यानुसार पहिल्या टर्ममध्ये महापौरपद शिवसेनेकडे आणि स्थायी समितीचे सभापतीपद भाजपकडे दिले गेले. महापौरपदाला मुदतवाढ मिळत राहिल्याने शिवसेनेकडे हे सत्तापद तीन वर्ष राहिले.

दरम्यानच्या काळात युतीतील या दोन्हीही पक्षांमधील सुंदोपसुदीने टोक गाठले. राजकीय गणित अनुकूल असूनही शिवसेनेला वारंवार पराभवाला सामोरे जावे लागत होते. या पराभवाला भाजपमधील गद्दारीच कारणीभूत असल्याचा शिवसेना पदाधिकाऱ्यांचा थेट आरोप होता. याच कारणामुळे भाजपला प्रायश्चित्त देण्यासाठी समझोता गुंडाळून ठेवत महापौरपद स्वत:कडेच ठेवण्याचा पवित्रा शिवसेना पदाधिकाऱ्यांनी घेतला होता. त्यावेळीही उद्घव ठाकरे यांच्या आदेशामुळे त्यांना तसे करता आले नाही.

त्यानंतर एकदा महापौरपद हाती आल्यानंतर भाजपने शिवसेनेकडे असलेल्या सभागृह नेतेपदाकडे नजर वळवली. मात्र, शिवसेना पदाधिकाऱ्यांनी हे पद आपल्याकडेच कायम राहणार असल्याचे ठासून सांगत संघर्षाचा पवित्रा घेतला.

शिवसेनेचा कडवा विरोध असतानाही एके दिवशी अचानक मुंबईत भाजपस नेते एकनाथ खडसे यांच्याकडून बाळासाहेब पाटील यांचे नाव सभागृह नेतेपदासाठी निश्चित केले गेल्याची घोषणा झाली. त्यानंतर भाजपचे महापौर सानप यांनी त्यांच्या पहिल्याच महासभेत ती अमलात आणली.

त्यावेळी युतीत प्रचंड तणाव निर्माण झाला होता. त्यामुळे चवताळून उठलेल्या शिवसेनेतर्फे वसंत गिते यांनी उच्च न्यायालयात धाव घेत महापौर सानप, बाळासाहेब पाटील आणि आयुक्त यांच्याविरोधात याचिका दाखल केली. मुंबई प्रांतिक महानगरपालिका अधिनियम 1949च्या कलम 19 (1) (अ) नुसार ज्या पक्षाचे सर्वाधिक नगरसेवक असतील त्याच पक्षाचा सभागृह नेता असेल या नियमाचा आधार या याचिकेत घेण्यात आला होता. ही याचिका ग्राह्य मानून न्यायालयाने बुधवारीच आयुक्त, सानप आणि पाटील यांना नोटीसा बजावल्या होत्या.

' ज्या पक्षाचे सर्वाधिक सदस्य त्याचा सभागृह नेता या नियमाची पूर्वकल्पना होती काय? असा नियम आहे हे मान्य आहे काय? मान्य असेल तरी स्वपक्षाचा सभागृह नेता घोषित करण्याची कृती का केली?' याबाबत खुलासा करणारे प्रतिज्ञापत्र दोन आठवड्याच्या आत सादर करावे, असे आदेश उच्च न्यायालयातील न्या. लोढा आणि न्या. मोहिते यांच्या खंडपिठाने नाशिकचे महापौर बाळासाहेब सानप आदींना दिले होते. या कायदेशीर लढाईला उद्घव ठाकरे यांचा पाठिंबा असल्याने शिवसेना पदाधिकाऱ्यांनी भाजपला जेरीस आणले होते.

कायदेशीर प्रक्रीया शिवसेनेला अनुकूल असल्याने भाजपमध्ये अस्वस्थता होती. त्यातच गुरुवारी ठाकरे नाशिक दौऱ्यावर आले.

त्यावेळी एका बाजूला शिवसेना पदाधिकाऱ्यांचे बौद्धिक घेत असतानाच दुसरीकडे त्यांनी सभागृह नेतेपद भाजपला देऊन टाकत वाद मिटवून टाकला. ठाकरे यांच्या भूमिकेमुळे नाशिकमधील भाजपला शिवसेनेपेक्षा नकळतपणे वरचढ ठरली असून शिवसेनेचे पदाधिकारी संभ्रमित झाले आहेत.

 
</text>
</doc>
