<doc>
<docno>1144298.cms.txt</docno>
<text>
 
महामुंबई
दहिसरमध्ये दोघांची निर्घृण हत्या
[ Friday, June 17, 2005  12:15:58 am]


म. टा. प्रतिनिधी

मुंबई : दहिसर (पू.) येथील मानव कल्याण केंदात लूटमारीसाठी आलेल्या चोरांनी तेथील शिपाई आणि रखवालदारांची निर्घृण हत्या करून सुमारे 90 हजार रुपयांची रोकड लुटल्याची भीषण घटना गुरुवारी पहाटे घडली. धनजीभाई मारू (45), हरिलाल पटेल (55) अशी या घटनेत हल्लेखोरांच्या मारहाणीत बळी पडलेल्यांची नावे आहेत.

या प्रकरणी पोलिसांनी काही संशयितांना ताब्यात घेतल्याचे वृत्त आहे. या घटनेने बोरिवली-दहिसर परिसरात खळबळ उडाली.

एस. व्ही. रोडवर मानव कल्याण केंद नावाचे आरोग्य चिकित्सा केंद आहे. तेथे गुरुवारी सकाळी नेहमीप्रमाणे योगशिक्षिका काही विद्यार्थ्यांसह केंदाच्या आवारात प्रवेश करत असतानाच रक्ताच्या थारोळ्यात पडलेले शिपाई आणि रखवालदारांचे मृतदेह त्यांना दिसले. या भयानक दृश्याने भेदरलेल्या शिक्षिकेने तातडीने केंदाच्या ट्रस्टींना या घटनेची खबर दिली. त्यानंतर दहिसर पोलिस स्टेशनचे पोलिस घटनास्थळी आले.

दरोडेखोरांनी मारू आणि पटेल यांच्यावर स्क्रू ड्रायव्हर, टॉमीने प्रहार केले असावेत, असे मृतदेहांवरील हल्ल्याच्या खुणा पाहिल्यावर पोलिसांनी सांगितले. या दोघांनी प्रतिकार केल्यावर दरोडेखोरांनी त्यांना नायलॉनच्या दोरीने बांधण्याचा प्रयत्न करून नंतर त्यांच्यावर प्राणघातक हल्ला केला असावा, अशी शक्यता पोलिसांनी वर्तविली.

बेपत्ता रखवालदाराचे गूढ

या केंदात काही दिवसांपूवीर् नोकरीस लागलेला बहादूरशाह नावाचा रखवालदार या घटनेनंतर अचानक बेपत्ता झाल्याने गूढ वाढले आहे. बुधवारी त्याचे तीन नेपाळी मित्र नोकरीच्या चौकशीसाठी आले होते. त्यांनी रात्री या रखवालदारासह तिथेच वास्तव्य केल्याचे निष्पन्न झाले आहे.

या घटनेनंतर अतिरिक्त पोलिस आयुक्त तुकाराम चव्हाण, उपआयुक्त शिवाजी बोडके, सहाय्यक पोलिस आयुक्त रमेश तायडे यांनी घटनास्थळी भेट दिली. याप्रकरणी अधिक तपास सुरू असल्याची माहिती वरिष्ठ पोलिस निरीक्षक डबीर्वाला यांनी दिली.

 
</text>
</doc>
