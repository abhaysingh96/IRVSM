<doc>
<docno>1144302.cms.txt</docno>
<text>
 
महामुंबई
मुंबईला झटका!
[ Friday, June 17, 2005  12:19:35 am]


म. टा. प्रतिनिधी

मुंबई : टाटा आणि महाराष्ट्र पॉवर डिस्ट्रिब्युशन कंपनी यांच्या वीजनिमिर्ती संचात बिघाड झाल्यामुळे मुंबईसह ठाणे, कल्याण, नवी मुंबई, मुलुंड आणि भांडुपचा वीजपुरवठा सकाळी सुमारे तासभर बंद पडून ऐन गदीर्च्या महानगराची रक्तवाहिनी असलेली लोकल सेवाही बंद पडली आणि एकच हलकल्लोळ उडाला. उपनगरांत अनेक ठिकाणी मुंबईकरांना भयानक उकाड्यात संध्याकाळपर्यंत 'लोडशेडिंग' अनुभवावे लागले. शिवाय मुंबईला जादा वीजपुरवठा करण्यासाठी पश्चिम महाराष्ट्र व राज्याच्या अन्य अनेक भागांमध्ये जादा लोडशेडिंग केले गेले.

मात्र या तांत्रिक बिघाडाबाबत टाटा वीज कंपनी आणि एमएसईबीच्या विभाजनातून नुकत्याच स्थापन झालेल्या पॉवर डिस्ट्रिब्युशन कंपनीने परस्परांवर दोषारोप ठेवले आहेत. बिघाडाची चौकशी केल्यास सत्य बाहेर येईल असे पॉवर डिस्ट्रिब्युशन कंपनीने सांगितले.

भयानक उष्म्याने भाजून निघत असताना राज्याच्या ग्रामीण भागांत 10 ते 12 तास लोडशेडिंग केले जाते. याचा फटका आजपर्र्यंत मुंबईकरांनी बसला नव्हता. गुरुवारी सकाळी सव्वासहाला आधी दक्षिण मुंबईतील वीजपुरवठा बंद पडला. मध्य आणि पश्चिम रेल्वेचा वीजपुरवठा खंडित झाल्याने लोकलगाड्या जागीच थांबल्या. यानंतर सकाळी चार तास शहर आणि उपनगरांमध्ये विजेचा लंपडाव सुरू होता. सूर्याची किरणे वर येत असतानाच वीजपुरवठा बंद पडला. त्यात आकाश अभ्राच्छादित असल्याने वातावरण कमालीचे कोेंदट होते. सकाळी कामावर जाण्याची घाई असतानाच विजेचा गोंधळ सुरू झाल्याने मुंबईकरांची घालमेल झाली. उपनगरी गाड्या बंद पडल्याने रेल्वे स्टेशनांवर कमालीचा गोंधळ होता. या गोंधळात दोन्ही रेल्वेच्या 70 गाड्या रद्द करण्यात आल्या. नवी मुंबईतील सीवूड स्टेशनात संतप्त प्रवाशांनी प्रशासनाच्या विरोधात जोरदार घोषणा देत निदर्शने केली. लोकल सेवेबरोबरच मध्य रेल्वेच्या मेल एक्स्प्रेस गाड्याचीही वाहतूक 30 ते 50 मिनिटे उशिराने होत होती.

टाटा वीज कंपनीच्या म्हणण्यानुसार पॉवर डिस्ट्रिब्युशन कंपनीच्या कोयना स्विचयार्डमध्ये तांत्रिक बिघाड झाल्याने टाटाच्या वीजपुरवठा यंत्रणा बंद पडली. परिणामी ट्रॉम्बे येथील सुमारे 1300 मेगावॉट क्षमतेचे वीजनिमिर्ती संच बंद पडले. तर पॉवर डिस्ट्रिब्युशन कंपनीने याचा इन्कार केला असून टाटा वीज कंपनीचेच संच बंद पडल्याने मंडळाने राज्यात जादा लोडशेडिंग करून तातडीने मुंबईला 600 मेगावॉटचा वीजपुरवठा सुरू केला. तसेच कोयना स्विचयार्डमध्ये कोणताही बिघाड आढळून आलेला नाही.

मात्र टाटाच्या वीजवाहिन्यांतच बिघाड दिसून आल्याने टाटा वीजनिमिर्ती कंपनीच्या तांत्रिक बिघाडामुळे वीजपुरवठा बंद पडला असे कंपनीचे संचालक अनिल पालमवार यांनी सांगितले. पश्चिम ग्रिडने या बिघाडाची चौकशी केल्यास सत्य समोर येईल आणि मंडळ त्याला सामोरे जाण्यास तयार असल्याची आव्हानात्मक भाषा कंपनीने केली आहे.

 
</text>
</doc>
