<doc>
<docno>1144290.cms.txt</docno>
<text>
 
महामुंबई
थकबाकीच्या ओझ्याखाली पालिकेची दमछाक
[ Friday, June 17, 2005  12:12:11 am]


जयंत होवाळ

मंुबई : मालमत्ता कराच्या ओझ्याखाली सर्वसामान्य जनता दबून गेली असताना राज्य सरकारच्या विविध खात्यांसह, रुग्णालये, कापड गिरण्यांचे मालक यांच्याकडे मात्र मालमत्ता कराची कोट्यवधी रुपयांची थकबाकी आहे. सुमारे दोन हजार कोटी रुपयांची थकबाकी वसूल करताना पालिकेची दमछाक होत असून नेटाने प्रयत्न करूनही थकबाकी वसूल करण्यात म्हणावे तसे यश लाभलेले नाही. उलट 'वाढता वाढता वाढे' या न्यायाने थकबाकीचा आकडा फुगतच चालला आहे.

मार्च 2004 पर्यंत थकबाकी 1939 कोटी रुपये होती. मार्च 2005 अखेरपर्यंत हा आकडा दोन हजार कोटींच्या घरात गेला आहे. थकबाकीच्या अनेक प्रकरणांमध्ये कोर्टात लढाई करावी लागत असल्यामुळे वसुली करणे अधिकच जिकीरीचे झाले आहे. ही प्रकरणे निकालात काढण्यासाठी अतिरिक्त अधिकारी आणि कर्मचाऱ्यांचा ताफा कामाला जुंपावा लागला आहे. बंद कापड गिरण्यांकडे असलेल्या थकबाकीच्या वसुलीसाठी आजारी कापड गिरण्यांबाबत नेण्यात आलेल्या दिल्लीतील आयुक्तांकडे दावा दाखल करावा लागला आहे.

राज्य सरकारने गिरण्यांच्या जमिनी विकसित करण्यासाठी घेतल्या आहेत. बांधकामाची परवानगी देताना मालमत्ता कराच्या थकबाकीचा भरणा करण्याची अट घालण्यात आली आहे. तसेच, जलजोडणी देतानाही मालमत्ता कराच्या वसुलीचे 'ना हरकत' प्रमाणपत्र करनिर्धारण खात्याकडून प्राप्त झाल्याशिवाय जलजोडणी व मालमत्ता दुरुस्तीची परवानगी न देण्याचे आदेश इंजिनिअरिंग विभागाला देण्यात आले आहेत.

सरकारची विविध खाती, म्हाडा, पोलिस खाते मात्र पालिकेच्या करनिर्धारण व संकलन विभागाला दाद देत नाही, असे दिसते. कारण या संबंधित खात्यांकडे वारंवार पत्रव्यवहार करूनही त्यांच्याकडून अपेक्षित प्रतिसाद मिळाल्याचे दिसत नाही.

सध्या पालिकेला विविध प्रकल्प राबविण्यासाठी कोट्यवधी रुपयांची गरज आहे. त्यासाठी जागतिक बँक, तसेच इतर माध्यमातून पैसे उभारण्याची कसरत करावी लागत आहे. तर दुसरीकडे थकबाकीच्या रुपाने पालिकेचे कोट्यवधी रुपये असे अडकून पडले आहेत. मालमत्ता कराची थकबाकी एवढी मोठी आहे की, एवढ्या पैशात एखादा मोठा प्रकल्प पूर्ण होऊ शकतो. मंुबईला पाणीपुरवठा करण्यासाठी महत्त्वाकांक्षी मध्य वैतरणा प्रकल्पासाठी सुमारे 1200 कोटी रुपयांची गरज आहे. म्हणजे थकबाकीची रक्कम या प्रकल्पाच्या रकमेपेक्षाही जास्त आहे.

 
</text>
</doc>
