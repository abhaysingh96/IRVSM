<doc>
<docno>1145420.cms.txt</docno>
<text>
 
महामुंबई
केबलचालकांच्या विरोधात ग्राहक पंचायतीचा पुढाकार
[ Friday, June 17, 2005  10:31:41 pm]


म. टा. प्रतिनिधी

मुंबई : केबलचालकांची दादागिरी व मनमानी कारभाराला आळा घालण्यासाठी एकत्र आलेल्या ग्राहक संघटना, सामाजिक संस्था व सर्व पक्षांच्या प्रतिनिधींची एकत्रित बैठक मुंबईत आयोजित करण्यासाठी मुंबई ग्राहक पंचायतने पुढाकार घेतला आहे.

केबल टी. व्ही. काळाची गरज बनल्याने केबल व्यावसायिक ग्राहकांची लूट करीत असल्याचे आढळून आले आहे. ग्राहकांना आवडीचा चॅनेल निवडण्याचे स्वातंत्र्य नाही. सर्वच चॅनेल घ्यावे लागतात. त्याशिवाय केबलचालकांची मक्तेदारी व भाववाढ सहन करावी लागत आहे. या दादागिरीला आळा घालण्यासाठी सेट टॉप बॉक्सची योजना पुढे आली असली तरी त्यांच्या किमतीवर सरकारचे नियंत्रण नाही. त्यामुळे त्यांच्या किमती 1 हजार 500 वरून 7 हजार रुपयांवर गेल्या. भविष्यात सेट टॉप बॉक्सची आवश्यक्ता नसलेले टी. व्ही. सेट्स बाजारात येतील. त्यामुळे थेट प्रक्षेपण मिळू शकेल. पण आज तरी सेट टॉप बॉक्सचाच पर्याय आहे. यामुळे आपल्याला पाहिजेत तेच चॅनेल घेऊन पैसे वाचवू शकतो, हे ग्राहकांना समजाविण्याची गरज असल्याचे मुंबई ग्राहक पंचायतच्या पत्रकात म्हटले आहे.

पण 2004मध्ये झालेली केबल टी. व्ही.ची भाडेवाढ पूर्णपणे बेकायदा असल्याचे मुंबई ग्राहक पंचायतच्या वतीने शरद सराफ यांनी म्हटले आहे. गेल्या काही महिन्यांपासून केबलचालकांच्या दादागिरीला आळा घालण्यासाठी मुंबई केबल ग्राहक संरक्षण मंच, कंझ्युमर गायडन्स सोसायटी, मुंबई टेलिफोन युजर्स असोसिएशन, पुण्याची ग्राहक हितवधिर्नी, नाशिक जिल्हा ग्राहक पंचायत या संस्थांनी काम सुरू केले आहे. संसदेच्या पावसाळी अधिवेशनात या संबंधी विधेयक आणण्याचा केंद सरकारचा प्रयत्न आहे. हा कायदा आल्यास राज्य व जिल्हा पातळीवर ट्राय किंवा त्यापेक्षा सक्षम व ग्राहकांचे प्रतिनिधी असणारी यंत्रणा राबवावी लागेल. अशा प्रकारचा कायदा यावा म्हणून मुंबई ग्राहक पंचायततफेर् तक्रारी व माहिती गोळा करण्याचे प्रयत्न सुरू आहेत.

 
</text>
</doc>
