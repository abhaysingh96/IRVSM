<doc>
<docno>1145396.cms.txt</docno>
<text>
 
अर्थव्यवहार
बूट का खपत नाहीत?
[ Friday, June 17, 2005  10:21:27 pm]


खेडी आता किती सुधारत आहेत, नाही? आता तिथे सर्व काही खपतं. फक्त एक वस्तू सोडून! म्हणजे असं की आता तिथे (भारनियमन असूनही) फ्रिज खपतात, टीव्ही तर खपतातच, पण नित्योपयोगी वस्तूंच्या खरेदीतही प्रचंड वाढ झाली आहे. 1992 च्या तुलनेत स्नानाच्या साबणाच्या खपात 305 टक्के वाढ, दंतमंजन, दातांचा ब्रश, दातांची पेस्ट यात तब्बल पाचपट वाढ, दाढी सामान 478 टक्के वाढ. राहणीमान सुधारतय याचंच हे द्योतक नाही काय? पण एका वस्तुच्या वापरात मात्र अजिबात वाढ होत नाहीए. तशी ती वस्तू अगदी जीवनावश्यक वगैरे नाही. पण तसं पाहिल्यास शांपू, वॉकमन या वस्तू थोड्याच जीवनावश्यक आहेत? पण 'त्या' वस्तूला गाववाले हातच काय पायही लावत नाहीएत. आता आली ना लक्षात ती वस्तू? अहो, बूट! गावाकडे ती फॅशन अद्याप रूळत नाहीए! 1987 साली आणि 2000 सालीदेखील बुटांचा खेडेगावांतील दरडोई (!) वापर फक्त 0.12 टक्के इतकाच होता. 'जमीन नांगरताना बुटांचा काय उपयोग? मिन्टामिन्टाला बुटात खडे जावयाचे', असं म्हणण्यात अर्थ नाही. कारण सर्वच गावकरी हे शेतकरी नसतात. मग बुटांबाबत ते उदासीन का? बहुधा बूट(विक्री) कंपन्याच कमी पडत असाव्यात. एरवी बर्फाळ प्रदेशातही फ्रिज विकणाऱ्या या विक्री कंपन्या! किंवा असं असेल-

एका बेटावर दोन बूट कंपन्यांचे प्रतिनिधी पोहोचले. पहिल्याने त्याच्या कंपनीला कळवलं, 'इथे कोणीच बूट वापरत नाही. त्यामुळे इथे संधी नाही'. दुसऱ्याने त्याच्या कंपनीला कळवलं, 'विक्रीला इथे प्रचंड संधी आहे, अद्याप बूट येथे पोहोचलेलेच नाहीत!'

बूट कंपन्यांना अद्याप असा शंभर टक्के आशावादी विक्री प्रतिनिधी सापडलेला नसावा!

सुधीर सुखठणकर

 
</text>
</doc>
