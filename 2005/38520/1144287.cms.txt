<doc>
<docno>1144287.cms.txt</docno>
<text>
 
महामुंबई
विद्यार्थ्यांअभावी पालिकेच्या सहा शाळांना टाळे
[ Friday, June 17, 2005  12:10:41 am]


म. टा. प्रतिनिधी

मंुबई : शिक्षणापासून कुणीही वंचित राहू नये म्हणून एकीकडे सर्व शिक्षण अभियानांतर्गत 10 विद्याथीर् उपलब्ध असतील तरी त्यांना शिक्षण देणे बंधनकारक झाले असले तरी, मंुबई महापालिकेच्या शाळांचा मात्र उलट दिशेने प्रवास सुरू आहे. विद्यार्थ्यांच्या कमी संखेचे कारण दाखवून सहा शाळांना टाळे ठोकण्यात आले आहे. या शाळांचे विलीनीकरण दुसऱ्या शाळांमध्ये करण्यात आले आहे.

महापालिका शिक्षक सभेने मात्र या निर्णयावर टीका केली असून खाजगी शाळांना मान्यता देणारी पालिका स्वत:च्या शाळा मात्र का चालवू शकत नाही, असा सवाल केला आहे.

शिक्षण समितीच्या नुकत्याच पार पडलेल्या सभेत या शाळांच्या विलिनीकरणाचा प्रस्ताव मंजूर करण्यात आला. परळ टँक रोड उ. प्रा. मराठी शाळा, शिवडी प्राथमिक मराठी मनपा शाळा, साऊथ शिवडी मराठी प्राथमिक शाळा, न्यू नायगाव प्राथ. मराठी शाळा, न्यू एलफिन्स्टन प्राथमिक गुजराथी शाळा आणि वरळी उच्च प्राथमिक मराठी शाळा या शाळांचे विलिनीकरण करण्यात आले आहे. शिक्षण अधिकारी रेहमान यांनी, विद्यार्थ्यांच्या अपुऱ्या संख्येमुळे हा निर्णय घ्यावा लागला, असे सांगितले. विभागातीलच जवळच्या शाळांमध्ये या शाळा विलीन करण्यात आल्यामुळे विद्यार्थ्यांना शाळेसाठी दूरवर जावे लागणार नाही, असा दावाही त्यांनी केला.

शहराच्या मध्यवस्तीतून दूर उपनगरांमध्ये लोकांचे मोठ्या प्रमाणावर होत असलेले स्थलांतर, हे विद्यार्थ्यांची संख्या कमी होण्याचे कारण असावे, असे ते म्हणाले. मंुबई महापालिका शिक्षक सभेचे रमेश जोशी यांनी मात्र, या निर्णयावर टीका केली. पालिका शाळांमध्ये शिक्षक-कर्मचारी जास्त संख्येने आहेत. असे असताना विद्याथीर्संख्या वाढविणे, त्यांना दजेर्दार शिक्षण देण्याचा दृष्टीकोन ठेवण्याएवजी विद्याथीर् मिळत नाहीत, असे सांगून शाळा बंद केल्या जातात, ही बाब पालिकेला शिक्षणाविषयी गांभीर्य नसल्याचे अधोरेखित करते, असे ते म्हणाले. बंद झालेल्या शाळा या मराठी वस्तीतील आहेत. शाळेची इमारत खाजगी मालकीची असेल आणि त्या मालकाने इमारतीची मागणी केली, तर समजू शकते. पण तशी कोणतीही मागणी झालेली नाही. मग शाळा बंद कशाला करता, असा सवाल त्यांनी केला. 10 विद्याथीर् असतील तरी त्यांना शिकविले पाहिजे असे सर्व शिक्षण अभियानात नमूद करण्यात आले आहे. पण पालिकेची उलटी गंगा वाहत आहे.

 
</text>
</doc>
