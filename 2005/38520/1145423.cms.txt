<doc>
<docno>1145423.cms.txt</docno>
<text>
 
महामुंबई
मुख्यमंत्री अमेरिकेला आज रवाना
[ Friday, June 17, 2005  10:32:50 pm]


म. टा. प्रतिनिधी

मुंबई : मुख्यमंत्री विलासराव देशमुख हे उद्योजकांच्या शिष्टमंडळासह शनिवारी अमेरिकेच्या दौऱ्यावर रवाना होत आहेत.

अशाप्रकारे प्रथमच उद्योजकांचे शिष्टमंडळ मुख्यमंत्र्याच्या नेतृत्वाखाली परदेशात जात आहे. राज्याचे उद्योग मंत्री अशोक चव्हाण हेही वरिष्ठ अधिकाऱ्यांसह मुख्यमंत्र्यांबरोबरच्या दौऱ्यात सहभागी होणार आहेत. महाराष्ट्राच्या विविध भागात गुंतवणूक वाढावी यासाठी मुख्यमंत्री अमेरिकेतील उद्योजकांच्या भेटी घेणार असून अटलांटा येथे होणाऱ्या बृहन्महाराष्ट्र मंडळाच्या अधिवेशनासही ते उपस्थित राहणार आहेत.

या अधिवेशनातही अमेरिकास्थित उद्योजकांनी महाराष्ट्रात गुंतवणूक करावी, यासाठी मुख्यमंत्री आवाहन करणार आहेत. त्याचबरोबर राज्यातील जनता व परदेशातील महाराष्ट्रीयन यांच्यातील दुवा म्हणून काम करणारे बृहन्महाराष्ट्र मंडळ अधिक सक्षम करण्याच्या दृष्टीनेही मुख्यमंत्री संबंधितांशी चर्चा करणार आहेत.

 
</text>
</doc>
