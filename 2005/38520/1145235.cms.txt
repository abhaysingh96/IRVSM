<doc>
<docno>1145235.cms.txt</docno>
<text>
 
महाराष्ट्र
शिक्षकेतर कर्मचाऱ्यांबाबतच्या नव्या आकृतीबंधास विरोध
[ Friday, June 17, 2005  07:25:43 pm]


म. टा. वृत्तसेवा

जळगाव : राज्य सरकारने शिक्षकेतर कर्मचाऱ्यांबाबत जाहीर केलेल्या आकृतीबंधास जळगाव जिल्हा शैक्षणिक संस्थाचालक संघटनेने तीव्र विरोध करत, हा आकृतीबंध लागू करण्याचा निर्णय घेतल्याबद्दल सरकारचा निषेध केला आहे. संघटनेची रविवारी येथील आर. आर. विद्यालयात सभा होऊन त्यात हा निर्णय घेण्यात आला. सभेच्या अध्यक्षस्थानी संघटनेचे कार्याध्यक्ष अरविंद लाठी होते. सभेला अॅड. अच्युतराव अत्रे, प्रा. जीवन खिवसरा, एच ए. चौधरी, डॉ. डाकलिया, जे. के. पाटील, द. भि. तायडे उपस्थित होते.

शैक्षणिक क्षेत्रात नवा आकृतीबंध लागू करण्याचा निर्णय घेतला असून नव्या आकृतीबंधानुसार राज्यातील सुमारे 47 हजार शिक्षकेतर कर्मचारी अतिरिक्त ठरत आहेत. अत्यंत कमी कर्मचारी व लेखनिकांच्या साह्याने शाळा चालविणे अतिशय त्रासाचे ठरेल, प्रशासनाच्या दृष्टीने ती कसरत ठरणार असल्याचे मत संघटनेने व्यक्त करुन या आकृतीबंधास तीव्र विरोध केला आहे.

जळगाव जिल्ह्यात 2003 पूवीर् नियमानुसार शिक्षकेतर कर्मचाऱ्यांच्या नेमणुका केल्या असता या नेमणुकांना आजपर्यंत मान्यता सरकाराने दिलेली नाही. मान्यता न दिलेले जिल्ह्यात 58 कर्मचारी असून या बाबत संघटना उच्च न्यायालयात रिट दाखल करणार असल्याचे संघटनेचे कार्याध्यक्ष अरविंद लाठी यांनी सभेत निर्णय झाल्याचे सांगितले.

ज्या संस्थांच्या अशा प्रस्तावाला सरकारने मान्यता दिलेली नाही, अशा संस्थांनी त्वरीत संघटनेशी संपर्क साधण्याचे आवाहन लाठी यांनी केले आहे. जिल्ह्यात नव्याने बदलून आलेले शिक्षणाधिकारी एस. के. पवार यांच्या सत्कारासंबंधी निर्णय सभेत घेण्यात आला.

 
</text>
</doc>
