<doc>
<docno>1066295.cms.txt</docno>
<text>
 
धावते जग
म्हेत्रे यांचे 'पक्षांतर'!
[ Thursday, March 31, 2005  10:58:17 pm]


महाराष्ट्राचे गृहराज्यमंत्री सिद्धराम म्हेत्रे यांनी राज्यात सत्तेवर असलेल्या काँगेस-राष्ट्रवादी काँग्रेस आघाडीला अडचणीत आणण्याचा पणच केला आहे, असे विधिमंडळातील त्यांची कामगिरी पाहून कोणीही म्हणेल.

म्हेत्रे यांच्यामुळे सरकारचीच नव्हे, तर काँग्रेसचीही अब्रू जात आहे. ताजे उदाहरण आहे, महाराष्ट्रात ' सक्तीच्या धर्मांतरा ' स बंदी घालणारा कायदा करण्याच्या त्यांनी दिलेल्या आश्वासनाचे. अमरावती जिल्ह्यातील बिहाली गावात काही आदिवासींचे सक्तीने धर्मांतर घडवून आणले गेले असल्याच्या आरोपा- संदर्भात विधानसभेत प्रश्न विचारण्यात आला होता.

एकदा सक्तीच्या धर्मांतराचा कोणताही प्रकार घडला नसल्याचे उत्तर दिल्यानंतर धर्मांतरबंदी कायद्याच्या आवश्यकतेचा प्रश्नच उपस्थित होत नाही, अशीच म्हेत्रे यांची भूमिका असायला हवी होती. पण गडचिरोली आणि चंदपूर येथे सक्तीच्या धर्मांतराचे प्रयत्न सुरू असून त्यामागे आंतरराष्ट्रीय संस्थांकडून पैसे येत असल्याचा आरोप शिवसेना-भाजपच्या नेत्यांनी केला. हे प्रकार रोखण्यासाठी तामिळनाडूच्या धतीर्वर धर्मांतरबंदी कायदा करणार का, असा प्रश्न विचारला आणि महाराष्ट्रातही असा कायदा केला जाईल, असे आश्वासन म्हेत्रे यांनी देऊन टाकले.

त्यामुळे विरोधी नेत्यांना आनंदापेक्षा आश्चर्याचाच धक्का अधिक बसला असणार! मुळात महाराष्ट्रात मोठ्या प्रमाणावर धर्मांतरे होत असल्याचा पुरावा नाही. दारिद्य, अवहेलना यामुळे गांजलेल्या वा संकटात सापडलेल्यांना मदत तसेच मानसिक आधार देऊन, त्यांचा विश्वास संपादन करणे आणि नंतर त्यांना धर्मांतरास प्रवृत्त करणे, असे प्रकार होत असतील, तर त्यांची गणना ' सक्ती ' च्या धर्मांतरात करता येत नाही.

मदतीमागील अंतिम उद्देश भले धर्मांतराला प्रवृत्त करायचा असो, पण जोवर धर्मांतर ही मदतीची अट आहे, असे सांगून ती दिली जात नाही, तोवर ' आमिष ' दाखवून धर्मांतर घडवून आणल्याच्या तक्रारीतही सरकारच्या हस्तक्षेपाला फारसा वाव नाही. भाजप- शिवसेनेला याची कल्पना आहे. पण धर्मांतराचा बागुलबोवा निर्माण करून तणाव वाढवणे, हा स्वत:ला हिंदुत्ववादी म्हणवणाऱ्या पक्षांचा जुनाच कार्यक्रम आहे.

एकतर धर्मांतराच्याच घटना महाराष्ट्रात अपवादात्मक आहेत आणि सक्तीने धर्मांतर करणाऱ्यांना धडा शिकवण्यास अस्तित्वात असलेले कायदे पुरेसे आहेत, ही काँग्रेसची या विषयावर स्पष्ट भूमिका आहे. कायदा करण्याची तयारी दर्शवणे म्हणजे त्याची राज्यात गरज आहे, या तथाकथित हिंदुत्ववाद्यांच्या प्रचाराला प्रतिष्ठा देणेच आहे.

मुख्यमंत्री आणि गृहमंत्र्यांनी म्हेत्रे यांचे उत्तर विधानसभेत सुधारले, पण खरी गरज काँग्रेस नेत्यांचे पक्षाच्याच भूमिकांबाबत वैचारिक प्रशिक्षण करण्याची आहे.

 
</text>
</doc>
