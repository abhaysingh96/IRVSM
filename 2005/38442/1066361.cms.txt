<doc>
<docno>1066361.cms.txt</docno>
<text>
 
महामुंबई
औषधविक्रेत्यांचा नियोजित बंद मागे
[ Thursday, March 31, 2005  11:55:47 pm]


म. टा. व्यापार प्रतिनिधी

मुंबई : राज्यातील औषधविक्रेत्यांनी शुक्रवारी आयोजित केलेला ' राज्यव्यापी बंद ' व औषध खरेदी बंद आंदोलन ' महाराष्ट्र स्टेट केमिस्ट अँड ड्रगिस्ट असोसिएशन ' ने गुरुवारी मागे घेतले.

औषधांवर ' व्हॅट ' लागू करण्यात आला. मात्र , 1995 च्या किंमत नियंत्रण कायद्यानुसार औषधांवर किंमत छापण्याची पद्धत ' मॅक्सिमम रिटेल प्राइस, लोकल टॅक्सेस एक्स्ट्रॉ ' असल्याने छापील किमतीवर व्हॅट वेगळा वाढवून दाखवावा लागतो.

इतर सर्व वस्तूंमध्ये ' मॅक्सिमम रिटेल प्राइस इन्क्लुझिव्ह ऑल टॅक्सेस ' अशी पद्धत असल्याने त्यांच्याबाबत ही समस्या उद्भवत नाही.

त्यामुळे औषधांची छापील किंमत एक आणि ग्राहकांसाठीची किंमत वेगळी अशी समस्या निर्माण झाली असती. यासाठी औषधांबाबत छापील किमतीवरील प्रथम बिंदूवर ' व्हॅट ' आकारावा, अशी संघटनेची मागणी अर्थमंत्री जयंत पाटील यांनी मान्य केल्याने व तसा बदल सुधारित कायद्यात करण्याचे आश्वासन दिल्यामुळे हा बंद मागे घेण्यात आला.

 
</text>
</doc>
