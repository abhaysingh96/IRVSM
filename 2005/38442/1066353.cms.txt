<doc>
<docno>1066353.cms.txt</docno>
<text>
 
महामुंबई
मुंबई, ठाण्यात आजपासून 'हेल्मेटसक्ती'
[ Thursday, March 31, 2005  11:44:38 pm]


म. टा. प्रतिनिधी

मुंबई : मुंबई आणि ठाणे जिल्ह्यांत शुक्रवारी ' एप्रिल फुल ' चा माहोल असेल. त्याचवेळी मुंबई हायकोर्टाच्या आदेशानुसार याच दिवसापासून मुंबई परिसर व ठाणे जिल्ह्यात मोटारसायकलस्वार व त्यांच्या पाठीमागे बसणाऱ्यांसाठी ' हेल्मेटसक्ती ' लागू होत आहे. हेल्मेट न घालणारे मोटारसायकलस्वार अथवा त्यांच्या पाठीमागील व्यक्तीकडून प्रत्येकी 100 रुपये दंड वसूल होणार आहे.

मोटारसायकलच्या साईडकारमध्ये बसलेल्या व्यक्तीस किंवा शीख व्यक्तीने पगडी घातली असल्यास त्यांना हेल्मेट आवश्यक नाही. तसेच 50 सीसीपेक्षा कमी क्षमता असलेल्या मोपेड चालविणाऱ्या किंवा तिच्यावरुन प्रवास करणाऱ्या व्यक्तीस हेल्मेट सक्तीतून सवलत देण्यात आली आहे, असे प्रादेशिक परिवहन अधिकारी रा. सु. लोंढे यांनी सांगितले.

मार्च 2004 च्या उपलब्ध आकडेवारीनुसार बृहन्मुंबई परिसरात सुमारे सहा लाख मोटारसायकलस्वार आहेत. त्यात रोज वाढच होत आहे. गेल्यावषीर्च्या आकडेवारीनुसार मुंबई शहरात एक लाख 17 हजार 858 मोटारसायकल , 69 हजार 055 स्कूटर्स, सात हजार 430 मोेपेडस, मुंबई पश्चिम उपनगरात एक लाख 32 हजार 385 मोटारसायकल, एक लाख 15 हजार 806 स्कूटर्स , 15 हजार 236 मोपेडस, तर पूर्व उपनरात 67 हजार 948 मोटारसायकल , 48 हजार 295 स्कूटर्स व 10 हजार 167 मोपेडस आहेत.

हेल्मेटची उपलब्धता, त्यांच्या किंमती व भारतीय मानक विभागाच्या मानकाशी अनुरुप असे हेल्मेट तसेच हेल्मेट उत्पादक संघटनांनी त्यांचे उत्पादन गरजेच्या प्रमाणात वाढवण्याचे दिलेले प्रतिज्ञापत्र आदी बाबी लक्षात घेऊन मुंबई हायकोर्टाने गेल्या महिन्यात दिलेल्या आदेशाप्रमाणे एक एप्रिल 2005 पासून हेल्मेटची सक्ती चार टप्प्यात लागू करण्यास परवानगी देण्यात आली आहे. त्यानुसार मुंबई शहर, मुंबई उपनगर व ठाणे शहर व जिल्ह्यात शुक्रवारपासून हेल्मेट सक्ती लागू होत आहे.

येत्या एक मेपासून रायगड, रत्नागिरी, सिंधुदुर्ग, अहमदनगर, जालना, परभणी, हिंगोली, बीड, अकोला, वाशीम, उस्मानाबाद, बुलडाणा, गडचिरोली, सांगली, सातारा, जळगाव, लातूर, नांदेड, यवतमाळ, वर्धा, चंदपूर, गोंदिया, भंडारा व नाशिक जिल्ह्यांमध्ये हा निर्णय लागू होईल. कोल्हापूर, सोलापूर, औरंगाबाद, अमरावती, नागपूर येथे एक जूनपासून तर पुणे, धुळे आणि नंदुरबार येथे एक जुलैपासून हेल्मेट सक्ती करण्यात आली आहे, असे राज्य सरकारतफेर् सांगण्यात आले.

सुरक्षिततेच्या दृष्टीकोनातून मोटारसायकलस्वार आणि त्याच्या पाठीमागे बसणाऱ्या व्यक्तींनी डोक्यात हेल्मेट घालणे आवश्यक आहे. मुंबईतील मोटारसायकलस्वारांना हेल्मेट खरेदी करण्यास पुरेसा वेळ मिळाला आहे. त्यामुळे सर्वांनी यासंदर्भातील नियमांचे पालन करावे, असे आवाहन पोलिस उपायुक्त (वाहतूक) प्रतापसिंह पाटणकर यांनी केले आहे.

हेल्मेट सक्तीचे उल्लंघन करणाऱ्या व्यक्तीविरुध्द मोटार वाहन कायदा 1988 च्या कलम 129/177 अन्वये कोर्टात खटला दाखल करण्यात येईल किंवा प्रत्येकी 100 रुपये दंड भरण्यात येईल, असे परिवहन खात्याने पत्रकात म्हटले आहे.

 
</text>
</doc>
