<doc>
<docno>1066300.cms.txt</docno>
<text>
 
धावते जग
प्रेम की पुरुषी वर्चस्व?
[ Thursday, March 31, 2005  11:00:09 pm]


तथाकथित एकतर्फी प्रेमातून मुलींना जाळण्याचे किंवा ठार मारण्याचे प्रकार आता नित्यनेमाने घडू लागले असून ते कायद्याने टाळता येतील, असे वाटेनासे झाले आहे. हे प्रकार टाळण्यासाठी आता लोकशिक्षणाची व समाजशास्त्रज्ञांची मदत घेता येईल का, याचा विचार करणे आवश्यक आहे.

अमरावती येथे एका मुलीला तिच्या घरात घुसून जाळण्याची जी घटना घडली आहे, ती पाहता आता या समस्येचा सर्व समाजानेच गंभीर विचार करण्याची वेळ आली आहे. मुलीला जाळणारा हा तरुण नक्कीच तिच्यावर प्रेम करीत नव्हता. परंपरेतून आलेल्या स्त्रीवरच्या स्वामित्व भावनेतूनच त्याने हे कृत्य केले.

खरे तर प्रेमात त्यागाची भावना समाविष्ट असते. आवडलेली स्त्री बळजबरीने मिळवणे किंवा ती मिळत नसल्यास तिला नष्ट करणे हे कृत्य स्त्रीवरच्या स्वामित्व भावनेतून घडते. स्त्री-स्वामित्वाची भावना ही पुरुषप्रधान संस्कृतीची समाजाला देणगी आहे. घराघरातून स्त्रियांना जी वागणूक दिली जाते, त्यालाही पुरुषांमधील श्रेष्ठत्वाची भावनाच कारणीभूत आहे.

स्त्री ही पुरुषांइतकीच सक्षम, बुद्धिमान व स्वतंत्र वृत्तीची असू शकते, हे सत्य स्वीकारायला आज एकविसाव्या शतकातही बरेच पुरुष तयार नाहीत. अशिक्षित पुरुषांमध्ये ही भावना असेल तर ते एकवेळ समजू शकते ; परंतु सुशिक्षित व उच्चवर्गातील पुरुषांमध्येही हीच भावना अनेक वेळा दिसून येते.

स्त्रियांशी होणारे वेगवेगळ्या प्रकारचे हिंसक वर्तन अथवा तिच्याकडून करण्यात येणाऱ्या अवाजवी अपेक्षा ही अशा जळीताच्या घटनांची छोटी आवृत्तीच म्हणावी लागेल. ही भावना वाढीस लागण्यास आजचे चित्रपटही कारणीभूत आहेत.

बहुतेक चित्रपटांत स्त्रीचे चित्रण एकतर उपभोग्य वस्तू म्हणून करण्यात येते किंवा तिला पती, मुलांसाठी त्याग करणारी देवी दाखविले जाते. पुरुष हा बाहेरख्याली, व्यसनी, हिंसक असतो, हे या चित्रपटांनी जसे गृहीत धरलेले असते तसेच स्त्री ही सोशिक, शांत, त्यागी असते हे आधीच ठरविलेले असते. हे दाखविण्यामागचा संदेश हाच असतो की, पुरुष असे खलनायक असले तरी घरोघरीच्या स्त्रियांनी त्यांच्यासाठी त्याग केलाच पाहिजे.

त्यामुळेच त्या देवीपदाला पोहोचतात. सेन्सॉर बोर्डाने समाजाला चुकीचा संदेश देणारे स्त्रीचे हे चित्रण आधी थांबविले पाहिजे. स्त्रीला नको असलेल्या अथवा न आवडणाऱ्या पुरुषाला नकार देण्याचे, आथिर्कदृष्ट्या स्वावलंबी होऊन पुरुषाच्या तथाकथित आधाराविना जगण्याचे आणि स्वत:ची जीवनपद्धती ठरविण्याचे स्वातंत्र्य आहे, असे चित्रण काही चित्रपटांत झाले असले तरी ते अपवादात्मकच म्हणावे लागेल.

आवडलेल्या मुलीला मागणी घाला, पण तिने नकार दिला तर तो तितक्याच खिलाडूपणे स्वीकारा, असा संदेश आता टीव्ही, रेडिओ व वृत्तपत्रांतून दिला तर तरुणांच्या मनोवृत्तीत काही फरक पडेल का, याचा विचार करून पाहणे आता आवश्यक आहे.

 
</text>
</doc>
