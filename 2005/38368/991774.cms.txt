<doc>
<docno>991774.cms.txt</docno>
<text>
 
सदर
सॅलड ते पराठा
[ Sunday, January 16, 2005  07:11:57 pm]


सध्या मोसम आहे तो पांढऱ्याशुभ्र मुळ्यांचा. यावषीर् मुळ्याचं चांगलं पीक आलं आहे. भाजीमंडईत तुम्ही लहान- मोठ्या आकाराचे अनेक मुळे पाहिले असतील. काही मुळे तर एकेक फूट मोठे असतात! असे लांब मुळे पराठे बनवण्यासाठी खूप चांगले असतात. मुळ्यांमध्ये मुबलक प्रमाणात क जीवनसत्व, पोटॅशिअम व मॅग्नेशिअम असतं. काही जणांची तक्रार असते की मुळा पचायला जड असतो. पण सरसो दा साग व मक्कई रोटीबरोबर मुळा टेरिफिक लागतो! सॅलडमध्ये मुळा असेल तर त्यावर लिंबाचा रस व मीठ घालायला विसरू नका. सॅलड पोटाला अजिबात बाधत नाही.

मुळा घेताना तो पांढराशुभ्र आहे याची खात्री करून घ्या. त्याची पानंही छान हिरव्या रंगाची असायला हवीत. वेगवेगळ्या चवीप्रमाणे लाल, जांभळ्या, पांढऱ्या अशा वेगवेगळ्या रंगांचे मुळेही आढळतात. जपानी पदार्थांमध्ये वापरला जाणारा डायकॉन हा मुळा लांब, पांढरा व लंबगोलाकृती असतो. या एका मुळ्याचं वजन 450 ग्रॅम असतं.

मुळ्यात क जीवनसत्व मुबलक प्रमाणात असतं. क जीवनसत्व हे प्रभावी अॅण्टीऑक्सिडण्ट म्हणून ओळखलं जातं. अपचनामुळे होणारी जळजळ रोखण्यासाठीही मुळा खाल्ला जातो. किडनी स्टोनचा त्रास वारंवार होणाऱ्यांना मुळा खाण्याचा सल्ला दिला जातो. शरीरातली पोटॅशिअमची पातळी वाढवायची असल्यास मुळा खाण्याचा सल्ला दिला जातो. मुळ्यातले औषधी गुणधर्म जाणून घेतल्यानंतर आता दररोजच्या जेवणात त्याचा समावेश करायला विसरू नका. सॅलडप्रमाणेच पराठ्यातल्या स्टफिंगसाठीही मुळा वापरता येतो. पराठ्यात मुळा कसा वापरला जातो ते मी तुम्हाला सांगतो...

मुळ्याचे पराठे

साहित्य : तीन कप गव्हाचं पीठ, थोडं डस्टिंगसाठी, दोन मध्यम आकाराचे मुळे ( बारीक किसलेले), दोन टेबलस्पून साजूक तूप, थोडं शॅलो फ्रायसाठी, एक टेबलस्पून डाळिंबाचे सुकवलेले दाणे, मूठभर मुळ्याची पानं (बारीक चिरलेली), थोडी बारीक चिरलेली कोथिंबीर, दोन हिरव्या मिरच्या, अर्धा इंच आलं ( किसलेलं), चवीनुसार मीठ, एक टीस्पून गरम मसाला पावडर, अर्धा टीस्पून लाल मिरची पावडर.

कृती : गव्हाच्या पीठात मीठ घालून ते चांगलं मिक्स करावं. त्यात दोन टेबलस्पून साजूक तूप घालून ते मळावं. आवश्यक वाटल्यास थोडं पाणी घालावं. हे पीठ घट्टच मळावं. किसलेल्या मुळ्यातलं पाणी पिळून काढावं. डाळिंबाच्या दाण्याची बारीक पूड करावी. किसलेला मुळा, डाळिंब दाण्याची पूड, मुळ्याची पानं, कोथिंबीर, हिरव्या मिरच्या व आलं एकत्र करावं. चवीला मीठ घालावं. तसंच त्यात गरम मसाला पावडर व लाल मिरची पावडरही घालावी. या मिश्रणाचे आठ समान गोळे करावेत. पीठाचेही आठ समान गोळे करावेत.

या प्रत्येक गोळ्याची छोटी चपाती बनवावी. प्रत्येक चपातीत या मिश्रणाचा एक गोळा ठेवावा. नंतर चपातीची टोकं बंद करावीत. याची चपाती लाटावी. तवा गरम करून त्यावर हा पराठा भाजवा. दोन्ही बाजूंनी नीट भाजल्यानंतर त्याला साजूक तूप लावावं. हे पराठे गरम असतानाच खायला द्यावेत. वाढताना पराठ्यावर थोडं लोणी घालावं व सोबतीला दही खायला द्यावं.

 
</text>
</doc>
