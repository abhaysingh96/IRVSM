<doc>
<docno>991557.cms.txt</docno>
<text>
 
महामुंबई
युतीचे शॅडो कॅबिनेट!
[ Sunday, January 16, 2005  12:02:11 am]


म. टा. प्रतिनिधी

मुंबई : राज्यातील आघाडी सरकारच्या कारभारावर चाप ठेवण्यासाठी विरोधकांतर्फे तयार करण्यात येणाऱ्या शॅडो कॅबिनेटमध्ये नारायण राणे, नितीन गडकरी आणि गोपीनाथ मुंडे या युतीच्या तेजस्वी दिग्गजांचाच समावेश नसल्याने ते अगदीच ' सावली ' त गेले आहे. शिवसेना नेते सुभाष देसाई यांच्या समावेशाबाबतही शंका आहे. बड्या नेत्यांचा समावेश नसणे आणि शॅडो कॅबिनेटमध्ये प्रतिरूप मुख्यमंत्री, उपमुख्यमंत्री आणि राज्यमंत्री ही पदे नसणे, यांची मनोरंजक आणि उद्बोधक सांगड बसू शकते. पुढील आठवड्यात शॅडो कॅबिनेट जाहीर होईल.

संख्याबळात मजबूत असलेल्या देशमुख सरकारवर विधिमंडळात आणि बाहेर तोफा डागून सरकार खिळंखिळं करण्यासाठी तयार केलेल्या या प्रतिरूप मंत्रिमंडळात युती सरकारचाच खातेवाटपाचा फॉम्युर्ला निश्चित करण्यात आला आहे. भाजपने नेमलेली, माजी अर्थमंत्री महादेव शिवणकर, एकनाथ खडसे आणि नियोजन मंडळाचे कार्यकारी अध्यक्ष प्रकाश जावडेकर यांची समिती राज्यावरील एक लाख कोटी रुपयांच्या कर्जाचा भार कसा कमी करावा याबाबत राज्य सरकारला अहवाल देणार आहेत. राज्याच्या अर्थव्यवस्थेबाबत सरकार श्वेतपत्रिका काढण्यास तयार नसल्याने भाजपतफेर्च आथिर्क स्थितीबाबत अहवाल प्रकाशित केला जाईल.

प्रतिरूप कॅबिनेट स्थापन करण्याबाबत नारायण राणे, नितीन गडकरी आणि गोपीनाथ मुंडे यांनी चर्चा केली. पुढील आठवड्यात हे तिन्ही नेते संयुक्त वार्ताहर बैठक घेऊन हा निर्णय जाहीर करणार आहेत. युती सरकारमध्ये मंत्रिपदी असलेल्यांना त्याच खात्यांची जबाबदारी दिली जाणार आहे. मात्र युती सरकारमधील अनेक मंत्री या विधानसभेत नाहीत. यामुळे आता विधान परिषेतील सदस्यांवर खात्यांची जबाबदारी द्यावी लागेल. तसे झाल्यास विलास अवचट, दिवाकर रावते, पांडुरंग फुंडकर, विनोद तावडे यांची नावे जाहीर केली जातील असे सांगण्यात आले.

 
</text>
</doc>
