<doc>
<docno>991553.cms.txt</docno>
<text>
 
महाराष्ट्र
अरुणाचलात 'आपली जमीन आपली माणसे'
[ Sunday, January 16, 2005  12:00:45 am]


रवींद मांजरेकर

ठाणे : भारतातील उगवत्या सूर्याचे राज्य असलेल्या अरुणाचल प्रदेशाच्या लोहित जिल्ह्याचे जिल्हाधिकारी प्रशांत लोखंडे यांनी ' आपला गाव आपली माणसे ' हा अभिनव प्रयोग राबवला असून त्याला मिळालेले यश पाहून आता या प्रयोगाच्या पुढच्या आवृत्त्या काढण्यासाठी यंत्रणा कार्यरत झाली आहे.

पूर्व भारतातील बहुतांश राज्यांत शिक्षणाची भाषा इंग्रजी असून तेथे केंदीय विद्यालयाचा पाठ्यक्रम शिकवला जातो. हा अभ्यासक्रम शिकणाऱ्या विद्यार्थ्यांना त्यांच्या राज्याविषयी, जिल्ह्याविषयी आणि तालुक्याविषयी मात्र जुजबी माहिती असते. ही गोष्ट लक्षात आल्यानंतर महाराष्ट्राप्रमाणे आपला जिल्हा, आपले राज्य या स्वरूपाचा भूगोल प्राथमिक स्तरावर शिकवला जावा यासाठी लोखंडे यांनी तेथे पाचवीसाठी ' आपली जमीन आपली माणसे ' हे पाठ्यपुस्तक तयार करून घेतले. जिल्हास्तरावर हा अभिनव प्रयोग राबवण्यास या शैक्षणिक वर्षापासून सुरुवात केली.

लोखंडे हे 2001 च्या बॅचचे आयएएस. ठाण्यातील सी. डी. देशमुख प्रशासकीय संस्थेत तयारी करून 29 व्या क्रमांकाने ते आयएएस झाले. महाराष्ट्रात ते अव्वल क्रमांकावर होते. केंदशासित प्रदेश हे कॅडर त्यांना मिळाले. पहिले पोस्टिंग रोहिंग जिल्ह्यात झाले. पाठोपाठ भारत- चीन युद्ध ज्या सीमारेषेवर लढले गेले, त्या लोहित जिल्ह्यात तत्कालीन उपायुक्त संतोष वैद्य यांच्याकडे रुजू झाले. येथे शिक्षकांच्या पदाच्या मुलाखतीसाठी आलेल्या सुशिक्षित, उच्चविद्या-विभूषितांना अरुणाचल प्रदेशाची, त्यांच्या जिल्ह्याची फारच थोडी माहिती असल्याचे त्यांच्या लक्षात आले. तेथील मूळ संस्कृतीविषयी ती मंडळी अनभिज्ञ होती. याचे कारण त्यांना तेथील अभ्यासक्रमात मिळाले. स्थानिक संस्कृतीचे रक्षण करण्यासाठी मग ' अवर लॅण्ड, अवर पीपल ' या संकल्पनेचा जन्म झाला.

' इतंहा फाऊंडेशन ' चे- मूळचे सोलापूरचे- विजयस्वामी आणि सत्यनारायण मुन्दायुर यांच्या सहकार्याने लोखंडे यांनी स्वत: लेखन करून वर्षभरात हे पुस्तक तयार केले. त्यात अरुणाचलची संस्कृती, भाषा, भूगोल, इतिहास, कला यांची ओळख करून देण्यात आली. नकाशे, आकडेवारी, ठळक वैशिष्ट्ये सांगणाऱ्या चौकटी करून हे पुस्तक तयार करण्यात आले. नॅशनल बुक ट्रस्टने या प्रयत्नांची दखल घेऊन लोहित जिल्हा प्रशासनाची स्तुती केली. त्याचबरोबर विद्यार्थ्यांमध्येही या पुस्तकाने उत्कंठा निर्माण केली. त्यामुळे आता पाचवीच्या धतीर्वर तिसरी आणि चौथीसाठी अशीच पाठ्यपुस्तके तयार केली जाणार असून

त्यापैकी चौथीचे पुस्तक जून 2005 पासून अभ्यासक्रमात येऊ शकेल, असा विश्वास लोखंडे यांनी व्यक्त केला.

 
</text>
</doc>
