<doc>
<docno>991836.cms.txt</docno>
<text>
 
महाराष्ट्र
ठाणे : फूटपाथ मोकळेच हवेत!
[ Sunday, January 16, 2005  07:56:14 pm]


चालणं प्रवासातील सगळ्यात महत्त्वाचं साधन आहे. पण शहरात चालण्यासाठी आवश्यक अशा फूटपाथवरून चालणं तसं कठीण होतं. त्यामुळे पादचाऱ्यांसाठी सुरक्षित फूटपाथची सुविधा वाढत्या शहरीकरणाच्या काळात अत्यावश्यक बनली आहे.

त्यामुळेच इंडियन रोड काँग्रेसच्या 1989 च्या अधिवेशनात पादचाऱ्यांच्या सुविधांसाठी करायच्या उपाययोजनांची माहिती देणारी एक पुस्तिका प्रकाशित करण्यात आली होती. ट्रॅफिक इंजिनीअरिंग समिती, हायवेज स्पेसिफिकेशन अॅण्ड स्टॅण्डर्ड समिती यातील तज्ज्ञांनी मान्यता दिल्यानंतरच मार्गदशिर्का संच वितरीत करण्यात आला. रस्ते वाहतुकीत सर्वाधिक अपघात पादचाऱ्यांचे होतात. त्यांना आळा बसावा म्हणून या मार्गदर्शकांची सूची करण्यात आली. त्यात पादचारी म्हणजे कोण इथपासून ते किती फूट रस्त्याला किती फूट फूटपाथ हवा, स्पीडबेकर कुठे असावेत, ग्रील कोठे बसवाव्यात याचाही विचार करण्यात आला आहे. या पुस्तिकेची आठवण येण्याचं कारण म्हणजे ठाण्यातील फूटपाथविषयी सध्या सुरू झालेली चर्चा.

ठाणे रेल्वे स्टेशन परिसर अतिक्रमणमुक्त केल्यानंतर आता महापालिकेच्या अतिक्रमण विरोधी पथकाने शहरातील फूटपाथवर केलेलं अतिक्रमण दूर करण्याची योजना राबवण्याचा निर्धार केला आहे. हा निर्धार दीड आठवड्यापूवीर्चा आहे. तो राबवण्यात आल्याचं अजून तरी दिसलेले नाही.

मुख्य बाजारपेठ, गोखले रोड, राममारुती मार्ग, पाचपाखाडी या भागात काही अपवाद वगळता फूटपाथवरून चालणं केवळ अशक्य आहे. बाजारपेठेत तर फूटपाथ अस्तित्वात आहेत का हे पाहणं संशोधनाचा विषय ठरेल. त्याचबरोबर जिल्हा परिषदेच्या कार्यालयाबाहेर नेमकेपणाने छोट्या छोट्या टपऱ्यांनी त्यांच्या टपऱ्यांएवढीच जागा रस्त्यावर व्यापली आहे. मो. ह. विद्यालयाखाली असेलेला फूटपाथ तुलनेने गेल्या पंधरवड्यात मोकळे करण्यात आले. पण त्यासमोर असलेल्या प्रभात सिनेमाच्या फूटपाथची डागडुजी करण्यासारखी परिस्थिती निर्माण झाली आहे.

स्टेशन परिसरातून हटवलेल्या फेरीवाल्यांनी आता आपला मुक्काम हळूहळू गोखले रोडवर थाटण्यास सुरुवात केली आहे. आलोक हॉटेलपासून ते मल्हार सिनेमाच्या चौकापर्यंत फेरीवाल्यांनी दुकानं थाटण्यास प्रारंभ केला आहे. आलोक हॉटेल ते बी केबीनकडे जायच्या रस्त्यावर फेरीवाल्यांचा प्रभाव मोठा आहे. शेजारीच मोठी भाजी मंडई असूनही ठाणेकर संध्याकाळच्या वेळी या फेरीवाल्यांकडूनच भाजी घेणे पसंत करतात, असंच चित्र पाहायला मिळतं.

मग नेमके फूटपाथ आता राहिलेत कोठे ? राममारुती मार्गावर बऱ्यापैकी फूटपाथ आहेत. पण शिवसमर्थ शाळेला लागून फूटपाथच नाही. हे स्टेशन परिसरातील चित्र आहे. अशीच दृश्यं आता नव्याने होणाऱ्या गृहसंकुलांच्या परिसरात दिसू लागली आहेत. पवारनगरच्या चौकात तर रस्त्यावर राजरोस बाजार भरतो. पण महापालिका फूटपाथांची किंवा अशा अतिक्रमणांची वेळीच दखल घेते अशातला भाग नाही. ' सौजन्य सप्ताहा ' शिवाय इतरवेळी पालिका अधिकाऱ्यांकडून सौजन्येचं दर्शन क्वचितच पाहायला मिळतं. त्यामुळे आयुक्तांनी एकदा धारेवर धरलं की मग त्या आठवड्यात धडक्यात कारवाई होते. पुन्हा जैसे थे अशीच परिस्थिती.

नऊ प्रभाग समित्या अंतर्गत असलेल्या सर्व फूटपाथवरील अतिक्रमणं आणि हातगाड्या दूर करण्यात येणार असल्याची माहिती अतिक्रमण विरोधी पथकाचे प्रमुख हरिश्चंद मोरे यांनी दिली होती. आयुक्त संजय सेठी यांनीही त्याला दुजोरा दिला. पण प्रत्यक्षात ही मोहीम काही सुरू झालेली दिसून येत नाही. हातगाड्या आणि फूटपाथवरील इतर अतिक्रमणं दूर करण्यासाठी पोलिस बळ वापरलं जाणार आहे. मुख्य बाजारपेठ, गोखले रोड, वागळे इस्टेट, मुंब्रा, कौसा, इंदिरानगर, राबोडी, कळवा, वर्तकनगर आणि लोकमान्यनगर इथे दुकानदारांनी केलेली अतिक्रमणं या मोहिमेत दूर केली जातील, असा अंदाज आहे. त्यामुळे तरी निदान ठाणेकर फूटपाथवरून मोकळेपणी चालू शकतील, अशी आशा करायला हरकत नाही.

रवींद मांजरेकर

 
</text>
</doc>
