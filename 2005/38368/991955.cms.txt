<doc>
<docno>991955.cms.txt</docno>
<text>
 
महाराष्ट्र
...तर पुणेही झोपडपट्टीविरहित करणार
[ Sunday, January 16, 2005  10:33:51 pm]


म. टा. प्रतिनिधी

पुणे : विविध क्षेत्रातील लोकांनी सन्मान्य तोडगा दिल्यास पुणे झोपडपट्टी विरहित करण्याचे आश्वासन मुख्यमंत्री विलासराव देशमुख यांनी दिले. येरवडा परिसरात उभारण्यात येत असलेल्या ' ईशान्य ' या देशातील सर्वात मोठ्या बहुउद्देशील मॉलचा कोनशिला समारंभ त्यांच्या हस्ते झाला. त्यावेळी ते बोलत होते. दिल्लीच्या मुख्यमंत्री शीला दीक्षित, दीपक फटीर्लायझरचे व्यवस्थापकीय संचालक शैलेश मेहता, आदी यावेळी उपस्थित होत्या.

पुणे हे विद्येचे माहेरघर आहे. आयटीसह सर्व उद्योग क्षेत्रांची येथे झपाट्याने वाढ होत आहे. त्यातच मॉल संस्कृती येत आहे. या पार्श्वभूमीवर शिक्षण, उद्योग आदी क्षेत्रातील मान्यवरांनी सन्मान्य तोडगा दिल्यास पुण्याला भविष्यात पडणाऱ्या झोपडपट्टीच्या विळख्यापासून वाचवता येऊ शकतो. राज्य सरकार त्याकामी नक्कीच पुढाकार घेऊ असे सांगून ते म्हणाले की, देशातील सर्वात मोठा बहुउद्देशीय मॉल येथे साकारत आहे. यामुळे अनेक सुविधा एकाच ठिकाणी उपलब्ध होण्यास मदत होणार आहे. या मॉलमुळे पुण्याच्या प्रगतीत मोलाची भर पडणार आहे.

दिल्लीच्या मुख्यमंत्री प्रतीक्षेत!

दरम्यान या कार्यक्रमाला येण्यासाठी मुख्यमंत्र्यांना सुमारे दीड तास उशीर झाला. त्यामुळे दिल्लीच्या मुख्यमंत्री शीला दीक्षित यांना तिष्ठत राहावे लागले. धुके असल्याने विमान वेळेवर येऊ शकले नाही. तसेच मुंबईतील ऑलिंपिक कार्यक्रमामुळे विलंब झाल्याचा खुलासा त्यांनी केला.

 
</text>
</doc>
