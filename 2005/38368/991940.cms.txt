<doc>
<docno>991940.cms.txt</docno>
<text>
 
क्रीडा
ज्युलियस सुगुट, मुलू सेबेका अव्वल
[ Sunday, January 16, 2005  10:21:14 pm]


म.टा. क्रीडा प्रतिनिधी

मुंबई : ऑलिंपिक असो किंवा जागतिक स्पर्धा मध्यम व दीर्घ पल्ल्यांच्या शर्यतींबरोबरच मॅरेथॉनमध्येही सर्वत्र वर्चस्व असते ते आफ्रिकन धावपटूंचे. मुंबई आंतरराष्ट्रीय मॅरेथॉनमध्ये हेच दिसून आले. पुरुषांमध्ये पहिले 27 धावपटू आफ्रिकन होते, हे विशेष. आफ्रिकन धावपटूंच्या चुरशीच्या लढतीत शेवटी सरस ठरला तो केनयाचा ज्युलियस सुगुट. तर महिलंामध्ये हा मान इथिओपियाच्या मुलू सेबोकाने पटकावला.

पुरुषांच्या चुरशीच्या शर्यतीत सुगुटने क्रिस्तोफर ईसेग्वे (टांझानिया) व गॅशा मालेसे ( इथिओपिया) यांचे मोठे आव्हान मोडीत काढून सरशी मिळवली. अंतिम रेषा पार केल्यानंतर सुगुट साफ थकून गेला होता. त्याला उभे राहण्यासाठी आधार घ्यावा लागला. विजेत्या सुगुटला 30 हजार डॉलर्स देऊन गौरवण्यात आले. तर उपविजेत्या ईसेग्वेला ( 2:13:29) 20 हजार डॉलरवर समाधान मानावं लागलं. तर तिसरा क्रमांक इथिओपियाच्या गॅशॉ मालेसे ( 2:13:59) याने मिळवला. महिलांमध्ये सेबोकानंतर दुसरी आली ती इथिओपियाचीच लैला अमन. मात्र या दोघींमधील लढत पुरुषांइतकी रंगली नाही. सेबोकाने ( 2:35:03) अमनवर (2:36:42) सहज मात केली आणि 20 हजार डॉलरची कमाई केली. फेव्हरिट समजली जाणाऱ्या रशियाच्या ईरिना तिमोफायेवाला ( 2:36:42) तिसऱ्या क्रमांकावर समाधान मानावं लागलं. तापाने आजारी पडल्याने सराव न करू शकलेल्या गतविजेती पोलंडची व्हायोलेटा हिचं लक्ष्य होतं पहिल्या दहात येण्याचं. पण तिचा निराशाजनक अकरावा क्रमांक लागला.

पुरुष आणि महिलांच्या अर्धमॅरेथॉनचं विजेतेपद अनुक्रमे भारताचा दीपचंद ( 1:07:11) आणि केनियाची तेग्ला लोरौपे (1:18:50) यांनी पटकावलं. जगन्नाथ लकडे आणि माधुरी गुरनुले या मराठी धावपटूंनी प्रत्येकी दुसरा क्रमांक संपादला. नागपूरच्या माधुरीने या शर्यतीत अपेक्षेप्रमाणे यश संपादन करून सर्वांकडून शाबासकी मिळवली.

 
</text>
</doc>
