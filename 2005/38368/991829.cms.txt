<doc>
<docno>991829.cms.txt</docno>
<text>
 
महाराष्ट्र
लोकवर्गणीतून आमदार झालो याची कायम जाण राहील
[ Sunday, January 16, 2005  07:52:39 pm]


मुंबई टाइम्स टीम

ठाणे : स्वत:वर असलेला विश्वास, दुसऱ्यांची सेवा करण्याचा मनात असलेला निश्चय आणि लोकांच्या सेवेतून मिळालेला विश्वास, कष्टाच्या भाजीभाकरीबरोबर लोकांनी दिलेली आथिर्क मदत या ' लोकवर्गणी ' वर आमदार झालो याची मी कायम जाण ठेवीन, असं प्रतिपादन कोल्हापूरमधील शिरोळ्याचे आमदार राजू शेट्टी यांनी रामभाऊ म्हाळगी व्याख्यानमालेच्या समारोपाच्या सत्रात केलं.

' एक मत द्या, एक रुपया द्या ' हा मंत्र घेऊन काम केलेले राजू शेट्टी अठरा हजार मतांनी विजयी झाले. या विजयाची कहाणी त्यांनी आपल्या रांगड्या भाषेत ठाणेकरांना ऐकवली. कोल्हापूरच्या शिरोळ गावातील मी एक शेतकरी आहे. घरात राजकारणाचं वातावरण नसताना कोणत्याची पक्षाशी बांधलेलो नसताना शेती सांभाळून शेतकऱ्यांचे प्रश्न सोडवण्यासाठी शेतकरी संघटनेच्या चळवळीत आलो आणि गेली

दहा वर्षं काम केलं. त्याच कामाच्या जोरावर आणि लोकांच्या विश्वासावर 37 व्या वषीर्ं कोणत्याही वारसाशिवाय, अर्थकारणाचा वापर न करता निवडून आलो हा चमत्कारच होता, असंही त्यांनी सांगितलं.

शेतकऱ्यांच्या चळवळीत गेल्यानंतर साखर उद्योगातील पैशातून महाराष्ट्रात राजकारण खेळलं गेलं, त्या विरोधात बंड पुकारलं. तिथे अपयश स्वीकारावे लागलं आणि बराच संघर्ष करावा लागला. नंतर 2002 मध्ये ऊस उत्पादक शेतकऱ्यांसाठी आंदोलन केलं त्या वेळी जीवघेणा हल्ला झाला. सुदैवाने मी त्यातून बचावलो. मात्र, शेतकऱ्यांचं समर्थन, विश्वास

आपल्या पाठीशी होता. त्यामुळे हॉस्पिटलमध्ये राहूनही आंदोलनाचं नेतृत्व करू शकलो. या आंदोलनातून ऊस उत्पादक शेतकऱ्यांना 600 कोटी रुपये मिळवून दिले. तेव्हापासून या शेतकऱ्यांचं नेतृत्व माझ्याकडे आलं.

नंतरच्या साखर कारखान्याच्या निवडणुकीत पडलो. परंतु शेतकऱ्यांनी मला 2001 मध्ये जिल्हा परिषदेवर निवडून दिले. तिथेही शेतकऱ्यांचे प्रश्न मांडले. त्यामुळे मग विधानसभेला उभं राहण्याचं धाडस केलं. तेव्हा गावात जाऊन गावकऱ्यांशी संवाद साधला. निवडणूक खर्च गावकऱ्यांनी करायचा असा निर्धार केला आणि मग हजारोंच्या सभा घेतल्या.

एकेका प्रचारसभेत पंधरा, वीस हजार रुपये जमायचे. मुलांनी आणि स्त्रियांनी प्रचारात भाग घेतला आणि आथिर्क वाटाही उचलला. याच मतदारांनी मला निवडून दिलं, आता शेतकऱ्यांच्या समस्या मांडणार असून त्यांच्या हितासाठी कार्यरत राहणार असल्याचंही शेट्टी यांनी शेवटी नमूद केलं.

 
</text>
</doc>
