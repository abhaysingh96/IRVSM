<doc>
<docno>991810.cms.txt</docno>
<text>
 
प्रगती फास्ट
माय टाइप ऑफ जॉब
[ Sunday, January 16, 2005  07:41:50 pm]


ग्लोबलायझेशनमुळे कितीतरी गोष्टी बदलल्या. त्यात एकाच नोकरीला चिकटून राहण्याची मानसिकतासुद्धा बदलली. आव्हानं, नावीन्य, प्रमोशन, व्यक्तिगत विकास करणारी संधी मिळत असेल तर आजची पिढी नोकरीच्या बाबतीत जोखीम घ्यायलाही तयार आहे.

राजेश जोशी, एमएनसीत काम करणारा एक तरुण, भरपूर पगाराची नोकरी, एसी ऑफिस, गाडी, परदेशात जाण्याची संधी, प्रमोशनच्याही काही संधी आहेत, त्यात कंपनीकडून वेगवेगळ्या सवलती... पण तरीही त्याने गेल्या पाच वर्षांत तीन जॉब बदलले. एवढ्या कमी काळात झटपट जॉब बदलण्याचा निर्णय घेणाच्या या राजेशच्या वृत्तीचं त्याच्या वडिलांना फार आश्चर्य वाटत होतं.

माकेर्टिंगमध्ये एमबीए केलेला आपला मुलगा असा का वागतो, हेच त्यांना कळत नव्हतं. त्याचं असं वागणं त्यांना बिलकूल आवडत नव्हतं. आईवडील चिंता करत असले तरी माकेर्टिंग मॅनेजर असणाऱ्या राजेशला त्याबद्दल जराही काळजी वाटत नव्हती. हल्ली वारंवार नोकरी बदलणं म्हणजे चुकीचं समजत नाही, आपला व्यक्तिगत विकास, वेगळं जग पाहण्याची संधी, इतर क्षेत्रातील अनुभव, कंपनीचं नाव यामुळे सगळेच जण जॉब बदलतात. इण्डस्ट्रीतला नवा ट्रेण्ड आहे तो, हे वडिलांना समजावून राजेश पार थकला होता. आता त्याला आईवडिलांना समजावण्याचं सोडून दिलं होतं. सिविल सविर्समध्ये नोकरी करणाऱ्या राजेशच्या वडिलांना त्याचं म्हणणं अजिबात पटत नव्हतं. कंपनीवरील निष्ठा या गोष्टी हल्लीच्या मुलांना कळतच नाहीत, अशी त्यांची ठाम समजूत होती.

आज कोणतीच गोष्ट किंवा परिस्थिती कायम टिकणारी नाही. अशा वेळी एकाच ठिकाणी एकाच नोकरीला चिकटून राहणं शक्य नाही. त्यामुळे चांगलं भविष्य असलेल्या ठिकाणी नोकरी मिळवण्याचे प्रयत्न सतत करायला पाहिजे. आपले सहकारी जर दुसऱ्या ठिकाणी प्रयत्न करत असतील तर मी का नाही करायचे, असा प्रश्न राजेशला पडतो. राजेश सध्या एका एमएनसी कंपनीत काम करत आहे. पण निव्वळ पगार हे काही त्याच्या आयुष्याचं ध्येय नाही. त्याला स्वत:च्या क्षमता सिद्ध करून दाखवायच्या आहेत. या संधींतून कदाचित स्वत:चा असा बिझनेसही भविष्यात करायचा आहे. त्याच्यासाठी आवश्यक असणारा अनुभव एकाच कंपनीतून कसा मिळू शकेल ?

कालपर्यंत एक चांगली नोकरी मिळवून त्याच ठिकाणी कायम चिकटायचं अशी अनेक जणांची संकल्पना होती. कंपनी जे देईल त्यात समाधान मानायचं. नोकरी सोडून भवितव्याशी खेळ कोण करणार ? अशी जोखीम कदाचित आहे ती नोकरीसुद्धा घालवून बसेल.

पण आता परिस्थिती खूप बदलली आहे. एका ठिकाणी कामाचा अनुभव घेतल्यानंतर हळूहळू दुसऱ्या नोकरीसाठी प्रयत्न केले जातात. पण आज 21 व्या आणि ग्लोबलायझेशनच्या काळात काम करण्याची ही तऱ्हा बदलली. परदेशात आलेला हा माकेर्ट ट्रेण्ड हळूहळू भारतातील कॉपोर्रेट जगतातही शिरू लागला. बदललेल्या या ट्रेण्डचा अभ्यास करून राजेशसारखे अनेक जण आज मिळालेल्या एका नोकरीवर समाधान न मानता आणखी चांगलं प्रॉस्पेक्ट असणारी नोकरी शोधू लागले. एक नोकरी स्वीकारतानाच दुसऱ्या ठिकाणी इण्टरव्ह्यू देण्याची तयारी अनेक जण करताना दिसून येतात.

ग्लोबलायझेशनमुळे आलेली खुली अर्थव्यवस्था या बदलाला कारणीभूत ठरली आहे. या खुल्या अर्थव्यवस्थेमुळे योग्य आणि उच्च शिक्षण घेतलेल्या विद्यार्थ्यांना नोकरीच्या अनेक संधी आहेत. कधीकाळी असा विचार त्यांच्या पालकांनी केला नसेल.

राजेशप्रमाणेच राणी म्हात्रेनेही सॉफ्टवेअर इंजिनीअरची नोकरी सोडून अमेरिकेतील दोन वर्षं कालावधीच्या एका प्रोजेक्टची जबाबदारी स्वीकारली. तिच्या आईवडिलांना हे समजत नव्हतं, की चांगलं आणि सुरक्षित भविष्य असलेली नोकरी सोडून राणी अमेरिकेला का जात आहे. पण राणी आपल्या निर्णयावर खुश होती.

हायटेक आणि हाय स्कील्ड वातावरणातील एखाद्या कंपनीत काम करणं राणीला कामाचा चांगला अनुभव मिळवून देत होतं. त्यामुळे राणी या नोकरीमध्ये समाधानी होती. दोन वर्ष कॉण्टॅक्टवर काम करूनही राणीला भरपूर गोष्टी शिकायला मिळाल्या. अमेरिकेतील या कामातील अनुभवाच्या जोरावर राणी आता इथे नक्कीच चांगल्या पगाराची नोकरी मिळवू शकते. एकाच नोकरीत रमली असती तर तिला पुढे जाण्याची संधी कधीच मिळाली नसती. त्यासाठी थोडी जोखीम पत्करावी लागणार.

राजेश आणि राणीच्या उदाहरणावरून आज जॉब बदलल्या जाण्याचा ट्रेण्ड वाढत असल्याचं दिसून येत आहे. ग्लोबलायझेशनमुळे आज नोकरीच्या अनेक संधी खुल्या झाल्या आहेत. त्यामुळे नोकरी मिळवण्याच्या आणि ती टिकवण्याच्या पारंपारिक संकल्पनेत न अडकून राहता बदल करणं करिअरच्या दृष्टीने फायदेशीर ठरू शकतं. सो आर यु रेडी ?

प्रगती फास्ट टीम

 
</text>
</doc>
