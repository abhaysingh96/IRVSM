<doc>
<docno>991887.cms.txt</docno>
<text>
 
महाराष्ट्र
'शेती मालाच्या विक्रीदरात 50 टक्के भाववाढ मिळावी'
[ Sunday, January 16, 2005  09:12:23 pm]


म. टा. वृत्तसेवा

शिर्डी : सध्याच्या दराने शेती मालाची विक्री करणे शेतकऱ्यांना परवडत नाही. त्यामुळे त्यात आणखी पन्नास टक्के भाववाढ करून मिळावी, अशी मागणी करतानाच साखर कारखानदारी आणि शेतकरी वाचवायची असेल तर साखर 25 रुपये आणि कांदा 10 रुपये किलो दरानेच विकला गेला पाहिजे, असे साखर उद्योगाचे जाणकार आणि संगमनेर सहकारी साखर कारखान्याचे अध्यक्ष भाऊसाहेब संतुजी थोरात यांनी ठणकावून सांगितले.

स्वातंत्र्यसैनिक असलेले भाऊसाहेब थोरात यांनी वयाची 81 वषेर् पूर्ण केल्याचे औचित्य साधत संगमनेर येथे तालुका अॅग्रीकल्चर प्रोड्युस प्रोसेस माकेर्टिंग को. ऑफ. संस्थेच्या वतीने कृषी प्रदर्शन भरविण्यात आले. त्याच्या उद्घाटनप्रसंगी झालेल्या शेतकरी मेळाव्यात ते बोलत होते. पाणलोट क्षेत्रात उल्लेखनीय कार्य करणारे औरंगाबादचे विजय अण्णा बोराडे, महाराष्ट्रात इंडो-जर्मन संस्थेच्या वतीने पाणलोटाचे प्रभावी कार्य करणारे फादर बाकर, राज्याचे कृषीखात्याचे सहसंचालक युवराज साळुंके यांच्यासह विविध मान्यवर व शेतकरी मोठ्या संख्यने यावेळी हजर होते.

शेतकऱ्यांच्या प्रश्नाकडे दुर्लक्ष करणाऱ्या सर्वच सरकारे आणि राजकीय पक्षांबद्दल थोरात यांनी यावेळी नाराजी व्यक्त केली. ते म्हणाले : शहरातील मंडळीना साखर, दूध, भाजीपाला कमी भावात मिळाला पाहिजे असे राज्यर्कत्यांचे धोरण असते. पण त्यासाठी शेतकऱ्यांना किती खर्च, कष्ट उपसावे लागतात त्याचा विचार कधी कोणी केला का ? मागील सरकारांनी साखर धंद्याचे वाटोळे केले. कारखानदारी मोडकळीस आणली. उत्पादन खर्चापेक्षा कमी भावात साखर विकली तर हा धंदाच मोडून पडेल. साखर उद्योग वाचविण्यासाठी 25 रुपये दराने साखर विकलीच पाहीजे आणि शेतकऱ्यांच्या पदरात काही टाकायचे असेल तर कांद्याला प्रतिकिलो 10 रुपये दर मिळालाच पाहिजे.

कृषी विद्यापीठावर टीका करताना थोरात म्हणाले की, शेतकऱ्यांना नवनवीन संशोधन पुरवून त्यांना मार्गदर्शन करण्याचे मुख्य कार्य कृषी विद्यापीठांचे असते. परंतु आज ते होताना दिसत नाही. कॅनडा, अमेरिकेसह सर्व जगात कृषी क्षेत्रात नवे तंत्रज्ञान, नवी यंत्रे आली. आपण आजही त्यात मागेच आहोत. राज्यात दूध धंदा वाढला पण त्यासाठी घास गवत, हे चारा उत्पादन कापणीसाठी अद्याप तरी यंत्रसामग्री विकसीत झाली नाही. राज्यातील सर्वच कृषी विद्यापीठातील शास्त्रज्ञ कमी पडत आहेत याबद्दल त्यांनी नाराजी व्यक्त केली.

विजय अण्णा बोराडे यांनी पाण्यासंबंधील येऊ घातलेला नवा कायदा शेतीउद्योगासाठी कसा मारक आहे याचा आवर्जून उल्लेख केला. या नव्या कायद्याने शेतीपाणी वापरावर बंधने येणार आहेत. अगोदर पिण्याचे पाणी, नंतर उद्योगासाठी व त्यानंतर शेतीसाठी अशी क्रमवारी ठरविण्यात आली असून सांस्कृतिक वापरासाठी यापुढे पाण्याचे आरक्षण केले जाणार आहे. त्यामुळे शेतीला पाणी कमी मिळणार आहे. म्हणून सर्वांनी चळवळ उभारून या नव्या कायद्याला विरोध केला पाहिजे, असे आवाहन त्यांनी केले.

देशाची अर्थव्यवस्था शेतीवर अवलंबून असली तरी शेती व्यवसायासाठी लागणाऱ्या पाण्यावर मात्र निर्बंध घातले जात आहेत. पाण्याची खरी उधळपट्टी शहरात होते मात्र त्यांच्यावर बंधने नाहीत याबद्दल बोराडे यांनी खंत व्यक्त केली. शेतीशिवाय पर्याय नसून यापुढे शेतीला चांगले दिवस येणार आहेत. त्यामुळे शेती विकू नका, असा सल्लाही त्यांनी दिला. शेतकरी मेळाव्याचे प्रास्तविक डॉ. सुधीर तांबे यांनी केले.

 
</text>
</doc>
