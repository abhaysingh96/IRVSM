<doc>
<docno>991871.cms.txt</docno>
<text>
 
लेख: जाता जाता
ना तो ना!
[ Sunday, January 16, 2005  08:42:44 pm]


नाना पाटेकर या माणसाबद्दल चकोर कुटुंबात मतभिन्नता होती. चकोरच्या मते तो सिनेमापेक्षा नाटकात जास्त चांगला अभिनय करायचा. ज्यु. चकोरीच्या मते तो अमिताभ आणि शाहरूखपेक्षा सही अॅक्टर आहे. ज्यु. चकोरला तो पडद्यावर बघण्यापेक्षा, घरच्या गणपतीत, फुलांची रांगोळी काढताना पाहणे जास्त आवडतं. दोनचार वेळा नानाच्या शेजारी राहणाऱ्या मित्राबरोबर तो नानाच्या घरी गेला होता माहीमला. त्या जोरावर तो फार हुषारी करतो असं त्याच्या बहिणीला वाटतं हे सोडा. ज्यु. चकोरीच्या मते नानाने मारझोडीच्या भूमिका टाळल्या असत्या तर त्याला अभिनयाकडे अधिक लक्ष देता आलं असतं. शिवाय अनेक विषयांत त्याने तोंड वाजवलं नाही तरी काही बिघडत नाही, असं ती नेहमीच सांगते.

पण टीव्हीवर नानाने सादर केलेल्या, पठ्ठे बापूरावांच्या , ' मुंबई नगरी बडी बाँका ' या पोवाड्याने चौघेही प्रचंड खुश झाले. मुंबईचं इतकं अचुक वर्णन कितीतरी लेखांत, फोटोंमध्येहीे टिपणं अशक्य असेल असं चकोरने सांगून टाकलं. चकोरीला, तर नानाने आता व्हीडिओमध्ये, अशी काही मराठी गाणी, संवाद त्याच्या खास स्टाईलमध्ये सादर करावेत असं वाटू लागलं. ' तुफान खपतील ' असं भाकीत तिने केलं. पठ्ठे बापूराव भविष्याचा वेध घेण्यात यशस्वी ठरले असं चकोरने सांगून टाकलं. त्यामुळेच त्यांनी, मुंबई सर्वांसाठी खुली आहे ' असं लिहिलं असं चकोर म्हणाला.

नानाचा परफॉर्मन्स बघून ज्युनियर्स इतके वेडावले होते की आपल्याकडे हा कार्यक्रम रेकॉर्ड करण्याची सोय नाही याची हळहळ त्यांना वाटू लागली.

दोघांनीही मित्रमैत्रिणींना फोन करून , ' कोणी हे केलं आहे का ?' अशी विचारणा केली. पण सगळीकडून नकारघंटा वाजल्यावर , ' गाढवाला गुळाची चव काय! ' अशी तीव्र प्रतिक्रिया ज्यु. चकोरने व्यक्त केली.

अर्थात चकोरीला, शोभा डे हिने तुकारामाचा अभंग इंग्लिशमध्ये सादर केला याचंही कौतुक होतं.

' असे कार्यक्रम मूठभर उच्चभ्रूंसाठी दक्षिण मुंबईत सादर होण्यापेक्षा शिवाजी पार्कवर झाले तर काय बिघडतं! ' असा बिनतोड सवाल तिने केलाच.

' काय रे मुलांनो, तुम्ही अचानक गप्प का झालात ?' अचानक चकोरने ज्युनियर कंपनीला विचारलं.

' मराठी माणसानं आपली संस्कृती, आपलं मोठेपण जगभर नेण्यासाठी इंग्लिश, हिंदीचा वापर करणं किती आवश्यक आहे हे पुन्हा एकदा दिसून आलं. ' मुलीने मामिर्क टिपणी केली.

' अगदी खरं आहे तुझं म्हणणं! ' अशी दाद देत चकोरी उठली.

चकोर

 
</text>
</doc>
