<doc>
<docno>991875.cms.txt</docno>
<text>
 
अग्रलेख
वाढदिवसाची भेट!
[ Sunday, January 16, 2005  08:44:55 pm]


बहुजन समाज पाटीर्च्या अध्यक्ष मायावती यांनी शनिवारी साग्रसंगीत केक कापून आपला वाढदिवस सोहळा साजरा केला. सध्या त्यांच्याकडे ना उत्तर प्रदेशचे मुख्यमंत्रीपद, ना केंद सरकारमध्ये महत्त्वाचे पद. खासदारकीचाही त्यांनी त्याग केला आहे.

केंदात सत्ता कोणाची येणार, हे ठरवण्यात निर्णायक भूमिका आपली राहील, असे मांडे खाणाऱ्या मायावतींची आठ महिन्यांपूवीर् झालेल्या लोकसभा निवडणुकीत मतदारांनी पार निराशा केली होती. त्यानंतर महाराष्ट्रात सत्तेचा तोल बिघडवण्याचे त्यांचे मनसुबे धुळीला मिळाले आणि या सर्वांवर कळस त्यांच्या कार्यक्षेत्रातील म्हणजे उत्तर प्रदेशातील मतदारांनीच केला.

त्यांनी विधानसभेच्या पोटनिवडणुकांत मायावतींचे सध्याचे शत्रू क्रमांक एक मुलायम सिंग यादव यांच्या पदरात भरभरून माप टाकले. त्यामुळे उत्तर प्रदेश विधानसभेत मुलायमसिंग यांची सत्ता स्थिर झालीच, पण मायावती यांच्या राजीनाम्यामुळे अकबरपूरमध्ये झालेल्या पोटनिवडणुकीत समाजवादी पक्षाचा उमेदवार निवडून आणून त्यांनी मायावतींच्या जखमेवर मीठ चोळले

राजकीयदृष्ट्या अशा निराशाजनक काळात वाढदिवसाच्या दिवशी मायावतींच्या चेहऱ्यावर हास्य फुलवण्याची गरज बहुधा केंदातील संयुक्त पुरोगामी आघाडीच्या सरकारमधील महत्त्वाचा घटक असलेल्या काँग्रेसला वाटली असावी. त्यामुळेच ' ताज कॉरिडॉर प्रकरणी ' त्यांच्याविरुद्ध नोंदवण्यात आलेल्या गुन्ह्याच्या संदर्भातील खटला काढून टाकण्याच्या निर्णयाची भेट सीबीआयकरवी मायावतींना देण्यासाठी त्यांच्या वाढदिवसाच्या पूर्वसंध्येचा मुहूर्त काढण्यात आला! प्रसन्नपणे वाढदिवसांच्या शुभेच्छा घेताना मायावतींनी भाजपला कठोर टीकेचे लक्ष्य करून काँग्रेसशी नवे नाते जुळवण्याचे अप्रत्यक्ष संकेत दिले असले, तरी त्यावर विसंबून राहण्याइतके काँग्रेसचे नेतृत्व दुधखुळे नाही.

संधिसाधू राजकीय तडजोडींना बहुजनवादाचा तात्त्विक मुलामा देण्यात मायावती कोणाला हार जात नाहीत. मात्र सीबीआयसारख्या तपास यंत्रणेचा वापर करून मायावतींना तडजोडीला भाग पाडण्याचे डावपेच केंदात भाजप सत्तेवर असताना यशस्वीपणे खेळले गेले होते. आता ' ताज कॉरिडॉर ' प्रकरणी मायावतींवर खटला चालविण्याइतका पुरावा नसल्यामुळे तो काढून टाकण्याचा सीबीआयचा प्रस्ताव हाही त्याच डावपेचांचा भाग आहे. फक्त भाजपऐवजी काँग्रेस तो खेळीत आहे की मूळ खटला हा राजकीय सूडबुद्धीने भरला होता हा मायावतींचा आरोप खरा असल्याचा हा पुरावा आहे, याविषयी लोकांच्या मनात संभ्रम निर्माण होणार आहे.

मायावती उत्तर प्रदेशच्या मुख्यमंत्री असताना, ताज कॉरिडॉर प्रकरणी पर्यावरणाच्या नियमांची पायमल्ली करून बांधकाम सुरू करण्यात आले होते. कोर्टाचीही यावेळी दिशाभूल करण्यात आली होती. सुप्रीम कोर्टाने या प्रकरणात लक्ष घातले आणि नंतरही तपासाचे नियंत्रण स्वत:कडे ठेवले, म्हणून सीबीआयला सचिव दर्जाच्या अधिकाऱ्यांबरोबरच तत्कालीन पर्यावरण मंत्री नसीमुद्दिन सिद्दिकी आणि मुख्यमंत्री मायावती यांच्याविरुद्ध गुन्हा नांेदवावा लागला होता.

मायावती काहीही म्हणोत ; कोर्टाचे दडपण नसते, तर भाजपने तेव्हा मायावतींना पूर्ण संरक्षण दिले असते! सीबीआयने अॅटर्नी जनरलच्या सल्ल्यानुसार खटला काढून घेण्याची विनंती केली आहे. सीबीआयच्या तपासाची गती आणि दिशा ही केंदातील सत्ताधाऱ्यांच्या सोईनुसार ठरते, असा अनुभव आहे. खटला काढून घेण्याची विनंती मान्य करण्याचे बंधन कोर्टावर नसले, तरी पुरावेच नाहीत असे तपास यंत्रणा म्हणत असेल, तर कोर्ट काय करणार ?

अर्थात या काळात मायावतींकडे आढळलेली बेहिशेबी मालमत्ताही काही कोटींच्या घरात असून, त्यावरून सुज्ञ नागरिक स्वत:चे निष्कर्ष काढू शकतात. बेहिशेबी मालमत्तेच्या प्रकरणात खटला चालविण्यास भक्कम पुरावा आपल्याकडे असून, हा खटला काढून घेतलेला नाही, असे सीबीआयने स्पष्ट केले आहे. हा खटला त्याची ताकिर्क परिणती गाठतो की रेंगाळत राहतो, यावर सीबीआयची विश्वासार्हता ठरणार आहे. एरवी केंदातील सत्ताधाऱ्यांच्या हातातले खेळणे हीच सीबीआयची प्रतिमा दृढ होईल.

 
</text>
</doc>
