<doc>
<docno>991907.cms.txt</docno>
<text>
 
देश-विदेश
पाकिस्तानात साड्यांना डिमांड
[ Sunday, January 16, 2005  09:23:51 pm]


वृत्तसंस्था

नवी दिल्ली : साडी हा भारत आणि काही आशियाई देशांत स्त्रियांचा पारंपरिक पोशाख मानला जातो. पण पाश्चिमात्य संस्कृतीबरोबर स्त्रियांमधील साड्या नेसण्याचे प्रमाण कमी होत गेले. आता ' सास-बहू ' च्या मालिकांनी या साड्यांची क्रेझ पुन्हा एकदा महिलांमध्ये आणली आहे. फक्त भारतातच नाही तर पाकिस्तानातही तुलसी, कुमकुम, रमोला आणि पार्वती साड्यांची मागणी खूपच वाढत आहे.

काही वर्षांपूर्वी पाकिस्तानमध्ये साडी लोकप्रिय नव्हती. पण आता प्रत्येक सण, पाटीर् आणि समारंभाला महिला साडीलाच पहिली पसंती देतात. खरेदीच्यावेळी पाकिस्तानातील स्त्रिया याच साड्या हमखास विचारतात, असे एका दुकानदाराने सांगितले. या व्यतिरिक्त भारतातील बनारसी साड्यांना पाकिस्तानात खूपच मागणी आहे. विशेषत: लग्नात नेसायला, भेट म्हणून द्यायला या साड्या खपत असल्याने कितीही किंमत मोजायला गिऱ्हाईके तयार होतात.

पण दुकानदारांच्या मते, अजूनही साड्यांचा व्यापार म्हणावा तेवढा मोठा नाही. लोक भारतातून येताना स्वत:साठी किंवा नातेवाईकांसाठीच मोठ्या प्रमाणावर या साड्या विकत घेतात. पण भारत आणि पाक यांच्यातील साड्यांचा व्यापार खुला केला तर पाकिस्तान ही साड्यांसाठी चांगली व्यापारी पेठ होऊ शकते.

पाकिस्तानमध्येही ठराविक साड्यांची निमिर्ती होते आणि आशिया, अमेरिका आणि इंग्लंडमध्ये त्यांना मागणी आहे. या साड्यांवर क्रोशाचे अतिशय नाजूक काम सिंध प्रांतातल्या आदिवासी महिला करतात. तसेच कराचीतील कलाकार पुढची सजावट करून त्यांच्या सौंदर्यात भर घालतात. या साड्या तयार व्हायला एक ते दोन आठवडे लागत असल्याने त्यांची किंमतही आठ ते 10 हजाराच्या घरात जाते. यात बेनझीर साड्यांना खूपच मागणी आहे. यांची निमिर्ती कमी प्रमाणात होत असली तरी व्यापार मात्र मोठा आहे.

या वाढत्या व्यापाराकडे बघूनच आता पाकिस्तानी कारागिरांनी साड्यांची डिझाइन्स कम्प्युटरवर बनवायला सुरुवात केली आहे. त्यामुळे प्रत्येक डिझाइन लवकर बनते आणि त्याचे प्रिंट या आदिवासी महिलांना दिले जाते. या साड्यांमध्ये कमादानी, जमावर, बदला आणि शॅडो काम प्रामुख्याने केले जाते. या साड्यांचा जास्तीत जास्त प्रसार व्हावा म्हणून अनेक प्रदर्शनात त्या ठेवल्या जातात. त्यांना लोकांकडूनही प्रतिसाद चांगला मिळतो आहे.

 
</text>
</doc>
