<doc>
<docno>991840.cms.txt</docno>
<text>
 
महामुंबई: मुंबई टाइम्स
सांस्कृतिक पुढाऱ्यांना त्सुनामीपीडितांचा विसर?
[ Sunday, January 16, 2005  07:59:04 pm]


अमित भंडारी

देशाच्या किनारपट्ट्यांना त्सुनामी लाटांचा तडाखा बसूनही मराठी नाट्यसंमेलन आणि साहित्य संमेलन दणक्यात होतंय. त्सुनामीग्रस्तांना मदतीचा ओघ सुरू असताना अशी संमेलनांसाठी प्रचंड खर्च करणं, व्हीआयपींसाठी हेलिपॅड या गोष्टींसाठी लाखो रुपयांची उधळण होत आहे.

डोंबिवलीत महिनाअखेर होणारं नाट्यसंमेलन आणि त्याच काळात नाशिकमध्ये होणारं साहित्य संमेलन यासाठी लाखो रुपये उभारण्याचे प्रयत्न चालू झालेत. सरकारी अनुदान पदरात पाडून घेण्यासाठी प्रयत्न चाललेत. त्सुनामीमुळे पदरात अनुदानाचा नारळ पडणार की नाही, याबाबत संमेलनांच्या आयोजकांमध्ये साशंकता आहे. पण रक्कम मिळवण्यासाठी मोर्चेबांधणी सुरू आहे.

साहित्य संमेलन आणि नाट्य-संमेलनाच्या तारखा एकच आहेत (29 व 30 जानेवारी). या दिवसांत सुमारे 25 ते 30 लाख रुपये उत्सवावर खर्च होणार आहे. यात जेवणावळ, मंडप-सजावट, सत्कार समारंभाचा आहे.

हजारो रसिक भोजनाचा आस्वाद घेणार, हे स्वाभाविक आहे. भव्य मांडव, मुक्तमंच, सुमारे 30 हजारांहून अधिक खुर्च्या, शेकडो सोफे आणि गुबगुबीत खुर्च्या, मंडप यावर निश्चितच हजारो रुपये खर्च होणार, हे उघड आहे. त्सुनामी लाटांच्या विध्वंसामुळे अशी संमेलनं न होणं, हा पर्याय नाही. मात्र ती अतिउत्साहात साजरी करण्याबाबत साहित्य आणि नाट्यक्षेत्रात नाराजीचे सूर घुमू लागले आहेत. संमेलनाला मिळणारा प्रतिसाद आणि धूमधडाक्यावर आयोजकांच्या ' कार्यबाहुल्या ' चं मूल्यमापन होत असतं. त्यामुळे हा महोत्सवाचा डामडौल वाढावा, यासाठी ' आटापिटा ' होत असल्याचं समजतं.

नाट्य संमेलनाच्या समारोपाला केंदीय कृषिमंत्री शरद पवार नाशिकहून खास विमानाने डोंबिवलीला येत आहेत. त्यामुळे त्यांच्यासाठी डोंबिवलीपाशी हेलिपॅड उभारण्याचे प्रयत्न सुरू आहेत. तसंच त्सुनामी लाटांचा प्रचंड तडाखा बसलेल्या अंदमान-निकोबार बेटांचे राज्यपाल प्रा. राम कापसेही संमेलनाला उपस्थित राहणार असल्याचं आयोजकांनी कळवलं आहे.

त्सुनामीसारखी आपत्ती ओढावली असतानाही साहित्य वा नाट्य संमेलनं इतकी झोकात व्हावीत की नाही, हा वादाचा मुद्दा असला तरीही संमेलनांचा दोन-तीन दिवस असलेला उत्सव एका दिवसात आटोपता घ्यावा, अशी चर्चा मंुबईसह राज्यभरातल्या साहित्यिक आणि नाटकवाल्यांच्या कट्ट्यावर रंगू लागली आहे.

 
</text>
</doc>
