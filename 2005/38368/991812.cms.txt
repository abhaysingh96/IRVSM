<doc>
<docno>991812.cms.txt</docno>
<text>
 
प्रगती फास्ट
अरे लक्ष कुठे आहे?
[ Sunday, January 16, 2005  07:42:40 pm]


करिअरसंबंधी तुमच्या काही सूचना, समस्या किंवा प्रश्न असतील, तर आमच्याकडे त्वरित पाठवा.

आमचा इमेल आयडी: जानेवारी महिना उजाडला, की कळत-नकळत ' अरे परीक्षेला किती दिवस राहिलेत ?' हे विचार सुरू होतात. नोट्स, पुस्तकं, गाइड यातील अभ्यास बघितला, की वेळ आणि अभ्यासाचं प्लॅनिंग केल्याशिवाय आपला निभाव लागणार नाही, याचीही कल्पना येते. लायब्ररी, घर, रीडिंग रूम या ठिकाणी अगदी वेळेत पोहोचतो. पण अभ्यासात लक्षच लागत नाही. अभ्यास करताना एकाग्रता कशी साधायची, हे कोडं उलगडत नसेल, तर तुम्हाला खालील स्टडी टिप्स उपयोगी पडू शकतील.

अभ्यासात लक्ष देण्यासाठी सर्वप्रथम मनातील हजारो विचारांना दूर केलं पाहिजे. पण त्यासाठी जबरदस्ती करणं योग्य नाही. वाचताना, लिहिताना, लेक्चर ऐकताना तुम्हाला वाटलं, की आपलं लक्ष लागत नाही किंवा आपण वेगळ्याच गोष्टीचा विचार करतोय, तर स्वत:ला ताकीद द्या. सुरुवातीला असं वारंवार होतं, पण नंतर तुम्हाला एकाच गोष्टीचा विचार करण्याची सवय लागते.

गेल्या काही वर्षांच्या अनुभवातून तुमच्या लक्षात आलंच असेल, की जास्तीतजास्त अभ्यास कुठे करता येईल! लायब्ररी, कॉलेज कॅम्पस, घर, रीडिंग रूम यापैकी तुमच्या आवडीच्या ठिकाणीच अभ्यास करा.

त्या ठिकाणी योग्य प्रकाशयोजना, तुम्हाला शारीरिक थकवा जाणवणार नाही, अशी बसण्याची व्यवस्था असावी.

तुमचं लक्ष विचलित करणाऱ्या गोष्टी अभ्यासाच्या ठिकाणी असणार नाहीत, याची काळजी घ्या. उदा. टेलिफोन, मोठ्या आवाजातलं म्युझिक, धमाल करणाऱ्या कार्यक्रमांच्या गप्पा.

अभ्यास करताना नकळत एक स्ट्रेस जाणवायला लागतो. अभ्यास कधी होणार, मला चांगले मार्क्स मिळतील का, या नोट्स बरोबर आहेत का, माझ्या लक्षात राहील का, पेपर वेळेत पूर्ण होईल का... हे विचार करण्याचं टाळणं खूप कठीण असतं. त्यामुळे थोडासा वेळ काढून एकदाच या सगळ्या प्रश्नांचा विचार करा. त्याची उत्तरं मिळाली, की पुन्हा तुम्हाला त्रास होणार नाही.

अभ्यासासाठी आवश्यक असलेल्या गोष्टी एकाच वेळी घेऊन ठेवा.

कुणाला रात्रभर अभ्यास करायला आवडतं, तर कुणाला सकाळी उठून. तुमच्या आवडीची वेळ अभ्यासासाठी निवडा.

सिलॅबसचे वेगवेगळे टप्पे करा. आठवडा किंवा दिवसाचं ध्येय ठरवून तो अभ्यास पूर्ण झाला पाहिजे. पण ही ध्येय वास्तवादी असावीत. मी संपूर्ण दिवस अभ्यास करेन, आज या विषयाची सगळी पुस्तकं वाचेन यासारखी अवास्तव ध्येय पूर्ण होत नाहीत आणि मग तुम्हाला फ्रस्ट्रेशन येतं.

तुम्ही ठरवलेला अभ्यास वेळेच्या आधी झाला, तर स्वत:ची पाठ थोपटायला विसरू नका. अशा वेळी तुम्ही एखादं आवडतं गाणं ऐका, थोड्या वेळासाठी टीव्ही बघा किंवा कम्प्युटर गेम्स खेळा. ठरवलेला अभ्यास वेळेत झाला नाही, तर स्वत:ला शिक्षा द्यायलाही विसरू नका.

ठराविक कालावधीनंतर छोटासा ब्रेक घ्या. त्यात पुन्हा अभ्यासाचा विचार करू नका.

दिवसभर एकाच विषयाचा अभ्यास करण्यापेक्षा दोन तीन विषयांचा ठराविक तास अभ्यास करा. त्यामुळे एकाच विषयाचा अभ्यास करून येणारा कंटाळा टाळता येईल.

फक्त पाठांतर किंवा वाचन यामुळे अभ्यास योग्य दिशेने होतोय की नाही याचा अंदाज येत नाही. त्यामुळे एक टॉपिक झाला, की त्याचं उत्तर लिहून बघा. उत्तर खूप मोठं असेल, तर सगळे पॉइण्ट्स लिहून काढा. याचा उपयोग उजळणी करताना होतो. मोठ्याने वाचायची सवय असेल, तर पुस्तक बंद करून सगळे मुद्दे स्वत:लाच सांगण्याचा प्रयत्न करा.

नोट्समध्ये महत्त्वाचे मुद्दे रंगीत पेन किंवा पेन्सिलने मार्क करा.

सुरुवातीला सोप्या टॉपिक्सचा अभ्यास करा. त्यामुळे आपला अभ्यास निश्चित होईल, हा आत्मविश्वास येतो.

घड्याळावर लक्ष ठेवून अभ्यास करू नका. वेळ सांभाळण्याकडे लक्ष दिल्यामुळे अभ्यास होत नाही.

शक्य असेल तर सकाळी मेडिटेशन करा. शारीरिक थकवा आणणाऱ्या व्यायामाचं प्रमाण कमी करा.

आज ठरवलेला अभ्यास झाला, हे समाधान घेऊन तुम्हाला शांत झोप लागली, तर दुसऱ्या दिवशी अधिक जोमाने अभ्यास करता येईल.

प्रगती फास्ट टीम

 
</text>
</doc>
