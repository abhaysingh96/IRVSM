<doc>
<docno>991563.cms.txt</docno>
<text>
 
महामुंबई
आता भाजीपालाही महागला!
[ Sunday, January 16, 2005  12:04:16 am]


म. टा. प्रतिनिधी

मुंबई : वाशीतील धान्य आणि मसाला बाजारातील घाऊक व्यापाऱ्यांनी पुकारलेल्या संपाची तीव्रता वाढू लागली असून मुंबई, ठाणे, नवी मुंबईसह रायगड जिल्ह्यातील किराणा वस्तूंच्या किरकोळ दरांमध्ये 25 ते 30 टक्क्यांनी वाढ झाली आहे. आंदोलनाशी सुतराम संबंध नसलेल्या भाजीपाल्याचे भावही अशाच प्रमाणात वाढू लागल्याने सर्वसामान्य ग्राहक हवालदिल झाले आहेत. जीवनावश्यक वस्तूंचे दर नियंत्रणात ठेवण्यासाठी 14 लाख मेट्रिक टन साखर रेशन दुकानदारांना उपलब्ध करण्यात आली असून ती दारिद्यरेषेवरील रेशनधारकांना 13 रु. 50 पै. किलो दराने मिळेल, असे अन्न आणि नागरी पुरवठामंत्री सुनील तटकरे यांनी ' मटा ' ला सांगितले.

या परिसरातील रेशन दुकानांना पुरेशा प्रमाणात गहू- तांदळाचा पुरवठा तातडीने करण्यात आला आहे. सर्वसामान्य ग्राहकांना महागाईचा फटका बसणार नाही, याची काळजी सरकार घेत असल्याचे तटकरे म्हणाले. सेवाकराच्या प्रश्ानवर केंदीय कृषीमंत्री शरद पवार यांच्या पुढाकाराने संबंधितांची केंदीय अर्थमंत्र्यांकडे रविवारी अथवा सोमवारी बैठक होईल. त्यात तोडगा निघेल, अशी अपेक्षा त्यांनी बोलून दाखवली.

वाशीतील अन्नधान्य, मसाल्याच्या सुमारे 1600 घाऊक व्यापाऱ्यांनी सलग तिसऱ्या दिवशीही खरेदीविक्री व्यवहार बंद ठेवले होते. त्यामुळे वाशीतून एकही ट्रक माल मुंबईत येऊ शकला नाही. मसाला आणि धान्यबाजारात रोज 600 गाड्यांची आवक होते. मात्र गेल्या दहा दिवसांत फक्त 200 गाड्यांची आवक झाल्याचे आमच्या नवी मुंबईच्या वार्ताहराने कळविले आहे. नारळ, साखर, गहू व तांदूळ यांचा तुटवडा झाला असला, तरी तेल-तूप व्यापाऱ्यांना बंदचा फटका बसला नसल्याचे सांगण्यात आले.

संपामुळे निर्माण झालेल्या परिस्थितीचा फायदा घेऊन पूर्व आणि पश्चिम उपनगरातील ठिकठिकाणच्या किरकोळ व्यापाऱ्यांनी गहू, तांदूळ, साखर, विविध प्रकारच्या डाळी आणि अन्य किराणा वस्तूंच्या दरात 25 ते 30 टक्क्यांनी वाढीचा फटका ग्राहकांना बसत आहे. गव्हाच्या दरांमध्ये किलोमागे पाच रुपयांनी वाढ झाली. तांदळाचे भावही प्रतवारीनुसार वाढले असून सर्वसामान्यांना लागणाऱ्या जाडा तांदळाचा भाव दहा रुपयांवरून बारा रुपयांवर गेला होता. शेंगदाणे 28 वरून 36 रुपये तर आटा 10 वरून 12 रुपयांवर गेला होता.

या ' आंदोलना ' चा महाराष्ट्राच्या विविध भागातून मुंबईत येणाऱ्या भाजीपाल्याशी काहीच संबंध नाही. पण बोरिवली, मुलुंड, कुर्ला, अंधेरी, वांदे, घाटकोपर, दादर, भायखळा, शिवाजीनगर, गोवंडीतील मंडईतील भाजीपाला 15 ते 20 टक्क्यांनी महागला होता.

 
</text>
</doc>
