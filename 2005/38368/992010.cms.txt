<doc>
<docno>992010.cms.txt</docno>
<text>
 
महामुंबई
प्राण्यांना त्रास देणाऱ्यांकडून वर्षाला 12 हजारांची दंड वसुली
[ Sunday, January 16, 2005  11:58:07 pm]


सुरेशचंद वैद्य

मुंबई : भायखळ्याच्या वीरमाता जिजाबाई भोसले उद्यानातील प्राणी व पक्षी यांचे पिंजरे व तेथील परिसराला भेट देताना प्राण्यांना डिवचू नये, त्यांना खाद्यपदार्थ देऊ नये, असे आदेश असतानाही काही हौशी मंडळींकडून अतिउत्साहीपणा दाखविला जातो, अशा मंडळींकडून होणाऱ्या नियमभंगाबद्दल त्यांच्या-कडून वर्षाकाठी अंदाजे 10 ते 12 हजार रुपये दंड वसूल केला जातो.

या उद्यानाला वर्षाकाठी अंदाजे 20 ते 22 लाख लोक भेट देतात ; दररोज साधारण सात ते आठ हजार पर्यटक येथे येतात. उद्यानात 26 जातीचे 200 प्राणी असून 40 ते 45 प्रकारचे पक्षी आहेत, त्या पक्षांची संख्या अंदाजे 450 आहे. प्राण्यांमध्ये बिबळे वाघ, सिंह, गेंडा, हत्ती, पाणघोडा, अस्वल, माकड, तरस, हरणे आदींचा समावेश आहे.

प्राण्यांना त्रास दिला जाऊ नये व त्यांना त्यांचे स्वातंत्र्य मुक्तपणे उपभोगता यावे म्हणून वन्य प्राणी संरक्षणाच्या नव्या धोरणानुसार त्यांना डिवचणे अथवा गोेंगाट करून त्रास देणे याला मनाई करण्यात आली आहे. जे या नियमाचा भंग करतात त्यांच्याकडून जागेवरच 50 ते 100 रुपये दंड घेतला जातो, अशी माहिती उद्यानाचे उपअधीक्षक डॉ. एम. व्ही. वाणी यांनी दिली.

उद्यानात हरीण व काळविटांंची संख्या मर्यादेपेक्षा अधिक झाली असल्याने ती वाढू नये म्हणून प्रतिबंधात्मक उपाय सुरू करण्यात आले आहेत. केवळ 20 काळवीट ठेवण्याची मर्यादा असताना आता तेथे 70 काळवीट आहेत, त्यामुळे 50 जादा काळवीट अन्य अभयारण्य अथवा उद्यानांमध्ये पाठविण्याचे प्रयत्न सुरू आहेत.

 
</text>
</doc>
