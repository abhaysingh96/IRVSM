<doc>
<docno>991906.cms.txt</docno>
<text>
 
देश-विदेश
काँग्रेस प्रदेशाध्यक्षांची निवड 30 एप्रिलपर्यंत
[ Sunday, January 16, 2005  09:23:19 pm]


वृत्तसंस्था

चंदीगढ : देशभरातील काँग्रेस प्रदेशाध्यक्षांची नियुक्ती ही निवडणुकीद्वारे 30 एप्रिलपर्यंत केली जाईल, अशी घोषणा केंदीय राज्यमंत्री आणि काँग्रेस महासमितीच्या संघटनात्मक निवडणुकीचे अध्यक्ष ऑस्कर फर्नांडिस यांनी रविवारी केली.

संघटनात्मक निवडणुका अनिवार्य असून निवडणुकांशिवाय प्रदेश काँग्रेस समिती स्थापण्यास परवानगी मिळणार नाही, असे त्यांनी स्पष्ट केले. विभाग काँग्रेसच्या निवडणुका 31 जानेवारीपर्यंत पूर्ण होतील, असेही त्यांनी सांगितले.

संघटनात्मक पातळीवर पक्षातील 33 टक्के अधिकारपदे महिलांसाठी आरक्षित राहतील तर 20 टक्के पदे अल्पसंख्यक, अनुसूचित जाती तसेच दुर्बल घटकांसाठी राखीव राहतील, अशी माहितीही त्यांनी दिली.

हरयाणा विधानसभेच्या तीन फेब्रुवारीला होत असलेल्या निवडणुकीत उतरलेल्या बंडखोर उमेदवारांनाही त्यांनी निर्वाणीचा इशारा दिला. बंडखोर उमेदवारांशी संवाद साधण्याचा आमचा प्रयत्न सुरू आहे. पण अधिकृत उमेदवाराविरोधात जो कोणी उभा राहील त्याला निलंबित केले जाईल, असे ते म्हणाले.

 
</text>
</doc>
