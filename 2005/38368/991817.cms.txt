<doc>
<docno>991817.cms.txt</docno>
<text>
 
हेल्थ
शाबासकी की शिक्षा?
[ Sunday, January 16, 2005  07:45:45 pm]


पुष्कळसे पालक मुलांवर लक्ष ठेवण्याबाबत अंग काढून घेतात. मुलांशी जवळीक साधण्यामध्ये काय शक्ती असते, याचा विचार करत नाहीत. त्यामुळे मुलं कुठे जातात, काय करतात याची त्यांना माहिती नसते. तसंच मुलांच्या मित्रांशीदेखील त्यांना सुसंवाद साधता येत नसल्याने ते आपल्या मुलांवर देखरेख ठेवू शकत नाहीत. चांगल्या वर्तणूकीसाठी शाबासकी व वाईट वागलं तर शिक्षा हा सर्वसाधारण पालकांचा खाक्या असला, तरी या गोष्टी घरातील ऊबदार व प्रेमळ वातावरणातच घडाव्यात.

मायकेल रटर यांनी पालकत्त्वाचे चार प्रकार सांगितले आहेत. अधिकारवाणी-वागण्याचे कडक नियम अंगिकारणारे. स्वभावाने कठोर. यांमुळे मुलांच्या मनात नैराश्य येऊ शकतं. मवाळ - मुलांना कसंही वागायला मुभा देणारे. पण यामुळे मुलांवर नियंत्रण राहत नाही. अलिप्त - मुलांशी मिळून- मिसळून न वागणारे. त्यांच्याकडे दुर्लक्ष करणारे. यामुळे मुलं आक्रमक स्वभावाची होऊ शकतात. देवाणघेवाण - मुलांच्या वागण्याबाबत वैचारिक देवाणघेवाण करून निर्णय घेणारे. यांच्यामुळे मुलांना स्वत:ची ओळख पटते.

पुष्कळसे पालक मुलांशी जवळीक साधण्यामध्ये काय शक्ती असते, याचा विचार करत नाहीत. त्यामुळे मुलं कुठे जातात, काय करतात याची त्यांना माहिती नसते. तसंच मुलांच्या मित्रांशीदेखील त्यांना सुसंवाद साधता येत नसल्याने ते आपल्या मुलांवर देखरेख ठेवू शकत नाहीत. मुलांची हेअरस्टाइल, कपड्यांची आवडनिवड, संगीताची गोडी याबाबतही त्यांचं लक्ष नसतं. ते आपल्या मुलांना समाजातील प्रलोभनं व भलत्यासलत्या आकर्षणांच्या सान्निध्यात राहू देतात. मोबदल्यात चांगल्या वर्तणुकीची अपेक्षा धरतात. उदा. ते मुलांना मोठी माणसं नसलेल्या पाटीर्त जाऊ देतात व तिथे जाऊन दारू पिऊ नको, सिगरेट ओढू नको असं आवर्जून सांगतात. डेटिंग करा, पण भावनिक वा वैषयिकरीत्या गुंतू नका, असं सांगतात. हे म्हणजे दारुड्याला बारमध्ये जायला परवानगी द्यायची, पण तिथे पिऊ नकोस किंवा खादाड माणसाला मिठाईच्या दुकानात पाठवायचं आणि तिथे खाऊ नकोस, असं सांगायचं, अशा प्रकारचे सल्ले.

बिघडलेल्या किंवा गुन्हेगारी प्रवृत्तीच्या मुलांच्या संगतीत जर मुलं जास्त वेळ राहू लागली व त्यांच्यावर जर पालकांचं लक्ष नसेल, तर ती बिघडण्याचाच दाट संभव असतो. काही पालक यावर भाष्य करतात, की मी काही बेबी सिटर नव्हे. मुलांना जखडून ठेवणं हे माझं काम नाही. कसं वागायचं ते स्वत:च शिकतील, अशा विचारांनी जे पालक आपली जबाबदारी झटकून मुलांवर लक्ष ठेवणार नाहीत, त्यांची जागा मग त्यांचे मित्र घेऊ शकतात. पालकांची देखरेख संपली व ते काम बरोबरीचे मित्र करू लागले, की त्यांच्या जीवनात पडझड होण्याची शक्यता जास्त असते. पुष्कळशा कुटंुबात असंही आढळून येतं, की पालक मुलांवर लक्ष ठेवण्याबाबत अंग काढून घेतात. घरातील मोठ्या मुलांनी लहानांवर लक्ष ठेवावं, अशी त्यांची अपेक्षा असते. परंतु यामध्ये खरं संगोपन त्या मुलाला लाभत नाही. अमेरिकेमध्ये अशी लक्षावधी उदाहरणं आढळतील, की तिकडच्या मुलांना दिवसभर पालकांचा सहवास किंवा मार्गदर्शन मिळतच नाही. अमेरिकेमधील लहानसहान शहरांमध्ये मुलं मुलांचाच जीव घेतात, एकमेकांना लुटतात, बलात्कार करतात. याची एवढी प्रकरणं घडतात, की जगात इतरत्र कुठेही असे प्रकार घडत नसतील.

आपल्याकडे पालकांना वाटतं, की पाहिजे तेवढं सुरक्षाकवच मुलांना दिलं, की पुरे झालं. पण त्यापुढे जाऊन आपली मुलं कोणाच्या सहवासात असतात, काय करतात याची खबर पालकांनी नेहमीच ठेवली पाहिजे. प्रत्येक मुलाला अशा देखभालीची आवश्यकता असते. मुलांवर किती विश्वास टाकला पाहिजे, त्याची जाणीव व्हायला हवी. म्हणूच ज्या मुलाची विश्वासार्हता जास्त त्याला पालकांची थेट देखरेख कमी लागते. तर ज्या मुलाची विश्वासार्हता कमी असते, त्याच्यावर थेट देखरेख जास्त ठेवावी लागते. विश्वास आणि स्वातंत्र्य यांचा वयोगटाशी काही संबंध नसतो, हेही लक्षात घेतलं पाहिजे. अगदी दहा वर्षं वयाची असंख्य मुलं आढळतील, ज्यांनी सतरा वर्षांच्या मुलांपेक्षा जास्त विश्वास संपादन केला आहे. त्यामुळे ते अधिक स्वातंत्र्य उपभोगत आहेत.

हाताबाहेर गेलेल्या मुलाला पुन्हा कुटुंबात आणण्यासाठी व त्याच्यावर नियंत्रण ठेवण्यासाठी पालकांनी पुढाकार घेऊन त्याला वाईट संगतीमधून बाहेर काढलं पाहिजे. बिघडलेल्या मुलांना ताळ्यावर आणण्यासाठी शिस्त, देखरेख आणि प्रेम यांचं पालन केलं पाहिजे.

मुलांना शिक्षा देऊन फारसा उपयोग होत नाही. कारण त्याने एकतर ते नियमांचं पालन तरी करतात किंवा मनमानीपणा केल्यानंतर शिक्षा भोगायचीच आहे, अशा प्रवृत्तीने मनमानीच करणं पसंत करतात. शिवाय जी मुलं हट्टी असतात, ती आव्हान देऊ लागतात. लांड्यालबाड्या करू लागतात. पालक आणि शिक्षकांवरच नियंत्रण ठेवू लागतात.

चांगल्या वागणुकीसाठी बक्षीस देणं हाही मुलांच्या संबंधातील तोडगा तितकासा व्यवहार्य नाही. कारण बक्षिसाच्या आमिषापोटी एकतर ते नियमांचं पालन करतात किंवा नको ते बक्षीस, त्यापेक्षा मनमानी बरी, अशी भूमिका घेतात. विशेषत: स्वभावाने विचित्र, हट्टी मुलांवर बक्षिसाचा प्रयोग उपयोगी ठरतच नाही. त्यापेक्षा शिस्त, देखरेख आणि जवळीक यांनी त्यांच्या वर्तनात सुधारणा घडवून आणा. याचा अर्थ चांगलं वागणाऱ्या मुलांना बक्षीस देऊ नका, असा नाही. केवळ त्यांच्यात बदल घडवून आणण्यासाठी ते एक कारण होऊ शकत नाही. चांगल्या वर्तणुकीसाठी शाबासकी व वाईट वागलं तर शिक्षा हा सर्वसाधारण पालकांचा खाक्या असला, तरी या गोष्टी घरातील ऊबदार व प्रेमळ वातावरणातच घडाव्यात.

तुम्ही तुमचे प्रश्न किंवा अडचणी डॉ. गिरीश संघवी यांना विचारू शकता. आमचा पत्ता : ' अंदर की बात ', मुंबई टाइम्स, दुसरा मजला, टाइम्स ऑफ इंडिया इमारत, डी.एन. रोड, मुंबई - 400001.

डॉ. गिरीश संघवी

 
</text>
</doc>
