<doc>
<docno>991959.cms.txt</docno>
<text>
 
महाराष्ट्र
माझ्या भूमिका अजूनही रसिकांच्या स्मरणात असणे आनंददायक
[ Sunday, January 16, 2005  10:35:16 pm]


म. टा. प्रतिनिधी

वहिदा रेहमान यांची कृतज्ञता

पुणे : मी सध्या सिनेमात फारसे काम करत नसतानाही जीवनगौरव पुरस्कार देऊन करण्यात आलेल्या सन्मानामुळे मला सानंद आश्चर्य वाटत आहे. 30-40 वर्षांपूवीर् आपण केलेल्या भूमिका लोकांच्या अजूनही लक्षात आहेत हे पाहून नम्रतेने नतमस्तक व्हावेसे वाटते, या शब्दात ज्येष्ठ भारतीय अभिनेत्री वहिदा रेहमान यांनी त्यांच्या भावना रविवारी व्यक्त केल्या.

तिसऱ्या पुणे आंतरराष्ट्रीय चित्रपट महोत्सवात (पीआयएफएफ 2005) त्यांना तसेच ज्येष्ठ निर्माते दिग्दर्शक शक्ती सामंता यांना अनुक्रमे राज्याचे मुख्यमंत्री विलासराव देशमुख आणि केंदीय माहिती आणि नभोवाणी मंत्री जयपाल रेड्डी यांच्या हस्ते जीवनगौरव पुरस्काराने गौरवण्यात आले. टाळ्यांच्या कडकडाटात उपस्थित पुणेकर रसिक तसेच पाकिस्तानमधील प्रतिनिधी मंडळाने दोघांना उत्स्फूर्त दाद दिली. सन्मानपत्र, शाल आणि पुष्पगुच्छ असे त्याचे स्वरूप होते, तर शक्तीदा यांना ज्ञानाचे प्रतिक असणारी पुणेरी पगडी घालण्यात आली.

आपल्या छोट्याशा भाषणात वहिदाजींनी आपल्या अभिनयाच्या कारकिदीर्ची सुरूवात सांगितली. त्या म्हणाल्या की नियती आणि परमेश्वर या दोघांनी माझ्यासाठी इतके काही केले की मला फारसे काही वेगळे करावेच लागले नाही! भरत नाट्यम शिकल्यामुळे विशाखापट्टणम सारख्या छोट्या गावात व्हाइसरॉय पुढे नृत्य सादर करण्याची संधी मिळाली. त्यातूनच या ' अगली डकलिंग ' चे (कुरुप बदकाच्या पिल्लू) रुप पालटले! हैदराबादमध्ये तेलगू सिनेमातील नृत्य पाहिल्यावर गुरुदत्त यांनी मला मुंबईला ' प्यासा ' मध्ये काम करण्यासाठी आमंत्रित केले. त्यानंतर ' सीआयडी ' पासून माझा पुढचा प्रवास घडला.

जगात सर्वाधिक सिनेमे बनवणाऱ्या भारतात या माध्यमाची स्वत:ची एक खास शक्ती आहे, असे सांगून श्री. रेड्डी म्हणाले की, विविधतेत सामावलेल्या आपल्या लोकशाही वाचवण्याचे काम भारतीय सिनेमाने केले आहे!

अत्यंत कठीण आवस्थेतून जाणाऱ्या आजच्या हिंदी चित्रपट उद्योगासाठी अमलात आणणारे चाचेगिरीविरोधी कायदे महाराष्ट्र सरकारने काटेकोरपणे अमलात आणावेत असे आवाहन त्यांनी मुख्यमंत्री देशमुख यांना केले. तसेच करमणूक करामध्ये देशातील सर्व राज्यांमध्ये एकसूत्रता कशा पद्धतीने आणता येईल यासाठी जाणीवपूर्वक प्रयत्न करण्यात येतील, असे आश्वासनही त्यांनी दिले.

मुख्यमंत्री देशमुख आणि पाकिस्तानी गायक नैम यांनी वहिदा रेहमान यांच्यावरील ' चौदवीका चाँद हो, या आफताब हो, जो भी हो तुम खुदाकी कसम, लाजवाब हो ' या ओळी सादर करून त्यांच्याबद्दलच्या भावना व्यक्त केल्या. पुढील वषीर्पासून मराठी सिनेमांसाठी महाराष्ट्र सरकारचे पारितोषिक ठेवण्यात येईल अशी घोषणाही मुख्यमंत्र्यांनी केली.

 
</text>
</doc>
