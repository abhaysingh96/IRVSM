<doc>
<docno>991775.cms.txt</docno>
<text>
 
सदर
'बटर' दाबेली!
[ Sunday, January 16, 2005  07:12:39 pm]


सिद्धिविनायक डबल रोटी

मुंबई ही जादूचीच नगरी आहे. इथे ज्याला जमलं काही करायला, त्याने बरंच काही करूनही दाखवलं. तुम्ही फक्त काही तरी करायची तयारी ठेवा, जिद्द बाळगा, हेच जणू ही मुंबई सांगत असते. आणि ज्याने हे ऐकलं त्याला या मुंबईने भरभरून दिलं. ठाण्याच्या मंगेशच्याबाबतीत असं काहीसं घडलं आहे. सात वर्षांपूवीर् एका डबलरोटी ( दाबेली)च्या गाडीवर हेल्पर म्हणून कामावर असलेल्या मंगेशने आज स्वत:चा व्यवसाय सुरू केला आहे, आज तो डबलरोटीच्या एका गाडीचा मालक आहे.

ठाणे पश्चिमेला असलेल्या विष्णूनगरच्या 19 नंबर शाळेच्या बाजूलाच मंगेश पाटील याची सिद्धिविनायक अमूल डबल रोटी ही गाडी गेली पाचेक वर्षं नेमाने संध्याकाळी चार वाजता लागते. या गाडीची खासियत म्हणजे इथे फक्त दाबेली आणि बटर मिसळच मिळते! या गाडीवरच्या दाबेलीची खासियत म्हणजे तिचा ' सॉफ्टनेस ' आणि अफलातून ' टेस्ट '. ही दाबेली थंड असो वा गरम, ती छान सॉफ्ट असते! आणखी एक विशेष म्हणजे इथली दाबेली फक्त बटरमध्येच बनवली जाते. शिवाय यात नावालाच मसाला शेंगदाणे वा कांदा नसतो, तर दाबेलीमध्ये भरल्या जणाऱ्या मसाल्यातही याचं प्रमाण भरपूर असतं. शिवाय दाबेलीसोबत मसाला दाणे दिले जातात ते वेगळेच. या दाबेलीच्या मसाल्यासाठी बटाटा, मसाला, गरम मसाला (खास दबेलीसाठीचा) आणि गोड-तिखट चटणी आदी पदार्थ वापरले जातात. विशेष म्हणजे या दाबेलीच्या मसाल्यावर सजावटीसाठी अननस, काळी दाक्षं, चेरी आणि सुकं खोबरंही वापरलं जातं.

या गाडीवर आणखी वेगळीच डिश तुम्हाला टेस्ट करत येईल. बटर मिसळ! ही मिसळ चांगलीच घट्ट असते. त्यात कोणत्याही प्रकारचा रस्सा घातला जात नाही. यासाठी वापरला जातं बटर बिस्किट! ते कुस्करून त्यात गोड चटणी, कांदा, तिखट चटणी, शंेगदाणे आणि बारीक शेव टाकून मिक्स केलं जातं. अर्थात चटणीचं प्रमाण थोडं जास्तच असतं. ही मिसळ र्सव्ह करताना त्यावर अतिशय आकर्षक सजावट केली जाते. या सजावटीसाठी अननसाची कापं, चेरी आणि टुटीफ्रुटी वापरली जाते. त्यामुळे या मिसळीची चव अधिकच वाढते.

वेगळ्या प्रकारची म्हणून इथली बटर मिसळ ट्राय करायला काहीच हरकत नाही. त्यानिमित्ताने एका चवीची भर तुमच्यालेखी निश्चितच वाढेल.

रसाळराव

 
</text>
</doc>
