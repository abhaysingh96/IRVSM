<doc>
<docno>991834.cms.txt</docno>
<text>
 
महाराष्ट्र
पाटीर्त मारहाण, पोलिसाची बदली
[ Sunday, January 16, 2005  07:55:14 pm]


मुंबई टाइम्स टीम

वसई : रिसॉर्टवर 31 डिसेंबरच्या रात्री चाललेल्या पाटीर्त मारहाण केल्याप्रकरणी विरार पोलिस स्टेशनमधील हवालदाराची ठाणेे मुख्यालयात बदली करण्यात आली आहे.

अर्नाळा समुदकिनाऱ्यावरील एका रिसॉर्टमध्ये 31 डिसेंबरच्या मध्यरात्री पाटीर्त मारामारी सुरू असल्याचा फोन आल्यानंतर आगाशी पोलिस चौकीतील हवालदार शिद तिथे पोहोचले. तिथे गेल्यावर एका व्यक्तीबरोबर त्यांची बाचाबाची झाली. त्यानंतर प्रकरण मारामारीपर्यंत पोहोचलं. दुसऱ्या दिवशी रिसॉर्टच्या मालकाने शिद यांच्या विरोधात विरार पोलिस स्टेशनमध्ये तक्रार दाखल केली. पोलिस दाद देत नाही म्हणून त्यांनी गृहमंत्र्यांकडेच तक्रार केली. पोलिस अधीक्षक रामराव पवार यांनी प्रकरणी शिद यांची संध्याकाळी पोलिस मुख्यालयात बदली केल्याचं सांगण्यात येतं.

दरम्यान वसईच्या किनारपट्टीवर सध्या रिसॉर्ट्सची संख्या वाढल्याने अनेक बेकायदा कृत्य वाढत चालली आहेत. त्यांच्याकडे कोणतीही परवानगी नसते. त्याचाच परिणाम म्हणून इथल्या प्रत्येक रिसॉर्टमध्ये अनैतिक धंदे होत असल्याच्या तक्रारी वाढत चालल्या आहेत. त्याचा त्रास स्थानिकांना सहन करावा लागतो. पण अशा रिसॉर्टवर कारवाई केली जात नाही. अशाच अनधिकृत रिसॉर्टमध्ये बेकायदा पाटीर्ला मज्जाव केल्याची शिक्षा आता पोलिस हवालदारालाच भोगावी लागल्याने पोलिसांत तीव्र नाराजी पसरली आहे.

चर्चवरील दरोड्याचा निषेध

पालीच्या चर्चवर पडलेल्या दरोड्याच्या निषेधार्थ वसईतल्या सर्व धर्मगुरूंनी पोलिस उपअधीक्षकांच्या कार्यालयासमोर धरणं धरलं होतं. वसईतील दरोड्यांची मालिका संपली नाही तर बेमुदत उपोषण केलं जाईल, असा इशारा देण्यात आला आहे.

पालीच्या देवमाता चर्चवर बुधवारी रात्री दरोडा टाकण्यात आला. त्याच्या संतप्त प्रतिक्रिया उमटल्या. फादर फ्रान्सिस दिब्रिटो यांच्या नेतृत्वाखाली सर्व फादरांनी पोलिस उपअधीक्षकांच्या कार्यालयासमोर धरणं धरलं. या वेळी 40 फादर उपस्थित होते. दोन महिन्यांपूवीर् फादर दिब्रिटो यांच्या नेतृत्वाखाली पोलिस उपअधीक्षकांच्या कार्यालयावर मोर्चा नेण्यात आला होता. त्या वेळी पोलिस अधीक्षक रामराव पवार यांनी वसईतल्या दरोड्यांवर आळा घालून दरोडेखोरांना गजाआड करू असं आश्वासन दिलं होतं. पण दरोड्यांचे प्रकार सुरूच राहिले.

पाली चर्चवर पडलेल्या दरोड्यातील दरोडेखोरांना तात्काळ अटक करण्यात यावी, वसईत पडणारे दरोडे बंद व्हावेत अन्यथा बेमुदत उपोषण केलं जाईल, असा इशारा धर्मगुरूंनी दिला आहे.

रस्ता सुरक्षा सप्ताह

रस्ता सुरक्षा सप्ताहानिमित्ताने विरार पोलिस ठाण्याच्या माध्यमातून विविध कार्यक्रमांचं आयोजन केलं होतं. पोलिस इन्स्पेक्टर सुधाकर दातार यांच्या मार्गदर्शनाखाली पोलिस स्टेशनच्या हद्दीत सुरक्षितेतसंबंधी कार्यक्रम आयोजित करण्यात आले होते. पीयूसी, रिक्षाचालकांना वाहतुकीच्या नियमांसंबधी माहिती आणि वैद्यकीय तपासणी शिबिरं भरवण्यात आली होती.

 
</text>
</doc>
