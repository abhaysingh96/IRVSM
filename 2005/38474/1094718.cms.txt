<doc>
<docno>1094718.cms.txt</docno>
<text>
 
महामुंबई
'मराठी माणसाला स्वत:च्या शक्तीची जाणीव नाही'
[ Monday, May 02, 2005  01:19:35 am]


म. टा. सांस्कृतिक प्रतिनिधी

मंुबई : ' मराठी माणूस हनुमानासारखा आहे. हनुमानाला स्वत:च्या शक्तीची जाणीव नव्हती. ती त्याला जांबुवंताने करून दिली. या राज्यातल्या नऊ कोटी 60 लाख हनुमानांना जागरुक केले, तर महाराष्ट्राचे महाशक्ती बनण्याचे स्वप्न पूर्ण होईल ', असा आशावाद जागवत आंतरराष्ट्रीय कीतीर्चे वैज्ञानिक डॉ. रघुनाथ माशेलकर यांनी टाळ्यांच्या कडकडाटात ' महाराष्ट्र भूषण ' स्वीकारला.

पु. ल. देशपांडे अकादमीच्या रवींद नाट्यमंदिरात रविवारी सायंकाळी माशेलकर यांना पाच लाख रुपये, सन्मानचिन्ह, मानपत्र, शाल व श्रीफळ या स्वरूपाचा यंदाचा ' महाराष्ट्र भूषण पुरस्कार ' मुख्यमंत्री विलासराव देशमुख यांच्या हस्ते देऊन गौरविण्यात आले. 2004 सालच्या पुरस्काराचे मानकरी, थोर समाजसेवक बाबा आमटे मात्र प्रकृती अस्वास्थ्यामुळे सोहळ्यास उपस्थित राहू शकले नाहीत. त्यांना हा पुरस्कार त्यांच्या आनंदवनातील निवासस्थानी जाऊन आपण देणार आहोत, असे मुख्यमंत्र्यांनी यावेळी सांगितले.

अमेरिकेविरुद्धची ' हळदी घाटीची ' दुसरी लढाई जिंकणारेे डॉ. माशेलकर यांनी, ज्या तीन व्यक्तींमुळे आपण येथवर पोहोचलो, ती आपली आई, पत्नी आणि गुरु प्रा. मनमोहन शर्मा हे सोहळ्याला उपस्थित असल्याबद्दल आनंद व्यक्त केला.

महाराष्ट्राची स्पर्धा इतर राज्यांशी नसून ती जागतिक पातळीवरची आहे आणि ती मनुष्यबळ, बौद्धिक सुविधांचे बळ, व्यापार व उद्योगास पोषक वातावरण, वैचारिक क्षमता व उत्तम प्रशासन या जोरावर आपण जिंकणार आहोत, असे ते म्हणाले. मात्र, ज्ञानेश्वरीकडून नव्या सहस्त्रकातल्या विज्ञानेश्वरीकडे जाताना एकच खंत वाटते. मराठी माणसाचे मन व त्याची मानसिकता यात अंतर आहे. ही मानसिकता पुढे जाणाऱ्या मनाला मागे खेचते. आपण जे ठरवतो, ते करून दाखवतो. परंतु, आपल्या क्षमतेची जाणीव मराठी माणसाला नाही.

मुख्यमंत्री देशमुख म्हणाले की, डॉ. माशेलकरांनी आजवर विविध क्षेत्रांत मोलाचे संशोधन केले आहे. पण त्यांनी महाराष्ट्राच्या मानसिकतेचे जे संशोधन केले आहे, ते सर्वात महत्त्वाचे आहे. कारण त्यांनी स्वत: परिस्थितीशी झगडून इथवर झेप घेतली आहे. राज्यातील तरुणांनी उद्याचे माशेलकर बनण्याचे स्वप्न बाळगावे. महापालिकेच्या शाळेत शिकलेल्या व स्टेशनच्या दिव्याखाली अभ्यास केलेल्या या माणसाने, कोणताही न्यूनगंड बाळगू नये, असा संदेश आपल्या कृतीतून दिला आहे. महाराष्ट्र समृद्ध आहे तो अशा व्यक्तींमुळेच. त्यांची विनम्रता पाहून आज या पुरस्काराची उंची वाढली आहे, असे मला वाटते, असे मुख्यमंत्री म्हणाले.

पुरस्कार प्रदान सोहळ्यापूर्वी बाबा आमटे व डॉ. माशेलकर यांच्या कार्यकर्तृत्वाचा आलेख दाखविणारी पुरुषोत्तम बेडेर् यांनी तयार केलेली ध्वनीचित्रफीत दाखविण्यात आली. त्यात मनोगत व्यक्त करताना बाबा आमटे म्हणाले : जीवनभर मला अनेक पुरस्कार मिळाले. परंतु, दु:खितांच्या चेहऱ्यावर फुलणारे धारोष्ण हास्य हाच मला सवोर्च्च पुरस्कार वाटतो. हा पुरस्कार मला मिळाल्याचे जाहीर झाल्यावर हा आनंद मला आनंदवनातील सर्वांच्या चेहऱ्यावर दिसला.

सांस्कृतिक कार्यमंत्री अशोक चव्हाण यांनी कार्यक्रमाचे प्रास्ताविक केले, तर सांस्कृतिक कार्यसचिव संजिवनी कुट्टी यांनी आभार मानले. नरेंद बेडेकर आणि कल्पना साठे यांनी सूत्रसंचलन केले.

 
</text>
</doc>
