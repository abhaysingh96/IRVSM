<doc>
<docno>1094717.cms.txt</docno>
<text>
 
महामुंबई
राज्यातील असंघटित कामगारांसाठी कायदा लवकरच
[ Monday, May 02, 2005  01:18:57 am]


म. टा. प्रतिनिधी

मंुबई : राज्यातील असंघटित कामगारांना न्याय देणारा कायदा लवकरच केला जाईल, अशी ग्वाही मुख्यमंत्री विलासराव देशमुख यांनी कामगार दिनानिमित्त कामगार क्रीडा भवनात आयोजित करण्यात आलेल्या कार्यक्रमात दिली. असंघटीत कामगारांना न्याय देणाऱ्या कायद्याचा आराखडा बनविण्यासाठी आतापर्यंत तीन बैठका झाल्याची माहितीही त्यांनी दिली.

यावेळी ज्येष्ठ कामगार नेते दिनानाथ कामत यांना ' भीष्माचार्य ', तर प्रभाकर अरडे यांना ' दोणाचार्य ' पुरस्कार देऊन गौरविण्यात आले. याच कार्यक्रमात भारतीय कामगार कर्मचारी महासंघाच्या वतीने त्सुनामीग्रस्तांच्या मदतीसाठी 10 लाख रुपयांचा चेक कामगार नेते भाई जगताप यांनी मुख्यमंत्र्यांकडे सुपूर्द केला. यावेळी त्यांनी कामगारांच्या मागण्याही मांडल्या.

दरम्यान, रोजगार व निवारा हक्क संरक्षक संघटनेच्या नेतृत्वाखाली हुतात्मा स्मारकाजवळ जमलेल्या गिरणी कामगारांनी कामगारांच्या मागण्या पूर्ण होईपर्यंत आंदोलनाची शपथ घेतली. कामगार नेते डॉ. शांती पटेल यावेळी उपस्थित होते. गिरणीतील प्रत्येकी एक तृतीयांश जमीन कामगारांना घरासाठी, महापालिकेस तसेच गिरणी मालकांना द्यावी आणि नवीन औद्योगिक व व्यावसायिक बांधकामाकरिता वापरण्याची सक्ती करावी, या जमिनीवर उभ्या राहणाऱ्या उद्योगात गिरणी कामगारांना किंवा त्यांच्या मुलांना अग्रक्रम द्यावा, अशी मागणी यावेळी करण्यात आली. बंद गिरण्यांतील कामगरांना दरमहा एक हजार रुपये निर्वाह भत्ता द्यावा व देणी तात्काळ मिळण्याची व्यवस्था करावी, अशीही मागणी संघटनेने केली.

राष्ट्रीय मिल मजदूर संघाने राज्यातील बीडी उद्योग, घरेलू, बांधकाम, नाका कामगार आदी संघटीत क्षेत्रातील कामगारांना माथाडी कामगार संरक्षण बोर्डाच्या धतीर्वर बोर्ड स्थापन करून कायद्याचे संरक्षण द्यावे, अशी मागणी केली. आजारी उद्योग त्या उद्योगातील कामगारांना सहकारी तत्त्वावर चालविण्यास द्यावा, भविष्य निर्वाह निधीच्या धतीर्वर मालकाकडून प्रत्येक कामगारामागे मासिक वर्गणी कापून घ्यावी आणि बेकार होणाऱ्या कामगाराला बेकारभत्ता द्यावा, अशीही संघाची मागणी आहे.

 
</text>
</doc>
