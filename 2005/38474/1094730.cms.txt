<doc>
<docno>1094730.cms.txt</docno>
<text>
 
महामुंबई
आणि अंधारही!
[ Monday, May 02, 2005  01:41:44 am]


म. टा. प्रतिनिधी

मुंबई : राज्यस्थापनेच्या 45 व्या वर्धापनदिनी रविवारी मुंबईत अनेक महत्त्वाच्या, खासकरून शासकीय इमारतीवीजदिव्यांच्या रोषणाईने झगमगून निघाल्या होत्या... आणि त्याचवेळी महाराष्ट्र दिनामुळेच मुंबईत प्रकाशमान निऑन साइन्सनी अहोरात्र उजळून निघालेले परिसर काळोखात बुडाले होते... ' वा वा! एक मे पासून मुंबईत लागू झालेल्या रोषणाईकपातीची इतकी कडक अमलबजावणी सुरू झाली तर! ' अशा विचाराने भारावलेल्या मराठी मनाला लगेचच वास्तवात आदळणारी माहिती मिळत होती... ' महाराष्ट्र दिनाची सुटी आणि त्यात रविवार, इकडे कोण कशाला येणार ? त्यामुळे ही ' कपात ' करण्यात आली आहे! '

महाराष्ट्र दिन साजरा करण्यासाठी मंत्रालय, विधान भवनाचा तिरंगी रोषणाईने उजळलेला परिसर अक्षरश: प्रकाशाच्या बेटासारखा दिसत होता. मंत्रालयाची इमारत, विधानभवनावरील तिरंगी दिव्याच्या झगमगाट आणि निऑनच्या निळ्या दिव्यातील अशोकचक्र यामुळे या मूळच्या देखण्या परिसराला चार चाँद लागले होते. काही बडी हॉटेल्स, सीएसटी, चर्चगेट स्टेशन्ससारखी ठळक ठिकाणेही नेहमीच्याच रोषणाईने झगमगून उठलेली होती. रस्त्यावरच्या अनेक झाडांवरूनही नेहमीसारखीच रंगीबेरंगी दिव्यांने घोस लोंबत होते.

झगमगाट वाढवणारे अनावश्यक दिवे बंद करण्याच्या आदेशामुळे मरीन ड्राइव्हवर मित्रमैत्रिणी, कुटुंबे यांच्यासह ' राणीचा रत्नहारा ' चा अनुभव घेण्यास आलेल्यांचीही निराशा अजिबातच झाली नव्हती. ' राणीचा रत्नहार ' नेहमीच्या डौलात झगमगत होता. रस्त्याच्या मध्यभागी असलेल्या असंख्य होडिर्ंग नेहमीसारखीच आजही झगमगत होत्या.

एरवी रत्नहाराच्या झळाळीतूनही उठून दिसणाऱ्या प्रचंड मोठ्या झगमगणाऱ्या जाहिरातींचे दिवे मात्र काही ठिकाणी बंद होते. त्यामुळे मरीन ड्राइव्हवरून बारकाईने पाहताना ' क्वीन्स नेकलेस ' मधील काही मौल्यवान रत्ने अधूनमधून निखळल्यासारखी वाटत होती.

पण, निऑन साइन्स, होडिर्ंग्जच्या रोषणाईत कपात करण्याच्या निर्णयाची नेमकी किती अमलबजावणी होते आहे, हे खऱ्या अर्थाने समजेल ते सोमवारी सायंकाळीच!

 
</text>
</doc>
