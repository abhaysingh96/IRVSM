<doc>
<docno>1094636.cms.txt</docno>
<text>
 
अग्रलेख
सुखावणारा निर्णय, पण...
[ Monday, May 02, 2005  12:28:38 am]


आपल्या उत्पन्नापेक्षा जास्त खर्च करणाऱ्याचे दिवाळे निघण्यास वेळ लागत नाही. हा खर्च करताना कितीही चांगले वाटले तरी नंतर होणारे त्याचे परिणाम आथिर्क चटके देणारे असतात. ' एम्प्लॉइज प्रॉव्हिडंट फंडा ' त (ईपीएफ) जमा झालेल्या पैशांवर साडेनऊ टक्के व्याज देण्याचा केंदीय अर्थमंत्री पी. चिदंबरम यांचा निर्णय अशाच प्रकारचा आहे.

2002-03 व 2003-04 या आथिर्क वर्षांसाठी साडेनऊ टक्के व्याज देण्याची शिफारस ईपीएफ संघटनेच्या केंदीय विश्वस्त मंडळाने ( सीबीटी) याआधीच सरकारला केली होती. ती मान्य करण्याचे बंधन सरकारवर नसते. तरीही तिला अधिकृतपणे मान्यता देण्याचे काम अर्थमंत्र्यांनी केले. यामुळे तुम्ही-आम्ही सुखावलो असलो तरी ईपीएफ संघटना यामुळे अधिकच तोट्यात जाणार आहे.

2004-05 मध्ये साडेआठ टक्क्यांचा हंगामी दर सुचविण्यात आला आहे. परंतु, अंतिमत: तो साडेनऊ टक्क्यांचा दिल्यास ही संघटना अडचणीत येणार हे नक्की. पगारातून कापलेला प्रॉव्हिडंट फंड व मालकाने जमा केलेले तेवढेच पैसे या संघटनेकडे जमा होतात. ते पैसे ही संघटना गुंतवते. त्यातून तिला 2004-05 मध्ये सुमारे 5,920 कोटी रुपये मिळतील. उलट, लोकांना व्याज देण्यासाठी त्यांना 6,847 कोटी रुपये खर्च करावे लागणार आहेत.

याचाच अर्थ, या वषीर्ही साडेनऊ टक्के व्याज दिल्यास 927 कोटींची तूट त्यांना सहन करावी लागणार आहे. व्याजदर कायम राहिला तर दरवषीर् हा बोजा वाढतच जाईल. हा तोटा संघटनेने स्वत:च भरून काढावा, त्यासाठी आमच्याकडे मदतीचा हात पुढे करू नये, असे सांगण्यास अर्थमंत्री विसरलेले नाहीत. डाव्या पक्षांच्या राजकीय दबावाखाली जादा व्याजदराचा निर्णय घ्यायचा व आथिर्क बोजा मात्र संघटनेवर लादायचा, ही चलाखी नोकरदारांच्या भविष्याच्या दृष्टीने हिताची नाही.

निवृत्त होताना जनतेला आपलेच पैसे परत मिळतील की नाही, अशा भीतीखाली वावरावे लागणार असेल तर ते कोणालाच मानवणारे नाही. 2004-05 साठीचा व्याजदर ठरविण्यासाठी विश्वस्त मंडळाची बैठक पुढील महिन्यात होईल. परंतु सध्याची राजकीय स्थिती पाहता हा दर कमी होण्याची चिन्हे दिसत नाहीत. खरे म्हणजे, आथिर्कदृष्ट्या ही संघटना मजबूत होती. 2002-03 मध्ये तिला सुमारे 205 कोटींचा फायदा झाला होता. पुढच्या वषीर् मात्र 271 कोटींचा तोटा झाला. वाढीव व्याजदर कायम राहिले तर तिचे बारा वाजायला वेळ लागणार नाही.

ईपीएफचे 71 हजार कोटी रु., पेन्शन फंडाचे 52 हजार कोटी रु. व ठेवींशी निगडित असणाऱ्या विमा योजनेचे चार हजार कोटी रुपये या संघटनेकडे आहेत. शेवटच्या दोन्ही योजनांचा ताज्या वाढीव व्याजदराचा संबंध नाही. यातील रकमा दरवषीर् वाढत असल्या, तरी त्यावरील वाढते व्याज देण्याची क्षमता त्यांच्यात उरेल काय, हा खरा प्रश्ान् आहे. बँकांमधील कमी व्याजदरांमुळे ठेवींची संख्या व रक्कम मुळातच कमी होऊ लागली आहे. बँकांमध्ये व्हीआरएस अथवा रीतसर निवृत्त झाल्यावर मिळणारे पैसे लोकांनी ठेवले. त्यांना ढासळत्या व्याजदरांपोटी आता जगणे कठीण झाले आहे.

टपाल खात्यातल्या ठेवींकडे त्यातले काही लोक वळू लागले आहेत. चांगल्या म्युच्युअल फंडांचे पर्यायही उपलब्ध असल्याने त्याही पैसा खेचून घेत आहेत. अशा वेळी ईपीएफचा व्याजदर केवळ राजकीय निकषांवर ठरवला गेला, हे सहज समजू शकते. सध्या विश्वस्त मंडळ व ईपीएफ संघटनेचे सदस्य असणाऱ्या कामगार संघटना सरकारशी चर्चा करून व्याजदर ठरवतात. यात आथिर्क सोयीपेक्षा राजकीय तडजोड अधिक असते. ठोक आथिर्क निकष लावल्यास वेगळे चित्र दिसू शकेल.

 
</text>
</doc>
