<doc>
<docno>1094701.cms.txt</docno>
<text>
 
महामुंबई
मेडिकल असोसिएशन आदिवासी पाडे दत्तक घेणार
[ Monday, May 02, 2005  01:08:22 am]


वैष्णवी कानविंदे

मुंबई : ' इंडियन मेडिकल असोसिएशन ' च्या ( आयएमए) मुंबई शाखेने आरोग्याच्या दृष्टीने मागासलेले आदिवासी पाडे दत्तक घेण्याचा निर्णय घेतला आहे. त्यानुसार भिवंडीजवळील डोंगरपाडा, रयतपाडा, देवपाडा आदी आदिवासी पाडे दत्तक घेण्याचे निश्चित केले आहे. पालघरनजीक असलेले काही आदिवासी पाडेही या योजनेअंतर्गत दत्तक घेण्याचा असोसिएशनचा विचार असून त्यांच्या डॉक्टरांचे पथक परिस्थितीची पाहणी करण्यासाठी पुढील आठवड्यात या ठिकाणांना भेट देणार आहे.

प्रत्येक शाखेने एकतरी गाव दत्तक घेऊन त्याच्या वैद्यकीय सुविधा तसेच आरोग्यासंदर्भात मुलभूत गोष्टींची जबाबदारी घ्यावी, अशी योजना दिल्ली येथील ' आयएमए ' च्या मुख्य शाखेने आखली आहे. त्यानुसार मुंबई शाखेने हे पाऊल उचलले असून यापूवीर् हा प्रकल्प महाराष्ट्र व केरळमधील काही खेड्यांत यशस्वीरित्या राबवण्यात आला होता.

दत्तकविधी जूनमध्ये पार पडणार असून त्याचे प्रमुख डॉ. किशोर गंडेचा असतील, अशी माहिती ' आयएमए ' च्या मुंबई शाखेचे अध्यक्ष डॉ. प्रकाश कवळी यांनी दिली. देशात अनेक लहान-लहान खेडी वैद्यकीय सुविधांपासून पूर्णपणे वंचित आहेत. वैद्यकीय सुविधा तर दूरच, पण आरोग्याच्या मुलभूत गरजांचीही तेथील ग्रामस्थांना जाणीव नसते. या लहान व दुर्लक्षित खेड्यांत जाण्यास शहरातील तज्ज्ञ डॉक्टर तयार होत नाहीत. त्यामुळे अशा स्वरुपाची योजना राबवण्यात येत आहे, असे त्यांनी सांगितले.

खेडोपाड्यात वैद्यकीय शिबिरे होतात. पण एक-दोनदा तपासणी झाल्यावर नंतर पुन्हा त्या खेड्यांकडे कोणी फिरकतही नाही. पण ' दत्तक योजने ' नुसार दर महिन्याला तज्ज्ञ डॉक्टरांची समिती या पाड्यांमध्ये जाऊन ग्रामस्थांची पूर्ण वैद्यकीय तपासणी करेल. प्रत्येकाचा वैद्यकीय अहवाल तयार करण्यात येईल. आवश्यकतेनुसार आरोग्य सुविधा पुरवून समुपदेशनही करण्यात येईल. आरोग्याबरोबरच या पाड्यांमध्ये उन्हाळ्यात पाण्याची सुविधा पुरवण्याकडेही लक्ष देण्यात येणार आहे. दत्तक पाड्यांच्या आरोग्याची जबाबदारी कायमस्वरूपी ' आयएमए ' कडे असेल. दत्तक योजनेला अनेक सेवाभावी संस्थाही मदत करणार आहेत, अशी माहिती डॉ. कवळी यांनी दिली.

मुंबईनजीक मागासलेल्या आदिवासी पाड्यापैकी गरजू पाड्यांनाच दत्तक योजनेसाठी निवडण्यात आले आहे. या पाड्यांमधील बहुसंख्य आदिवासींमध्ये पंडुरोग (अॅनिमिया), कुपोषण आणि जंत तसेच क्षयरोगाचा मोठ्या प्रमाणात प्रादुर्भाव झाल्याचे पाहणीत आढळले आहे. कुटुंब नियोजन आणि स्वच्छता यांबाबतही या पाड्यांत पूर्णपणे अनभिज्ञता असल्याचेही आढळले.

 
</text>
</doc>
