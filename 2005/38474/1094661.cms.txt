<doc>
<docno>1094661.cms.txt</docno>
<text>
 
देश-विदेश
जम्मू-काश्मीरमध्ये घुसखोरीला आळा
[ Monday, May 02, 2005  12:45:54 am]


वृत्तसंस्था

नवी दिल्ली : जम्मू-काश्मीरमध्ये गेल्या सात महिन्यांत घुसखोरी झालेली नाही तसेच तेथील दहशतवाद्यांचे प्रमाणही निम्म्यावर म्हणजे 1800 वर आले आहे. सरकारने ही माहिती प्रसिद्ध केली आहे.

यावर्षी जानेवारी ते 15 एप्रिल या काळात दहशतवादी कारवायांमध्ये गेल्या वषीर्च्या तुलनेत 34 टक्के घट झाली. 2003 शी तुलना करता 2004 मध्ये घुसखोरी दोन तृतीयांश प्रमाणात कमी झाली आणि गेल्या वषीर् सप्टेंबरपासून तर घुसखोरीचा एकही प्रकार घडलेला नाही, असे सरकारने स्पष्ट केले आहे.

सुमारे 750 किलोमीटरच्या नियंत्रण रेषेवर 20 फुट उंचावर लष्कर आणि इतर सुरक्षा दलांनी तिहेरी सुरक्षा व्यवस्था बसवल्यामुळे घुसखोरी थांबली आहे, असा दावा सरकारी अधिकाऱ्यांनी केला.

जम्मू-काश्मीरमध्ये गेल्या वषीर् 3400 दहशतवादी होते. घुसखोरी थांबवण्यात आलेले यश आणि सुरक्षा दलांनी राबवलेल्या मोहिमांमुळे अनेक दहशतवादी मारले गेले असून, त्यांची संख्या 1800 वर आली आहे. सुरक्षा जवानांनी गेल्या दहा महिन्यांत विविध दहशतवादी गटांच्या 75 म्होरक्यांना टिपले आहे. त्याचवेळी जवानांच्या मृत्युचे प्रमाणही कमी झाले आहे.

 
</text>
</doc>
