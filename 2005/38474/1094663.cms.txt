<doc>
<docno>1094663.cms.txt</docno>
<text>
 
देश-विदेश
राजकीय पक्षांच्या दर्जाबाबत आयोगाचा निर्णय लवकरच
[ Monday, May 02, 2005  12:47:39 am]


वृत्तसंस्था

नवी दिल्ली : राजकीय पक्षांना राष्ट्रीय आणि राज्य स्तरावर मान्यता देण्याच्या नव्या नियमांबाबत निवडणूक आयोग लवकरच निर्णय घेणार आहे.

मुख्य निवडणूक आयुक्त टी. एस. कृष्णमूतीर् 16 मे रोजी निवृत्त होत आहेत. त्याच्या आत आयोग या नियमांबाबत अंतिम निर्णय घेण्याची शक्यता आहे.

निवडणूक चिन्हांमध्ये सुधारणा करण्याबाबत आयोगाने सर्व पक्षांना नुकतेच परिपत्रक पाठवले आहे. बहुतांश पक्षांनी त्यावर आपले मत कळवले असले, तरी काँग्रेस आणि भाजप या दोन्ही प्रमुख पक्षांकडून त्याला अद्याप प्रतिसाद मिळालेला नाही. मार्क्सवादी कम्युनिस्ट पक्षाचा नव्या नियमांना विरोध आहे, तर भारतीय कम्युनिस्ट पक्ष आणि राष्ट्रवादी काँग्रेसने त्याचे स्वागत केले आहे.

राष्ट्रीय पक्ष म्हणून मान्यता मिळवण्यासाठी आयोगाने तीन अटी ठरवल्या आहेत. त्यातील एक पूर्ण झाली, तरी त्या पक्षाला राष्ट्रीय दर्जा मिळेल. त्या अटी अशा : किमान पाच राज्यांत राज्यस्तरावर असलेल्या तसेच एकापेक्षा जास्त राज्यातून लोकसभेवर किमान चार सदस्य निवडून गेलेल्या पक्षाला राष्ट्रीय पक्ष म्हणून मान्यता मिळेल. किमान चार राज्यांतून लोकसभेत 25 सदस्य निवडून पाठवणारा किंवा पाच किंवा जास्त राज्यांत सहा टक्के मते मिळवणारा आणि एकापेक्षा जास्त राज्यांतून लोकसभेवर चार सदस्य निवडून आणणाऱ्या पक्षाला राष्ट्रीय दर्जा मिळेल.

 
</text>
</doc>
