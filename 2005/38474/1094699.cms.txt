<doc>
<docno>1094699.cms.txt</docno>
<text>
 
महामुंबई
बनावट नोटांच्या प्रकरणात पाकिस्तानी हस्तकास अटक
[ Monday, May 02, 2005  01:07:50 am]


म. टा. प्रतिनिधी

मुंबई : पाकिस्तानमध्ये छापलेल्या भारतीय चलनातील बनावट नोटा भारतात आणून येथील अर्थव्यवस्था खिळखिळी करू पाहणाऱ्या टोळीतील एका महत्त्वाच्या हस्तकास गुन्हे शाखेने दक्षिण मुंबईतून अटक केली आहे. पाचशे व हजार रुपयांच्या या बनावट नोटा बांगलादेशमार्फत भारतात आणल्या जात असल्याची माहिती हाती आली आहे.

काही महिन्यांपूर्वी दाजिर्लिंग पोलिसांनी इम्रान अली ( 21) नावाच्या एका तरुणास अटक करून त्याच्याकडून 43 हजार रुपयांच्या बनावट नोटा हस्तगत करण्यात आल्या होत्या. त्याने दिलेल्या माहितीच्या आधारे कोलकाता येथील हॉटेल पॅलेस येथून शंकर आचार्य मुजुमदार, तसेच शमीम बेगम या दोघांना अटक करण्यात आली. त्यांच्याकडे पोलिसांना साडेबावीस लाखांची बनावट नोटांची बंडले आढळून आली.

बनावट नोटांची मोठ्या प्रमाणावर आढळून आलेली ही रक्कम पाहून पोलिसही हादरले. त्यांनी या दोघांची कसून चौकशी करून त्यांच्या आणखी काही साथीदारांचा ठावठिकाणा मिळवला. त्यामुळे विनिता रॉय, राजन ऊर्फ पाशाम एलमो आणि रोहित उर्फ रियान हे त्यांचे साथीदारही पोलिसांच्या जाळ्यात अडकले.

हे सर्वजण बनावट नोटा देशभर पसरविण्याचे काम करायचे. मात्र, या नोटा यायच्या कोठून याची त्यांना नेमकी माहिती नव्हती. ही सर्व जबाबदारी मोहमद ऊर्फ फिरोज अब्दुल रेहमान ऊर्फ हाजी रजाक ऊर्फ सलीम याची असल्याची माहिती त्यांनी पोलिसांनी दिली.

सलीमची चौकशी केली असता तो मुंबईत असल्याचे पोलिसांना समजले. त्यांनी यासंदर्भात येथील पोलिस उपायुक्त ( गुन्हे) धनंजय कमलाकर यांच्याशी संपर्क साधल्यानंतर कमलाकर यांनी येथील यंत्रणा हलवली.

युनिट दोनच्या अधिकाऱ्यांनी सापळा रचून सलीमला अटक केली. सलीम पााकिस्तानमधील एका एजंटमार्फत बनावट नोटा भारतात आणायचा. या नोटा बांगलादेशमागेर् भारतात यायच्या, असे उघड झाले. हा एजंट कोण, तसेच आजवर किती रुपयांच्या बनावट नोटा चलनात पसरवल्या आहेत, याची माहिती पोलिस घेत आहेत.

 
</text>
</doc>
