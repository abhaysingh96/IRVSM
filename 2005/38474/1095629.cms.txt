<doc>
<docno>1095629.cms.txt</docno>
<text>
 
हेल्थ
अति तेथे...?
[ Monday, May 02, 2005  11:54:29 pm]


अतिलठ्ठपणामुळे संबंधित व्यक्तीच्या वाट्याला येणाऱ्या कटकट्या विकारांशिवाय आणखीही एक धोका संभवतो. तो असतो, मेंदूच्या क्षमताच कमी होण्याचा. त्याबाबत करण्यात आलेल्या अभ्यासपाहणीचा आणि त्यातून काढण्यात आलेल्या निष्कर्षांचा गोषवारा...

अतिलठ्ठपणामुळे डायबिटिस, हृदयविकार, रक्तदाब यासारखे विकार होण्याची संभाव्यता अनेक पटीने वाढते, हे आता नव्याने सांगण्याची गरज नाही. मात्र अतिलठ्ठपणाचा विपरीत परिणाम मेंदूवरही होतो आणि त्याच्या शक्ती क्षीण होऊ लागतात, असं नव्यानेच पुढे आलं आहे. याबाबत अमेरिकेतील संशोधकांनी गेली तीस वर्षं दहा हजार पुरुष आणि महिला यांचा अभ्यास केला आणि त्यानंतरच ते या निष्कर्षापर्यंत आले आहेत. त्यांच्या म्हणण्यानुसार चाळीशीत असलेल्या ज्या व्यक्ती अतिलठ्ठ आहेत, त्यांच्या मेंदूच्या शक्तींचा ऱ्हास होण्याची ( शास्त्रीय भाषेत डिमेन्शिया ; मराठी पारिभाषिक संज्ञा- मेंदूची अवमनस्कता) संभाव्यता सर्वसाधारण वजन असलेल्यांपेक्षा 74 टक्क्यांनी जास्त असते. सध्या अमेरिकेत अतिलठ्ठ व्यक्तींचं प्रमाण वाढत आहे. तिथे या अतिलठ्ठपणाची ' साथ ' च असल्याचं म्हटलं जातं. ती जर तशीच राहिली, तर मेंदूच्या क्षमता कमी झालेल्या व्यक्तींचं प्रमाण येत्या काळात प्रचंड वाढेल आणि त्याचा ताण तिथल्या आरोग्यसेवेवर पडू लागेल, अशी चिंता संशोधकांना वाटू लागली आहे.

हे सारं वाचल्यानंतर अतिलठ्ठपणा मोजायचा कसा, असा प्रश्न पडू शकेल. तर त्यासाठी एक कोष्टक आहे. ते असं- शरीराचं किलोमध्ये असलेलं वजन भागिले शरीराच्या उंचीचा (मीटरमध्ये मोजलेल्या) वर्ग. या कोष्टकानुसार येतं ते बॉडी मास इण्डेक्स किंवा बीएमआय. हा बीएमआय 30 किंवा त्यापेक्षा जास्त असेल, तर ती व्यक्ती अतिलठ्ठ म्हणावी लागते. बीएमआय जर 25 ते 29.9 च्या दरम्यान असेल, तर ती व्यक्ती वजनदार किंवा वाजवीपेक्षा जास्त वजनाची म्हणावी लागते. तर बीएमआय 18.6 ते 24.9 च्या दरम्यान असणाऱ्या व्यक्तीचं वजन हे सर्वसाधारण म्हटलं जातं.

या कोष्टकानुसार 1964 ते 1973 या काळात अमेरिकेतील संशोधकांनी, त्यावेळी 40 ते 45 या वयोगटात असलेल्या लोकांची पाहणी केली. त्यामध्ये ज्यांना सहभागी करून घेतलं होतं, त्यांची तपासणी थेट 1994 सालापर्यंत केली जात होती. त्याचा उद्देश होता, त्यापैकी किती जणांच्या मेंदूच्या शक्तींचा ऱ्हास होत आहे, ते पाहणं. त्या साऱ्या नोंदीचं विश्लेषण करण्यात येऊन त्याबाबतचा सविस्तर अहवाल आता प्रसिद्ध करण्यात आला आहे. त्यानुसार त्या दहा हजारांतील 713 जणांच्या मेंदूच्या शक्ती क्षीण झाल्याचं पाहणीअंती निष्पन्न झालं. टक्केवारीत सांगायचं, तर सात टक्के लोकांच्या मेंदूच्या शक्तींचा ऱ्हास झाला होता. यातही विशेष हे की ज्या महिला अतिलठ्ठ होत्या, त्यांच्यामध्ये हे प्रमाण जास्त आढळून आलं. आडेवारीतच बोलायचं, तर अशा अतिलठ्ठ स्त्रियांमध्ये मेंदूच्या शक्तींचा ऱ्हास होण्याची संभाव्यता 200 टक्के अधिक असल्याचं दिसून आलं. हेच प्रमाण अतिलठ्ठ पुरुषांमध्ये 30 टक्के असल्याचंही या वेळी दिसून आलं.

अतिलठ्ठपणामुळे त्या व्यक्तीच्या मेंदूवर थेट परिणाम होतोच ; पण अन्य विकारांचाही दुष्परिणाम मेंदूच्या क्षमतेवर होतो, असंही हे संशोधक म्हणतात. या अन्य विकारांमध्ये डायबिटिस, हृदयवाहिन्यांचा विकार यांचा समावेश आहे.

अलीकडेच स्वीडनमध्ये करण्यात आलेल्या एका अभ्यासपाहणीनुसार ज्या महिलांचा बीएमआय जास्त असतो, त्यांच्या मेंदूतील ऊतींची हानी होण्याची संभाव्यता अधिक असते, असंही आढळून आलं आहे. (मेंदूतील ऊतींची हानी म्हणजे संबंधित व्यक्तीला, आपल्या मेंदूच्या क्षमता हळूहळू कमी होत असल्याचाच इशारा असतो.) या अभ्यासपाहणीत एकंदर 300 महिलांचा सहभाग होता. त्या सर्व 46 ते 60 या वयोगटातल्या होत्या. त्यांचा बीएमआय 30 किंवा त्यापेक्षा अधिक होता. म्हणजेच त्या अतिलठ्ठ होत्या. या महिलांची दर सहा वर्षांनी ' कम्प्युटर टोमोग्राफी स्कॅन ' किंवा सीटी स्कॅन केला जात होता आणि त्यांच्या मेंदूच्या ऊतींची पाहणी केली जात होती. या महिलांपैकी जवळपास 50 टक्के महिलांमध्ये अशा प्रकारची हानी झाल्याचं दिसून आलं.

या दोन्ही पाहण्यांबाबत अल्झायमर्स सोसायटीचे प्रा. क्लाईव बॅलार्ड म्हणतात, की उच्च रक्तदाब आणि कोलेस्टेरॉलचं वाढलेलं प्रमाण यांचा संबंध हृदयविकाराशी असतो, तसाच तो मेंदूच्या क्षमता कमी होण्याशीही असतो, असं यापूवीर् केलेल्या काही पाहण्यांत दिसलं होतं. आता प्रसिद्ध झालेल्या पाहणीनिष्कर्षांनी ते अधोरेखीत केलं आहे. अतिलठ्ठपणाचा फटका मध्यमवयात वाट्याला येणाऱ्या विकारांपुरताच मर्यादित नाही, तर उत्तरायुष्यात वाट्याला येणाऱ्या आणि माणसाला सहज जीवन जगू न देणाऱ्या आजारांशीही आहे, हेसुद्धा आता अधिकाधिक स्पष्ट होत आहे. त्यामुळेच अतिलठ्ठपणाकडे अधिक गंभीरपणे पाहण्याची आवश्यकता आहे.

या पाहण्या अमेरिका आणि स्वीडनमधल्या असल्या, तरी आपल्याकडील बदललेली जीवनशैली, पालटलेल्या आहाराच्या सवयी, फास्टफूडची वाढती आवड यामुळे इथेही अतिलठ्ठपणा चांगलाच बोकाळू लागला आहे. त्याला वेळीच आवर घालणं सर्वांच्याच हिताचं आहे. अर्थात त्यासाठी करायचे उपाय आपल्या डॉक्टरांच्या मार्गदर्शनाखालीच योजावेत. तेच सर्वधिक हिताचं आहे.

श्रीराम शिधये

 
</text>
</doc>
