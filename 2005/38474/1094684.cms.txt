<doc>
<docno>1094684.cms.txt</docno>
<text>
 
महाराष्ट्र
सिंधुदुर्गात 'हशीया 'च्या लागवडीसाठी मोहीम
[ Monday, May 02, 2005  12:59:57 am]


शशी तायशेटे

कणकवली : सिंधुदुर्गात सध्या विविध वनौषधींच्या संवर्धनासाठी मोहीम राबवली जात असून जवळपास 70 रोगांवर गुणकारी असणाऱ्या ' नोनी ' या वनौषधीच्या लागवडीबाबत आणि गुणधर्मांबाबत चर्चा सुरू असून त्याच्या लागवडीची मोहीम हाती घेण्यात आली आहे. कोकणात नोनीला ' हशीया ' असे म्हणतात.

प्राचीन गंथांत या फळाला ' अमृत फळ ' असे संबोधले आहे. विदर्भात हशीया ' दूधफळ ' म्हणून ओळखला जातो. गणपतराव चव्हाण यांनी कुणकेश्वर यात्रेत या फळाचे प्रदर्शन मांडले होते. चेन्नईतील ' हेल्थ इंडिया लॅबोरेटरीज ' ने नोनी हेल्थ टॉनिक बनवले आहे. चव्हाण यांनी चेन्नईला फळे पाठवण्यास सुरुवात केली आहे.

पचनशक्तीत वाढ, पेशींना ताकद, रक्तशुद्धी, लठ्ठपणा घालवणे, सूज, दाह कमी करणे, मधुमेह, दमा, अपचन आदी 70 व्याधींवर हशीया गुणकारी असल्याचे सांगितले जाते. या झाडाचे खोड पिवळ्या रंगाचे असते आणि झाड चिंचेच्या झाडासारखे पसरते. हशीयाची फळे गरुड आवडीने खातो, अशी माहिती या झाडाची शेतात लागवड करणारे कुरगवणे गावातील आप्पा पवार यांनी दिली.

या झाडाचे खोड मजबूत असल्याने बंदुकीच्या दस्त्यासाठी त्याचा उपयोग केला जातो. कुऱ्हाड आणि कोयत्याच्या मुठीसाठीही हशीयाच्या लाकडाचा उपयोग करतात. हशीया टाळूपासून तळव्यापर्यंतच्या सर्व अवयवांवर उपयुक्त आहे. या फळाचा रस कडवट नसतो. या वनौषधीबाबत लोकांमध्ये जागरुकता आल्यास दोन- तीन वर्षांत त्याची मोठी लागवड होईल.

 
</text>
</doc>
