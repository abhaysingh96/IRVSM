<doc>
<docno>1094727.cms.txt</docno>
<text>
 
महामुंबई
'वीर नरीमन बुक स्ट्रीट' हुतात्मा होणार
[ Monday, May 02, 2005  01:38:40 am]


मिलिंद वि. आमडेकर

' विविध विषयांवरची हजारो पुस्तके इथे आहेत. तुम्हाला हवे ते पुस्तक जर इथे मिळाले नाही तर ते कुठेच मिळणार नाही असे नक्की समजा. हा या महानगरीचा एक प्रकारचा वारसा आहे '... हा उल्लेख आहे आंतरराष्ट्रीय स्तरावर मान्यता पावलेल्या ' लोनली प्लॅनेट ' इंडिया गाइडमधला आणि त्यातला परिसर आहे मुंबईतल्या फ्लोरा फाऊंटन किंवा हुतात्मा चौकाचा. पुस्तकप्रेमींचा हा आवडता विभाग, गेली सुमारे 40 वषेर् त्यांची हरतऱ्हेच्या पुस्तकांची भूक भागवतो आहे. ' वीर नरीमन बुक स्ट्रीट ' बनू शकणारा हा ज्ञानप्रसाराचा वारसा इथून हलवण्याचा घाट सध्या महापालिकेने घातला आहे.

फॅशनेबल कपडे विकणारी ' फॅशन स्ट्रीट ', चिनी, जपानी, कोरियन, तैवानी इलेक्ट्रॉनिक्स वस्तू विकणारे गल्लीबोळांच्या तोंडाशी ठाण मांडून बसलेले असताना, खाद्यपदार्थ आणि फळांचे रस आणि प्लेट विकणारे, खाऊगल्ली वा इतरत्र राजरोस व्यवसाय करत असताना या पुस्तक विक्रेत्यांवरच संक्रांत का, असा प्रश्ान् पुस्तकप्रेमींना पडला आहे. रोज सुमारे 50 लाखांच्या संख्येनी मुंबईत ये-जा करणाऱ्या प्रवाशांच्या पोटाची भूक मान्य, पण, त्यांच्या मनाची, विचारांची भूक भागवणे आवश्यक नाही, अशी यामागची भूमिका आहे का ?

प्रत्येक गावच्या पुस्तकप्रेमींचीही काही आवडीची ठिकाणे असतात. स्वस्तातली मस्त पुस्तके तिथे सहज मिळू शकतात. दिल्लीतील करोलबाग, कॅनॉट सर्कल, कोलकाताचा एस्प्लनेड भाग, पुण्यातला संभाजी पार्क फुटपाथ, बाजीराव रोड, हैदराबादचा चट्टी हे पुस्तकप्रेमींच्या आवडीचे विभाग. हुतात्मा चौकातील पुस्तकरस्ता हा यांच्यातला मुकुटमणी. मुंबईला भेट देणारे कित्येक परदेशी पर्यटकही या पुस्तकांच्या गोतावळ्यातून फिरताना दिसतात.

या पुस्तकविक्रेत्यांपैकी, कमलेश, आनंद, प्रमोद वगैरे सांगत होते , ' आमचे हे स्टॉल, फुटपाथला लागून असलेल्या कोर्टाच्या रेलिंगच्या आधाराने उभे असले, तरी रेलिंगला त्याचा धोका नाही. तसेच पादचाऱ्यांनाही जाता-येताना काही त्रास होऊ नये, याची खबरदारी आम्ही घेतो. ' सीटीओ ' कडचा फुटपाथ अरुंद आहे. त्यातच इतर सामान विकणारेही तिथे बसले की, लोकांना चालताना त्रास होतो. पण हे दोन्ही फुटपाथ फक्त पुस्तकविक्रेत्यांसाठी ठेवले तर लोकांना त्रास होणार नाही. कोलकाता महापालिकेनं अशाच प्रकारे ' एक्स्प्लनेड ' भागात, तिथल्या पुस्तकविक्रेत्यांना नियमित केले आहे. हुतात्मा चौक ते रामदेव पोद्दार चौकपर्यंतच्या वीर नरीमन मार्गाला ' वीर नरीमन बुक स्ट्रीट ' म्हणून घोषित केले, तर ते या महानगरीचं एक वैशिष्ट्य ठरेल.

 
</text>
</doc>
