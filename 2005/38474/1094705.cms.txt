<doc>
<docno>1094705.cms.txt</docno>
<text>
 
महामुंबई
'ज्ञानवारसा' टिकवणे पुस्तकप्रेमींच्या हाती
[ Monday, May 02, 2005  01:10:09 am]


म. टा. प्रतिनिधी

मुंबई : मुंबईचे भूषण असलेला, ज्ञानवारसा जपणारा, त्याचा प्रसार करणारा हुतात्मा चौक परिसरातील पुस्तकांचा रस्ता पुस्तकांचा राहणार की हा वारसा लुप्त होणार, हे आता महापालिकेच्या हाती आहे.

मंत्रालयात वा मुंबईत विविध कामांसाठी येणाऱ्या बाहेरगावच्या प्रवाशांचीही इकडे ये-जा असते. ग्रामीण भागात सहज उपलब्ध न होणाऱ्या शैक्षणिक पुस्तकांच्या माफक दरातल्या प्रती इथे मिळून जातात आणि त्यांची सोय होते. उपनगरांतून मुंबईत नोकरीसाठी येणाऱ्या कित्येकांना विविध विषयावरची पुस्तके (लायब्ररीसारखी) अल्पदरात घरी वाचायलाही दिली जातात. रोज सरासरी दहा हजार वाचक या दुकानांना भेट देत असतात. बेस्टसेलर पुस्तकांच्या ' पायरेटेड ' किंवा चोरून नक्कल केलेल्या प्रती इथे विकल्या जात नाहीत. कित्येक वर्षांपासून इथे नियमित पुस्तकखरेदी करणारे कितीतरी ग्राहक आहेत. कित्येक वेळा ग्राहकांना हवे असलेले पुस्तक अॅडव्हान्स घेऊन नंतर आणून दिले जाते. उधार-उसनवारीही चालते.

कित्येक पालक मुद्दाम मुलांना घेऊन येतात. ' मिल्स अँड बून ', ' एनिड ब्लायटन ', ' टिन-टिन ', ' आचीर्- व्हेरोनिका ' ची कॉमिक्स अशा पुस्तकांना मुलांकडून भरपूर मागणी असते.

महापालिकेने नेमलेल्या हॉकिंग झोनविषयक त्रिसदस्यीय समितीने मंगळवार , 3 मे रोजी या पुस्तकविक्रेत्यांच्या ' मुंबई बुकसेलर वेल्फेअर असोसिएशन ' च्या दोन प्रतिनिधींना त्यांचे मत मांडायला बोलावले आहे. पुस्तकप्रेमी या पुस्तकविक्रेत्यांच्या पाठिशी उभे राहिले नाहीत, तर हा वारसा लुप्त होईल... आणि प्रथेप्रमाणे तिथे कालांतराने चिनी- तैवानी वस्तू मिळू लागतील. काय हवे, ते आपण ठरवायचे आहे.

 
</text>
</doc>
