<doc>
<docno>1094612.cms.txt</docno>
<text>
 
बहुतांची अंतरे
पेरले ते उगवले!
[ Monday, May 02, 2005  12:05:34 am]


सुनील मोरे या पोलिसाच्या गैरवर्तनामुळे, पुन्हा एकदा पोलिसांच्या नीतिमत्तेचा प्रश्ान् ऐरणीवर आलेला आहे. आता झाडून सगळे राजकारणी नीतिमत्तेच्या गोष्टी करीत आहेत. राजकारणी आणि विरोधक या निमित्ताने ( शुद्ध ?) चारित्र्याच्या गोष्टी करत आहेत. सरकारी आणि त्यातून पोलिस खात्यातील पदांच्या नेमणुका, हे भ्रष्ट राजकारणी आणि सरकारी अधिकाऱ्यांचे मनसोक्त चरण्याचे कुरण आहे, हे सर्वसामान्य नागरिकांनासुद्धा माहीत आहे. मग अशाप्रकारे भ्रष्ट मार्गांनी नेमणुका केल्या गेलेल्या कर्मचाऱ्यांकडून चांगल्या वर्तनाची (आणि चारित्र्याचीसुद्धा) अपेक्षा धरणेच चुकीचे आहे. जोपर्यंत अशा भ्रष्ट अधिकाऱ्यांची, कर्मचाऱ्यांची पिढी सरकार दरबारी काम करते आहे, तोपर्यंत तरी सर्वसामान्य जनतेस न्याय मिळेल असे वाटत नाही.

खरोखरीच सत्ताधाऱ्यांना न्यायाची चाड असेल, तर त्यांनी आता तरी आपली चूक सुधारून, केवळ गुणवत्तेच्या निकषावर नवीन नेमणुका कराव्यात. तरच पुढच्या पिढीचे कर्मचारी प्रामाणिकपणे काम करतील, नाहीतर ' यथा राजा तथा प्रजा ' या उक्तीप्रमाणे पेराल तेच उगवत राहील आणि सुनील मोरेसारखे अनेक माजखोर आपला माज दाखवत राहतील.

प्रथम कुलकर्णी, नवी मुंबई.

 
</text>
</doc>
