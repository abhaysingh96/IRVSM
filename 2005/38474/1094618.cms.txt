<doc>
<docno>1094618.cms.txt</docno>
<text>
 
धावते जग
हक्क हवेत, पण कर्तंव्याचे काय?
[ Monday, May 02, 2005  12:09:17 am]


महाराष्ट्रातील विजेची स्थिती दिवसेंदिवस गंभीर होत चालली असताना, राज्य वीज मंडळातील कर्मचाऱ्यांच्या संघटना मात्र आपला त्याच्याशी काहीच संबंध नसल्यागत केवळ पगारवाढीच्या मागण्यांमध्येच अडकून पडल्याचे दिसत आहेत. कर्मचाऱ्यांना पगार-वाढीपोटी 180 कोटी रुपये देण्याचे आश्वासन दिल्याने या संघटनांनी आपले 3 मेपासून सुरू होणारा संप बेमुदत पुढे ढकलण्याची घोषणा केली आहे.

ही पगारवाढ 2003 पासून अंमलात यायची आहे. मात्र कोणते आंदोलन कधी करायचे, याचा विचार आपल्याकडे कधीच होणार नाही का, असा प्रश्ान् आता सामान्य जनतेला पडू लागला आहे. या कर्मचाऱ्यांना पगारवाढ मिळू नये, असे कोणीच म्हणणार नाही. पण एकीकडे राज्यात विजेची भीषण टंचाई आहे, वाटेल तसे लोडशेडिंग करावे लागत आहे, त्याचा येथील उद्योगधंद्यांनाही मोठा फटका बसू लागला आहे आणि वीज मिळत नसल्याने ठिकठिकाणी मंडळाच्या कार्यालयांवर लोकांचे मोर्च निघत आहेत.

पण कर्मचाऱ्यांना त्याचे काहीच सोयरसूतक नसावे, असे दिसते. अन्यथा त्यांनी पगारवाढीसाठीच्या आंदोलनाकरिता ही वेळ निवडलीच नसती. पगारवाढ हा त्यांचा हक्क असला तरी त्यांची काही कर्तव्येही आहेत. कर्मचारी संघटनांनी कर्मचाऱ्यांना त्याची आठवण करून देण्याची वेळ येऊन ठेपली आहे. ग्रामीण भागात आकडे टाकून वीज चोरण्याचे प्रकार सरसकट होत असतात. ते कर्मचाऱ्यांच्या संगनमताशिवाय होऊच शकत नाहीत. लोकांनी या प्रकारे विजेची चोरी करू नये, यासाठी मंडळाला लाखो खर्च करून मोहिता राबवाव्या लागतात.

मुळात कर्मचाऱ्यांनी विजेच्या चोऱ्या टाळल्या, त्या करणाऱ्यांवर लगेचच कारवाई केली, तरी विजेची मोठी बचत होईल. पण तसे होत नसल्याने विजेची तुट वाढत आहे. वीज मंडळाने ठिकठिकाणी ग्राहकांच्या सोयीसाठी सविर्स सेंटर्स सुरू केली आहेत. पण कधी तिथे कर्मचारी नसतात, तर कधी नीट उत्तरे मिळत नाहीत. कधी तक्रारींची दखलच घेतली जात नाही. वीजटंचाईमुळे लोक कार्यालयांवर आणि कर्मचाऱ्यांवर हल्ला करतात, त्याचे एक कारण कर्मचाऱ्यांचे वर्तन हेही आहे.

खाजगी कंपन्या आणि कार्यालयात सर्वत्र हायर अॅण्ड फायर हे धोरण राबविले जात असताना मंडळाचे कर्मचारी कर्तव्य सोडून, फक्त हक्कांना मिठी मारून बसल्याचे दिसत आहे.

 
</text>
</doc>
