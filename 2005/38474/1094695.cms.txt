<doc>
<docno>1094695.cms.txt</docno>
<text>
 
महामुंबई
प्रभादेवीच्या इमारतीच्या विकासात फेरफार?
[ Monday, May 02, 2005  01:05:54 am]


म. टा. प्रतिनिधी

मुंबई : प्रभादेवीतील एका मोक्याच्या जागेवरील इमारतीच्या विकासामध्ये अफरातफर व नोंदींमध्ये फेरफार केल्याच्या आरोपावरून प्रॉपटीर् रिडेव्हलपर्स असोसिएशन या संघटनेचे उपाध्यक्षच वादाच्या भोवऱ्यात सापडले असून याच प्रकरणात मुंबई पोलिसांच्या आथिर्क गुन्हे अन्वेषण विभागाने त्यांना अटक केल्यानंतर आता कोर्टातही त्यांचे आव्हान टिकू शकले नाही. जुन्या चाळींच्या विकासामध्ये महत्त्वाची भूमिका बजावणाऱ्या या संस्थेच्या पदाधिकाऱ्यांनाच अटक झाल्यामुळे सर्वसामान्यांमध्ये चिंतेचे वातावरण पसरले.

प्रॉपर्टी रिडेव्हलपर्स असोसिएशनचे उपाध्यक्ष रमाकांत जाधव यांच्यासह दहा जणांना आथिर्क गुन्हे शाखेच्या हाऊसिंग विभागाने अटक केली होती. या प्रकरणी अलीकडेच आरोपपत्र दाखल करण्यात आले. प्रभादेवी येथे नेटवर्क कोऑपरेटिव्ह सोसायटी या नावाने एक संकुल उभे करण्यासाठी कमलाकर शेणॉय, नंदू पाटील, अशोक गांधी हे तिघे सदस्यांसह एकत्र आले होते. त्यांनी जागेचा ताबा मूळ मालकाकडून घेतला. मात्र, त्यानंतर सोसायटीच्या नोंदणीसाठी प्रस्ताव दाखल करताना बैठकीची खोटी इतिवृत्तं सादर केल्याचा त्यांच्यावर आरोप आहे. प्रत्यक्षात कोणतीही बैठक झाली नसताना बैठक झाल्याचे दाखवून शेणॉय त्या बैठकीस हजर असल्याचे दाखविण्यात आले. इतिवृत्तावर कोणाच्याही सह्या नाहीत. प्रतिज्ञापत्र आणि इतिवृत्तातील नोंदींमध्येही तफावत असल्याचे त्यामुळे आढळून आले.

शेणॉय यांनी सांगितले की, या सोसायटीची नोंदणी करतानाच मुळात अनेक नियम व अटींचे उल्लंघन करण्यात आले असून खरी मालकी दडवून महापालिकेकडून आराखडे मंजूर करण्यात आले. महापालिकेनेही याच नोंदी ग्राह्य मानून ऑक्युपेशन सटिर्फिकेट दिले. यासंदर्भात मालमत्तेच्या नोंदींमध्येही काही फेरफार करण्यात आले. तीन प्रवर्तकांकडून सोसायटीच्या कन्व्हेअन्स डीडबद्दलचे व्यवहार होणे अपेक्षित असताना एका सदस्याला गृहितच धरण्यात आले नाही. महापालिकेच्या आराखड्यानुसार फ्लॅट््सची संख्या 16 असताना सहकार निबंधकांकडे नोंदणी करण्यात आलेले एकूण सदस्य मात्र 20 आहेत. अशा प्रकारे सोसायटी नोंदणी करता येत नाही. जाधव यांच्यासह अनेक बडी मंडळी यात असून यातील संशयित हे एका बड्या आयपीएस अधिकाऱ्याशी संबंधित असल्याने पोलिसांनीही प्रथम एफआयआर घेण्यास टाळाटाळ केली. मात्र, नंतर प्रकरणाचे गांभीर्य ओळखून कारवाई केली. पोलिसांकडून अजून एक आरोपपत्र दाखल केले जाण्याची शक्यता असून त्यात आणखी काहींची नावे येण्याची शक्यता आहे.

यासंदर्भात गांधी यांच्यातफेर् सेशन्स कोर्टात फौजदारी कारवाईस आव्हान देण्यात आले. मात्र, सेशन्स कोर्टाने त्यांचा अर्ज फेटाळून लावला. त्यास त्यांनी हायकोर्टात आव्हान दिले असता तेथेही त्यांचा आव्हान अर्ज टिकू शकला नाही. जाधव हे स्वत: प्रतिक्रिया व्यक्त करण्यास पुढे आले नाहीत. त्यांच्या वतीने सांगण्यात आले की, शेणॉय यांना त्यांनी भरलेली रक्कम परत करण्यात आली असून ते नाहक बदनाम करण्याचा प्रयत्न करीत आहेत. कोर्टात शेणॉय यांचा कोणताही अर्ज टिकू शकला नव्हता, त्यामुळेच त्यांनी पोलिसी कारवाईचा आधार घेतला आहे, असे म्हणणे त्यांच्यातफेर् मांडण्यात आले.

 
</text>
</doc>
