<doc>
<docno>1094683.cms.txt</docno>
<text>
 
महाराष्ट्र
हेल्मेट सक्तीविरोधात क्षोभ
[ Monday, May 02, 2005  12:58:40 am]


म. टा. प्रतिनिधी

नाशिक : राज्य सरकारने दुचाकीस्वारांच्या डोईवर शिरस्त्राण चढविण्याच्या मोहिमेचा दुसरा टप्पा एक मे रोजी ज्या 24 जिल्ह्यांत लागू केला त्यात नाशिकचाही समावेश असून रविवारी नाशिकमध्ये हेल्मेटसक्तीची अंमलबजावणी सुरू झाल्यानंतर पोलिसांना मोठ्या जनक्षोभाला तोंड द्यावे लागले. ही सक्ती करणारे सरकार आणि त्याविषयी चकार शब्द न काढणाऱ्या विरोधी पक्षांच्या नावे लोक बोटे मोडत आहेत.

हेल्मेटसक्ती रविवारी लागू झाल्याने आणि कामगार दिनाचीही सुटी असल्याने रस्त्यांवर फारशी वर्दळ नव्हती. मात्र, सकाळपासूनच पोलिस मोक्याच्या ठिकाणी दंडाच्या पावत्यांची पुस्तके परजत उभे होते. पोलिसांच्या या पवित्र्यामुळे नागरिक संतप्त झाले होते.

सकाळी अशोक स्तंभ येथे शंभर दुचाकीचालकांचा जमाव पोलिसांशी हुज्जत घालताना दिसून आला. अशा मोठ्या जमावाच्या संतापाला हिंसक वळण लागण्याची भीतीही व्यक्त केली जात होती, पण सुदैवाने तसे काही घडले नाही.

याच तऱ्हेने अनेक ठिकाणी लोक पोलिसांशी हुज्जत घालताना दिसत होते. तर काही ठिकाणी शंभर रुपये दंडाच्या तडजोडीऐवजी पोलिसांशी खाजगीतच प्रकरण मिटविण्यात येत होते. सोमवारी कामाचा दिवस असल्याने लोक अधिक प्रमाणावर घराबाहेर पडतील. त्यामुळे या जनक्षोभाचे प्रमाण आणखीच वाढणार आहे.

हेल्मेटसक्ती लोकांच्या गळी उतरविण्यासाठी सरकार गेल्या काही दिवसांपासून कमालीचे प्रयत्न करत आहे. मात्र, लोकांचा विरोधही तेवढाच टोकदार होत चालला आहे. जनतेच्या जीविताची काळजी वाहण्याचा आव आणून सरकार काही मूठभर लोकांचा स्वार्थ साधण्याचा आणि स्वत:ची तिजोरी भरण्याचा डाव खेळत असल्याची सर्वसामाम्य प्रतिक्रिया आहे.

शासकीय आकडेवारीनुसार नाशिकमध्ये चार लाख दुचाकीचालक असून त्यापैकी एक लाख लोकांकडेच हेल्मेट आहे. तर शहरातील विक्रेते आणि वितरकांकडे 15 हजारांच्या आसपास हेल्मेट उपलब्ध आहेत. सक्ती लागू होण्याच्या आधल्या दिवशी म्हणजे शनिवारी हेल्मेट खरेदी करणाऱ्यांची झुंबड दुकानांमध्ये उडाली होती. हेल्मेटच्या किंमतींवर कुठलेही नियंत्रण असल्याचे दिसत नव्हते की कुठलीही शासकीय यंत्रणा त्यावर लक्ष ठेवताना दिसत नव्हती. एकीकडे सरकार व्हॅटचे जोरदार समर्थन करत असले तरी हेल्मेटची विक्री मात्र सर्रासपणे व्हॅट डावलून होत असल्याचे दिसत होते. ग्राहकांना खरेदीस्वातंत्र्य नाही आणि मिळेल ते नाईलाजाने घेतले जात आहे, असेच चित्र बहुतेक ठिकाणी होते.

सक्तीच्या अध्यादेशान्वये आयएसआय प्रमाणित हेल्मेट घालणे अनिवार्य आहे. ही बाब कुणीही गंभीरपणे घेताना दिसत नाही. शहरातल्या रस्त्यारस्त्यावर हेल्मेटविक्रेत्यांनी दुकाने थाटली आहेत. त्यांच्याकडचा माल आयएयआय प्रमाणित आहे की नाही, याची तपासणी होताना दिसत नाही. अधिकृत दुकानांमध्येही असाच प्रकार आहे तर दुसरीकडे साध्या हेल्मेटवर आयएसआयचा छापा चिकटवून देण्याचाही धंदा तेजीत आहे.

 
</text>
</doc>
