<doc>
<docno>1094654.cms.txt</docno>
<text>
 
अर्थव्यवहार
 पेन्शन योजना लोकाभिमुख करण्यासाठी...
[ Monday, May 02, 2005  12:42:58 am]


सरकारने आणलेली नवी पेन्शन योजना अधिकाधिक लोकांपर्यंत पोहोचण्यासाठी बनवण्यात आली आहे. नेहमीच्या पेन्शन योजना किंवा ईपीएफपेक्षा ही योजना अधिक लवचिक, विश्वासार्ह आणि फायदेशीर ठरू शकते. पण डाव्या पक्षांच्या आडमुठेपणाने तिच्या कार्यवाहीत मोडता घातला आहे. या योजनेचे स्वरूप काही प्रमाणात स्पष्ट करणारा हा पहिला भाग.

म्हातारपणी चिंतारहित आयुष्य जगता येण्याइतके पैसे मिळावेत, यासाठी नोकरी करतानाच अनेक जण तजवीज करतात, हा सर्वसाधारण समज खोडून काढणारी पाहणी नुकतीच घेण्यात आली. पाहणी केलेल्यांपैकी दोन तृतियांश लोकांसाठी त्यांची मुले हाच म्हातारपणातील भावनिक आणि आथिर्क आसरा असल्याचे दिसून आले. विशेष म्हणजे, त्यांतीलही 40 टक्के लोकांना, मुले सांभाळतील याची खात्री वाटत नाही! भारतात भविष्यात मोठ्या संख्येने लोक कमावत्या वयाची मर्यादा पार करतील. त्यांना वृद्धापकाळी आथिर्क आधार, थोडक्यात पेन्शन मिळण्यासाठी आता सरकारनेच काही पावले उचलण्यास सुरुवात केली आहे. पण सरकारच्या या प्रयत्नांना सध्या तरी डाव्यांच्या आडमुठेपणाने सुरुंग लावला आहे.

नव्याने स्थापण्यात आलेल्या पेन्शन फंड रेग्युलेटरी अँड डेव्हलपमेंट प्राधिकरणाच्या ( पीएफआरडीए) देखरेखीखाली एका नव्या पेन्शन योजनेचा प्रस्ताव सरकारने मांडला आहे. वर सांगितल्याप्रमाणे, साधारण दोन तृतीयांश लोक पेन्शन किंवा भविष्यातील तजविजीविषयी फार काहीही करत नाहीत. म्हणजेच, त्यांच्यासाठी एखादी पेन्शन योजना सरकारनेच सुरू करण्यास भरपूर वाव आहे. विशेषत: कर्मचारी किंवा नोकरदारांच्या पगारातून, त्यांच्याच भवितव्यासाठी काही रक्कम पेन्शन फंडासाठी कापून घेतल्यास सरकारची योजना यशस्वी होऊ शकते. काही सरकारी पेन्शन योजना आणि कर्मचारी भविष्यनिर्वाह निधी सध्या हेच करतात. पण एकूण नोकरदारांपैकी 87 टक्के अशा योजनांच्या कक्षेत येतच नाहीत. शिवाय त्या सरकारी अनुदानांवर अवलंबून असतात, आणि त्यांचे व्यवस्थापनही निदोर्ष अजिबातच नसते. केवळ त्यांचे उद्दिष्ट इतकीच काय ती त्यांची जमेची बाजू.

कर्मचाऱ्यांसाठी फेन्शन फंड उभारण्याचे कंपनी/ राज्य सरकार/ केंद सरकारकडे दोन मार्ग आहेत. पहिला म्हणजे नोकरीच्या काळातच त्यांच्यासाठी योगदान देत राहणे. दुसरा म्हणजे सध्याच्या मिळकतीतूनच पेन्शनची रक्कम देणे. दुसऱ्या पद्धतीत अनेक धोके आहेत. अनेक राज्य सरकारे किंवा राज्य सरकारी उपक्रमांकडे पगार देण्याइतकेसुद्धा सध्या पैसे उपलब्ध नसतात. त्यामुळे बहुतेकदा पेन्शन लाभाथीर्ंना गंडाच लावला जातो. विशेष म्हणजे, अशा प्रकारच्या ' पे अॅज यू गो ' पद्धतीचा धसका पाश्चात्य सरकारांनीही घेतला आहे.

पेन्शन दोन प्रकारची असतात. ठराविक लाभ योजना (डिफाइन्ड बेनिफिट स्कीम) आणि ठराविक योगदान योजना ( डिफाइन्ड काँट्रिब्युशन स्कीम). पारंपरिक सरकारी योजना ठराविक लाभ प्रकारातल्या असतात. पेन्शन किती मिळणार हे नोकरी करतानाच, त्यासाठी काही रक्कम देऊन ठाऊक झालेलं असतं. ठराविक योगदान पेन्शन योजनेत किती योगदान द्यायचे, इतकेच एखाद्याला ठाऊक असते. त्याला किती रक्कम पेन्शन म्हणून मिळणार हे त्याने गुंतवणूक केलेलल्या फंडाच्या कामगिरीवर अवलंबून असते. आता कुणालाही ठराविक लाभ योजना अधिक आश्वासक वाटेल. पण... खरी गोम इथंच आहे!

कल्पना करा, सध्याच्या मिळकतीतून किंवा उत्पन्नातून सरकार ठराविक लाभ योजनेअंतर्गत सर्व लाभाथीर्ंना पेन्शन देण्याचा खटाटोप करत आहे. यासाठी सरकारला सर्व महसूल कोणत्याही गळतीविना गोळा करावा लागेल. तो महसूल वाढवण्यासाठी पावले उचलावी लागतील, प्रशासनात सुधारणा घडवून आणावी लागेल. सध्याच्या स्थितीत हे शक्य होईल ? या स्थितीचा एक तोटा असा होईल, की ( 30-40 वर्षांनंतरचा) ठराविक लाभ निश्चित करताना संबंधित फंड मॅनेजर संस्था/ संघटना/ सरकार तो सुरुवातीपासूनच आक्रसून टाकतील. त्यामुळे असे पेन्शन न्याय्य ठरणार नाही. यासाठीच ठराविक योगदान योजना उजवी ठरते.

ठराविक योगदान योजनेत तुम्ही एखाद्या फंडात गुंतवणूक करता. तो फंड आणखी काही ठिकाणी तुमच्या फंडातली थोडीथोडी रक्कम गुंतवतो. अशा गुंतवणुकीची जोखीम आणि लाभ वेगवेगळे असतात, हा एक फायदा. म्हणजे ती गुंतवणूक विशिष्ट एका चौकटीत अडकून राहात नाही. या फंडाच्या कामगिरीवर तुम्हाला भविष्यात पेन्शन किती मिळणार हे अवलंबून असते.

( अपूर्ण)

(' दि इकॉमिक टाइम्सवरून ')

 
</text>
</doc>
