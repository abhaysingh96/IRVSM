<doc>
<docno>1095602.cms.txt</docno>
<text>
 
प्रगती फास्ट
दुष्टचक्राचा सामना
[ Monday, May 02, 2005  11:22:31 pm]


कोणत्याही क्षेत्रातील कामाचा अनुभव नसताना तुम्हाला कॉल सेण्टरमध्ये भरपूर पगार दिला जातो. याचा अर्थ कामही तितकंच करावं लागणारं. हे काम स्ट्रेस आणि त्यानंतर शारीरिक, मानसिक समस्या निर्माण करतं. स्ट्रेसचा योग्य प्रकारे सामना केला, तर इथे आव्हानात्मक आणि सोयी-सुविधा देणारं पुष्कळ काम उपलब्ध आहे.

इण्टरनॅशनल कॉल सेण्टरमध्ये कस्टमर केअर रिप्रेझेण्टेटिव (सीएसआर)ला साधारणत: आठ ते पंधरा हजार आणि डोमेस्टिक कॉल सेण्टरमध्ये चार ते आठ हजार रुपये पगार असतो. कोणत्याही क्षेत्रातील कामाचा अनुभव नसताना इतका चांगला पगार मिळणं, हे तरुण वर्गात क्रेझ निर्माण करण्यासाठी पुरेसं होतं. पगाराशिवाय इथे अनेक प्रकारच्या सोयी- सुविधा मिळतात आणि चांगलं काम केलं, तर इन्सेण्टिव्ज म्हणून मिळणारं उत्पन्न हे तुमच्या पगाराइतकं असतं.

सोयी-सुविधांमध्ये एसी गाडीतून विनामूल्य प्रवास आणि खाणं- पिणं उपलब्ध असतं. इण्टरनॅशनल कॉल सेण्टरमध्ये तर नाइट शिफ्ट केल्यामुळे तरुण वर्गाला सोशल लाइफ, पाटीर्ज, डिस्को, पिकनिक आदीला मुकावं लागू नये म्हणून विशेष काळजी घेतली जाते. कॉल सेण्टरमधून कंपनीच्या खर्चाने विविध कार्यक्रम आयोजित केले जातात.

एवढ्या सोयी-सुविधा असूनही कॉल सेण्टरमधला जॉब तणावात्मक वाटतो. यातील महत्त्वाचं कारण आरोग्याशी संबंधित आहे. कॉल सेण्टरमध्ये ' बॉस-बर्न आऊट स्ट्रेस सिण्ड्रोम ' हे कारण प्रामुख्याने आढळतं. यात नाइट शिफ्टमध्ये काम केल्याने येणारा थकवा आणि रूटीन बदलल्यामुळे पचन संस्थेत होणाऱ्या बिघाडाचा समावेश असतो. कधीकधी झोपेच्या तक्रारी, हार्ट रेट वाढणं यासारख्या गंभीर समस्या निर्माण होतात. स्त्रियांमध्ये काही प्रमाणात गायनॅकॉलॉजिकल प्रॉब्लेम्स दिसून येतात. यात घाबरण्याचं कारण नाही. यावर काही चांगले उपायसुद्धा आहेत. नाइट शिफ्टमुळेच या तक्रारी निर्माण होतात किंवा कॉल सेण्टरमध्ये काम करणाऱ्या प्रत्येकाला या आजारांना सामोरं जावं लागतं असंही नाही. याचा संबंध स्ट्रेसशी आहे. हा स्ट्रेस कशामुळे निर्माण होतो, याचा सर्वप्रथम विचार केला पाहिजे. ताकिर्कदृष्ट्या विचार केला, तर लक्षात येईल की एवढा मोठा पगार दिल्यावर कंपनी तुमच्याकडून त्याचा मोबदला वसूल करणारचं. त्यामुळे मेहनतीची तयारी ठेवायला हवी.

आऊट बाऊण्डमध्ये सेल्सचे टागेर्ट असतात. टेलिफोनवर परदेशातील ग्राहकाला मोबाइलची स्किम किंवा क्रेडिट कार्ड, हॉलिडे पॅकेज विकणं ही काही सोपी गोष्ट नाही. रोज तुम्हाला काहीना काही टागेर्ट्स दिलेली असतात. ती पूर्ण झाली नाही तर बॉसकडून तंबी मिळते. त्यामुळे नेहमीच एक स्ट्रेस जाणवतो. इनबाऊण्डमध्ये कस्टमर काहीही ओरडला तरीही अतिशय नम्रतेने बोलावं लागतं. तुमची काहीही चूक नसतानाही कस्टमरकडून बोलणी खावी लागतात. काही वेळा परदेशातील ग्राहकांना सामोरं जावं लागतं. त्यांना हा कॉल भारतातून आहे, हे लक्षात आलं, की यांच्यामुळे आपले जॉब गेले या भावनेतून ' यू इंडियन्स ' पासून काही अर्वाच्य शिव्यांपर्यंत ऐकावं लागतं. अशा वेळी सीआरईला ऐकून घेण्याशिवाय पर्याय नसतो. काही बीपीओ/कॉल सेण्टरने अशा प्रकारचे कॉल्स अर्ध्यातच ठेवून देण्याची परवानगी दिली आहे. तरीही अशा प्रकारचं संभाषण वारंवार ऐकावं लागलं तर स्ट्रेस निर्माण होणं साहजिक असतं.

पगार भरपूर असणं आणि हातात पैसा खुळखुळायला लागणं, यातूनही स्ट्रेस निर्माण होतो. कमी वयात, कौटुंबिक जबाबदाऱ्या नसताना आवश्यकतेपेक्षा जास्त पैसा मिळायला लागतो. यामुळे त्यांची लाइफस्टाइल बदलते. आता ही बदलेली लाइफस्टाइल मेण्टेन करण्यासाठी पुन्हा जास्त पैसे लागतात आणि पैसे मिळवण्यासाठी पुन्हा जास्त स्ट्रेसला सामोरं जावं लागतं. हे एक दुष्ट चक्र आहे.

या दुष्ट चक्राचा सामना आणि स्ट्रेसशी मुकाबला करण्यासाठी बहुतांश उमेदवार सिगारेट, कॉफी, जंक फूड आणि सॉफ्ट- हार्ड ड्रिंकचा मार्ग स्वीकारतात. याचा स्ट्रेसचा मुकाबला करण्यासाठी खरंच उपयोग होतो का, हा विचार करा. उलट शारीरिक आणि मानसिक त्रासात भर पडते. प्रत्यक्षात स्ट्रेस आणि दुष्ट चक्राला योग्य प्रकारे सामना केला तर इथे आव्हानात्मक आणि आकर्षक सोयी- सुविधांनी युक्त असं भरपूर काम करण्यासारखं आहे.

सुकन्या

 
</text>
</doc>
