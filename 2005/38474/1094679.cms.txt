<doc>
<docno>1094679.cms.txt</docno>
<text>
 
महाराष्ट्र
पाणिनीच्या 'अष्टाध्यायी' चिकित्सक आवृत्तीच्या कामास सुरुवात
[ Monday, May 02, 2005  12:55:54 am]


विवेक सबनीस

पुणे : केवळ भारतीय भाषांमधलाच नव्हे ; तर जगातला पहिला व्याकरणकार मानला जाणाऱ्या पाणिनीने लिहिलेल्या काशिका आवृत्तीच्या ' अष्टाध्यायी ' ची चिकित्सक आवृत्ती करण्याच्या कामास भांडारकर प्राच्यविद्या संशोधन संस्थेने एक मे पासून सुरुवात केली आहे. युरोपीय कमिशन ' अन्रिया ' ने त्यासाठी निधी उपलब्ध केला असून, युरोपियन आणि आशियाई भाषांच्या निमिर्तीचा अभ्यासही या आवृत्तीच्या आधारे करता येईल, असे आंतरराष्ट्रीय दर्जाचे स्वतंत्र सॉफ्टवेअर विकसित करण्यात आले आहे.

भांडारकर संस्थेच्या मानद सचिव डॉ. सरोजा भाटे यांच्या नेतृत्त्वाखाली होत असणाऱ्या या महत्त्वाकांक्षी प्रकल्पामध्ये पॅरिसमधील संस्कृत विदुषी पास्कल बनेर्डे यांच्यासह एकंदर आठ संशोधक काम करणार आहेत.

गेल्याच वर्षी साहित्य अकादमीसाठी ' पाणिनी ' वर पुस्तक लिहिणाऱ्या डॉ. भाटे ' महाराष्ट्र टाइम्स ' शी बोलताना म्हणाल्या की, आशियाई तसेच युरोपियन राष्ट्रातील भाषांसाठी हा संयुक्त प्रकल्प आहे. इ. स. पूर्व चवथ्या-पाचव्या शतकात पाणिनीने ' अष्टाध्यायी ' ची रचना केली. भारतातील संस्कृत भाषाशास्त्राच्या परंपरेतील हा महत्त्वाचा ग्रंथ असून, त्याआधारेच या चिकित्सक आवृत्तीचे संपादन केले जाणार आहे. पाँडेचरीतील काही भाषा अभ्यासकही या प्रकल्पामध्ये सहभागी होत आहेत.

पाणिनीच्या ' अष्टाध्यायी ' ची त्याची एकंदर 200 हस्तलिखिते उपलब्ध असून, ती देशभर विखुरलेली आहेत. या हस्तलिखितांचा अन्वयार्थ लावण्यासाठी तयार करण्यात येणाऱ्या या सॉफ्टवेअरचे नाव ' आकिर्ओलॉजी ऑफ एशियन टेक्स्ट ' असून भाषा जतन करण्याचे मुख्य काम ते पार पाडेल, अशी अपेक्षा आहे. पॅरिस युनिव्हसिर्टीतील गणिताचे प्राध्यापक डॉ. पात यांनी ते विकसित केले आहे. त्यामुळे फ्रेंच भाषेसह इंग्रजीसाठीही त्याची मोठी उपयुक्तता असणार आहे. पाणिनीचा जन्म हा सिंधू नदीच्या परिसरातील अट्टोकजवळील शालुक्ता या गावात झाला, असे सांगितले जाते. पाकिस्तानात लाहुर या ठिकाणी पाणिनीचे स्मारकही आहे. भारत पाकिस्तानमधील वाढते मैत्रीपूर्ण संबंध लक्षात घेता याबाबत अधिक संशोधन होणे आवश्यक आहे, अशी अपेक्षा डॉ. भाटे यांनी व्यक्त केली.

पाणिनीचे कार्य भाषाशास्त्रातील एक चमत्कारच म्हणावा लागेल, असे सांगून डॉ. भाटे म्हणाल्या की, प्रत्येक भाषतील शब्द आणि त्याचा अर्थ आणि त्याचा गटवार वापर याचा मूलभूत विचार पाणिनीने केला आहे. ' व्याकरण अष्टाध्यायी ' मध्ये पाणिनीने केवळ बोली भाषेचे विश्लेषण न करता शब्दसमूहाच्या भाषेच्या अभिव्यक्तीवर होणाऱ्या विविध परिणामांचीही चिकित्सा केली आहे. भाषेच्या नेमक्या वापराचा परामर्श हे पाणिनीच्या यशाचे खरे गमक आहे! पाणिनीच्या गांधार व्याकरणात त्रिकालाबाधित सत्य ठरतील असे नियम आहेत, असे डॉ. भाटे यांनी सांगितले. त्या म्हणाल्या की, त्यातील नेमक्या सूत्रामुळेच भाषेच्या अभ्यासासाठी तो आदर्शभूत पाया ठरला आहे. कारण त्यामागे पाणिनीने भाषावापरामागील माणसाच्या मनाचाही सखोल विचार केलेला आहे.

 
</text>
</doc>
