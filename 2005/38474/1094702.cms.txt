<doc>
<docno>1094702.cms.txt</docno>
<text>
 
महामुंबई
'पंचमदांच्या संगीताला तरुणाईची झिंग होती'
[ Monday, May 02, 2005  01:08:49 am]


म. टा. विशेष प्रतिनिधी

मुंबई : ' पंचमदांच्या संगीताला तरुणाईची झिंग होती. त्यांच्या नशिल्या संगीतावर झुलतच आम्ही वाढलो ,' असे गौरवोद्गार आजची तरुण गायिका महालक्ष्मी आणि ' सोनपरी ', ' अवंतिका ' आदि मालिकांमुळे घरोघरी लोकप्रिय झालेली अभिनेत्री मृणाल कुलकर्णी यांनी काढले.

गायिका शैलजा सुब्रह्माण्यम व वादक अनुपम घटक यांनी स्थापन केलेल्या ' मेलोडिअस मूमेंट्स ' या संस्थेचा शुभारंभ संगीतकार राहुल देव बर्मन तथा आर. डी. यांच्यावर ' पंचम ' हा कार्यक्रम पार्ल्याच्या दीनानाथ नाट्यगृहात शुक्रवारी सादर करून झाला. मध्यंतरात संस्थेला सदिच्छांचे पाठबळ देणाऱ्यांचा शैलजा, अनुपम यांच्या हस्ते सत्कार करण्यात आला. तेव्हा पंचमदांचे पुण्यस्मरण करताना महालक्ष्मी, मृणाल बोलत होत्या.

कार्यक्रमाचे नेमकेपणी सूत्रसंचालन करणारी तरुण निवेदिका सुहानी हिने साडेतीन तास रंगलेल्या या कार्यक्रमात , 27 जून 1939 रोजी कोलकात्यात जन्मलेल्या पण त्रिपुरात बालपण गेलेल्या, वडील सचिनदा बर्मन यांच्या संगीताने प्रेरित होऊन वयाच्या दहाव्या वर्षापासून शास्त्रीय संगीत तसेच सरोद, तबलावादन शिकलेल्या आर. डीं.नी वयाच्या 21 व्या वषीर्च मेहबूबच्या ' छोटे नबाब ' या चित्रपटाला संगीत देऊन संगीतक्षेत्रात दमदार पदार्पण कसे केले ; नासिर हुसेनच्या 1966 मधल्या ' तीसरी मंझिल ' मध्ये पाश्चात्य संगीत व हिंदुस्थानी शास्त्रीय संगीत यांचा सुंदर मिलाफ त्याने साधला आणि नंतर हिंदी चित्रपटसृष्टीवर अक्षरश: राज्य कसे केले, याचा चांगला आलेख काढला.

अजय मदन यांनी अनुपमसह संगीतसंयोजन केलेल्या या कार्यक्रमात स्वत: शैलजा ( ' हमें तुमसे प्यार कितना ', ' फिरसे आयो रे बदरा ', ' मेरा नाम है शबनम '), निहिरा जोशी ( ' तेरे बिना जिया ',' दो नैंनों मे आँसू भरे है ', ' आज की रात '), श्ाीकांत नारायण (' वादियाँ मेरा दामन ', ' बडे अच्छे लगते है ', ' निसुल्ताना रे प्यार का मौसम आया '), सागर केंदुरकर ( ' ओ हँसिनी ', ' जागो सोनेवालों ', ' मत्तुकोडी कव्वाडी हडा '), अमेय दात्ये ( ' धन्नो की आँखोंमें ', ' मेहबूबा ओ मेहबूबा ') या गायकांनी पंचमकृत 30 / 35 गाणी सुरेल सादर केली.

 
</text>
</doc>
