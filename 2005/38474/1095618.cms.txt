<doc>
<docno>1095618.cms.txt</docno>
<text>
 
प्रगती फास्ट
अॅप्टिट्यूड फॉर जॉब
[ Monday, May 02, 2005  11:44:20 pm]


' दहावी-बारावीला चांगले मार्क्स मिळाले. वडिलांचा कन्स्ट्रक्शनचा व्यवसाय म्हणून सिविल इंजिनीअरिंगला प्रवेश घेतला आणि ग्रॅज्युएट झालो. पण हे काम मला फार जड जातंय. हे काम जमणार नाही, याची जाणीव मला कोर्सदरम्यान झाली होती. ' ' आर यू हॅपी ' सव्हेर्तील राजाराम यांची प्रतिक्रिया अॅप्टिट्यूड आणि करिअर यांच्या परस्पर संबंधावर प्रकाश टाकणारी आहे. अॅप्टिट्यूडप्रमाणे करिअर निवडलं नाही तर अशा प्रकारचं फ्रस्ट्रेशन येणं साहजिक असतं.

तरीही अॅप्टिट्यूड म्हणजे नक्की काय, त्याचा जॉबवर काय परिणाम होतो, असे काही प्रश्न अजून कित्येकांच्या मनात येतात. अॅप्टिट्यूड म्हणजे अभिक्षमता, एखादं काम उत्तम प्रकारे करण्याची उपजत क्षमता. या क्षमतेचा विचार करून तुम्ही करिअर किंवा जॉबची निवड केली तर त्याचे सकारात्मक परीणाम पाहता येतात. अॅप्टिट्यूडला व्यक्तिमत्त्व, मूल्यं, बुद्ध्यांक यांची जोड मिळाली तर यश नेहमीच तुमच्या आवाक्यात राहतं. तुमचा अॅप्टिट्यूड नक्की कोणत्या क्षेत्रातील करिअर सुचवतो, हे अॅप्टिट्यूड टेस्टिंगने जाणता येतं.

सव्हेर्त भाग घेणाऱ्या 96 टक्के वाचकांच्या मते अॅप्टिट्यूड लक्षात घेऊन काम निवडणं अत्यावश्यक आहे. राजाराम यांच्या प्रतिक्रियेचा विचार केला तर सिविल इंजिनीअर म्हणताच आवश्यक असणारी कौशल्यं कदाचित त्यांच्याकडे नाहीत. सिविल इंजिनीअरला बिल्डिंग, कन्स्ट्रक्शन विषयात इण्टरेस्ट असला पाहिजे. पण राजाराम यांना हे जमत नाही आणि त्यानंतर खूप फ्रस्ट्रेशन येतं. प्रत्येक बिल्डिंग त्रिमैतिक क्षमतेतून पाहण्याची कला त्यांना अवगत नसल्यामुळे इथे यश मिळवणंही कठीण जातंय.

त्यामुळे सर्वप्रथम अॅप्टिट्यूड जाणून घ्या आणि नंतरच करिअरच्या पर्यायांचा विचार करा. यासाठी तुम्हाला खालील प्रश्न दिशा दाखवू शकतील.

दैनंदिन जीवनात तुम्हाला कशा प्रकारची कामं जमतात ?

कोणतं काम करायला सगळ्यात जास्त आवडतं ?

कोणत्या क्षेत्रातील काम तुम्ही एन्जॉय करता ?

कशा प्रकारची कामं शिकताना कंटाळा येत नाही ?

या प्रश्नांच्या उत्तरांवरून तुम्हाला तुमच्या अॅप्टिट्यूडबद्दल थोडासा अंदाज बांधता येईल. तुम्ही जर एखाद काम पहिल्यांदाच करताय आणि तरीही ते तुम्हाला पटकन जमलं. काही वेळात तर तुमचा चांगलाच जम बसला म्हणजे तुमच्याकडे संबंधित क्षेत्राविषयी अॅप्टिट्यूड आहे. उदा. कम्प्युटरची भीती वाटते. तरीही कोर्सला गेल्यानंतर एक-दोन दिवसांत छानपैकी कम्प्युटर हाताळायला येतो आणि त्याविषयी इण्टरेस्ट निर्माण झाला तर कम्प्युटरसाठी आवश्यक असणारा अॅप्टिट्यूड तुमच्याकडे आहे किंवा ड्रॉइंगबद्दल तुम्हाला विशेष ज्ञान नाही. तरीही तुमच्या ड्रेसचं डिझायनिंग करणं, स्केचमध्ये त्यातील बारकावे स्पष्ट करणं सोपं जात असेल, तर तुमच्याकडे ड्रॉइंग आणि डिझायनिंगचा अॅप्टिट्यूड आहे.

रचिता सांगते , ' मला लहानपणापासून कपड्यांची आवड होती. आईने ऑफिसमध्ये कोणते कपडे घालावेत, याबद्दल नेहमी सांगायचे. वयाबरोबर समज वाढत गेली. कपड्यांच्या डिझाइन्स, रंग, मटेरिअलबद्दल आकर्षण वाटू लागलं. त्याची माहिती मिळवण्यासाठी सतत उत्सुक असायचे. त्यामुळेच मी फॅशन डिझायनर व्हायचं ठरवलं. इथे कितीही काम करावं लागलं तरी कंटाळा, स्ट्रेस, फ्रस्टेशन येत नाही. मी काम खऱ्या अर्थाने एन्जॉय करते. '

रचिताच्या उलट प्रवीणची गोष्ट आहे. प्रवीणला लहानपणापासून चित्रकलेची आवड आणि ड्रॉइंग कौशल्य अवगत होतं. त्याला चित्रकार व्हायचं होतं. पण वडिलांच्या दबावामुळे त्याने इंजिनीअरिंगला अॅडमिशन घेतलं. पुढे कम्प्युटरचं ज्ञान मिळवलं. आज तो एका नामांकित कंपनीमध्ये सॉफ्टवेअर कन्सलण्टट आहे. कामात हुशार असला तरी त्याला जॉब सॅटिस्फॅक्शन कधीच अनुभवता आलं नाही. त्याच्याकडे असलेल्या उपजत कौशल्यांचा वापर त्याला कामात करता येत नाही. त्यामुळे तो चिडचिड करतो. कधीकधी तर काम करावंसं वाटत नाही. प्रवीणच्या या वागणुकीमुळे त्याला प्रमोशन मिळत नाही आणि कोणत्याही कामासाठी त्याचं नावं सुचवलं जात नाही. अपयश हा त्याच्या करिअरचा एक भाग झाला आहे.

थोडक्यात सांगायचं तर अॅप्टिट्यूडचा वेळीच विचार केला नाही तर विफलतेची भावना, नैराश्य, अस्वस्थता, स्ट्रेस निर्माण होतो. हे टाळण्यासाठी शक्य असेल तर अॅप्टिट्यूड टेस्टिंग करून योग्य करिअरचा पर्याय निवडा. आयुष्यभर न जमणारं काम करण्यापेक्षा करिअरचं क्षेत्रही बदलता येऊ शकेल.

समिंदरा सावंत

दिशा कौन्सिलिंग सेण्टर

 
</text>
</doc>
