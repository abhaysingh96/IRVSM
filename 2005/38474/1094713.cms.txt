<doc>
<docno>1094713.cms.txt</docno>
<text>
 
महामुंबई
लग्नाचे आमिष दाखवून बलात्कार; आरोपी फरारी
[ Monday, May 02, 2005  01:16:16 am]


म. टा. प्रतिनिधी

मुंबई : लग्नाचे आमिष दाखवून तरूणीला विश्वासात घेऊन नंतर तिच्यावर बलात्कार करणारा रखवालदार व त्याला मदत करणारा त्याच्या साथीदार यांचा शोध चेंबूर पोलिस घेत आहेत.

मूळचा उत्तर प्रदेश येथील श्रीनिवास रामलखन पांडे ( 24) हा चेंबूरमध्ये रहायचा. रखवालदार म्हणून काम करणाऱ्या पांडेचा गेल्या नवरात्रोत्सवात एका तरुणीशी ओळख झाली. काही दिवसांनी या दोघांच्या मैत्रीचे रुपांतर प्रेमात झाले. पांडेने लग्नाचे वचन दिल्याने या तरुणीचा त्याच्यावर विश्वास बसला. पांडेने तिचा विश्वास संपादन करून तिला वाशी येथील मित्राच्या घरी नेले. तिथे तिचे हातपाय बांधून तिच्यावर जवळपास 10 दिवस बलात्कार केला. या घटनेनंतर पांडे त्याच्या गावी पसार झाला.

जानेवारी महिन्यात या तरुणीने एका मुलास जन्म दिला. लग्नाचे आमिष दाखवून बलात्कार करणाऱ्या पांडेच्या विरोधात तिने चेंबूर पोलिस ठाण्यात तक्रार दिल्यानंतर पोलिसांनी गुन्हा दाखल केला. पांडे याला मदत करणारा मुनिश्वर जमईलाल पांडे ( 25) याच्या विरोधातही गुन्हा दाखल करण्यात आला असून पोलिस या दोघांचा शोध घेत आहेत.

बाचाबाचीतून हत्या

व्याजाने पैसे देणाऱ्याशी भांडण करून एका तरुणाने त्याची हत्या केल्याचा प्रकार मालाड (प.) येथे घडला. एव्हरशाइन येथील अरलांडा अपार्टमेंटमध्ये राहणारा हिंमाशु कुमार (49) हा व्याजाने पैसे देतो. शुक्रवारी त्याच्याकडे भीमसिंग राजेंद सिंग ( 20) हा व्याजाने पैसे मागण्यासाठी गेला होता. यावेळी दोघांमध्ये बाचाबाची झाली असता भीमसिंगने घरातील चाकू घेऊन हिंमाशूवर वार केले. जखमी हिंमाशूला भगवती रुग्णालयात दाखल केले असता डॉक्टरांनी त्याला मृत घोषित केले. या घटनेनंतर पळून जाणाऱ्या भीमसिंगला इमारतीच्या रखवालदाराने पकडून मालाड पोलिसांच्या हवाली केले. मालाड पोलिसांनी खुनाचा गुन्हा दाखल केला असून अधिक तपास सुरू आहे.

 
</text>
</doc>
