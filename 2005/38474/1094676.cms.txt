<doc>
<docno>1094676.cms.txt</docno>
<text>
 
देश-विदेश
'फ्रिंज बेनिफीट टॅक्स'ची धार कमी होणार
[ Monday, May 02, 2005  12:54:02 am]


वृत्तसंस्था

नवी दिल्ली : सर्वसाधारण बजेटमधील वादग्रस्त ठरलेल्या फ्रिंज बेनीफिट टॅक्समधील काही जाचक तरतुदी मागे घेण्यात येतील अशी चिन्हे असून, बँकेतून रक्कम काढताना त्यावर कर आकारण्याच्या प्रस्तावातही काही बदल केले जाण्याची शक्यता दिसते आहे.

केंदीय अर्थमंत्री पी. चिदंबरम यांनी सादर केलेल्या अर्थविधेयकावरील संसदेतील चचेर्चा समारोप सोमवारी होत आहे. चचेर्ला उत्तर देताना अर्थमंत्री चिदंबरम त्यावरील दुरुस्त्या सादर करतील. त्यात फ्रिंज बेनिफीट टॅक्समधील काही तरतुदींची धार कमी केली जाण्याची शक्यता आहे. मुळात चिदंबरम यांनी कर्मचाऱ्यांना मिळणाऱ्या विविध भत्त्यांवर 30 टक्के फ्रिंज बेनिफीट टॅक्सचा प्रस्ताव मांडला होता. मात्र त्यातून जाहिराती, टेलिफोनसाठीच्या खर्चाला वगळले जाईल, असे दिसते. तोट्यात असलेल्या तसेच छोट्या कंपन्या त्यांच्या कर्मचाऱ्यांना भत्त्यांच्या स्वरूपात फारसे फायदे देत नसल्याने त्यांना या करातून वगळण्यात येण्याचा निर्णयही होईल, असे दिसते.

बँकेतून 10 हजार वा त्यापेक्षा अधिक रक्कम काढल्यास त्यावर 0.10 टक्के कर आकारण्याचा प्रस्ताव चिदंबरम यांनी मांडला होता. या करपात्र रकमेची मर्यादा 25 हजारांपर्यंत वाढवण्यात येईल, असा कयास आहे.

 
</text>
</doc>
