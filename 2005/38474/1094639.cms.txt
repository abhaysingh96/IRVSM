<doc>
<docno>1094639.cms.txt</docno>
<text>
 
अग्रलेख
महाराष्ट्राचा मंत्रिबाजार?
[ Monday, May 02, 2005  12:31:24 am]


महाराष्ट्र दिनानिमित्त सवयीने गुलाल उधळून आणि तुताऱ्या फुकून थकलेले मराठमोळे नित्यव्यवहारास लागले असताना कदाचित मंत्रिमंडळात तीन ' थोर ' काँग्रेसजनांचा समावेश होऊन शासन अधिक खंबीर झालेही असेल. मंत्रिमंडळात काँग्रेसच्या कोट्यातील तीन जागा सहा महिने रिकाम्या राहिल्याने महाराष्ट्राचे फार मोठे नुकसान होत आहे, अशी भावना मुख्यमंत्री विलासराव देशमुख यांचीही नसली, तरी प्रदेश काँग्रेसच्या कार्यक्षम अध्यक्ष प्रभा राव आणि दूर दिल्लीत बसून रिमोट कंट्रोलने पटावरील प्यादी हालवणाऱ्या प्रभारी मार्गारेट अल्वा यांचे मात्र तसे मत होते.

त्यामुळेच विधिमंडळाचे अधिवेशन संपताच तातडीने मंत्रिमंडळवाढीचा घाट घालण्यात आला. या काळात राज्यात विजेच्या दुभिर्क्ष्यामुळे हाहाकार माजू लागला होता. मुंबईत मरीन ड्राईव्ह बलात्कार प्रकरणामुळे लोकक्षोभ वाढत होता. मंत्रालय इमारतीच्या सुवर्णमहोत्सवाचा कार्यक्रम ठरला होता. पण या कशाहीपेक्षा काँग्रेसच्या कोट्यातील तीन जागा भरणे महत्त्वाचे, असे प्रभाताई व मार्गारेटताई यांच्या मनाने घेतले. ' जेवत असाल, तर हात धुवायला दिल्लीत या! ' असा संदेश मुख्यमंत्र्यांना गेला.

विलासरावही सर्व कामे बाजूला ठेवून दिल्लीला रवाना झाले ; कारण महाराष्ट्राची देशमुखी टिकवायची, तर दिल्लीच्या गादीची मजीर् सांभाळावीच लागते, हे त्यांना पूर्वसूरींच्या अनुभवावरून ठाऊक आहे. दिल्लीत गेल्यावर म्हणे असे कळले की, मंत्र्यांच्या भरतीचा धडक कार्यक्रम पक्षाध्यक्ष सोनिया गांधींनी नव्हे, तर या दोघींनीच आखला होता. त्यामुळे दिल्लीत चार दिवस मुक्काम आणि विमानाचे चार प्रवास करूनही इन मिन तीन मंत्र्यांची यादीही फायनल होऊ शकली नाही.

दरम्यान पत्रकारांच्या प्रश्नांना उत्तरे देताना विलासरावांच्या नाकी नऊ आले आणि पर्यायाने महाराष्ट्राची अब्रू चव्हाट्यावर आली. आता प्रश्न हा आहे की, या तीन जागा भरण्याची इतकी घाई प्रभाताई आणि मार्गारेटताई यांना का झाली ? महाराष्ट्राच्या सत्तेतील वाटेकरी राष्ट्रवादी काँग्रेस यांच्या कोट्यातीलही दोन जागा रिकाम्या आहेत. पण न्या. सावंत यांच्या चौकशी आयोगाच्या निष्कर्षांचा फैसला लागेपर्यंत त्या न भरण्याचा निर्णय राष्ट्रवादीचे अध्यक्ष शरद पवार यांनी अगोदरच जाहीर केला आहे.

विधानसभेत काँग्रेसपेक्षा राष्ट्रवादीचे सदस्य अधिक आहेत. म्हणजेच काँग्रेसपेक्षा राष्ट्रवादीकडे आमदारांचा तगादा अधिक असणार. तरीही काँग्रेसच्या नेत्यांनाच जागा भरण्याची घाई. बरे, जी मंडळी नव्या मंत्र्यांना घेण्यासाठी धावपळ करत आहेत, त्यापैकी कुणावरही सरकार चालवण्याची जबाबदारी नाही. म्हणजेच हा उंटावरून शेळ्या हाकण्याचा प्रकार. केवळ स्वत:ची हौस म्हणून प्रभाताई व मार्गारेटताई यांनी हा मंत्रिमंडळवाढीचा डाव मांडला का ? तसे असते, तर विलासरावांना ज्या तातडीने दिल्लीत बोलावून '10, जनपथ ' च्या पायऱ्यांवर तिष्ठत ठेवण्यात आले, तशाच घाईने नव्या मंत्र्यांची नावे नक्की करून घेता आली असती.

जेव्हा व्यवहारांत आणि वागणुकीत पारदर्शकता नसते, तेव्हा तिथे संशयाला जागा मिळते. नव्या मंत्र्यांच्या नावांबाबतही अशाच अनेक शंका निर्माण होऊ लागल्या आहेत. त्यांची निमिर्ती करणारे अर्थातच काँग्रेसवालेच. तीन जागांसाठी जी डझनभर नावे पुढे आली, त्यापैकी कुणाच्याही मागे कर्तृत्वाच्या मोठ्या प्रभावळी नाहीत. गोविंदराव आदिक, रोहिदास पाटील यांची नावे आहेत ; पण महाराष्ट्रातील प्रत्येक राजकीय घटनेच्या वेळी ही नावे असतातच! बाकीच्यांची कामगिरी काय, ते तपासण्यासाठी विधानसभेचे परिचय पुस्तकच अभ्यासावे लागेल. त्यांचे असे कोणते गुण प्रभाताई व मार्गारेटताई यांना अचानक दिसले की, ज्यामुळे त्यांना सरकारात घेतले नाही, तर राज्याचे मोठे नुकसान होईल, असे त्यांच्या राजकारण-परिपक्व मनांनी घेतले ?

' देव-घेव ' हा विषय राजकारणातल्यांना नवा नाही. पण राज्याच्या सवोर्च्च संस्थेत- मंत्रिमंडळातही प्रवेश मिळवण्यासाठी ' देव-घेव ' करावी लागते, असे उघडपणे बोलले जाऊ लागले, तर जनता मंत्रिमंडळाला ' मंत्रिबाजार ' मानू लागेल आणि या बाजारातल्या दुकानदारांकडे प्रत्येक गोष्टीसाठी ' देव-घेव ' करू लागेल. यामुळे काहींची दुकाने अधिक तेजीत चालतील खरी, पण राज्यातील लोकशाहीचा मात्र पुरता ऱ्हास होईल. आपण मंत्रिमंडळाचे प्रमुख म्हणून राहायचे की मंत्रिमंडईचे, याचा निर्णय विलासरावांनी घ्यायला हवा. गेल्या लोकसभा निवडणुकीत देशात काँग्रेसने चांगली कामगिरी बजावली असली, तरी महाराष्ट्रात मात्र पक्षाची स्थिती दिवसेंदिवस नाजूक होत चालली आहे, हे वास्तव आहे. विधानसभेत राष्ट्रवादीपेक्षा जास्त जागा लढवूनही कमी जागाच पक्षाच्या हाती लागल्या.

त्यानंतर झालेली सोलापूरची पोटनिवडणूक काँग्रेसने गमावली. गेल्या महिन्यात झालेल्या महापालिका, नगरपालिकांच्या निवडणुकांत काँग्रेसला कुठेही स्पृहणीय विजय नोंदवता आला नाही. जिल्हा परिषदांच्या अध्यक्षपदांचेही तेच झाले. अशा वेळी प्रदेशाध्यक्ष व प्रभारी यांनी पदर खोचून कामाला लागायला हवे. त्याऐवजी पक्षात पदर पसरून ' देव-घेव ' सुरू झाली, तर पुढे निभाव कसा लागायचा ?

 
</text>
</doc>
