<doc>
<docno>1094711.cms.txt</docno>
<text>
 
महामुंबई
पु. ल. देशपांडे कला अकादमीत चित्रमय 'महाराष्ट्र अमुचा'
[ Monday, May 02, 2005  01:14:36 am]


म. टा. प्रतिनिधी

मुंबई : जागतिक पर्यटनाच्या नकाशावर मानाचे स्थान निर्माण करणाऱ्या आणि वेगवेगळ्या क्षेत्रांत प्रगतीचे नवनवे टप्पे गाठणाऱ्या गौरवशाली महाराष्ट्राचे चित्रमय दर्शन असलेल्या ' महाराष्ट्र अमुचा ' या प्रदर्शनाचे उद्घाटन मुख्यमंत्री विलासराव देशमुख यांच्या हस्ते दोन मे रोजी होणार आहे. चित्रप्रदर्शनाच्या निमित्ताने गझलगायन, काव्य संमेलन आणि महाराष्ट्राचे लोकसंगीत असे सांस्कृतिक कार्यक्रमही होतील.

प्रभादेवी येथील पु. ल. देशपांडे कला अकादमीच्या प्रांगणात आयोजित करण्यात आलेल्या या प्रदर्शनाच्या उद्घाटनास उपमुख्यमंत्री आर. आर. पाटील, पर्यटनमंत्री विजयसिंग मोहिते-पाटील, राज्यमंत्री सुरेश शेट्टी, अभिनेते-निर्माते अरुण नलावडे, संजीव कपूर आणि माहिती व जनसंपर्क महासंचालनालयाचे प्रधान सचिव डॉ. जयराज फाटक उपस्थित राहणार आहेत.

महाराष्ट्रातील विलोभनीय समुद किनारे, घनदाट जंगले, सह्यादी-सातपुड्यातील मनमोहक गिरीशिखरे आणि अतिशय चैतन्यशाली लोकजीवनाचा चित्रमय आढावा या प्रदर्शनाद्वारे घेण्यात आला आहे. महाराष्ट्राला लाभलेला 720 किलोमीटरचा समुदकिनारा, राष्ट्रीय उद्याने, अभयारण्ये, उल्कापाताने निर्माण झालेले लोणार येथील जगप्रसिद्ध सरोवर, उंच पर्वतरांगा, इतिहासाचे साक्षीदार असलेल्या किल्ल्यांचे दर्शन या प्रदर्शनातून होईल. प्रदर्शनाचे ' प्रगतीचे कैलास लेणे ', ' मुंबई मेरी जान ', व ' मराठी पाऊल पडते पुढे ' हे तीन विभाग करण्यात आले आहेत.

उद्घाटनाच्या दिवशी गझलनवाज भीमराव पांचाळ यांची मराठी व उर्दू गझलांची मैफल होईल. तीन मे रोजी अरुण म्हात्रे यांचा ' कवितांच्या गावा जावे ', चार मे रोजी नारायण प्रभू यांचा ' स्वर ताल साधना, पाच रोजी परभणी येथील डॉ. अशोक जोंधळे ' बहिणाबाईंची गाणी ' सादर करतील. शाहीर विठ्ठल उमप सहा मे रोजी ' महाराष्ट्राचे लोकसंगीत ' हा कार्यक्रम सादर करतील.

दररोज सायंकाळी सात ते नऊ या वेळेत हे कार्यक्रम होतील. माहिती व जनसंपर्क महासंचालनालयातर्फे आयोजित केलेले हे प्रदर्शन सहा मेपर्यंत सकाळी 10 ते रात्री 10 या वेळेत सर्वांसाठी खुले आहे.

 
</text>
</doc>
