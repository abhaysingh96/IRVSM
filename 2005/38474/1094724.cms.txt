<doc>
<docno>1094724.cms.txt</docno>
<text>
 
देश-विदेश
अब की बारी...अडवाणी!
[ Monday, May 02, 2005  01:34:25 am]


वृत्तसंस्था

लखनौ : ' पहिली फळी ' की ' दुसरी फळी ' या प्रश्नावरून भारतीय जनता पक्षात अंतर्गत धुसफुस सुरू असताना पहिल्या फळीतील ज्येष्ठ नेते आणि माजी पंतप्रधान अटलबिहारी वाजपेयी यांनी रविवारी पक्षाध्यक्ष लालकृष्ण अडवाणी यांच्या पारड्यात आपले वजन टाकले. आतापर्यंत ' अबकी बारी अटलबिहारी ' असा नारा देण्याची सवय असलेल्या भाजपच्या मंडळींना मग खुद्द अटलजीं-कडूनच नवा नारा ऐकावा लागला... ' अबकी बारी अडवाणी '!

पुढील लोकसभा निवडणुका भारतीय जनता पक्ष ' दुसऱ्या फळी ' तील नेत्याच्या नेतृत्वाखाली लढवेल, असे विधान उपाध्यक्ष मुख्तार अब्बास नक्वी यांनी शनिवारी केले होते. त्या विधानाला 24 तास उलटायच्या आतच अटलबिहारी वाजपेयी रविवारी ' पहिल्या फळी ' च्या बाजूने उभे राहिले.

भारतीय जनता पक्ष महिला मोर्चाच्या राष्ट्रीय कार्यकारिणीची बैठक रविवारी येथे आयोजित करण्यात आली होती. त्या बैठकीनंतर पत्रकारांनी वाजपेयी यांना गाठले आणि नक्वी यांनी काल केलेल्या विधानाबाबत आपले म्हणणे काय, अशी विचारणा केली. त्यावर, पक्षाध्यक्ष अडवाणी हे आमचे नेते आहेत आणि पुढील निवडणुका त्यांच्याच नेतृत्वाखाली लढवल्या जातील, असे वाजपेयी यांनी स्पष्ट सांगितले. वर, नेतृत्वाबाबत कोणताही गोंधळ असता कामा नये, अशी पुस्तीही जोडायला ते विसरले नाहीत.

पण मग नक्वी यांच्या विधानाचे काय , ' दुसऱ्या फळी ' चे काय, असे प्रश्न पत्रकारांनी विचारले. त्यावर आपल्या चिरपरिचित शैलीत ' नक्वी यांच्या विधानाचे आश्चर्य मानण्याचे काही कारण नाही...उसमे कोई अजुबा नही है ' अशी टिप्पणीही वाजपेयी यांनी केली. नेतृत्वात बदल तर होतच असतात. जुन्या नेत्यांकडून नवे नेते नेतृत्वाची धुरा स्वीकारतच असतात. त्यात काय मोठेसे... असेही ते म्हणाले.

हे कोण बोलिले बोला...!

नवी दिल्ली : नेतृत्वाच्या मुद्यावर केलेले वक्तव्य वाद निर्माण करणारे ठरल्यानंतर मुख्तार अब्बास नक्वी यांनी रविवारी त्याबाबत अपेक्षेनुसार सारवासारव केलीच! शनिवारच्या ' त्या ' वक्तव्याबाबत पक्षाध्यक्ष अडवाणी यांनी स्पष्टीकरण मागितल्यानंतर एक पत्र पाठवून नक्वी यांनी त्याबाबतचे आपले म्हणणे मांडले. पक्षाचे नेतृत्व दुसऱ्या फळीतील नेता करेल, असे खुद्द अडवाणी यांनीच याआधी एकदा नमूद केले होते. आपण फक्त त्याचा पुनरुच्चार केला, असे नक्वी यांनी त्या पत्रात नमूद केल्याचे सूत्रांनी सांगितले!

 
</text>
</doc>
