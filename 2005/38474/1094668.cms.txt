<doc>
<docno>1094668.cms.txt</docno>
<text>
 
देश-विदेश
 गोवा कॅन्सरग्रस्त!
[ Monday, May 02, 2005  12:51:04 am]


वृत्तसंस्था

पणजी : उशिराने होणारे विवाह आणि पर्यायाने उतारवयातील मातृत्व तसेच अति मांसाहार आणि मद्यप्राशनामुळे गोवा कॅन्सरग्रस्त झाला आहे. देशात प्रतिलाख कॅन्सरग्रस्तांमध्ये गोव्याचे स्थान पहिले आहे, असे एका तज्ज्ञाने स्पष्ट केले.

गोव्यात दरवर्षी एक हजार जणांना कॅन्सर होतो. येथे लाखामागे 70 जण कॅन्सरग्रस्त आहेत. उर्वरित देशात हेच प्रमाण लाखामागे 50 इतके आहे. त्यातही स्तनाचा कॅन्सर असलेल्यांचे प्रमाण लाखामागे 35 इतके मोठे आहे. ते मुंबई, दिल्ली, कोलकाता आणि चेन्नई या चारही महानगरांपेक्षाही जास्त आहे. तंबाखूच्या नायनाटासाठी प्रयत्न करणारे राष्ट्रीय संघटनेचे सरचिटणीस शेेखर साळकर यांनी ही माहिती दिली.

गोव्यात स्तनाच्या कॅन्सरचे प्रमाण घातक आहे. त्यावर वेळीच अंकुश मिळवायला हवा. जीवनशैलीच्या बाबतीत गोवा दुसरी अमेरिका असल्याचे मानले जाते. अमेरिकेसारखीच जीवनशैली अवलंबल्यामुळे उशिरा होणारे विवाह आणि उतारवयातील मातृत्व गोव्यात नियमित झाले आहे. स्तनाच्या कॅन्सरसाठी हीच दोन प्रमुख कारणे आहेत.

देशातील इतर भागांपेक्षा जास्त उत्पन्न आणि मोठ्या प्रमाणावरील साक्षरता यांमुळे महिलांच्या विवाहाचे वय वाढत आहे. गोव्यात 40 ते 45 वयोगटातील 40 टक्क्यांहून अधिक महिला अविवाहित आहेत. स्तनांच्या पेशींतील कॅन्सरला पूरक असलेली संप्रेरके (हामोर्न) मातृत्वानंतरच कमी होऊ लागतात. तोवर स्तनांचा कॅन्सर होण्याचा धोका असतो, असे साळकर यांनी सांगितले.

मध्यम आणि उच्च उत्पन्न गटांत कॅन्सरचा धोका जास्त असतो, असे चेन्नईच्या कॅन्सर इन्स्टिट्यूटने केलेल्या अभ्यासात समोर आले आहे. गोव्यात गरिबी जवळपास नसल्यामुळे जंक फुड आणि मद्य हे जीवनाचे अविभाज्य घटक बनले आहेत.

या सगळ्या समस्यांवर जागरुकता आणि शिक्षण हेच उपाय असल्याचे मत साळकर यांनी व्यक्त केले.

 
</text>
</doc>
