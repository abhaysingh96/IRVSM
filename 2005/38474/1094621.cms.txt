<doc>
<docno>1094621.cms.txt</docno>
<text>
 
धावते जग
दुटप्पीपणावर प्रकाश
[ Monday, May 02, 2005  12:12:33 am]


भाजपचे अर्जुन मुंडा यांनी झारखंड विधानसभेत आपले बहुमत सिद्ध केले असले, तरी त्यांच्यापुढील अडचणी संपलेल्या नाहीत. ताजी अडचण ही पोलिस महानिरीक्षकांच्या पत्रामुळे झाली आहे. मुंडा मंत्रिमंडळातील एक मंत्री रमेश सिंग मुंडा यांनी नुकत्याच झालेल्या निवडणुकीत त्यांच्या मतदारसंघातून निवडून येण्यासाठी नक्षलवाद्यांना 25 लाख रुपये दिल्याचा उल्लेख या पत्रात आहे.

वास्तविक नक्षलवाद्यांच्या दहशतवादी कारवायांना आळा घालणे, हे झारखंड सरकारपुढील मुख्य आव्हान आहे. ताज्या निवडणुकांआधी या राज्यात भाजप-जनता दल (यु.) या आघाडीचेच सरकार होते. दहशतवाद प्रतिबंधक कायद्याचा- ' पोटा ' चा गैरवापर करण्यात आघाडीवर असलेल्या सरकारांत झारखंडच्या या सरकारचा समावेश होता.

' पोटा ' फेरविचार समितीपुढे सादर झालेल्या प्रकरणांत, झारखंडमध्ये नक्षलवादी म्हणून मुलांपासून वृद्धांपर्यंत अनेकांना तुरुंगात डांबल्याचे उघड झाले होते. याचाच अर्थ, नक्षलवाद्यांचा ' सरकारी दहशत ' वापरून बीमोड करणे, हे आधीच्या भाजपप्रणीत सरकारचे घोषित धोरण होते. तरीही याच आघाडीतील जनता दल (यु.)या पक्षाच्या आमदाराने निवडणुकीच्या वेळी नक्षलवाद्यांना 25 लाख रुपये देऊ करावेत, हा राजकारण किती दांभिक पातळीपर्यंत पोचले आहे, याचाच पुरावा आहे.

लोकांचा प्रतिनिधी म्हणवणारा नेताच नक्षलवाद्यांशी सामना करण्याऐवजी, त्यांच्या दहशतीचा आश्ाय मतदारांना स्वत:कडे वळवण्यासाठी घेऊ पाहतो, हे नक्षलवाद्यांच्या प्रभावाचे दर्शक मानायचे की सरकारच्या दुबळेपणाचे, असा प्रश्न त्यामुळे उपस्थित होतो. या आमदाराने नक्षलवाद्यांना ज्या पद्धतीने 25 लाख रुपये देऊ केले होते, ती दहशतीला बळी पडून दिलेली ' खंडणी ' मानता येणार नाही, तर तो ' व्यवहार ' होता. मतदानाआधी 15 लाख आणि काम झाल्यावर म्हणजेच निवडून आल्यावर 10 लाख द्यायचे ठरले होते.

प्रत्यक्षात हा आमदार निवडून तर आलाच, पण मंत्रीही झाला. मात्र त्यानंतर त्याने 10 लाख रुपये देण्याचे आश्वासन पाळले नाही. त्यामुळे नक्षलवादी आता 50 लाख रुपयांची मागणी करीत असून, ते या मंत्र्यावर कधीही हल्ला करू शकतात, अशी भीती पोलिसांना वाटते आहे. विशेष म्हणजे, पोलिस महानिरीक्षकानेच स्थानिक पोलिस यंत्रणेला सावध करण्यासाठी लिहिलेल्या पत्रात हा सर्व तपशील दिला आहे. मंत्री रमेश सिंग मुंडा मात्र ही सर्व बनावट कहाणी आहे असे म्हणतात.

पोलिस महानिरीक्षकांनी लिखित स्वरूपात या ' व्यवहारा ' ची ' जाहिरात ' करावी, हे अपवादात्मकच आहे, पण नक्षलवाद्यांच्या हल्ल्यांचे लक्ष्य प्रामुख्याने पोलिस यंत्रणा ठरत असल्यामुळे, मंत्र्यांनाच संरक्षण देण्यासाठी खास उपाययोजना करण्याच्या बहाण्याने राज्यर्कत्यांच्या या दुटप्पी व्यवहारावर प्रकाश टाकण्याची संधी पोलिस महानिरीक्षकांनी साधली असणे शक्य आहे.

 
</text>
</doc>
