<doc>
<docno>1094731.cms.txt</docno>
<text>
 
महामुंबई
'इतक्यात' लग्न करीन, असं कुठे म्हणालो!
[ Monday, May 02, 2005  01:43:55 am]


म. टा. प्रतिनिधी

विवेकचा विनोदी इन्कार

मुंबई : सदासर्वदा स्वहस्ते स्वमुखभंग करून घेण्यात पटाईत असलेला अभिनेता विवेक ओबेरॉय याने ' लाखांे दिलों की धडकन ' ऐश्वर्या राय हिच्याशी आपले लग्न होत असल्याचे एका मुलाखतीत जाहीर करून शनिवारी एकच खळबळ उडवून दिली खरी ; पण, लगोलग असे काही बोलल्याचा इन्कार करूनही मोकळा झाला.

' आज तक ' वृत्तवाहिनीवरील ' सीधी बात ' या कार्यक्रमात प्रभु चावला यांनी विवेककडून हे वदवून घेतले होते. ही मुलाखत रविवारी प्रसारित झाली. प्रभु चावला यांनी आडनावाला जागत ऐश्वर्याच्या विषयावरून विवेकला पिड पिड पिडले आणि ' आप की शादी में बुलायेंगे ?'... ' हाँ जरूर '... ' हम आयेंगे, नाचेंगे, लेकिन उसी से होगी ना शादी ?'...

' हाँ उसी से होगी, आइयेगा जरूर! ' अशा क्रमाने आणि इतक्या अप्रत्यक्ष पद्धतीने त्यांनी ' विवेक ऐश्वर्याशी लग्न करणार आहे ' अशी ' बातमी ' मिळवली. विवेकने लगोलग एका बड्या वर्तमानपत्राशी संपर्क साधून या वक्तव्याचा मासलेवाईक मठ्ठपणे इन्कार केला. ' आपण ऐश्वर्याशी इतक्यात लग्न करणार आहोत, असं म्हणालोच नाही ', असे त्याचे स्पष्टीकरण होते ; जणू तो ' लगेचच ' तिच्याशी लग्न करणार आहे, अशीच मूळ बातमी होती. ही मुलाखत उगाचच मोठी करण्यात आली आहे, असेही तो म्हणाला.

 
</text>
</doc>
