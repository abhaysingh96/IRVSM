<doc>
<docno>1094634.cms.txt</docno>
<text>
 
लेख
चक्रव्यूहातले लालू...
[ Monday, May 02, 2005  12:25:16 am]


आघाडी राजकारणाच्या अपरिहार्य गरजेपोटी लालूंच्या पापांचे ओझे आज काँग्रेेसच्या शिरावर आहे. न्यायालयात प्रलंबित असलेल्या प्रकरणात लालूंवर तुरुंंगात जाण्याची पाळी आली तर मनमोहन सिंग त्यांना राजीनामा द्यायला भाग पाडतील, अशी चर्चा दबक्या आवाजात काँग्रेसजनांमध्ये सुरू असते. कोणीही मंत्री कायद्यापेक्षा श्ाेष्ठ नाही, हे अंबिका सोनींचे ताजे विधान याच मनोभूमिकेचे निदर्शक आहे.

चहूबाजूने एकाच वेळी अनेक आरोपांची आतषबाजी सुरू व्हावी, कंुडलीतल्या तमाम अनिष्ट ग्रहांनी आबाधोबीचा खेळ सुरू करावा, तसेच काहीसे लालू प्रसादांबाबत झाले. संसदेपासून सुप्रीम कोर्टापर्यंत सर्वांनीच त्यांना पिंजऱ्यात उभे केले. बिहारच्या दुदैर्वी दशावतारांनी लालू प्रसादांभोवती आठवडाभर जणू फेर धरला. शेरे-ताशेरे, आरोप-प्रत्यारोप, गोंधळ-गदारोळ, हातघाई, झोंबाझोबी, बहिष्कार अन् सत्ताधाऱ्यांचा दुरावा, असा सारा उपहास लालू प्रसाद झेलत होते. त्यांचा नेहमीचा आक्रमक आवेश, प्रथमच केविलवाण्या स्वरात बदलला. राजदचे सदस्य मदतीला होते तरी लालू खऱ्या अर्थाने एकटेच पडले होते.

गेल्या सप्ताहात रेल्वेचा दुदैर्वी अपघात झाला. घटनास्थळी भेट द्यायला गेलेल्या लालूंवर गुजरातेत दगडफेक अन् कथित हल्ला झाला. भाजप अन् राजदमध्ये या घटनेवरून वाद रंगण्याच्या बेतालाच, सीबीआयच्या विशेष न्यायालयाने 950 कोटी रुपयांच्या चारा घोटाळा प्रकरणी लालूंवर आरोपपत्र ठेवले. राजदचे खासदार शहाबुद्दीन यांच्या निवासस्थानी याच दरम्यान शस्त्रास्त्रांचा साठा सापडला. पाटण्याच्या प्राप्तिकर न्यायाधिकरणाने गतवषीर् लालू प्रसाद अन् राबडीदेवींची उत्पन्नापेक्षा अधिक संपत्तीची सारी प्रकरणे, घाईगदीर्त निकाली काढली. सुप्रीम कोर्टाने रुदावतार धारण करीत तमाम प्रकरणांच्या चौकशीचा इरादा मंगळवारी जाहीर केला अन् सारी कागदपत्रे 10 मेपर्यंत न्यायालयात मागवली. गतवषीर् पूरग्रस्तांसाठी खर्च झालेल्या कोट्यवधी रुपयांमध्ये, पाटणा जिल्हाधिकाऱ्यांच्या मदतीने झालेल्या आणखी एका घोटाळ्याचे प्रकरण, नेमके याच वेळी उघडकीला आले. बिहारच्या कायदा अन् सुव्यवस्थेतील दुरवस्थेबद्दल, राज्यपाल बुटासिंगांनी पूवीर्च्या राजदच्या राजवटीवर कडक शब्दात शेरेबाजी केली. अशा तमाम घटनाक्रमाच्या पार्श्वभूमीवर लालूंचे सावज अचानक विरोधकांच्या रेंजमध्ये आले. संसदेत अशा वेळी विरोधकांनी लालूंना लक्ष्य बनवले नसते, तरच नवल होते.

गुजरातमध्ये लालूंवर हल्ला झालाच नाही, याच्या पुराव्यादाखल भाजपने व्हीडीओ टेप्स अन् सीडीज जारी केल्यानंतर, त्याचे खंडन करण्यासाठी लालू पूर्ण तयारीनिशी संसदेत आले. हल्ल्याच्या घटनाक्रमाचे वर्णन करताना आपला ' सेन्स ऑफ ह्यूमर ' ही लालूंनी कायम ठेवला. सच्चाई छुप नही सकती बनावटके उसुलोंसे... खुशबू आ नही सकती कभी कागजके फुलोंसे... दुश्मन चित्रपटातील या काव्यपंक्तीचा आधार घेत, बजरंग दल अन् विहिंपच्या कार्यर्कत्यांनी गुजरातेत चढवलेल्या हल्ल्याचे वर्णन ऐकवताना, लालूंनी संघ- परिवारावर चौफेर हल्ला चढवला. विरोधक लालूंच्या राजीनाम्यासाठी सलग दोन दिवस आक्रमक घोषणाबाजी करीत होते. विचलीत न होता, लालूंनी रोखठोक शब्दात त्यांना सुनावले... मी राजीनामाही देणार नाही अन् संघपरिवाराविरुद्धचे आरोपही मागे घेणार नाही. अखेर माजी पंतप्रधान वाजपेयी लालूंना उत्तर देण्यासाठी मैदानात उतरले. रेल्वे अपघाताबद्दल त्यांचा राजीनामा मागताना, आपण स्वत: संघाचे स्वयंसेवक असल्याचे गर्वाने घोषित करीत, वाजपेयींनी मुख्यमंत्री नरेंद मोदी अन् संघपरिवाराचा प्रथमच जाहीररीत्या बचाव केला अन् एका दगडात अनेक पक्षी मारले. लालूंवर प्रहार करताना वाजपेयींनी संघाच्या टिकेलाही परस्पर उत्तर या भाषणातून दिले. बिहारला सलग 15 वषेर् बरबाद केल्याचा आरोप अडवाणींनी करताच, वाजपेयींचा सन्मान वाढवणारे उद्गार ऐकवणारे लालू आपला मूळ मुद्दा शेवटपर्यंत सोडायला तयार नव्हते. या वेळी अनेकदा राजद अन् भाजप सदस्यांची अक्षरश: झोंबाझोंबी झाली. प्रकरण हातघाईवरदेखील आले. काँग्रेससह अन्य सत्ताधारी मात्र या वेळी प्रेक्षकाच्या भूमिकेत होते. संसदेतले रणकंदन सलग दोन दिवस चालले. लालूंना मंत्रिमंडळातून काढणार नाही, असे निवेदन पंतप्रधानांनी केले. सभागृहे वारंवार तहकूब झाली. अखेर मंगळवारी रात्री, रालोआने अचानक संसदेवर तीन दिवस बहिष्कार टाकण्याचा निर्णय घेतला.

पंतप्रधान, लोकसभाध्यक्ष अन् संरक्षणमंत्री या तिघांनीही बहिष्कार मागे घेण्याचे आवाहन विरोधकांना केले. त्यांनी ते धुडकावले. रिकाम्या बाकांना साक्षीला ठेवून तीन दिवस उभय सभागृहांचे कामकाज चालले. विरोधकांच्या अनुपस्थितीत लोकशाहीचे रूप किती निजीर्व अन् निष्प्राण ठरते, याचा प्रत्यय वारंवार येत होता. कामकाज भलेही सुरळीत चालले असेल, मात्र त्यात अजिबात जान नव्हती. वातावरणात सरकारी शांतता होती. एरव्ही शून्य प्रहरात संवेदनशील विषयांकडे लक्ष वेधण्यास सदस्यांना वेळ मिळत नाही. बहिष्काराच्या काळात मात्र वेळच वेळ होता. देशाच्या संसदीय इतिहासात हा पहिलाच प्रसंग होता की विरोधकांच्या अनुपस्थितीत संसदेचे कामकाज सलग तीन दिवस चालले. यापूवीर् 1989 साली राजीव गांधी पंतप्रधान असताना अखेरच्या काही दिवसांत बोफोर्सचे भांडवल करीत, विरोधकांनी सामूहिक राजीनामे दिले होते, मात्र त्याकाळात संसदेचे अधिवेशन सुरू नव्हते. तहलकाच्या गौप्यस्फोटानंतर फर्नांडिसांपुरता मर्यादित बहिष्कार काँग्रेससह विरोधकांनी घातला, मात्र फर्नांडिस बोलायला उभे राहिले तरच तो अमलात यायचा. संसदीय समित्यांसह साऱ्या कामकाजावर बहिष्कार घालण्याचा प्रयोग पूवीर् कधीही झाला नव्हता. बुधवारी रालोआच्या भरगच्च पत्रपरिषदेत, लालूंच्या राजीनाम्याचे निमित्त पुढे करून सरकार अन् पंतप्रधानांवर अडवाणी अन् फर्नांडिसांनी जहाल शब्दांचा भडीमार केला. सरकारला संसदेत विरोधक नकोच आहेत, यूपीए सरकार शत्रुत्व अन् सूडभावनेने पेटलेले आहे. लोकशाही परंपरा, विरोधकांचे हक्क अन् राजकीय शिष्टाचार धुळीला मिळाला आहे. सरकारचे वर्तन आणिबाणीच्या दिवसांची आठवण करून देणारे आहे, पंतप्रधानांनी राजकीय संधिसाधूपणाचा कळस गाठला आहे, अशी अनेक मुक्ताफळे पत्रपरिषदेत उधळण्यात आली. गुरुवारी लालूंच्या राजीनाम्यासाठी विरोधकांच्या शिष्टमंडळाने राष्ट्रपती कलामांचीही भेट घेतली. देशाचे लक्ष वेधणाऱ्या बातम्यांची निमिर्ती करण्याखेरीज, या निष्फळ बहिष्कारातून काहीही निष्पन्न होणार नाही, याची सर्वांनाच कल्पना होती.

गुन्हेगारी प्रवृत्तींनी चौतर्फा वेढलेल्या राजदच्या विकृत बिहारी राजवटीचे वर्णन करायला शब्दही असमर्थ आहेत. पण एकट्या लालूंनाच नावे ठेवून काय उपयोग ? बिहारच्या तमाम पक्षांतले त्यांचे भाईबंद या ऱ्हासाला जबाबदार आहेत. आघाडी राजकारणाच्या अपरिहार्य गरजेपोटी लालूंच्या पापांचे ओझे आज काँग्रेेसच्या शिरावर आहे. न्यायालयात प्रलंबित असलेल्या प्रकरणात लालूंवर तुरुंंगात जाण्याची पाळी आली तर शिबू सोरेनप्रमाणे मनमोहन सिंग त्यांनाही राजीनामा द्यायला भाग पाडतील. सरकारचीही रोजच्या कटकटीतून सुटका होईल, याची चर्चा दबक्या आवाजात काँग्रेसजनांमध्ये सुरू असते. कोणीही मंत्री कायद्यापेक्षा श्ाेष्ठ नाही, हे अंबिका सोनींचे ताजे विधान याच मनोभूमिकेचे निदर्शक आहे.

बहिष्कार हे अहिंसक राजकारणाचे प्रभावी हत्यार आहे. स्वातंत्र्यसंग्रामात याचा प्रभावी वापर महात्मा गांधींनी केला. संसदीय कामकाजात अडथळा निर्माण करण्यासाठी या हत्याराचा वापर करणे, दुर्भाग्याचे अन् राजकीय दिवाळखोरीचे लक्षण आहे. विशेषत: देशाच्या भवितव्याशी निगडित असलेल्या अर्थसंकल्पाचे अधिवेशन सुरू असताना, सलग तीन दिवस बहिष्कार घालून विरोधकांनी काय मिळवले ? गुुन्हा सिद्ध होईपर्यंत मंत्रीपदावर राहण्यास देशातला कोणताही कायदा प्रतिबंध करीत नाही. अशा वेळी प्रश्ान् उरतो तो केवळ नैतिकतेचा. विद्यमान संसदेत सत्ताधारी असोत की विरोधक, नैतिकतेचे धडे कोणी कोणाला शिकवावेत ? लोकसभाध्यक्षांनी बोलावलेल्या बैठकीलाही उपस्थित राहणार नाही, हा विरोधकांचा पवित्रा अडेलतट्टूपणाचा अन् संसदीय परंपरांचा संकोच करणारा आहे. राजकीय प्रश्ानंचे निदान राजकीय मार्गानेच होऊ शकते. सभागृहात प्रश्ान् सुटत नसेल तर न्यायालयाची दारे ठोठावण्यास देशात बंदी नाही. संसदीय कामकाजावर बहिष्कार हे कोणत्याही समस्येचे उत्तर नाही. देशातल्या कोट्यवधी मतदारांच्या आकांक्षा, राज्यघटना अन् आदर्श संसदीय परंपरांचा तो अपमानच आहे. सत्ताधाऱ्यांना खिंडीत पकडण्याचे अनेक वैधानिक मार्ग उपलब्ध आहेत. चक्रव्यूहात सापडलेल्या लालूंचा निवाडा करण्यासाठी न्यायालये समर्थ आहेत. त्यासाठी संसदीय कामकाजावर बहिष्कार, हा विरोधकांचा पलायनवाद आहे.

सुरेश भटेवरा

 
</text>
</doc>
