<doc>
<docno>1146857.cms.txt</docno>
<text>
 
महामुंबई: मुंबई टाइम्स
आता तरी सरणार का टँकरची गरज?
[ Monday, June 20, 2005  12:10:56 am]


शशी करपे

वसई : पावसाने आता दिलासा दिला असला, तरी त्याची एण्ट्री मात्र उशीरा झाल्यामुळे वसईत टँकरचे भाव कडाडले आहेत. गेल्या 15-20 दिवसात वसईतली तिन्ही धरणं आटली असून सूर्या धरणातला पाणीपुरवठाही अपुरा आहे. आता पाऊस आपला बॅकलॉग कसा भरून काढतो, त्यावर पुढचं सारं अवलंबून आहे.

वसईला पाणीपुरवठा करणाऱ्या पापडखिंड आणि पेल्हार धरणातला पाण्याचा साठा संपुष्टात आला आहे. तर उसगाव धरणातून थोडंफार पाणी मिळत आहे. पण त्या भागातल्या लोडशेडिंगमुळे पाणी उपसा करण्यात अडचणी येत असल्याने अनियमित पाणीपुरवठा होत आहे. यावर उपाय म्हणून शिरवली बंधाऱ्यातून पाणी उचललं जात होतं. पण पावसाच्या तोंडावर बंधाऱ्याचे दरवाजे उघडले गेल्याने तिथून मिळणारं पाणी बंद झालं. सूर्या पाणीपुुरवठा योजनेतून दररोज 30 एमएलडी पाणी उचललं जात आहे. त्यासाठी उसगाव पाणीपुरवठा योजनेच्या पाइप लाइनमधून पाणी सुरू करण्यात आलं आहे. हेही पाणी कमी असल्याने प्रत्येक शहरात एक-दोन दिवसआड पाणीपुरवठा करण्यात येत आहे.

वसईची लोकसंख्या पाहता हाही पाणीपुरवठा अतिशय कमी असल्याने शहरी आणि ग्रामीण भागात पाणीटंचाईची झळ जाणवू लागली आहे. वसई, नवघर-माणिक पूर, नालासोपारा आणि विरार शहरात ज्या भागात नळाने पाणीपुरवठा करणारी अंतर्गत वितरण व्यवस्था नाही अशा भागांमधे पाणीटंचाईची झळ जाणवत आहे. त्यातल्या त्यात नवघर-माणिकपूर आणि नालासोपारा भागात पाण्याची तीव्र टंचाई भेडसावत आहे. या भागातली काही ठिकाणं कायमस्वरूपी टँकरवरच अवलंबून असतात. त्यात पाणीटंचाईची भर पडल्याने टँकरचे भाव कडाडू लागले आहेत. टँकरचालकांनाही पाणी कुठून आणायचं हा प्रश्न भेडसावत आहे. त्यांच्यासाठी कोणतीही व्यवस्था नसल्याने त्यांना दूरवरुन पाणी आणावं लागत आहे. पाण्याची मागणी अधिक झाली असताना तेवढ्या फेऱ्या मारणं अशक्य होऊन बसलं आहे. त्यामुळे टँकरचे दर प्रचंड वाढले आहेत.

वसईतल्या ग्रामीण भागातल्या काही गावांना पाणीटंचाईची झळ पोचली आहे. कामण आणि कसराळी या गावांना सध्या टँकरने पाणीपुरवठा केला जात आहे. तर फणसपाडा, जनकपाडा, खैरपाडा आणि पालणापाडा आदी पाड्यांवर टँकरने पाणी पुरवलं जात आहे.

वसईतली पाणीटंचाई पाहता बाहडोली धरणाचं काम पूर्ण करून त्यावरील जलवाहिनीचं कामही पूर्ण करण्यात आलं आहे. त्यातून पाणी सुरू करुन कशिदकोपरच्या साठवण टाकीत आणण्याचा प्रयोग यशस्वी झाला आहे. त्यामुळे येत्या तीन-चार दिवसात सूर्या योजनेतून दररोज शंभर एमएलडी पाणी मिळू शकेल. त्यानंतर वसईतील पाणीटंचाई दूर होईल अशी माहिती नालासोपारा नगरपालिकेचे नगराध्यक्ष उमेश नाईक यांनी दिली.

द्वह्वद्वड्ढड्डद्बह्लद्बद्वद्गह्यञ्चद्बठ्ठस्त्रद्बड्डह्लद्बद्वद्गह्य.ष्श्ाद्व

 
</text>
</doc>
