<doc>
<docno>1147768.cms.txt</docno>
<text>
 
धावते जग
दहशतवादाला आमंत्रण
[ Monday, June 20, 2005  09:08:18 pm]


जगातल्या वाढत्या दहशतवादाच्या पार्श्वभूमीवर लंडनमधल्या सुरक्षा व्यवस्थेचे तीनतेरा वाजल्याची बातमी अधिकच धक्कादायक ठरते. तेथे पुढील महिन्याच्या सहा तारखेला आठ देशांची परिषद भरत आहे. अमेरिकन अध्यक्ष जॉर्ज बुश, रशियाचे अध्यक्ष व्लादिमिर पुतिन, ब्रिटनचे पंतप्रधान टोनी ब्लेअर, फ्रान्सचे अध्यक्ष जॅक शिराक यांच्यासह अन्य महत्त्वाचे नेते या वेळी उपस्थित राहतील. इतके महत्त्वाचे नेते येणार असल्याने त्यांच्या सुरक्षेचे उपायही तितकेच आवश्यक आहेत. सुरक्षेची कोणती उपाययोजना केली गेली आहे, हे गुप्त राहणे गरजेचे असते.

परंतु ब्रिटनमधील 'द इंडिपेंडंट ऑन संडे' या दैनिकाने त्याचा तपशील प्रसिद्ध करून खळबळ उडवून दिली आहे. सुरक्षा व्यवस्था ज्या मंत्र्याच्या खात्यांतर्गत येते, त्या मंत्र्यांचा निष्काळजीपणा उघड करण्यासाठी आपण ही योजना जाहीर केली, असे या वृत्तपत्राने म्हटले आहे. ही कागदपत्रे वृत्तपत्रापर्यंत कशी पोचली हे कळलेले नाही. कदाचित त्यांच्या वार्ताहराने हुषारीने माग काढून ती मिळवली असतील किंवा त्या मंत्र्याच्या 'सहकाऱ्या'नेच ती वृत्तपत्रांपर्यंत पोचतील, अशी व्यवस्था केली असेल. काहीही असले तरी या निमित्ताने काही प्रश्ान् निर्माण होतात. नेत्यांच्या सुरक्षा यंत्रणेचा तपशील गुप्त राहणे आवश्यक असताना त्या कागदपत्रांना पाय फुटल्याची घटना क्षम्य मानता येणार नाही.

त्याचवेळी वृत्तपत्राने सगळी माहिती उघड केली नाही म्हणून समाधान मानण्यातही अर्थ नाही. सगळी माहिती प्रसिद्ध झाली असती तर मोठाच पेच उद्भवला असता. सुरक्षा योजनेला 'ऑपरेशन सोर्बस' असे नाव देण्यात आले होते हे आणि नेतेमंडळी नेमक्या कोणत्या खोलीत राहणार आहेत तेवढेच प्रसिद्ध करण्यात आले. विशेष सुरक्षा दल कुठेकुठे उपस्थित राहणार आहे, रासायनिक वा जैविक हल्ले कुठून व कशा पद्धतीने होऊ शकतात, आत्मघातकी दहशतवाद्याला स्फोट घडवून आणता येऊ नये म्हणून कोणकोणत्या ठिकाणी नेमकी काय व्यवस्था करण्यात आली आहे, परिषदेचे ठिकाण व त्या आसपासच्या परिसराचे आकाशातून घेतलेले तपशीलवार चित्रण, हे सगळे वृत्तपत्राच्या हातात आले.

गरज भासल्यास जमिनीवरून हवेत क्षेपणास्त्रमारा करण्यासाठी कोणती जागा निवडण्यात आली आहे, तेही वृत्तपत्राला समजले. या सगळ्याच्या पाठीमागे केवळ त्या मंत्र्याला धक्का देणे एवढाच हेतू आहे काय, हे तपासणे आवश्यक आहे. हा सारा आराखडा फुटल्यामुळे एव्हाना सगळी योजना बदलून नवी तयारही करण्यात आली असेल. अमेरिकेवरील 11 सप्टेंबरच्या हल्ल्यानंतर दहशतवाद्यांचे दुसरे लक्ष्य ब्रिटन होते, असे तेव्हाही मानले जात होते. या पार्श्वभूमीवर तर हा सरकारी निष्काळजीपणा ब्रिटनच्या अंगाशी येऊ शकतो, याची जाणीव सर्वांनी ठेवलेली बरी!

 
</text>
</doc>
