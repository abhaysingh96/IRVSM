<doc>
<docno>1147728.cms.txt</docno>
<text>
 
महामुंबई
आदिवासी क्रांतीवीरांचं स्मारक उसगावमध्ये
[ Monday, June 20, 2005  08:21:20 pm]


मुंबई टाइम्स टीम

वसई : आद्य क्रांतीवीर भगवान बिरसा मुंडा यांच्या क्रांतीकारी विचार तत्त्वांच्या शिलालेखाचं अनावरण श्रमजीवी संघटनेच्या उसगाव डोंगरी इथल्या साने गुरुजी प्रशिक्षण संकुलात करण्यात आलं.

भारताच्या स्वातंत्र्यासाठी अनेक आदिवासी क्रांतीकारकांनी बलिदान दिलं. पण या क्रांतीकारकांना इतिहास आणि सरकारने आजवर उपेक्षितच ठेवलं. या आदिवासी क्रांतीवीरांच्या कार्याची माहिती आणि विचार सामान्य जनतेपर्यंत पोहचावेत व त्यापासून नव्या पिढीला प्रेरणा मिळावी, या उद्देशाने संघटनेने आदिवासी क्रांतीवीरांचं स्मारक उसगाव परिसरात उभारण्याचा संकल्प सोडला होता. त्याची सुरुवात आद्य क्रांतीवीर बिरसा मुंडा यांच्या स्मारकाच्या रूपाने करण्यात आली. या स्मारकाचं अनावरण डॉ. गोविंद गोरे यांच्या हस्ते झालं. यावेळी वंचितांच्या शिक्षणातील पुढचं पाऊल कातकरी मुलींच्या आश्रमशाळेच्या रूपाने संघटनेनं टाकलं आहे. त्याचं उद्घाटन खासदार दामू शिंगडा यांच्या हस्ते झालं. विधायक संसदच्या या उपक्रमांना आणि कातकरींच्या सर्वागिण विकासासाठी केंद

सरकारचा जास्तीत जास्त निधी उपलब्ध करून देण्याचं आश्वासन शिंगडा यांनी दिलं.

उसगावातील स्मारकापासून प्रेरणा घेऊनतरुणांनी वंचितांच्या हक्कांसाठी दुसरी लढाई करण्याचं आवाहन श्रमजिवी संघटनेचे संस्थापक विवेक पंडित यांनी केलं. विद्युल्लता पंडित, विधायक संसदचे अध्यक्ष प्रभू शेळपकर, आमदार विष्णू सावरा, शिवसेनेचे उपजिल्हाप्रमुख प्रकाश पाटील, जिल्हा परिषद सदस्या अनिता धांगडा, लहू पासारी, जानू मेघवाले, रामभाऊ वारणा, केशव नानकर, बाळाराम भोईर प्रमुख पाहुणे म्हणून उपस्थित होते.

 
</text>
</doc>
