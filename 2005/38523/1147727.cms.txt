<doc>
<docno>1147727.cms.txt</docno>
<text>
 
हेल्थ
म्हातारपण कशामुळे?
[ Monday, June 20, 2005  08:19:27 pm]


सिगरेटी ओढणं आणि अतिलठ्ठ असणं यामुळे संबंधिताचं 'शारीरिक वय' लवकर वाढतं. असं का होतं, यावर प्रकाश टाकणारा अभ्यास अलीकडेच करण्यात आला. त्याचा गोषवारा...

ययातीची गोष्ट सगळ्यांनाच माहीत आहे. पुन्हा तारुण्य मिळवण्यात यशस्वी झालेला भाग्यवान म्हणूनच त्याचं नाव अजूनही स्मरणात राहिलं आहे. असं तारुण्य पुन्हा मिळावं आणि वृद्धत्वाची सावलीही आपल्यावर पडू नये, असं प्रत्येकालाच वाटत असतं. पण ती सावली पडतेच. काळानुसार होणारी ती अपरिहार्य बाब आहे. पण जे लोक सिगरेट किंवा विडी ओढतात किंवा वाजवीपेक्षा अधिक लठ्ठ असतात, अशांच्या बाबतीत तर वृद्ध होण्याची क्रिया अधिक वेगाने होते, असं आता आढळून आलं आहे. दुसऱ्या शब्दात सांगायचं, तर अशी माणसं लवकर म्हातारी होण्याच्या मार्गाला लागतात.

यासंदर्भात लंडनमधील सेण्ट थॉमस हॉस्पिटलमधील संशोधकांनी 1122 जणांचा अभ्यास केला आणि त्यांनतच ते वरील निष्कर्षापर्यंत आले. त्यांच्या अभ्यासपाहणीचीच ही सोप्या भाषेत माहिती... आपल्या शरीरातील प्रत्येक पेशीमध्ये डीएनएची एक पट्टी असते. ती गुणसूत्राच्या शेवटी असते. त्या पट्टीमुळेच डीएनएचं रक्षण होतं आणि तो स्थिरही राहतो. या पट्टीला तांत्रिक भाषेत म्हणतात, टेलोमिअर्स (ञ्जद्गद्यश्ाद्वद्गह्मद्गह्य). पेशीच्या प्रत्येक विभाजनाबरोबर ही पट्टी लहान होत जाते. प्रदीर्घ काळानंतर अशी वेळ येते, की लहान होता होता ती पट्टी संपून जाते. परिणामी पेशी विभाजनातली 'शिस्त' जाते. त्यातूनच शरीरांतर्गत उलथापालथी होण्याचा धोका वाढतो. वृद्धत्वाशी निगडित असे विकार होण्याची संभाव्यता वाढते.

सिगरेट ओढणं आणि अतिलठ्ठ असणं यामुळे वृद्धत्वाशी निगडित विकार होण्याची संभाव्यता वाढते, हे माहीत असल्याने अशा व्यक्तींमध्ये टेलोमिअर्स लहान होण्याची प्रक्रिया इतरांपेक्षा अधिक वेगाने होते का, याचा शोध सेण्ट थॉमस हॉस्पिटलमधील प्रा. टीम स्पक्टर आणि त्यांचे सहकारी यांनी घेतला. त्यासाठी त्यांनी वय वर्षं 18 ते 76 या वयोगटातील महिलांची पाहणी केली. त्यातील 119 जणी या वैद्यकीयदृष्ट्या अतिलठ्ठ होत्या. 203जणी सिगरेट ओढणाऱ्या होत्या, तर 369 जणींनी कधीकाळी सिगरेटी ओढल्या होत्या, पण आता त्या त्यापासून दूर होत्या. या सर्व जणींच्या रक्ताचे नमुने घेण्यात आले. त्या वेळी त्यांना असं दिसून आलं, की ज्या महिला अतिलठ्ठ होत्या, ज्या सिगरेट ओढताहेत, त्यांच्या पेशींमधील टेलोमिअर्स सडसडीत बांध्याच्या आणि सिगरेटला कधीही स्पर्शसुद्धा न करणाऱ्या इतर त्यांच्याच वयाच्या महिलांपेक्षा अधिक लहान झाले आहेत. ज्या महिला दररोज एक पाकीट सिगरेटी 40 वर्षं ओढत होत्या, त्यांचं शारीरिक वय इतरांपेक्षा 7.4 वर्षांनी अधिक होतं, असंही या संशोधकांना आढळलं.

याचा अर्थ काय, ते प्रा. स्पेक्टर यांनी स्पष्टपणे सांगिलतं आहे. ते म्हणतात, सिगरेटमुळे हृदय किंवा फुफ्फुसांवरच घातक परिणाम होतो, असं नाही, तर शरीरातील गुणसूत्रांच्या नैसगिर्क चक्र किंवा घड्याळाची गती वाढते. परिणामी संबंधिताचं शारीरिक वय किंवा जैविक वय वाढतं. अशा व्यक्तींच्या त्वचेवर, मेंदूच्या क्षमतेवर आणि हाडांवरसुद्धा विपरीत परिणाम होतो. अशा लोकांना म्हातारपणाशी निगडित असलेले विकार त्यांच्याच वयाच्या इतर लोकांपेक्षा अधिक लवकर होतात. तंबाखूच्या धुरामध्ये अनेक विषारी घटक असतात. त्या घटकांचा शरीरातील पेशींवर वाईट परिणाम होतो. तो मूलगामी स्वरूपाचा असतो, तर अतिलठ्ठपणामुळे शरीरातील रासायनिक संतुलन ढळतं आणि त्याचा संपूर्ण शरीरावरच वाईट परिणाम होतो. थोडक्यात, सिगारेट ओढणं आणि अतिलठ्ठ असणं या दोन्ही गोष्टींमुळे शरीराची हानी होते.

या अभ्यासपाहणीच्या संदर्भात न्यूकॅसल युनिव्हसिर्टीचे

प्रा. थॉमस यांनी सावध भाष्य केलं आहे. ते म्हणतात, की टेलोमिअर्सची लांबी आणि वय यांचा निकटचा संबंध असतो आणि वय मोजण्याचा तो एक मापक असू शकतो. परंतु टेलोमिअर्सची लांबी शारीरिक किंवा जैविक वय खरोखरच निश्चित करते का, हा अगदीच निराळा प्रश्न आहे. तर डॉ. लोर्ना लेवर्ड यांचं भाष्य बरंच बोलकं आहे. डॉ. लेवर्ड म्हणतात, की सिगरेटी ओढणं आणि अतिलठ्ठ असणं या गोष्टी आरोग्यास हितकारक नाहीत, हे ठाऊकच होतं. नव्याने करण्यात आलेल्या या अभ्यासामुळे त्याला पुष्टीच मिळाली आहे. मात्र या अभ्यासपाहणीचे निष्कर्ष हा ठोस पुरावा आहे, असं म्हणता येणार नाही. परंतु त्यातून मिळणाऱ्या संदेशाची सर्वांनीच दखल घ्यायला हवी. ते पुढं सांगतात, की ज्यांचं वय 65 वर्षांहून अधिक आहे, ते शारीरिक व्यायाम करत नाहीत. अतिलठ्ठपणामुळे होणाऱ्या घातक परिणामांइतकाच वाईट परिणाम व्यायामाच्या अभावामुळे होत असतो. त्यामुळे ताकद कमी होते आणि हालचालींवरही बंधनं येतात. आजच्या वेगवान जगात आपल्याला व्यायाम करायला आणि पौष्टिक अन्न खायला वेळ नसतो, असं अनेक जण म्हणतात. परंतु आजारपण टाळायचं असेल आणि निरोगी राहायचं असेल, तर जीवनशैली बदलणं आवश्यक आहे. शरीर बेडौल होऊ द्यायचं नाही आणि सिगरेटला रामराम करायचा, ही त्यातली महत्त्वाची गोष्ट आहे.

डॉ. लेवर्ड यांचं सांगणं मनावर घेतलं, तर अनेकांना ययाती नाही, तरी अकाली येणारं शारीरिक म्हातारपण दूर ठेवता येऊ शकेल.

श्रीराम शिधये

 
</text>
</doc>
