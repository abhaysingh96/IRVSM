<doc>
<docno>1147875.cms.txt</docno>
<text>
 
देश-विदेश
विहिंपला प्रतीक्षा कोर्टाच्या निर्णयाची
[ Monday, June 20, 2005  11:51:09 pm]


राम मंदिरासाठी आंदोलन सध्या तरी नाही!

अयोध्या (वृत्तसंस्था) : अयोध्येत राम मंदिर बांधण्याच्या मुद्यावर सातत्याने आक्रमक भूमिका घेणाऱ्या विश्व हिंदू परिषदेने 'मंदिरासाठी तातडीने आंदोलन हाती घेण्याचा विचार नसल्याचे म्हटले आहे.

विश्व हिंदू परिषदेचे ज्येष्ठ नेते ओंकार भावे यांनी सोमवारी येथे पत्रकार परिषदेत ही भूमिका मांडली. राम मंदिराचे प्रकरण सध्या कोर्टात आहे. त्याचा काय निकाल लागतो, याकडे आमचे लक्ष आहे. त्यामुळे सध्या तरी मंदिरासाठी कुठलेही आंदोलन हाती घेण्याचा आमचा विचार नाही, असे भावे म्हणाले. पुरातत्व-स्थापत्यशास्त्र आणि धामिर्क अंगाने जे पुरावे आतापर्यंत मिळाले आहेत, त्यावरून अयोध्येतील ती जागा हिंदूंचीच असल्याचे स्पष्ट झाले आहे, असा दावाही भावे यांनी यावेळी केला. काही कारणांनी जर कोर्टाचा निर्णय मंदिराच्या बाजूने लागला नाही तर विहिंप आंदोलन हाती घेईल, असा इशाराही त्यांनी दिला.

येत्या 27 ते 29 जूनदरम्यान विहिंपच्या व्यवस्थापन समितीची बैठक अमृतसर येथे होत आहे. भगवान रामाची शिकवण आणि राम मंदिर चळवळ याबाबत लोकांमध्ये जागृती निर्माण करण्यासाठी काय करता येईल, यावर विचार करून तसे धोरण त्या बैठकीत आखले जाईल, असे भावे म्हणाले.

 
</text>
</doc>
