<doc>
<docno>1147769.cms.txt</docno>
<text>
 
धावते जग
सुदर्शन यांची मुक्ताफळे
[ Monday, June 20, 2005  09:08:56 pm]


राष्ट्रीय स्वयंसेवक संघाला आता नवीन नवीन शोध लागत आहेत. संशोधनासाठी प्रचंड अभ्यास लागतो आणि कमालीची चिकाटी लागते. मात्र तेवढेच पुरत नाही, तर आलेल्या निष्कर्षांना पुन:पुन्हा तपासून पहावे लागते. त्याची वारंवार कसोटी घ्यावी लागते. प्रयोग, निरीक्षण, चाचणी, पुन्हा चाचणी आणि मग तत्त्वमांडणी असे वैज्ञानिक संशोधनाचे स्वरूप असते. सत्यशोधनासाठी लागणारी ही चिकाटी राजकारण्यांकडे असणे शक्यच नाही. तेव्हा सत्यशोधनाच्या नावाखाली आपल्याला सोयीची विधाने करावयाची आणि समाजात संभ्रमाचे वातावरण निर्माण करून हवे ते साध्य करून घ्यावयाचे, अशीच सामान्यत: रीत असते. सरसंघचालक सुदर्शन यांनी हाच मार्ग स्वीकारला आहे.

माजी पंतप्रधान इंदिरा गांधी यांची भलावण करतानाच त्यांनी इंदिराजींचे पिताजी आणि पहिले पंतप्रधान जवाहरलाल नेहरू यांच्यावर शिंतोडे उडविले आहेत. एकाची स्तुती आणि दुसऱ्याची निंदा करताना आपण तौलनिक बुद्धीने बोलत आहोत, असा भास निर्माण करता येत असला, तरी देशातले सर्वच नागरिक इतिहास विसरलेले नाहीत आणि कृतघ्नही नाहीत. नेहरू हे शेवटचे इंग्रज होते आणि आपल्याला सोयीचे म्हणूनच इंग्रजांनी पटेलांना डावलून नेहरूंना पंतप्रधान केले असे विधान सुदर्शनजींनी केले आहे. नेहरूंना त्यावेळच्या सर्वच काँग्रेसजनांचा संपूर्ण पाठिंबा नसला, तरी बहुसंख्य काँग्रेसजन त्यांच्याच बाजूचे होते.

दुसरे असे की नेहरूंचे शिक्षण केम्ब्रिज विद्यापीठात झाले होते आणि ते विज्ञानाचे पदवीधर होते. केम्ब्रिजमधील शैक्षणिक वातावरण, तेथे चालणारा विद्याव्यासंग आणि एकंदरच युरोपात चालणारे संशोधन याची त्यांना जाण होती. लहान वयातच ते साम्राज्यशाहीवर विश्वास असणाऱ्या देशात वावरले, तरी त्या देशातील लोकशाही कशी विकसित होत गेली, याचे भान त्यांना होते. अशा समाजात उदारमतवाद आणि सौजन्यशीलता हे गुण आपोआपच विकसित होतात. त्याचे स्पष्ट प्रतिबिंबही समाजजीवनात उमटते. त्याचा अमीट ठसा नेहरूंवर पडला होता.

परंतु हे समजून घेण्याची इच्छा नसणाऱ्यांना आणि धश्चोटगिरीलाच पुरुषार्थ मानणाऱ्यांना सौजन्य हे बावळटपणाचे, उदारमतवाद हे नेभळटपणाचे आणि करुणा हे भेकडपणाचे लक्षण वाटू लागते. सुदर्शन त्याच पंथातले आहेत. त्यामुळेच त्यांना नेहरूंच्या व्यक्तिमत्त्वातील सौजन्य, करुणा, उदारमतवाद आणि लोकशाहीवरील गाढ श्रद्धा दिसत नाही; तशीच त्यांची प्रगल्भ वैज्ञानिकदृष्टीही दिसत नाही. देश स्वतंत्र झाला, तेव्हा आपल्याला आपले असे परराष्ट्र धोरण नव्हते. आथिर्क विचार नव्हता. नेहरूंनीच या दोन्ही गोष्टींची उभारणी केली. नेहरूंमुळेच या देशात मोठाली धरणे उभी राहिली.

उद्योग उभारले गेले. टाटा इन्स्टिट्यूट ऑफ फंडामेंटल रिसर्च, भाभा अॅटोमिक रिसर्च आणि इंडियन इन्स्टिट्यूट ऑफ टेक्नॉलॉजीसारख्या जागतिक दर्जाच्या संस्था उभ्या राहिल्या. आपण केलेल्या प्रगतीचा, परराष्ट्र धोरणाचा पक्का पायाच नेहरूंच्या दूरदृष्टीमुळे घातला गेला. त्याचीच फळे आजच्या पिढीला मिळत आहेत. सरसंघचालक सुदर्शन हे विसरले, तरी जनता विसरलेली नाही.

 
</text>
</doc>
