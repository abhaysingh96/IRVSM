<doc>
<docno>1146894.cms.txt</docno>
<text>
 
महामुंबई
एक और एक एकसौ ग्यारह
[ Monday, June 20, 2005  12:44:10 am]


मुंबई (म. टा. प्रतिनिधी) : रिलायन्सच्या वाटण्यांनंतर आपल्या पहिल्याच वार्ताहर बैठकीत अनिल अंबानींना प्रश्ान् आला, 'अनिल आणि मुकेश हे दोघे भाऊ मिळून रिलायन्स चालवत होते, तेव्हा 'एक और एक ग्यारह' होते. आता फाटाफुटीनंतर तुम्ही कमजोर नाही होणार?' क्षणार्धात अनिल यांचं उत्तर आलं, 'मुकेशच्या नेतृत्त्वाखाली त्यांच्या अखत्यारीतील कंपन्या उत्तम कामगिरी करतील. रिलायन्स एनजीर्, कॅपिटल, इन्फोकॉम या कंपन्यांचाही उत्कर्षच होईल. तुमच्या 'गणिता'त सांगायचं, तर तुम्ही पाहाल, एक और एक 'एकसौ ग्यारह' होतील!'

अनिल यांचा हाच आत्मविश्वास आणि तडफ या अनोख्या वार्ताहर बैठकीत दिसत होती. अनोख्या कारण नेहमीप्रमाणे एका जागी बसून अनिल यांनी प्रश्ानंना उत्तरं दिली नाहीत. ते लॅपल माइक लावून पोडियमपासून पत्रकारांच्या खुर्च्यांपुढील मोकळ्या जागेपर्यंत मोकळेपणाने फिरत, मोजक्या शब्दांची नेमकी, ठाशीव उत्तरं देत, अधूनमधून आपल्या टिप्पणींनी हशा पिकवत त्यांनी वार्ताहर बैठक 'रंगवली.' जवळपास प्रत्येक वार्ताहराला त्याच्या नावाने संबोधून अधूनमधून त्यांच्या फिरक्या घेऊन त्यांनी वातावरण हलकेफुलके ठेवले.

वार्ताहर बैठकीची भन्नाट गती एकदम ब्रेक लागल्यासारखी संथ झाली ती, 'तुम्ही मुकेशचा निरोप कसा घेतलात?' या व्यक्तिगत आणि संवेदनशील प्रश्ाननं. अनिल यांचा चेहरा गंभीर झाला आणि ते उत्तरले, 'गेले काही महिने आमचं सगळं कुटुंबच विलक्षण तणावातून गेलं. आता सगळे मुद्दे सुरळीतपणे सोडवण्यात आले आहेत. मुकेश यांना माझ्या शुभेच्छा आहेतच आणि त्यांच्या नेतृत्त्वाखाली त्यांच्या कंपन्या भरभराट करतील अशी खात्रीही. आम्ही अतिशय सौहार्दानेच एकमेकांपासून वेगळे झालो आहोत.'

फोनवरची फूट

मुंबई (म. टा. प्रतिनिधी) : रिलायन्स उद्योगसमूहाच्या वाटण्या आईच्या आशीर्वादाने, मुकेश आणि अनिल या राम-लक्ष्मणासारख्या बंधूंनी अगदी सामंजस्याने केल्या खऱ्या; पण, अनिलच्या अखत्यारीतला रिलायन्सचा मोबाइल काही वेगळेच सांगतो...

... रिलायन्स मोबाइलधारकांना 'आर र्वल्ड' या सुविधेअंतर्गत 'आर न्यूज'द्वारे बातम्या पुरवल्या जातात. या बातम्यांमध्ये शनिवारपासून रिलायन्सच्या वाटण्यांबद्दल दोनच बातम्या आहेत. एक आहे, बा कोकिळाबेन यांनी सर्व प्रसिद्धीमाध्यमांना दिलेलं पत्र. दुसरी बातमी आहे ती अनिल यांनी आईचे आभार मानल्याची. रिलायन्स इन्फोकॉम अनिल यांच्या वाट्याला आली आहे. तिथल्या स्वामीनिष्ठांनी मुकेश अंबानी यांच्यासंदर्भातील एक ओळही या बातमीत छापलेली नाही.

 
</text>
</doc>
