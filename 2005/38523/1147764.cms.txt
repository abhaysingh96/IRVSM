<doc>
<docno>1147764.cms.txt</docno>
<text>
 
लेख: जाता जाता
'सरां'चा अनुयायी
[ Monday, June 20, 2005  09:04:31 pm]


' बाबा, तुम्ही कोणत्या रांगेत उभं राहणार?' ज्यु. चकोरने फार गंभीरपणे प्रश्ान् विचारण्याचा आव आणला तरी त्यातील मिस्कीलपणा लपत नव्हता.

' लहानपणी, रेशन, दूध, एसटीचं बुकिंग अशा अनेक लायनीत पुरेसा वेळ गेलेला आहे. आता इच्छा नाही कोणत्याही रांगेत राहण्याची.' चकोरने त्याचा रोख लक्षात येऊनही फारच सरळ उत्तर दिलं.

' कसल्या रांगा लावता आहात तुम्ही?' चकोरीला काहीच संदर्भ माहीत नसल्यामुळे तिने कुतूहलाने विचारलं.

' अगं, तू काय या मुलांकडे लक्ष देतेस! त्यांना नाही उद्योग, म्हणून आता माझी चेष्टा करताहेत. अशा पावसाळी हवेत सुगृहिणी काय करतात हे लक्षात घे म्हणजे झालं.' चकोरने आपली फर्माइश सूचित केली.

ज्युनियर कंपनीचे चेहरे फुलले. आपल्या मनातलं त्यांनी बोलून दाखवलं याबद्दल त्यांनी चकोरला दाद दिली.

' तुम्ही मला रांगेचं रहस्य समजावून सांगितलं तर तुमच्या सर्व खाद्येच्छा पूर्ण होतील.' चकोरीने अट घातली.

' सही!' असं म्हणत ज्यु. कंपनीने आनंद व्यक्त केला.

' मी सांगतो. उद्धव आणि राज ठाकरे यांच्या 'सैनिकां'च्या वेगवेगळ्या रांगा लावणार असं बाळासाहेब म्हणतात.' मुलाने खुलासा केला.

' गमतीने म्हणाले असतील. राजकीय नेत्यांचं सगळं म्हणणं आपण सिरीयसली घ्यायला लागलोे तर पंचाईतच होईल.' चकोरीने पुढाऱ्यांवरील राग व्यक्त केला.

' आम्ही पण गमतीनेच बाबांना विचारतो आहोत की ते कोणत्या रांगेत असणार!' मुलीने सांगून टाकलं.

' मग ठीक आहे!' चकोरीने चचेर्तून अंग काढून घेतलं.

काही क्षण असेच गेले.

' काय हो, तुम्हाला कोणत्या रांगेत उभं राहणं आवडेल?' चकोरीने अचानक सवाल टाकला.

' बाळासाहेबांच्या!' चकोरने धूर्तपणा दाखवला.

' तुम्ही शाळेत असल्यापासून शिवसेनेची वाढ बघता आहात याचा अर्थ असा नव्हे की तुम्ही त्यांचे फॅन असावं.' चकोरीने त्याला टोकलं.

' अगं, कोण या राजपुत्रांच्या वादात पडणार! बाळासाहेब गमतीने म्हणाले असले तरी सैनिक कोणत्या नजरेने बघतात हे महत्त्वाचं आहे. मला सांग, आम्ही वाट बघतो आहोत त्या पदार्थाचा दरवळ कधी सुटणार?' चकोरने गाडी त्याच्या आवडीच्या विषयावर आणली.

' त्यासाठी काही मिनिटं थांबावं लागेल. तोपर्यंत उत्तर द्या!' चकोरीने सांगितलं.

' मी सरांच्या मागे जाणार. त्यांना कोणत्या रांगेत पहिल्या नंबरवर उभं ठाकावं, बुके किती मोठा घ्यावा हे बरोब्बर कळतं.' चकोरच्या उत्तरावर तिघेही हसले.

चकोर

 
</text>
</doc>
