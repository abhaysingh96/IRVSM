<doc>
<docno>1147771.cms.txt</docno>
<text>
 
अग्रलेख
सुखद फाळणी
[ Monday, June 20, 2005  09:10:17 pm]


कुणाचाही संसार मोडणे, एकत्र नांदणारे कुटुंब विभक्त होणे, ही बाब भारतीय संस्कृतीत क्लेषकारक मानली जात असली, तरी धिरूभाई अंबानी यांच्या दोन पुत्रांमध्ये गेले काही महिने जी सुंदोपसुंदी चालली होती, ती पाहता मुकेश आणि अनिल अंबानी यांनी धिरूभाईंच्या उद्योगसमूहाची फाळणी केली, तेव्हा केवळ रिलायन्सचे भागधारकच नव्हे, तर भारतीय अर्थव्यवस्थेबद्दल विचार करणाऱ्या सर्वांनाच अतीव आनंद झाला. रिलायन्स उद्योगसमूहाच्या फाळणीची घोषणा शनिवारी झाली. रविवारी अनिल अंबानी यांनी आपल्या 'अनिल धिरूभाई अंबानी एन्टरप्राइझ'ची रीतसर स्थापना केली.

त्यानंतर दुसऱ्या दिवशी मुंबई शेअर बाजार अशा काही तेजीत उघडला की, बघता बघता सेंसेक्सने ऐतिहासिक 7000 निदेर्शांकही पार केला. यावरून अंबानी कुटुंबातील घडामोडींचा गुंतवणूकदारांच्या जगावर किती परिणाम होऊ शकतो, हेही सिद्ध झाले. त्यामुळेच अंबानी कुटुंबातील वाद दोन भावांमधला असला, तरी तो केवळ 'कौटुंबिक' मानणे चुकीचे होते. धिरूभाईंनी एक लक्ष कोटी रुपयांचे रिलायन्स उद्योगाचे साम्राज्य उभे केले. त्यांच्या मृत्यूनंतर तीन वर्षांच्या आत त्याचे दोन शकले झाली, हे दुदैर्व असले, तरी ते अपरिहार्यही होते. मुकेश आणि अनिल यांचा स्वभाव, प्रकृती भिन्न असल्याने विचारांच्या दिशा आणि कार्यपद्धतीही परस्परांपेक्षा कमालीच्या वेगळ्या आहेत. अशी माणसे केवळ भाऊ म्हणून एकत्र काम करत राहिली, तर त्याचे विपरीत परिणाम उद्योगाला आणि पर्यायाने त्यांच्यावर विसंबून गुंतवणूक करणाऱ्यांना भोगावे लागतात.

दुसरे असे की, एखादा समूह वेगवेगळ्या उद्योगांत उतरला की, त्यांना एकत्र ठेवणे काही काळाने अशक्य बनते. धिरूभाईंनी कापड धंद्यातून सुरुवात केली, तरी पुढे पेट्रोकेमिकल्स, इन्फोटेक, मोबाइल, वीजनिमिर्ती अशा वेगळ्याच अंगांच्या उद्योगांत मोठी गुंतवणूक केली. यापैकी प्रत्येक उद्योगाची धाटणी वेगळी आणि त्यामुळे ते चालवणारेही वेगळेच असणे आवश्यक होते. आता रिलायन्स इंडस्ट्रीबरोबरच आयपीसीएल ही पेट्रोलियम कंपनी मुकेश यांच्याकडे तर रिलायन्स इन्फोकॉम, एनजीर् व कॅपिटल हे उद्योग अनिल यांच्याकडे आले आहेत. गुंतवणूक व नफा यांचा विचार करता मुकेश यांना बराच मोठा वाटा मिळालेला असला, तरी तडजोडीच्या अटींचे विवरण वृत्तपत्रांपर्यंत पोहोचले, त्याप्रमाणे अनिल यांना मोठी रोकड मिळणार आहे. ही नक्की किती, याचा केवळ अंदाजच बांधावा लागेल.

या रकमेची ते कशी गुंतवणूक करतात, यावर त्यांच्या नव्याने जन्मलेल्या समूहाचे भवितव्य ठरेल. वाटणी झाल्यानंतर एक दिवसाचीही उसंत न घेता, अनिल यांनी आपल्या नव्या समुहाची स्थापना जाहीर केलीच, शिवाय पत्रकारांशी संवादही साधला. त्यांच्या बोलण्यावागण्यात कमालीचा आत्मविश्वास आणि उत्साह जाणवत होता. आतापर्यंत असलेली फ्लॅमबॉयन्ट प्रतिमा बदलून गंभीर उद्योगपती ही नवी प्रतिमा निर्माण करण्याचा त्यांनी कसोशीने प्रयत्न केला. याच पत्रकार परिषदेत 'माझ्या गाडीला रिव्हर्स गिअर्स नाही', हे त्यांनी केलेले विधान शेअर होल्डर्सच्या सभेत टाळ्या मिळवू शकेल. पण प्रत्यक्ष व्यवहाराचा विचार करता ज्या गाडीला रिव्हर्स गिअर्सच नाहीत, तेे वाहन कोण विकत घेईल?

उद्योग चालवायचा, तर एक्सलेटरबरोबरच ब्रेकही हवा आणि वेगाने चालणाऱ्या गिअर्सबरोबरच प्रसंगी उपयोगी पडणारा रिव्हर्स गिअरही हवाच. कालांतराने अनिल यांना या साऱ्या बाबी लक्षात येतील, अशी अपेक्षा आहे. असो. गेले अनेक महिने रंगलेली ही भाऊबंदकी संपुष्टात आणण्यात धिरूभाईंच्या पत्नी कोकिळाबेन यांनी भूमिका बजावली. आतापर्यंत त्या केवळ धिरूभाईंच्या पत्नी म्हणूनच समाजात वावरत होत्या. पण मुलांची भांडणे सुरू झाल्यावर केवळ हरिनामाची जपमाळ ओढत देवाला साकडे घालत न राहता त्यांनी कणखर मातेची भूमिका स्वीकारली व हा घोळ धिरूभाईंच्या तिसऱ्या स्मृतिदिनापूवीर् म्हणजे 6 जुलैपूवीर् संपवा, असा आदेशवजा सल्ला दिला.

त्याचा योग्य तो परिणाम होऊन समेट व वाटण्या निवेर्ध पार पडल्या. भारतीय संस्कृतीत मातेचे स्थान किती परिणामकारक असू शकते, याचे दर्शन या निमित्ताने झाले. कोकिळाबेन यांनी आपल्या दोन विवाहित मुलींनाही संपत्तीत वाटणी मिळेल, याची दक्षता घेतली. त्यांचे प्रागतिक विचार अनेक उद्योजक कुटुंबांना मार्गदर्शक ठरतील. आता मुकेश आणि अनिल वेगळे झाल्याने दोघांवर शेअरहोल्डर्सच्या गुंतवणुकीचे रक्षण व संवर्धन करण्याची ऐतिहासिक जबाबदारी स्वतंत्रपणे येऊन पडली आहे. सामान्य भारतीयांना 'शेअरहोल्डर' बनण्याचे स्वप्न धिरूभाईंनी दाखवले. ते अकाली भंगणार नाही, याची दक्षता आता या दोन बंधूंना घ्यावी लागेल. जाता जाता, रिलायन्सच्या व्यवस्थापनाबद्दल अनिल यांनी केलेल्या गंभीर आरोपांचे काय झाले, हा प्रश्ान् अनुत्तरितच आहे.

 
</text>
</doc>
