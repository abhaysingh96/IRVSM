<doc>
<docno>1146867.cms.txt</docno>
<text>
 
महामुंबई
दादरचे फेरीवाले पालिकेचे टारगेट
[ Monday, June 20, 2005  12:22:24 am]


मुंबई (म. टा. प्रतिनिधी) : दादरच्या फेरीवाल्यांविरुद्धची कारवाई मंगळवारपासून तीव्र करण्याचा निर्णय महापालिकेने घेतला आहे. गेल्या महिन्यापासून मुंबई महापालिकेच्या जी उत्तर विभाग कार्यालयाने या फेरीवाल्यांविरुद्ध मोहिम सुरू केली आहे. रानडे रोड, डिसिल्वा रोड, छबिलदास गल्ली, जावळे मार्ग, अक्षीकर पथ व सेनापती बापट मार्गावरील फेरीवाल्यांविरुद्ध कारवाई सुरू केली आहे.

प्लाझा चित्रपटगृहाच्या बाहेर सकाळी भाजीपाला घेऊन येणाऱ्या ट्र्कवरही निर्बंध घालण्यात आले आहेत. या कारवाईला शिवाजी पार्क आणि दादर पोलिस स्टेशनचेही साह्य मिळाल्याने पोलिसांच्या गस्ती व्हॅन सतत फेऱ्या घालत असतात. स्टेशनच्या केशवसुत पुलाखालील फेरीवाल्यांना हटविल्यामुळे पुलाच्या खालचा रस्ता पूर्ण मोकळा झाला आहे. कबुतरखान्यापासून स्टेशन परिसर व कोहिनूर चित्रपटगृहापासून स्टेशन परिसरापर्यंतचे सर्व रस्ते फेरीवाल्यांपासून मुक्त केले आहेत. छबिलदास गल्लीतील बॅग विक्रेत्यांवरही कारवाई झाली आहे. जी उत्तर विभागाचे सहायक आयुक्त विजय बालमवार म्हणाले की, हायकोर्टाच्या आदेशावरून ही कारवाई सुरू असून 22 जून पासून ती अधिक व्यापक होईल. फेरीवाल्यांकडून धमक्या किंवा विरोधाचे प्रकार झाले का, या प्रश्नावर ते म्हणाले, 'फेरीवाल्यांकडून धमक्या आल्या नाहीत किंवा विरोधही झालेला नाही. दादरमधल्या अनेक नागरिकांनी पालिकेच्या या कारवाईला पाठिंबा दिल्याचे त्यांनी सांगितले.

 
</text>
</doc>
