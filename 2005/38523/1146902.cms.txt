<doc>
<docno>1146902.cms.txt</docno>
<text>
 
महामुंबई
'परममित्रां'ना मुंबई जिंकू देणार नाही!
[ Monday, June 20, 2005  12:48:28 am]


मुंबई (म. टा. प्रतिनिधी) : 'आमच्या 'परममित्रां'ना मुंबई महा-पालिका जिंकायची आहे. पण, शिवसेना हा डाव यशस्वी होऊ देणार नाही. विधानसभा निवडणुकीत मी आजारी पडलो होतो. पण, पालिका प्रचारात माझ्यासह संपूर्ण ठाकरे कुटुंबीय उतरणार असून पालिकेवर भगवा फडकल्याशिवाय राहणार नाही,' असा इशारा शिवसेनाप्रमुख बाळासाहेब ठाकरे यांनी विरोधकांना, खासकरून राष्ट्रवादी काँग्रेसला दिला.

शिवसेनेच्या 39व्या वर्धापनदिनानिमित्त आयोजित कार्यर्कत्यांच्या मेळाव्यात त्यांनी राष्ट्रवादीचे अध्यक्ष शरद पवार यांच्यावर खरपूस टीका केली. ठाकरे यांच्या फोटाबायोग्राफीच्या प्रकाशनप्रसंगी ठाकरे आणि पवार एकत्र आले होते. या पार्श्वभूमीवर या दोघांच्या संभाव्य 'मैत्री'चे ठोकताळे राजकीय निरीक्षकांनी मांडले होते. राष्ट्रवादीला आव्हान देऊन ठाकरे यांनी या ठोकताळ्यांमधली हवाच काढून घेतली.

शिवसेनेचे पदाधिकारी, नेते, कार्यकतेर् यांच्या गदीर्ने षण्मुखानंद सभागृह गच्च भरले होते. दैनिक 'यशोभूमी'चे संपादक आनंद शुल्का यांनी या वेळी शिवसेनेत प्रवेश केला. 'दोपहर का सामना'चे माजी संपादक आणि सेनेचे माजी खासदार संजय निरुपम यांना शुक्ला यांच्या रूपाने समर्थ पर्याय उभा करण्याचा सेनाप्रमुखांचा उद्देश असल्याची चर्चा सभागृहात सुरू होती.

कार्यक्रमाच्या सुरवातीला 'गंगूबाई नॉनमॅट्रिक' या नाटकाचा प्रयोग सादर झाला. त्याातील गंगूबाईचा उल्लेख करून ठाकरे म्हणाले, 'सध्या राजकारणात गंगूबाई शोधतो आहे. पण इथे सगळे 'गंगे'च भेटले. आमचे परममित्र शरद पवार उदार अंत:करणाचे आहेत. आपण त्यांची कधी हजामत केली नाही. त्यांचे डोके गुळगळीत असल्याने वस्तऱ्याला धारच येण्याची शक्यता अधिक!'

नगरसेवकांनी आत्तापर्यंत केलेल्या कामाचा विचार करूनच पालिका निवडणुकीचे तिकीट दिले जाईल, असे त्यांनी सांगितले.

सुरेश प्रभू, शिवाजीराव आढळराव-पाटील आणि सुबोध मोहिते हे राष्ट्रवादी काँग्रेसमध्ये प्रवेश करणार असल्याची बातमी ही 'मिडियाची हलकटगिरी' असल्याचे सांगून त्यांनी या तिघांनाही स्टेजवर पाचारण केले.

सेनेत सगळे सैनिकच!

राज ठाकरे यांच्या वाढदिवशी करण्यात आलेल्या शक्तिप्रदर्शनाच्या मुद्द्याचा उल्लेख करून पत्रकारांवरही तोंडसुख घेतले. ते म्हणाले, 'आता उद्धव ठाकरे यांचा वाढदिवस 27 जुलैला येतो आहे. त्यावेळेस 'मातोश्री'समोर तीन रांगा लावायला सांगणार आहे. एक राजसमर्थकांची, दुसरी उद्धवसमर्थकांची आणि तिसरी आगलाव्या पत्रकारांची! सेनेत माझ्यासकट सगळेच शिवसैनिक असून तो कुण्या एकाचा समर्थक नाही.'

 
</text>
</doc>
