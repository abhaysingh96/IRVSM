<doc>
<docno>1146881.cms.txt</docno>
<text>
 
देश-विदेश
पश्चिम घाट बनणार जागतिक वारसा
[ Monday, June 20, 2005  12:36:24 am]


देहराडून (वृत्तसंस्था) : महाराष्ट्रापासून गोवा, कर्नाटक, केरळ आणि तामिळनाडूपर्यंत सह्यादीच्या कुशीत पसरलेल्या पश्चिम घाटाला युनेस्कोचा जागतिक वारसा यादीत स्थान मिळण्याची शक्यता आहे. उष्णकटिबंधीय अरण्य आणि संपन्न जैविक विविधतेमुळे पश्चिम घाटाचा जगभरातील महत्त्वाच्या संरक्षित ठिकाणांमध्ये समावेश होऊ शकणार आहे.

बंगलोरची 'अत्री' आणि 'वाइल्डलाइफ इन्स्टिट्यूट ऑफ इंडिया' या संघटनांनी यासाठी प्रयत्न सुरू केले आहेत. दीड लाख चौरस किमी भागात पसरलेला संपूर्ण घाट वारसा यादीत पोहोचावा, किमान या भागातील एखादे राष्ट्रीय उद्यान अथवा अभयारण्याचा तरी समावेश व्हावा, यासाठी संस्थांच्या संशोधकांनी प्रयत्न सुरू केले आहेत. त्यासाठीच्या अटी कशा पूर्ण करता येतील यासाठी आमचे प्रयत्न आहेत, असे संशोधक डॉ. व्ही. बी. माथूर यांनी सांगितले. घाट परिसरात प्राथमिक चाचणीत युनेस्कोच्या अटी पूर्ण करणारी दहा ठिकाणे शोधून काढण्यात आली आहेत.

पश्चिम घाटातील जंगलांमध्ये पक्ष्यांच्या 508 जाती, माश्यांच्या 218 जाती, सरपटणाऱ्या प्राण्यांच्या 117 जाती, सस्तन प्राण्यांच्या 127 जाती तर उभयचर प्राण्यांच्या 121 जाती आहेत.

 
</text>
</doc>
