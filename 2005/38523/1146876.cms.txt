<doc>
<docno>1146876.cms.txt</docno>
<text>
 
महामुंबई
वर्षभरात 19 सुट्या, 5 दिवसांचा आठवडा
[ Monday, June 20, 2005  12:29:35 am]


मुंबई (म. टा. प्रतिनिधी) : राज्य सरकारी कार्यालयांना वर्षातून फक्त चार सुट्या देऊन अन्य सुट्या वैकल्पिक रजा देण्याची सुकथनकर समितीची शिफारस राजपत्रित अधिकारी महासंघाने फेटाळून लावत, 'केंदाप्रमाणे वर्षभरात 19 सुट्या व पाच दिवसांचा आठवडा,' अशी मागणी केली आहे.

सध्या राज्यातील कर्मचारी व अधिकाऱ्यांना वर्षातून 24 सुट्या आहेत. तर केंदीय कर्मचाऱ्यांना 19 सुट्या आहेत. राज्यातही पाच सुट्या कमी करण्याची तयारी दाखवून केंदाप्रमाणे पाच दिवसांचा आठवडा लागू करण्याची मागणी अधिकारी महासंघाने केली आहे.

माजी मुख्य सचिव द. म. सुकथनकर समितीने फक्त चारच सुट्या देण्याची शिफारस केली आहे. सरकारने हा प्रस्ताव सर्व कर्मचारी व महासंघाकडे अभिप्रायासाठी पाठविला आहे. राजपत्रित अधिकारी महासंघाशी संलग्न असलेल्या 68 खातेनिहाय अधिकाऱ्यांच्या बैठकीत या प्रस्तावाला विरोध करण्यात आला.

दैनंदिन कार्यालयीन वेळेत वाढ करण्याची तयारी मात्र महासंघाने दाखविली आहेे. केंदाप्रमाणे महागाई भत्ता घेताना केंदीय कर्मचाऱ्यांएवढेच कामाचे तास असावेत, असे मत बैठकीत व्यक्त करण्यात आले. राज्यातील अन्य कर्मचारी संघटनांही अशाच प्रकारचा निर्णय घेतील, असे समजते.

 
</text>
</doc>
