<doc>
<docno>1147767.cms.txt</docno>
<text>
 
लेख
अडवाणींचा बोलविता धनी!
[ Monday, June 20, 2005  09:05:56 pm]


अडवाणी, जॉर्ज फर्नांडिस ही मंडळी आता भारताचा आधुनिक इतिहाससुद्धा वेगळ्याच पद्धतीने लिहू पाहत आहेत. महंमद अली जीना यांना राष्ट्रपुरुष ठरवून पाकिस्तान या राष्ट्राला कालत्रयी धोका पोहोचणार नाही याची ग्वाही पाकिस्तानला देऊन कुठला नवा विचार अडवाणींनी मांडला आहे?

जून महिन्यामध्ये सर्वसामान्य माणसे पावसाची वाट बघत असतात. पावसाच्या आधी वादळेही होतात. या वेळेला मात्र वादळ नाही आणि पाऊसही नाही, अशी निसर्गाने परिस्थिती करून ठेवली होती. पण आपल्या देशातल्या उमलणाऱ्या नेतृत्वाने दोन वादळे जून महिन्यात राजकारणात उभी केली. राष्ट्रवादी काँग्रेसचे नेते शरद पवार यांनी सुरतेच्या किनाऱ्यावर लोकशाही आणि सेक्युलॅरिझमवरही विश्वास असलेल्या सर्व छोट्या मोठ्या पक्षांची एकजूट त्यांच्या पक्षाच्या वाषिर्क अधिवेशनाच्या निमित्ताने उभी करण्याचा प्रयत्न केला. पण ते वादळ काही फारसे प्रक्षोभक ठरले नाही. दुसरे तुफानी वादळ भारतीय जनता पक्षाचे जुने नेते, सध्या लोकसभेत विरोधी पक्षनेते म्हणून काम करणारे लालकृष्ण अडवाणी यांनी उपखंडातच निर्माण करण्याचा प्रयत्न केला.

लालकृष्ण अडवाणी यांची त्यांच्या पाकिस्तान भेटीतील निवेदने आणि घोषणा यामुळे बऱ्याच लोकांना आश्चर्य वाटले, अचंबा वाटला. काही दुखावले, काही सुखावले. अशी ती घटना होती. त्यामुळे गेल्या 8-10 दिवसांमध्ये टी. व्ही., वर्तमानपत्रे आणि सगळ्या प्रसार-माध्यमांतून जी चर्चा चालली आहे ती अशी की, काँग्रेसने पाकिस्तानची निमिर्ती मान्य केली. आता पाकिस्तानला आपण विरोध करून काय उपयोग? अडवाणी, जॉर्ज फर्नांडिस ही मंडळी आता भारताचा आधुनिक इतिहाससुद्धा वेगळ्याच पद्धतीने लिहू पाहत आहेत. महंमद अली जीना यांना राष्ट्रपुरुष ठरवून पाकिस्तान या राष्ट्राला कालत्रयी धोका पोहोचणार नाही, याची ग्वाही पाकिस्तानला देऊन कुठला नवा विचार अडवाणींनी मांडला आहे? खरे तर मुळातले पाकिस्तान आता राहिले नाही. जी देणगी नेहरू आणि पटेल यांनी जीनांना दिली असे सांगितले जाते, त्या देणगीचे दोन तुकडे झालेले आहेत. त्यामुळे कायदेआझम जीनांच्या या राष्ट्रपुरुष या प्रतिमेचेही तुकडे झाले आहेत, हे अनेकांच्या लक्षातच येत नाही.

खरे तर असे आहे की अडवाणी यांनी जी भूमिका घेतली आहे, त्यांचा बोलविता धनी वेगळाच आहे. सध्या जगभर अमेरिकेचे साम्राज्य आहे. अमेरिकेनेच हा अडवाणींचा दौरा ठरविला. अडवाणींनी काय बोलायचे तेही त्यांनीच आखून दिले. पाकिस्तानच्या हुकुमशहांनाही त्यांनी असे सांगितले असेल की अडवाणींच्या हस्ते एखाद्या हिंदू मंदिराचे पुनर्वसन करण्याचा प्रयत्न करा. अडवाणींना सारखे बोलवत राहा आणि भारतातील तथाकथित पाकिस्तान विरोधकांचा राग कमी करण्याचा प्रयत्न करा. अडवाणींनी हे केल्याबरोबर त्यांना जॉर्ज फर्नांडिस यांनी वेगळ्याच मुद्यावर मदत केली. जॉर्जसाहेब म्हणाले, नेहरू आणि सरदार पटेल यांनी सत्तेच्या लोभापायी पाकिस्तानच्या निमिर्तीला संमती दिली.

एकूण अमेरिकेचा गांधी-नेहरू या भारताच्या राष्ट्रपुरुषांना असलेला विरोध काही अजून मावळलेला नाही. अगदी सुरुवातीपासून ब्रिटनमध्ये जेवढा द्वेष आणि मत्सर गांधी-नेहरूंच्या बाबतीत होता, त्याहीपेक्षा अधिक द्वेष अमेरिकेच्या मनात होता. पं. जवाहरलाल नेहरू हे सोव्हिएत रशियाचे हस्तकच होते, अशी अमेरिकेची भावना निर्माण करून देण्याचे काम जॉन फॉस्टर डलेस या अगदी पूवीर्च्या अमेरिकेच्या सेक्रेटरी ऑफ स्टेट यांनी निर्माण केली. याबाबतीत डलेस यांनी विन्स्टन चचिर्ल यांचाच कित्ता गिरविला. हे 1949-50 या काळात दिसून आले. अमेरिकेच्या सी. आय. ए. या गुप्तहेर यंत्रणेने भारतामध्ये आपले प्रचंड जाळे पसरविण्याचा प्रयत्न केला. त्यामध्ये आपल्या देशातले अनेक राजकारणी पुढारी सामील झाले होते, हे सगळ्यांना माहिती आहे. एक अमेरिकन लॉबी देशात उभी करण्याचा जोराचा प्रयत्न त्या काळात झाला. त्या लॉबीचा मुख्य विरोध पं. नेहरूंना होता.

ब्रिटिशांच्या कपटनीतीमुळे, कारस्थानामुळे, फोडा आणि झोडा या निश्चित कार्यक्रमामुळे पाकिस्तानची निमिर्ती झाली, हे सत्य आत्ताची पिढी जाणणार नाही, याची तरतूद करण्यासाठी ही सर्व ढोंगबाजी चालू आहे. ब्रिटनची काही ताकद राहिलेली नाही. परंतु ब्रिटिशांचा वारसा मात्र अमेरिकेने स्वीकारला आहे. जॉर्ज फर्नांडिस, अडवाणी ही मंडळी गेली अनेक वषेर् अमेरिकेच्या तालावर चालत आहेत. त्यामुळे आपल्या देशाच्या आणि आपल्या देशाच्या शेजाऱ्यांमधला संघर्ष मिटवण्याची जबाबदारी काही प्रमाणात बी. जे. पी., जॉर्जसाहेब आणि त्यांचे इतर सहकारी यांच्यावर अमेरिकेने सुपूर्द केली आहे, असे वाटते. अर्थात पाकिस्तानबरोबर असलेला आपला संघर्ष संपुष्टात येणार असेल तर ते स्वागतार्हच आहे. पण म्हणून त्यासाठी रक्ताने लिहिलेल्या इतिहासाची पाने फाडून टाकता येणार नाहीत.

स्वातंत्र्यपूर्व काळात अखंड भारताच्या स्वातंत्र्याची मागणी 1929 मध्ये नेहरूंच्या अध्यक्षतेखाली काँग्रेसने केली, त्यावेळेला बी. जे. पी. नव्हती, आर. एस. एस. नव्हती, पण हिंदू विचाराचे समर्थक स्वातंत्र्यवीर सावरकर, भाई परमानंद आणि इतर नेते होते. त्यांनीही अखंड भारताचे स्वप्न रंगवले होते. त्यावेळी कम्युनिस्ट पाटीर्ने मात्र मुसलमानांना वेगळे राज्य दिले पाहिजे, अशी उघड जाहीर भूमिका घेतली होती. खऱ्या अर्थाने पाकिस्तानचे जनक हे भारतीय कम्युनिस्टच आहेत! ज्यावेळेला महात्मा गांधींनी 42 चे आंदोलन सुरू केले, त्यावेळेला स्वातंत्र्यवीर सावरकरांनी काय भूमिका घेतली? सैन्यात जा, लेखण्या मोडा आणि बंदुका हाती घ्या, असे मराठी तरुणांना सांगितले. त्यांनी ब्रिटिशांच्या युद्धप्रयत्नांना विरोध केला नाही. कम्युनिस्टांनीही विरोध केला नाही. 1942च्या शेवटच्या स्वातंत्र्य-पर्वामध्ये हिंदू महासभा सामील झाली नाही. मुस्लिम लीग सामील झाली नाही. कम्युनिस्ट सामील झाले नाहीत. उलट या तिन्ही पक्षांनी भारत छोडो आंदोलनाला उघड उघड विरोध केला. प्रत्यक्ष-अप्रत्यक्ष रीतीने परकीय सरकारला मदतच केली. याउलट नेताजी सुभाषचंद बोस यांनी भारताच्याबाहेर आझाद हिंद फौज उभी करून ब्रिटिश सत्तेला जबरदस्त धक्का दिला. तत्कालीन भारतीय स्वातंत्र्य आंदोलनाची तीव्रता इतकी होती की, ब्रिटनच्या पार्लमेंटमध्ये, त्यावेळेचे पंतप्रधान क्लेमंट अॅटली यांनी स्वच्छपणे सांगितले की, यापुढे इंग्लंड भारतावर आपली सत्ता टिकवू शकणार नाही. मुंबई, कोलकाता आणि कोचीन बंदरात नाविकांनी केलेल्या बंडाची माहिती देऊन त्यांनी सांगितले की, आता आपल्याला तिथल्या सैन्याचीही खात्री वाटत नाही. या परिस्थितीजन्य पार्श्वभूमीच्या आधारावरतीच ग्रेट ब्रिटनने भारताला स्वातंत्र्य देण्याची तयारी जाहीर केली. पण एक अप्रतिम डाव मात्र त्यांनी हे करताना साधला. महम्मद अली जीनांना पुढे करून त्यांनी सर्व देशात तुफानी जातीय दंगल घडवून आणली. त्या जीनांच्याबद्दल त्यांनी पाकिस्तानच्या पार्लमेंटमध्ये जो सेक्युलर विचार मांडला, त्याबद्दल त्यांचे तोंड भरून कौतुक करण्यासारखे काय होते व ते अडवाणींना म. अली जीनांच्या कबरीवरच कसे सुचले, हा एक संशोधनाचा विषय होईल.

काँग्रेस पक्ष आता दुर्बल होत चालला आहे. त्यांना गांधी, नेहरू, सरदार पटेल, मौलाना आझाद यांच्या पराक्रमी कर्तृत्वाची जाणीव राहिलेली दिसत नाही. तेही जवळजवळ अमेरिकेच्या पायावर लोटांगण घालण्याच्या मन:स्थितीत आहेत असे दिसते. निधमीर् लोकशाहीची श्ाद्धा देशात जनमानसात रुजवण्याचा जो प्रयत्न या आमच्या राष्ट्रनेत्यांनी केला, त्याला इतिहासात तोड नाही. अमेरिकेच्या संमतीने, ब्रिटिशांनी भारताचे विभाजन करण्याचा उद्योग केला. त्यामध्ये त्यांचे खरे पुरस्कतेर्, साथीदार बॅ. जीना होते. जीनांची ही ओळख आता हे अर्वाचीन नेते पूर्णपणे विसरले आहेत. त्यांची खरी इच्छा हीच की, भारतीय जनतेने आमच्या देशाचा हा तेजस्वी इतिहास कायमचा विसरावा.

गांधींना विसरा, नेहरूंना विसरा, इतिहासाला माहित नाही एवढा मोठा भारत निर्माण करण्याचे स्वप्न साकारणाऱ्या पटेलांना विसरा, असंख्य शिव्याशाप झेलणाऱ्या मौलाना आझाद, सरहद्द गांधी अब्दुल गफार खान यांना विसरा, परदेशात जाऊन स्वराज्यासाठी सेना उभी करणाऱ्या नेताजींना विसरा, भगतसिंगांना विसरा आणि अडवाणी, जीना, फर्नांडिस यांची पूजा उभारा, असेच चित्र उभे केले जात आहे. पण आमच्या ज्येष्ठ नेत्यांचा त्याग आणि बलिदान हे कालौघातसुद्धा विसरले जाणारे नाही!

प्रभाकर कुंटे

 
</text>
</doc>
