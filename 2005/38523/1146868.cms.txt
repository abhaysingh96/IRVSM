<doc>
<docno>1146868.cms.txt</docno>
<text>
 
महामुंबई
युनूसच्या आईला भरपाईबाबत सोमवारी सुनावणी
[ Monday, June 20, 2005  12:25:37 am]


मुंबई (म. टा. प्रतिनिधी) : घाटकोपर बॉम्बस्फोट खटल्यातील सर्व आरोपी पुराव्याअभावी सुटल्यानंतर आता संशयास्पदरीत्या 'गायब' असलेला पोटा आरोपी ख्वाजा युनूस याच्या आईने भरपाईच्या मागणीसाठी केलेल्या अर्जावर कोर्टाला निर्णय द्यावा लागणार आहे. आपल्या मुलाचा पोलिस कोठडीत मारहाणीमुळे मृत्यू झाला असल्याचा दावा करत ख्वाजाची आई आयेशा बेगम यांनी केलेल्या 30 लाख रुपये भरपाईच्या अर्जाची सुनावणी सोमवारी हायकोर्टात होणार आहे.

कायद्याप्रमाणे एखाद्या व्यक्तीचा कोठडीत मृत्यू झाल्यास त्याच्या कुटुंबियांना नुकसानभरपाई देणे सरकारला बंधनकारक आहे, तसेच असे मृत्यू म्हणजे नागरिकांच्या मूलभूत हक्कांचे उल्लंघन असल्याचे आयेशा बेगम यांच्या वतीने अॅड. मिहीर देसाई यांनी कोर्टासमोर मांडले आहे. युनूस पळाला की मेला याबाबतचा वाद मिटेपर्यंत आम्ही थांबलो, पण आता त्याचा मारहाणीमुळे कोठडीतच मृत्यू झाल्याचे सीआयडीच म्हणत असल्याने आमचे गाऱ्हाणे आम्ही हायकोर्टासमोर ठेवत आहोत. या प्रकरणात व्यक्तिगत दोषी कोण आहे ते स्पष्ट होईपर्यंत राज्य सरकारने हंगामी भरपाई द्यावी आणि आरोप सिद्ध झाल्यावर दोषी व्यक्तीकडून ती वसूल करावी, असाही युक्तिवाद देसाई यांनी केला आहे.

पोटा कोर्टाने या खटल्यातील 8 आरोपींची मुक्तता करताना ख्वाजाच्या 'गायब' होण्याचा उल्लेख करत त्याचा शोध घेण्याचा प्रयत्न करावा, अशी सूचना निकालपत्रात केली आहे.

 
</text>
</doc>
