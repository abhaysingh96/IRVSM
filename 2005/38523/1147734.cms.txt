<doc>
<docno>1147734.cms.txt</docno>
<text>
 
महामुंबई
डोंबिवली स्टेशन परिसरात वाहतुकीची कोंडी
[ Monday, June 20, 2005  08:31:37 pm]


मुंबई टाइम्स टीम

डोंबिवली : रेल्वे स्टेशनच्या पूवेर्कडील वाहनांची कोंडी टाळून वाहतूक सुरळीत होण्यासाठी उपाययोजना करावी, अशी रहिवाशांची मागणी आहे. वाहतूककोंडीस प्रामुख्याने रिक्षाचालकांची बेदरकार व नियम धाब्यावर बसवण्याची वृत्तीच कारणीभूत आहे. रामनगर, मुख्य रिक्षा स्टॅण्ड, चिमणी गल्ली व नेहरू पथ इथे रिक्षा स्टॅण्ड आहेत. या व्यतिरिक्त इंदिरा चौकातून मानपाडा रस्त्यावर खिडकाळीपर्यंत जाणाऱ्या रिक्षांचा अनधिकृत स्टॅण्ड तयार केला आहे. पाच रुपयांत शेअर रिक्षांमुळे रहिवाशांची सोय होते. परंतु वेड्यावाकड्या पद्धतीने रिक्षा उभ्या केल्याने पनवेल बस स्टॅण्डच्या परिसरात वाहतुकीची कायम कोंडी होते.

पाटकर रस्त्यावरील डोंबिवलीचा मुख्य रिक्षा स्टॅण्ड पादचारी पुलाच्या बांधकामासाठी रेल्वे स्टेशनजवळून केळकर पथावर आणण्यात आला. केळकर पथाचा सुमारे पाऊण भाग या रिक्षा स्टॅण्डने व्यापला आहे. त्यामुळे या रस्त्यावरून फक्त एकेरी वाहतूक तीही लहान चारचाकी गाड्यांचीच होते. मोठी वाहनं आल्यास संपूर्ण रस्ता अडतो. या रस्त्यावरच केडीएमसीची भलीमोठी कचराकुंडी आहे. त्यामुळे तिथून वाहन जाताना पादचाऱ्याला रस्त्याच्या कडेला थांबावं लागतं. अनेकदा ही कचराकुंडी ओसंडून वाहत असल्यामुळे पादचाऱ्यांना कचरा तुडवतच जावं लागतं. पादचारी पुलाचं काम होऊन सुमारे सहा महिन्यांचा कालावधी लोटला आहे. या पादचारी पुलाखाली पूवीर्प्रमाणेच मुख्य रिक्षा स्टॅण्ड सुरू झाला असला तरी केळकर पथावरील रिक्षा स्टॅण्ड तसाच आहे. त्यामुळे तिथून निघणाऱ्या रिक्षा, इंदिरा चौकाच्या चारी बाजूस प्रवासी सोडण्यासाठी किंवा घेण्यासाठी घिरट्या घालणाऱ्या रिक्षांमुळे पाटकर बिल्डिंग व दाते हॉस्पिटल या केळकर पथाच्या तोंडावर कायम वाहतूककोंडी होते. त्यामुळे केळकर पथावरील रिक्षा स्टॅण्ड रद्द करण्यात यावा, अशी या परिसरातील रहिवासी व व्यापाऱ्यांची मागणी आहे.

रेल्वे स्टेशनकडे येणाऱ्या रिक्षांनी प्रवाशांना कुठे उतरवावं, रिकाम्या रिक्षांनी कुठून कुठपर्यंत रांग लावावी, प्रवासी घेऊन वेगवेगळ्या दिशांना जाणाऱ्या रिक्षांनी कोणकोणत्या रस्त्यांनी जावं, शेअर पद्धतीसाठी वेगळा अधिकृत रिक्षा स्टॅण्ड कुठे असावा, अशा अनेक प्रश्नांचा सखोल व प्राथमिक अभ्यास करून त्याचप्रमाणे रेल्वे स्टेशन परिसरात दुचाकी, चार चाकी वाहनांनी कोणत्या रस्त्याने कुठपर्यंत जावं, त्यांनी पाकिर्ंग कुठे करावं, त्यासाठी कोणत्या सुविधा उपलब्ध करून देता येतील याचा विचार करून वाहतूक पोलिस, महापालिका प्रशासन, लोकप्रतिनिधी यांनी मार्ग काढावा, अशी रहिवाशांची मागणी आहे.

 
</text>
</doc>
