<doc>
<docno>1015386.cms.txt</docno>
<text>
 
महामुंबई
मुंबईत पाकशी कसोटी नाहीच!
[ Wednesday, February 09, 2005  12:04:56 am]


म. टा. प्रतिनिधी

मुंबई : भारतीय क्रिकेट नियामक मंडळाच्या ' रोटेशन पॉलिसी ' प्रमाणे पाकिस्तानचा एकही कसोटी सामना मुंबईत होण्याची शक्यता नसताना मुंबई क्रिकेट असोसिएशनच्या अमृत महोत्सवाचे प्रयोजन साधून पाकिस्तानबरोबरचा एखादा झटपट सामना मुंबापुरीत ' आणण्या ' ची मनीषा भारताचे उपकर्णधार आणि मुंबई क्रिकेट असोसिएशनचे उपाध्यक्ष दिलीप वेंगसरकर बाळगून आहेत. मात्र, त्यांनी सामना मुंबईत आणला तरी तो होऊ द्यायचा की नाही, हे शिवसेनेच्या भूमिकेवर अवलंबून आहे.

त्यासाठीच वेंगसरकर यांनी जावेद मियांदादसह मध्यंतरी शिवसेना-प्रमुखांची भेटही घेतली होती. पाकिस्तानी क्रिकेट मंडळाचे अध्यक्ष शहरयार खान मुंबईत आले असताना त्यांनी मुंबई विरुद्ध मध्य प्रदेश या रणजी करंडक सामना सुरू असताना वानखेडे स्टेडियममध्ये त्यांची वेंगसरकरांशी चर्चा झाली. शहरयार यांनीही त्यात रस घेऊन मुंबईसाठी एखादा जादा सामना खेळवण्याबाबतही विचार करू, असे सांगितले होते.

पूर्वी एखादा परदेशी संघ भारत दौऱ्यावर आला की क्रिकेटवेड्या मुंबईत सामना ठरलेलाच असायचा. पण हल्ली कसोटी केंदे वाढली आहेत आणि भारतीय क्रिकेट मंडळाने रोटेशन धोरण ठरवले आहे. त्यामुळे मुंबईत यावेळी कसोटी सामना होणे कठीण आहे. पाकिस्तानशी सामना हा संवेदनशील विषय आहे हे लक्षात घेता, एका अर्थाने ते ' ब्लेसिंग इन डिसगाइस ' ( इष्टापत्तीच) म्हणावे लागेल, असे मुंबई क्रिकेट असोसिएशनचे माजी अध्यक्ष, बुजुर्ग कसोटीवीर माधव मंत्री यांनी म्हणाले.

मात्र, भारतीय संघाच्या पाकिस्तान दौऱ्यावर पाकिस्तानी जनतेने क्रिकेटवीर आणि भारतीय ध्वज फडकावणाऱ्या प्रेक्षकांच्या केलेच्या उत्स्फूर्त, दिलदार स्वागताची तशीच परतफेड करायची की खेळपट्टी उखडण्याच्या धर्माला जागायचे, याबद्दल शिवसेना काय निर्णय घेते, त्यावरच या सामन्याचे खरे भवितव्य अवलंबून आहे.

 
</text>
</doc>
