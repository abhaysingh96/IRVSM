<doc>
<docno>1016339.cms.txt</docno>
<text>
 
महामुंबई
राष्ट्रवादीच्या मंत्र्यांवर काँग्रेसचे राज्यमंत्री नाराज
[ Wednesday, February 09, 2005  09:30:37 pm]


म. टा. प्रतिनिधी

मुंबई : राज्यातील आघाडी सरकारवर राष्ट्रवादी काँग्रेसचा वरचष्मा असून महत्त्वाची खाती बाळगणाऱ्या राष्ट्रवादीच्या मंत्र्यांनी आपल्या खात्यातील काँग्रेसच्या राज्यमंत्र्यांना कोणतेच अधिकार दिले नसल्याने हे राज्यमंत्री कमालीचे नाराज झाले आहेत. हे राज्यमंत्री आता मुख्यमंत्री विलासराव देशमुख यांच्याकडे लेखी तक्रार करणार असून त्याबाबत विचारविनिमय करण्यासाठी त्यांनी लवकरच बैठक बोलविण्याचे ठरविले आहे.

राज्यमंत्र्यांना अधिकार देणार नसाल तर विधिमंडळ अधिवेशनाच्या काळात सभागृहातील चचेर्ला तसेच प्रश्ानेत्तराच्या तासात विरोधकांच्या भडिमाराला कॅबिनेट मंत्र्यांनीच सामोरे जावे, असा पवित्रा या मंत्र्यांनी घेतला आहे.

गृहराज्यमंत्री सिद्धाराम म्हेत्रे यांनी उपमुख्यमंत्री व गृहमंत्री आर. आर. पाटील यांच्याविरोधात आधीच जाहीर नाराजी व्यक्त केली असून कॉन्स्टेबलची बदली करण्याचा साधा अधिकारही आपणाला नसल्याचे त्यांनी बोलून दाखविले आहे. आता सार्वजनिक आरोग्य व कुटुंब कल्याण, ग्रामविकास तसेच पाणी पुरवठा व स्वच्छता खात्याचे राज्यमंत्री रणजित कांबळे यांनीही आरोग्य खात्याच्या मंत्री विमल मुंदडा यांच्यावर नाराजी व्यक्त केली आहे. ज्या विभागाला परदेशातून मोठा निधी उपलब्ध होतो, असे महत्त्वाचे विषय मुंदडांनी स्वत:च्या अधिकारात ठेवले असून मलेरिया निर्मूलनासारखी ' फारशी महत्त्वाची नसलेली ' जबाबदारी आपल्यावर सोपविण्यात आली आहे, असे त्यांचे म्हणणे आहे. याशिवाय आरोग्य खात्यातील खरेदीपासून वंचित ठेवल्यानेही ते नाराज आहेत. या दोन मंत्र्यांसोबत सार्वजनिक बांधकाम, वने, पर्यावरण राज्यमंत्री रवीशेठ पाटील व कामगार, अन्न नागरी पुरवठा खात्याचे राज्यमंत्री बाबा सिद्दीकीही आपल्या कॅबिनेट मंत्र्यांवर नाराज असल्याचे सांगितले जाते.

 
</text>
</doc>
