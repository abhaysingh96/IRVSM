<doc>
<docno>1016507.cms.txt</docno>
<text>
 
महामुंबई
बीडीडी चाळी नव्हेत; आता अत्याधुनिक टाऊनशिप
[ Wednesday, February 09, 2005  11:56:47 pm]


म. टा. प्रतिनिधी

मुंबई : ब्रिटिशांनी कैद्यांना ठेवण्यासाठी म्हणून बांधलेल्या आणि नंतरच्या काळात गिरणी कामगार व सरकारी कर्मचाऱ्यांचे निवासस्थान ठरलेल्या ' बीडीडी चाळी ' लवकरच मोडीत निघण्याची शक्यता असून त्या जागी अत्याधुनिक ' टाऊनशिप ' उभारण्याचा राज्य सरकारचा विचार आहे. यासाठी येत्या तीन-चार दिवसांतच मंत्रालयात बैठक होणार आहे.

शहरात वरळी, शिवडी व डिलाईल रोड अशा तीन ठिकाणी बीडीडी चाळी असून त्यातील इमारतींची संख्या दोनशेहून अधिक आहे. या चाळीत 16 हजारांहून अधिक कुटुंबे राहात आहेत. या इमारती 70 ते 80 वर्षांपूवीर् बांधण्यात आल्या. प्रारंभीच्या काळात तुरुंग म्हणूनच त्यांचा वापर झाला. विशेषत: राजकीय आंदोलनातील कैद्यांना येथे ठेवण्यात येत असे.

तुरुंग म्हणूनच त्यांचा वापर होत असल्याने काहीसे बराकींसारखेच त्यांचे स्वरूप होते. स्वातंत्र्योत्तर काळात त्यांचा निवासी वापर सुरू झाला. त्यासाठी या इमारतींत काही बदलही करण्यात आले. पण, तुरुंग म्हणून वापर झालेला असल्याने सुरुवातीच्या काळात त्यात राहायला फारसे कुणी तयार नव्हते. त्यामुळे बोलावून-बोलावून लोकांना तेथे राहण्याचा आग्रह केला जात असे, असे जुन्या पिढीतील लोक सांगतात. त्यानंतर मात्र हजारोंचे संसार तेथे फुलले. एकेका चाळीत 80 खोल्या असल्याने एक वेगळेच सामूहिक जीवन या चाळींतून खुलले.

गुन्हेगारी टोळ्यांच्या कारवायांमुळे दगडी चाळ , 144 टेनामेंट, पाकमोडिया स्ट्रीट, घाटला गाव ही मुंबईतील काही बदनाम झालेली स्थळे! पण ही नावे प्रकाशात येण्यापूवीर् बीडीडी चाळींचा स्वत:चा दबदबा या शहरात होता. एका गटाने संप फोडण्यासाठी पैसे घेतले, तर तो करणाऱ्यांना संरक्षण देण्यासाठी पैसे घेणारे येथे होते. त्यामुळे कंपनीत संप व बीडीडी चाळीत मारामाऱ्या अशा गोष्टींही कानावर येत. अलीकडच्या काळात मात्र या गोष्टी कमी झाल्या.

या पार्श्वभूमीवर त्या पाडून तेथे आधुनिक इमारती उभ्या करण्याचा सरकारचा विचार सुरू आहे. बीडीडी चाळी असलेल्या वरळी, शिवडी व करीरोड या तिन्ही ठिकाणी मिळून 93 एकर जमीन विकासासाठी उपलब्ध होणार आहे. त्यामुळेच याठिकाणीे अत्याधुनिक सुविधा असलेली नगरे उभी करण्याची योजना असल्याचे राज्याचे गृहनिर्माण सचिव रामाराव यांनी सांगितले.

विकसित नगरात मल्टिप्लेक्स, मिनी थिएटर, हॉस्पिटल, सांस्कृतिक केंद अशा सुविधाही निर्माण करण्यात येणार आहेत. याबाबत विचार करण्यासाठी येत्या काही दिवसांतच बैठक होणार असून एप्रिलपर्यंत हा प्रकल्प मागीर् लागण्याची शक्यता आहे. विद्यमान रहिवाशांना 225 चौरस फुटांची घरे देण्यासह विविध पर्यायांचा विचार करण्यात येत आहे. बांधकामही म्हाडामार्फत करायचे की रहिवाशाच्या सोसायट्यांच्या माध्यमातून याबाबतही विचार सुरू आहे. पुनविर्कासाच्या दृष्टीने या ठिकाणी राहणाऱ्या रहिवाशांची माहिती गोळा करण्याच्या सूचना संबंधित खात्याला देण्यात आल्या आहेत.

 
</text>
</doc>
