<doc>
<docno>1015382.cms.txt</docno>
<text>
 
महामुंबई
हेल्मेटसक्ती 9 महिने लांबवा
[ Wednesday, February 09, 2005  12:03:30 am]


म. टा. प्रतिनिधी

मुंबई : राज्यात दुचाकीस्वार आणि त्यांच्यामागे बसणाऱ्यांना हेल्मेटसक्ती करण्याचा हायकोर्टाचा आदेश किमान नऊ महिने अमलात आणणे अशक्य असल्याची कबुली देणारे प्रतिज्ञापत्र मंगळवारी राज्य सरकारतर्फे हायकोर्टात सादर करण्यात आल्याने पुन्हा एकदा हेल्मेटसक्ती लांबणीवर पडण्याची चिन्हे आहेत. यासंदर्भात 16 फेब्रुवारीला हायकोर्टापुढे सुनावणी होईल.

राज्यात अंदाजे एक कोटी 15 लाख हेल्मेटची गरज आहे तर हेल्मेटउत्पादक कंपन्या महिन्याला चार लाख एवढेच उत्पादन करू शकतात. त्यामुळे या आदेशाची तातडीने अमलबजावणी अशक्य असल्याचे राज्य सरकारने म्हटले आहे. तसेच चार टप्प्यांत हेल्मेटसक्ती लागू करण्याचीही तयारीही सरकारने दर्शविली आहे. गेल्या महिन्यात मुख्य न्या. दलबीर भंडारी यांच्या खंडपीठापुढे ही तयारी सरकारने दर्शवल्यावर, हायकोर्टाने तीव्र नाराजी व्यक्त करून, टप्प्याटप्प्याने माणसे मारणार का, असा सवाल केला होता आणि सर्वत्र एकाचवेळी हेल्मेटसक्ती लागू करण्याचे आदेश दिले होते.

 
</text>
</doc>
