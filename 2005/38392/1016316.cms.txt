<doc>
<docno>1016316.cms.txt</docno>
<text>
 
लेख
एड्सवरील लशीचा प्रदीर्घ मार्ग!
[ Wednesday, February 09, 2005  09:02:46 pm]


नॅशनल एड्स रिसर्च इन्स्टिट्यूटने ( नारी) काही परदेशी संस्थांच्या सहकार्याने एड्सवरील लशीच्या चाचण्या सुरू केल्याचे स्वागत होत असतानाच काही शंकेचे सूरही उमटले. ही लस टोचलेल्या स्वयंसेवकांना एचआयव्हीचा संसर्ग होण्याची भीती व्यक्त करण्यात आली. मात्र तशी भीती अजिबात नसल्याचे ' नारी ' चे डॉ. रमेश परांजपे यांनी ' महाराष्ट्र टाइम्स ' ला सांगितले आहे.

पहिल्या टप्प्यामध्ये लशीची सुरक्षितता अजमावली जाईल. ही लस विकसित करताना तिच्यापासून एचआयव्हीचा संसर्ग संबंधितास होणार नाही, याची काळजी घेण्यात आली आहे. टोचल्या जाणाऱ्या लशीमध्ये विषाणूसदृश घटक आहेत आणि मूळ विषाणूच्या जनुकीय रचनेतही बदल करण्यात आले आहेत. त्यामुळे ही लस टोचल्यानंतर त्या ' विषाणू ' च्या आवृत्त्या (म्हणजेच संख्या वाढणार नाही) संबंधिताच्या शरीरात तयार होणार नाहीत. साहजिकच शरीरातील विषाणूचे ओझे वाढणार नाही. ही बाब महत्त्वाची आहे ; कारण संबंधिताच्या शरीरातील विषाणूचे ओझे जितके अधिक, तितकी त्यामध्ये उत्परिवर्तन होण्याची संभाव्यता जास्त. येथे स्वयंसेवकांच्या शरीरात विषाणूची संख्याच वाढणार नसल्याने पुढची गुंतागुंत आपोआपच टळणार आहे. शिवाय या स्वयंसेवकांना या विषाणूच्या संसर्गाबाबत समुपदेशन करण्यात आले आहे. ' धोकादायक वर्तनापासून ' दूर राहण्यास सांगितले आहे. तरीही एखाद्याला एचआयव्हीची लागण झाली, तर त्याची संपूर्ण जबाबदरी, त्याच्यावरील उपचारांसकट आम्ही घेऊ, असेही डॉ. परांजपे यांनी सांगितले.

आज आपल्या देशात 51 लाख लोकांना एड्स ज्या विषाणूमुळे होतो, त्या एचआयव्ही या प्रलयंकारी विषाणूची बाधा झालेली आहे. या विषाणूच्या प्रसाराचा वेग आपल्याकडे बराच आहे. याचे कारण चार वर्षांपूवीर् एचआयव्हीग्रस्तांची संख्या 39 लाख होती. म्हणजेच गेल्या दोन वर्षांतच त्यामध्ये 12 लाखांची भर पडली. विषाणूच्या प्रसाराचा हा वेग ध्यानात घेतला, तर विषाणूचा प्रसार रोखण्याबरोबरच या विषाणूवरील लस विकसित करण्याचीही गरज होती.

एचआयव्ही या विषाणूचे एचआयव्ही- 1 एचआयव्ही- 2 असे दोन स्थूल प्रकार आहेत. पैकी पहिल्या प्रकारात दहा उपप्रकार आहेत ; तर दुसऱ्यामध्ये पाच. भारतात पहिल्या प्रकारातील ' सी ' नावाचा उपप्रकार प्रामुख्याने आढळून येतो. या उपप्रकारावरच आता लशीच्या चाचण्या घेण्यात येत आहेत. सध्या या चाचण्यांचा पहिला टप्पा चालू असून त्यामध्ये 30 स्वयंसेवकांचा सहभाग आहे. हे सर्व स्वयंसेवक निवडताना ते निरोगी आहेत व एचआयव्हीचा संसर्ग होऊ शकेल, अशा धोकादायक गटातील नाहीत, याची खात्री करून घेण्यात आली आहे.

पहिल्या टप्प्यातील चाचण्यांचे निष्कर्ष हाती यायला सव्वा ते दीड वर्षं लागेल. त्यानंतर दुसरा टप्पा सुरू होईल. त्यामध्ये शंभर तरी लोक असतील आणि त्यात निरोगी व्यक्ती आणि या विषाणूचा संसर्ग होण्याची भीती असलेल्या ' धोका-दायक ' गटातील असतील. तर तिसऱ्या टप्प्यामध्ये हजारभरांना सहभागी करून घेण्यात येईल आणि त्यामध्ये मात्र सर्वच धोकादायक गटातील लोकांचा सहभाग असेल. तिन्ही टप्प्यांमध्ये लशी-बरेबरच ' प्लासिबो '- चाही (सोप्या भाषेत लशीमध्ये वापरलेल्या घटकाचा आभास असणारी गोष्ट) वापर केला जाईल. मात्र खरोखर लस कोणाला दिली आणि प्लासिबो कोणाला दिले गेले, हे उघड केले जाणार नाही. या सर्वांतून लशीचा काय परिणाम होतो, ती कितपत सुरक्षित आहे, तिची परिणामकारकता काय आहे, याचा अंदाज घेतला जाईल.

या सर्व प्रक्रियेला किमान आठ वषेर् लागतील, असा अंदाज आहे. त्यानंतर आपण सर्व समाजासाठी उपयोगी पडणारी लस प्रत्यक्षात आणू शकलो, तर एड्सविरोधातील तो मोठाच विजय असेल.

श्रीराम शिधये

 
</text>
</doc>
