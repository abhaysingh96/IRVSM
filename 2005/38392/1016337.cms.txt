<doc>
<docno>1016337.cms.txt</docno>
<text>
 
महामुंबई
'आश्वासनांना हरताळ हीच राज्य सरकारची कामगिरी'
[ Wednesday, February 09, 2005  09:28:42 pm]


म. टा. प्रतिनिधी

मुंबई : ' निवडणुकीपूर्वी आश्वासनांचा सुकाळ आणि सत्तेवर आल्यावर त्यांना हरताळ ' एवढीच राज्यातील काँग्रेस आघाडी सरकारची 100 दिवसांतील कामगिरी असल्याची कडवट टीका विरोधी पक्षनेते नारायण राणे यांनी बुधवारी केली.

राज्यातील आघाडी सरकारला मंगळवारी 100 दिवस पूर्ण झाल्याच्या निमित्त राणे पत्रकारांशी बोलत होते. 100 दिवसांत राज्याच्या विकासाला दिशा देण्यात यश आल्याचा दावा मुख्यमंत्री करीत आहेत. पण कोणत्या क्षेत्रात ही दिशा त्यांनी दिली ते त्यांनीच सांगावे, असा टोला त्यांनी हाणला. निवडणुकीपूवीर् राज्याची वाषिर्क योजना सुमारे 20 हजार कोटी रुपयांची होती, त्यात निम्म्याने कपात करण्यात आली आहे, हीच ती दिशा आहे का, असा सवाल त्यांनी केला.

सरकारने 100 दिवसांत घेतलेले निर्णय पाहिल्यास जनतेची केवळ फसवणूक आणि विश्वासघातच झालेला दिसतो. मोफत वीज देण्याची घोषणा करण्यात आली होती, पण मार्चमध्ये हा निर्णय फिरविण्यात येणार आहे. विद्यार्थ्यांना मोफत पुस्तके देण्याचा निर्णयही असाच फिरविण्यात आला आहे. निवडणुकीआधी कापसाला 2700 रुपये भाव देण्याची घोषणा करण्यात आली होती. नंतर 2500 रुपयांचा भाव जाहीर करण्यात आला. पण प्रत्यक्षात कापूस खरेदी केलाच जात नाही, अशी स्थिती आहे, असा आरोप त्यांनी केला.

कायदा व सुव्यवस्थेची स्थितीही खालावली आहे. मुंबई, पुणे, ठाणे या साऱ्याच शहरांत दरोड्यांचे प्रमाण वाढले आहे. मुंबईत विषारी दारू पिऊन 200 लोक मरण पावले तर मांढरदेवी येथे चेंगराचेंगरीत 282 लोकांचा बळी गेला. पण कुठल्याच घटनेची नैतिक जबाबदारी सरकारने स्वीकारली नाही. गुटखाकिंग रसिकलाल धारीवाल आणि जे. एम. जोशी यांना पाठीशी घालण्याचे काम याच सरकारने केले असून त्यामुळे आर. आर. पाटील यांच्या गृहखात्यात कायदा विकला जातो, हेच सिद्ध झाल्याचे राणे म्हणाले.

 
</text>
</doc>
