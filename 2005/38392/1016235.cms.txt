<doc>
<docno>1016235.cms.txt</docno>
<text>
 
धावते जग
नवे आव्हान
[ Wednesday, February 09, 2005  07:58:40 pm]


मोटर न्युरॉन डिसिजवरील संशोधनासाठी मानवी क्लोनिंग करण्यास आता ब्रिटनने परवानगी दिली आहे. मात्र या घटनेचे शास्त्रीय जगात तीव्र पडसाद उमटले आहेत. याचे कारण मानवी क्लोनिंग करताच कामा नये, ते अनैतिक आणि संकेतांना सोडून असल्याचे अनेक संशोधकांचे मत आहे.

मानवी स्त्रीबीज आणि पुंबीज यांचे फलन झाल्यानंतर चौदाव्या दिवशी त्या भ्रुणामध्ये चेतासंस्था विकसित पावू लागते. तोपर्यंत तो भ्रूण म्हणजे सतत वाढत जाणाऱ्या पेशींचा गोळा असतो. परंतु त्यामध्ये चेतासंस्था विकसित होऊ लागली की त्या भ्रुणाला ' व्यक्तित्व ' प्राप्त होते.

स्वतंत्र व्यक्तित्व लाभलेल्या माणसाचा उपयोग शास्त्रीय संशोधनासाठी करू नये ; कारण तसे करणे म्हणजे माणसाचा वापर गिनीपिगसारखा करणे होईल, याबाबत सगळ्यांचे एकमत होते.

मात्र ब्रिटनने वैद्यकीय संशोधनासाठी क्लोनिंगचा वापर करण्यास 2001 सालीच संमती दिली. त्याचे पुढचे पाऊल म्हणजे आता ज्या संशोधकांनी ' डॉली ' या मेंढीची ' निमिर्ती ' क्लोनिंगद्वारे केली, त्यांनाच आता मोटर न्युरॉन डिसिजवरील (एमडीएन) संशोधनासाठी मानवी क्लोनिंगची परवानगी देण्यात आली आहे.

एमएनडी या रोगामध्ये मानवी मेंदू आणि मज्जारज्जू यांच्यातील ' हालचालींवर नियंत्रण ठेवणाऱ्या पेशीच मृत होतात. त्यामुळे अशा व्यक्तींचे स्नायू शिथिल होतात, त्यांना बोलणे अशक्य होते आणि चघळणे, गिळणे यासारख्या क्रियाही त्यांना करता येत नाहीत.

परिणामी या रोगाचे निदान झाल्यापासून संबंधित रुग्ण सर्वसाधारणपणे 14 महिन्यांतच मरण पावतो. या रोगाचे हे स्वरूप लक्षात घेतले की त्यावर अधिक संशोधन होण्याची किती गरज आहे, हे लक्षात येते.

माणसाच्या शरीरामध्ये अशा अनेक गुंतागुंतीच्या गोष्टी आहेत की ज्या मानवी प्रज्ञेला आजही आव्हान वाटत आहेत. अशी आव्हाने स्वीकारणे माणसाला आवडते आणि ती त्याने वेळोवेळी स्वीकारली, म्हणूनच माणूस आज इतकी प्रगती करू शकला.

आतासुद्धा एमएनडी असलेल्या व्यक्तीच्याच मूळ पेशी घेऊन त्यापासून भ्रूण तयार करण्यात येणार आहे. हा अर्थातच त्या व्यक्तीचा क्लोनच असेल. त्यामुळे या रोगाची सुरुवात आणि प्रगती कशी होते, ते समजू शकेल, असे संशोधकांना वाटते. या अभ्यासा-तूनच या विकारावर औषध शोधणे शक्य होऊ शकेल. तसे ते विकसित करण्यात यश आले, तर ब्रिटनमधीलच नव्हे, तर ही व्याधी होणाऱ्या जगभरातील हजारो लोकांना त्याचा फायदा होईल.

या दृष्टीने ब्रिटनने अशा क्लोनिंगला परवानगी दिली, याचे स्वागतच करावयास हवे.

 
</text>
</doc>
