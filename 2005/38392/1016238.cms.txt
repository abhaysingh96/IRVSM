<doc>
<docno>1016238.cms.txt</docno>
<text>
 
धावते जग
सुरूवात तर झाली...
[ Wednesday, February 09, 2005  08:00:36 pm]


इस्त्रायल व पॅलेस्टिनींमधील ऐतिहासिक शस्त्रसंधीचे स्वागत सावधपणेच करायला हवे. पॅलेस्टिनी सवेर्सर्वा यासर अराफत हयात असताना जे होऊ शकले नाही, ते नवे अध्यक्ष महमूद अब्बास यांनी करून दाखविले असे चित्र दिसत असले, तरी ते सर्वस्वी खरे नाही. अशा अर्थाने की अराफत हे त्यांच्या टोकाच्या भूमिकेमुळे इस्त्रायलला आणि अमेरिकेला नकोसे झाले होते.

दुसरे म्हणजे केवळ अराफत यांच्याशी करार करून चालणारे नव्हते. कारण हिंसाचारात अराफत यांच्या गटापेक्षा ' हमास ' या अतिरेकी संघटनेचा हात जास्त असतो. सुमारे दीड वर्षापूर्वी जॉर्डनच्या अकाबा नावाच्या शहरात इस्त्रायल आणि पॅलेस्टिनींमध्ये करार झाला होता.

तेव्हाही त्याचे बरेच कौतुक झाले होते. परंतु, तो करार अल्पजीवी ठरला आणि काही आठवड्यांतच परिस्थिती पूर्वपदावर आली. अराफत यांचे निधन झाल्यानंतर पॅलेस्टिनींनी शांततेच्या मार्गाने अब्बास यांना नेतेपदी नेमले.

लोकांचा कौल शांततेच्या बाजूने आहे, हे यातून दिसले. पण हा भाग वगळता या 18 महिन्यांत स्थिती फारशी बदललेली नाही. दोन्ही बाजूंचे मूलभूत प्रश्न् कायमच आहेत.

दोन्हींच्या सीमा कोठे आखाव्यात, जेरुसलेमला नेमका कोणता दर्जा मिळणार, इस्त्रायलींच्या वसाहतींचे काय होणार आणि सर्वात महत्त्वाचे म्हणजे शांतता कायम राहावी म्हणून कोणते उपाय योजावेत यावर एकमत होऊ शकलेले नाही.

' हमास ' बरोबर अल अक्सा ब्रिगेडनेही शस्त्रे हाती घेतल्याने बिकट परिस्थिती निर्माण झाली होती. तीही तशीच आहे. शांतता पाळण्याची आपली तयारी आहे, असे या संघटनांनी सांगितले असले तरी इतिहास बघता त्यावर विश्वास ठेवणे कठीण आहे.

आपण त्यांच्याशी चर्चा करणार नाही, अशी भूमिका इस्त्रायली पंतप्रधान एरियल शेरॉन यांनी घेतली आहे. दुसऱ्या बाजूला, अध्यक्षपदी निवडून येण्यात अल अक्साची मदत अब्बास यांना झाली आहे. त्याची ' परतफेड ' तर करायची आणि त्याचवेळी हमास व तत्सम संघटनांना हिंसाचारापासून दूर न्यायचे, अशी दुहेरी जबाबदारी अब्बास यांच्यावर आहे.

शस्त्रसंधी झाली, तरी शस्त्रे खाली ठेवण्यास दोन्ही संघटनांनी स्पष्ट नकार दिला आहे. याचाच अर्थ असा की हिंसाचार पुन्हा कधीही सुरू होऊ शकेल. काही हजार पॅलेस्टिनी आज इस्त्रायलच्या कैदेत खितपत पडले आहेत. त्यांना सोडण्याची मागणी अब्बाास यांनी केली आहे. परंतु, केवळ किरकोळ गुन्हे करणाऱ्या लोकांनाच सोडले जाईल, बाकीच्या लोकांना आतच राहावे लागेल, असे शेरॉन यांनी स्पष्ट केले आहे. असे असले तरी या शस्त्रसंधीने पुन्हा एकदा शांततेची चिन्हे दिसू लागली आहेत, हेही कमी नाही.

 
</text>
</doc>
