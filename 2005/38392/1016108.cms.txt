<doc>
<docno>1016108.cms.txt</docno>
<text>
 
महाराष्ट्र
अग्निशमन केंदांची दुरवस्था
[ Wednesday, February 09, 2005  06:00:23 pm]


मनोज जालनावाला

कुठे आग लागली, साप दिसला, झाड तोडायचं झालं, कुणी तलावात बुडाला, कुणी गटारात पडलं, मांजरासाखा एखादा प्राणी कुठे अडकून पडला तर जीव वाचवण्यासाठी फोन केला जातो तो अग्निशमन दलाला. आपत्तीच्या वेळी अग्निशमन दलानेही तत्काळ घटनास्थळी पोहोचणं आवश्यक असतं. पण थोडा जरी उशीर झाला तरी अग्निशमन दलाला रहिवाशांच्या रोषाचे धनी व्हावं लागतं. नवी मंुबई महापालिका अग्निशमन दलाच्या अधिकारी व कर्मचाऱ्यांना या गोष्टीचा अनुभव नेहमी येतो. या गोष्टीला कारणीभूत आहेत अपुरी अग्निशमन केंद आणि महापालिका अधिकारी व पदाधिकारी यांच्यातील इच्छाशक्तीचा अभाव.

नियमानुसार प्रत्येक 20 चौ. किमी विभागासाठी एक अग्निशमन केंदं हवं. नवी मंुबई महापालिकेच्या हद्दीत एमआयडीसीसह 181 चौ. किमी क्षेत्रफळाचा परिसर समाविष्ट आहे. त्यानुसार नवी मंुबई नऊ अग्निशमन केंदं असणं गरजेचं आहे. प्रत्यक्षात मात्र महापालिकेची वाशी, सीबीडी व ऐरोली तिथे तर एमआयडीसीचे पावणे इथे अशी अग्निशमन केंदं आहेत. आगीसारख्या आपत्कालीन घटनेत घटनास्थळी पाच मिनिटांत अग्निशमन दलाची गाडी पोहोचायला हवी. इतक्या अंतरावर अग्निशमन केंदं हवीत. पण घटनास्थळी अग्निशमन केंदाची गाडी पोहोचायला किमान 30 मिनिटं लागतात, ही वस्तुस्थिती आहे.

वाशी, सीबीडी व ऐरोली या ठिकाणी अग्निशमन केंदे आहेत. मात्र आधीच क्षेत्रफळाच्या हिशेबानुसार त्याची संख्या खूपच कमी आहे. तसंच या केंदात वाहने आणि मनुष्यबळाचीही कमतरता आहे. केंदांच्या इमारतींचीही दुरवस्था झाली आहे. केंदांच्या इमारतींची कपाउण्डची भिंत तुटली आहेत. तर काही ठिकाणी इमारतीनाही तडे जाऊ लागले आहेत.

महापालिकेने 1 एप्रिल 1999 रोजी सिडकोकडून अग्निशमन सेवा स्वत:कडे हस्तांतरित करून घेतली, तेव्हा सिडकोची वाशी व सीबीडी इथेच अग्निशमन केंदं कार्यरत होती. त्यानंतर डिसेंबर 2001 मध्ये ऐरोलीत अग्निशमन केंद सुरू केलं. पण या तिन्ही केंदात आवश्यक मनुष्यबळ आणि वाहनं उपलब्ध करून देण्याकडे प्रशासनाने गेल्या सहा वर्षांत वारंवार दुर्लक्ष केलं आहे.

महापालिकेच्या तीन अग्निशमन केंदात केवळ 60 कर्मचारी आहेत. त्यात फक्त एका अधिकाऱ्याचा समावेश आहे. तसंच या तीन केंदात एकूण 13 वाहनं कार्यरत आहेत. या 60 कर्मचाऱ्यांपैकी 16 कर्मचारी महिना दोन हजार रुपये ठोक पगारावर असल्याचं समजतं. शिवाय त्यांचा विमा उतरवलेला नाही. अपुऱ्या कर्मचारी बळामुळे त्यांना 24 तास ड्युटी करावी लागत आहे. अशी पद्धत इतरत्र कुठेही अस्तित्वात नसल्याचं सांगितलं जातं. नियमानुसार प्रत्येक अग्निशमन केंदात प्रत्येक शीफ्टला एक अधिकारी, एक चालक, सहा फायरमन आणि एक लिडिंग फायरमन असावे लागतात. या हिशोबानुसार तीन शीफ्टला 27 कर्मचारी व अधिकाऱ्यांनी आवश्यकता आहे. त्यानुसार 162 अधिकारी व कर्मचारी वर्गाची आवश्यकता आहे. त्यामुळे कर्मचाऱ्यांवर ताण पडतो. 25 वाहनांची आवश्यकता असताना केवळ 13 गाड्या आहेत. वाशी, ऐेरोली, सीबीडी केंदांसाठी फक्त दोन फायर इंजिन्स आहेत. तर वॉटर टँकरही दोनच आहेत. शिवाय तीन केंदासाठी मिळून एकच रेस्क्यु टेण्डर वाहन आहे.

या केंदांसाठी अकरा वाहनांची गरज असूनही त्याच्या खरेदीकडे दुर्लक्ष करण्यात येत आहे. रेस्क्यु टेण्डर वाहनं आणि अन्य वाहनांच्या खरेदीसाठी अर्थसंकल्पात दरवषीर् किमान एक कोटीची तरतूद करण्यात येते. प्रत्यक्षात सहा वर्षांत एकही वाहन खरेदी झालेली नाही.

महापालिकेकडून सिडकोकडून केंदांचं हस्तांतरण करून घेतल्यापासून एकही वाहन घेतलेलं नाही. पण केंदाची जागा आणि गाड्यांची मालकी अद्यापि सिडकोकडेच आहे. त्यामुळे गाडीच्या दुरुस्तीसाठी सिडकोकडे धाव घ्यावी लागते. शहराचा आवाका पाहता नऊ अग्निशमन केंदांची आवश्यकता आहे. सिडकोने त्यासाठी भूखंडाचं आरक्षण केलं पण त्यांचही हस्तांतरणही झालेलं नाही. त्यामुळे नवी केंद होणं आणि त्यांचं अत्याधुनिकीकरण होणंही कठीण होऊन बसलं आहे.

 
</text>
</doc>
