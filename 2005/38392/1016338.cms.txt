<doc>
<docno>1016338.cms.txt</docno>
<text>
 
महामुंबई
'जोहार मायबाप...' आंदोलकांच्या पदरी अटक
[ Wednesday, February 09, 2005  09:29:51 pm]


म. टा. प्रतिनिधी

मुंबई : ' जोहार मायबाप ' करीत गळ्यात मडके, कमरेला झाडू व पायात चाळ बांधून देशमुख सरकारकडे दाद मागण्यासाठी आलेल्या झोपडीवासीयांना मंत्रालयात प्रवेश मिळण्याऐवजी पोलिसांकडून झालेली अटकच त्यांच्या पदरी आली.

झोपड्यांच्या विरोधात सुरू असलेली कारवाई थांबविण्याच्या मागणीसाठी ' आपली मुंबई ' या नावाने संघटित झालेल्या झोपडीवासीयांनी बुधवारी मंत्रालयात जाऊन मुख्यमंत्र्यांची भेट घेण्याचा प्रयत्न केला. सरकारच्या कारवाईमुळे झोपडीवासीयांची पेशवाईच्या काळातील दलितांसारखी अवस्था झाली आहे, हे सूचित करण्यासाठी गळ्यात मडके, कमरेला झाडू आणि पायात चाळ बांधूनच कार्यकतेर् मंत्रालयाच्या गार्डन गेटबाहेर जमा झाले होते.

आंदोलन न करता रीतसर पास घेऊन मंत्रालयात जाण्यासाठी ते रांगेत उभे होते. पोलिसांनी विचारल्यावर मुख्यमंत्र्यांची भेट घेण्यासाठी आल्याचे या कार्यर्कत्यांनी सांगितले. ते नसल्याचे कळताच त्यांच्या प्रतिनिधीस भेटण्याची तयारी कार्यर्कत्यांनी दाखविली. मात्र, पोलिसांनी, अशा वेशात आत जाता येणार नाही, असे सांगून सर्वांना अटक केल्याचे ' आपली मुंबई ' चे निमंत्रक श्रीधर क्षीरसागर यांनी सांगितले.

महात्मा गांधी भारतीय जनतेची अवस्था दाखविण्यासाठी इंग्लडमध्ये झालेल्या गोलमेज परिषदेला पंचा नेसून गेले होते व ब्रिटिशांनी त्याला परवानगी दिली होती. देशमुख सरकारचे पोलिस मात्र मंत्रालयातही जाऊ देत नाहीत, अशी प्रतिक्रियाही त्यांनी व्यक्त केली.

' देशमुख आजीं ' ना साकडे

बुधवारी मुख्यमंत्री विलासराव देशमुख यांना भेटता न आल्यामुळे आता तोडण्यात आलेल्या झोपड्यांमधील मुले विलासराव देशमुख यांच्या पत्नी वैशाली देशमुख यांना वर्षावर जाऊन भेटणार असून आजी या नात्याने त्यांच्याकडे आपले गाऱ्हाणे मांडणार आहेत. देशमुख आजोबांनी आमची घरे पाडली असून त्यामुळे आमच्या शिक्षणापासून आरोग्यापर्यंत अनेक प्रश्ान् निर्माण झाले आहेत. त्यामुळे आता तुम्हीच आम्हाला दत्तक घ्या आणि आमचे प्रश्ान् सोडवा, असे आवाहन श्रीमती देशमुख यांची भेट घेऊन करण्यात येणार असल्याचे क्षीरसागर यांनी सांगितले.

 
</text>
</doc>
