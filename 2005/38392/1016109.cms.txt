<doc>
<docno>1016109.cms.txt</docno>
<text>
 
महामुंबई: मुंबई टाइम्स
मुंबईतील पाणवनस्पती नष्ट होण्याच्या मार्गावर
[ Wednesday, February 09, 2005  06:02:07 pm]


राजेश चुरी

मुंबई आणि आसपासच्या परिसरातील हरित पट्टे नष्ट होत असतानाच, दुसरीकडे पाणतळी आणि नद्याही प्रदूषणाच्या विळख्यात सापडत असल्यामुळे जलवनस्पती नष्ट होत असल्याचं अभ्यासकांना आढळून आलं आहे. जलप्रदूषण रोखण्याबरोबरच पाण्यातील ऑक्सिजनचं प्रमाण वाढवण्याचं काम करणाऱ्या या वनस्पती नष्ट होत गेल्या, तर पर्यावरणाचा समतोल ढळण्यास वेळ लागणार नाही, असा इशारा या शास्त्रज्ञांनी दिला आहे.

मुंबईच्या आसपास उपनगरात, तसंच आरे कॉलनीतल्या तळ्यांमध्ये आणि मिठी नदीमध्ये ' अँब्युलिया ', ' हायग्रोफयला ', ' हायड्रिया ', ' हॅलेसिनेरिया ', ' सॅजीटाटा ', ' टेम्पलटन ', ' अॅक्वारोझ ', ' वॉटर स्पाइट ', ' वॉटर लिली निम्फिया ' अशा जलवनस्पती विपुल प्रमाणात आढळतात. मुंबईच्या आसपासच्या परिसरातल्या पाणतळ्यांचा अभ्यास करताना जलवनस्पती नष्ट होत असल्याचं आढळून आलंय. मिठी नदी तर पूर्णपणे प्रदूषित झाल्यामुळे तिथली जलसंपदा नष्ट होत गेली आहे.

मुंबईतील ' वाइल्ड लाइफ वाँडरर्स नेचर फाऊण्डेशन ' या संस्थेचे विद्याथीर् जलवनस्पतीचा अभ्यास आणि संवर्धन करण्याचं काम गेल्या काही वर्षांपासून करत आहेत. या संस्थेचे प्रमुख आणि पर्यावरणतज्ज्ञ नंदकुमार मोघे म्हणाले की, मिठी नदी हा जलवनस्पतींचा खजिना होता. पण पाण्यातील प्रदूषणाची पातळी वाढत गेल्याने जलवनस्पती नाहीशी होत आहे. पाण्यातील कार्बनडायऑक्साइड शोषून घेण्याचं काम या वनस्पती करतात. दुसरीकडे ऑक्सिजन सोडण्याचं महत्त्वाचं काम सुरू असतं. त्याचबरोबर जलवनस्पती म्हणजे माशांचं खाद्यही आहे.

प्रोटीनने भरलेली पानं माशांना हितकारक असतात. या वनस्पती माशांच्या लहान पिल्लांना लपण्याची आश्रयस्थानंही आहेत. हायड्रिला वनस्पती प्रयोगशाळांमध्ये वनस्पतीशास्त्र शिकणाऱ्या विद्यार्थ्यांना अभ्यासाच्या दृष्टीने महत्त्वाची आहे. ' हायफा ' वनस्पतीचा (पाणकणिस) उपयोग औषधासाठी होतो. या जलवनस्पतीच्या संवर्धनाचं काम संस्थेने हाती घेतलं आहे. वनस्पतीशास्त्र शिकणाऱ्या विद्यार्थ्यांसाठी 29 जातीच्या पाणवनस्पती संस्थेने शिवाजी पार्कच्या मरीन झूमध्ये जपल्या आहेत.

 
</text>
</doc>
