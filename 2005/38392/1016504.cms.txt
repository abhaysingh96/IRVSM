<doc>
<docno>1016504.cms.txt</docno>
<text>
 
महामुंबई
माघी गणेशोत्सवानिमित्त मुंबापुरीत सांस्कृतिक बहर
[ Wednesday, February 09, 2005  11:56:05 pm]


म. टा. प्रतिनिधी

मुंबई : प्रवासी भारतीय दिवस, मुंबई फेस्टिवलपाठोपाठ आता माघी गणेश जयंती महोत्सवानिमित्त मुंबईत पुन्हा सांस्कृतिक कार्यक्रमांना बहर येणार आहे. विविध गणेश मंदिरांमध्ये रोषणाई करण्यात आली असून धामिर्क कार्यक्रमांना सामाजिक उपक्रमांची जोड देऊन माघी गणेश उत्सव साजरा होऊ लागला आहे.

माघ महोत्सवाच्या काळात प्रभादेवीच्या सिद्धिविनायक मंदिरात नामस्मरण, अभंगवाणी असे कार्यक्रम होतील. मुलुंड, वझीरा नाका, वांदे, शिवाजी पार्कचे उद्यान गणेश मंदिर अशा विविध मंदिरात उत्सव साजरा होत आहे.

सिद्धिविनायक मंदिरात 9 ते 15 फेब्रुवारी या काळात माघी महोत्सव आयोजित करण्यात आला आहे. पहिल्याच दिवशी सुमारे 70 हजार भाविकांनी दर्शन घेतले. महोत्सवाच्या काळात दररोज पहाटे चार वाजल्यापासून काकड आरतीने दिवसाचा प्रारंभ होईल. त्यानंतर रात्रीपर्यंत विविध कार्यक्रम होतील. 12 फेब्रुवारीला गणेश जयंतीनिमित्त सा. पाच वाजता प्रभादेवी परिसरात श्रींची शोभायात्रा निघेल. 13 तारखेला सुरेश वाडकर, सोनु निगम, विनोद राठोड, जसविंदर नरुला यांचा भक्तिसंगीताचा कार्यक्रम होईल. 14 तारखेला अनुराधा पौडवाल भक्तिसंगीत सादर करतील. 15 तारखेला रवींद नाट्य मंदिरात ' पार्वतीच्या बाळा ' हा शंकर महादेवन व शिवामणी यांचा कार्यक्रम होईल. रवींद नाट्य मंदिरात सादर होणारे भक्तिसंगीताचे कार्यक्रम यंदाच्या माघ महोत्सवाचे वैशिष्ट्य असल्याचे मंदिराचे अध्यक्ष सुभाष मयेकर यांनी सांगितले.

मुलुंड (पू.) येथील जी. व्ही. स्कीम रोड क्रमांक एकच्या परिसरात हिंदवी सहकार मंडळाच्या वतीने साजरा करण्यात येणाऱ्या गणेश जयंतीची तयारी जोरात सुरू झाली आहे. आकर्षक देखावा हे मुलुंडच्या उत्सवाचे आकर्षण असून यंदा शीशमहालचा देखावा उभारण्यात आला आहे. 12 फेब्रुवारीला सुरू होणारा उत्सव दहा दिवस सुरू राहिल. मंडळाच्या वतीने धामिर्क कार्याला सामाजिक कामाची जोड देऊन उत्सव साजरा होतो, असे मंडळाचे अध्यक्ष व शिवसेनेचे उपनेते शिशिर शिंदे म्हणाले.

बोरीवली (प.) येथील वझीरा नाका येथील पुरातन गणेश मंदिरात गणेश जयंतीच्या दिवशी एक लाख भाविक मंदिरात दर्शनाला येतात, असे श्री गणेश ग्रामस्थ सेवा मंडळाचे सेक्रेटरी व माजी नगरसेवक विजय दारूवाले म्हणाले. शिवाजी पार्कमधील उद्यान गणेश मंदिरात माघी गणेश उत्सवानिमित्त विविध कार्यक्रम होणार आहेत. वांदे येथील श्री महासागर गणेश मंदिरात 12 फेब्रुवारीपर्यंत प्रवचन, भक्तिसंगीत होईल.

 
</text>
</doc>
