<doc>
<docno>1016308.cms.txt</docno>
<text>
 
देश-विदेश
केरळचे वनमंत्री विश्वनाथन पायउतार
[ Wednesday, February 09, 2005  08:54:10 pm]


वृत्तसंस्था

तिरुवनंतरपुरम : चंदनाची तस्करी करणाऱ्या माफिया टोळ्यांशी लागेबांधे असल्याचे ताशेरे हायकोर्टाने ओढल्यानंतर केरळचे वनमंत्री के. पी. विश्वनाथन् यांनी मंत्रिपदाचा राजीनामा दिला आहे. मात्र, आपण निदोर्षच असल्याचा दावाही त्यांनी केला आहे.

चंदनचोरीच्या एका प्रकरणाची सुनावणी मंगळवारी केरळ हायकोर्टात झाली. त्या दरम्यान चंदनचोरी करणाऱ्या माफिया टोळ्यांचे थेट संबंध वनमंत्री आणि काँग्रेसचे आमदार विश्वनाथन् यांच्याशी असल्याची टिप्पणी न्या. के. पद्मनाभन नायर यांनी केली होती. केरळ विधानसभेत बुधवारी शून्य प्रहरात मार्क्सवादी कम्युनिस्ट पक्षाने हा मुद्दा उपस्थित करीत विश्वनाथन् यांच्या राजीनाम्याची मागणी केली. त्यावर मुख्यमंत्री ऊमेन चँडी यांनी, विश्वनाथन् वा सरकारचे म्हणणे ऐकून न घेताच कोर्टाने हे ताशेरे ओढले आहेत, असे सांगत आपल्या सहकाऱ्याला पाठीशी घालण्याचा प्रयत्न केला.

मुख्यमंत्र्यांच्या भाषणानंतर विश्वनाथन् यांनी राजीनाम्याची घोषणा केली ती निदोर्षत्वाचा दावा करीतच. गेल्या 10 वर्षांत चंदनचोरांविरुध्द कारवाई करण्याचे धाडस दाखवणारा मी एकमेव वनमंत्री आहे... कुठल्याही माफिया टोळ्यांना मी मदत केलेली नाही... माझे हात स्वच्छ आहेत, तरीही निदोर्षत्व सिध्द करण्यासाठी राजीनाम्याचे पाऊल मी उचलत आहे, असे त्यांनी जाहीर केले. विश्वनाथन् यांनी राजीनामा देण्याची गरज नव्हती, अशी टिप्पणी करीतच मुख्यमंत्री चँडी यांनी राजीनामा स्वीकारण्यात येत असल्याची घोषणा केली.

नंतर पत्रकारांशी बोलताना विश्वनाथन यांनी निदोर्षत्वाचा दावा पुढे रेटत, माफिया टोळ्यांशी संबंध असल्याचे सिध्द झाल्यास सार्वजनिक जीवनातून बाहेर पडू, असे नमूद केले.

 
</text>
</doc>
