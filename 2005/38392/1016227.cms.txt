<doc>
<docno>1016227.cms.txt</docno>
<text>
 
बहुतांची अंतरे
अमानवी आणि घटनाविरोधी
[ Wednesday, February 09, 2005  07:51:10 pm]


' मेधाचा बुलडोझर ' या अग्रलेखाने अपेक्षाभंग झाला.मुंबईतील गरिबांची घरे तोडायला, त्यांची मुलेबाळे, वृद्ध आईवडील उघड्यावर पाडायला सशक्त विरोध होऊ लागताच, विरोधकांना मुंबईच्या विकासाबद्दल कळवळा नाही वा गरिबांच्या भविष्याची पर्वा नाही, असा आरोप होऊ लागला असून, तो दिशाभूल करणारा आहे.

देशभरातून या लढ्याला मिळणारा पाठिंबा म्हणजे महाराष्ट्राव्यतिरिक्त अन्य राज्यांतही शहरी तसेच ग्रामीण जनतेच्या पायाखालची जमीन व डोक्यावरचे छत हिसकावून घेण्यास व त्यांच्याकडून खेचून ऐषारामी आयुष्य जगण्यासाठी धनिकांना भरपूर साधन-संपत्ती देण्यास ' विकास ' हे नाव देण्याच्या विरोधात मिळणारा प्रतिसाद आहे.

मुंबईतील श्रमात व लोकसंख्येतही ज्यांचा 60 टक्के वाटा आहे, अशा गरीब वस्त्यांतील हजारो कुटुंबांना त्सुनामी लाटेप्रमाणे शासकीय धोरण- आश्वासनांतून फसवून, जागतिक बँकेकडून हजारो कोटी रु.चे कर्ज आणि बिल्डर्सकडून निवडणुकांसाठी भरमसाठ पैसा घेऊन उद्ध्वस्त करणे कुणाही संवेदनशील व विचारशील व्यक्तीला मंजूर होणार नाही.

मॅकेन्झी अहवाल असो वा मुंबई महानगर विकास प्राधिकरणाचा मास्टर प्लान, या सर्व ' विकास नियोजनां ' चे अहवाल खुले करून त्यावर जाहीर चर्चा घ्या, या योजनांपोटी विस्थापित होणाऱ्यांचे म्हणजे ऐकून घ्या व त्यांच्या पुनर्वसनाशिवाय, त्यांच्या हक्काच्या प्रमाणात त्यांना जागा व सोयी उपलब्ध करून दिल्याशिवाय त्यांना उघड्यावर मरण्यासाठी सोडू नका. ते अमानवी, घटनाविरोधी आहे आणि काँग्रेस व राष्ट्रवादी काँग्रेसच्या निवडणुकीतील आश्वासनांना काळे फासून, राजकीय फसवणूक करून, त्यांचेच राजकीय भविष्य बरबाद करणारे ठरणार आहे, असे आमचे म्हणणे आहे. याबाबत अनेक राजकीय पक्षांनी घेतलेली भूमिका योग्यच आहे.

मेधा पाटकर, मुंबई

 
</text>
</doc>
