<doc>
<docno>1016269.cms.txt</docno>
<text>
 
लेख
बंधुभाव हाच धर्म
[ Wednesday, February 09, 2005  08:13:30 pm]


' बंधुभावना म्हणजेच समरसता हा मनाचा गुणधर्म आहे. स्वातंत्र्य आणि समता कायदे करून देता येते. बंधुभावना कायदे करून निर्माण होत नाही. ती संस्काराने निर्माण करावी लागते, उदाहरणाने निर्माण करावी लागते. समाजजीवनात बंधुभावनेचा प्रत्यक्ष अनुभव यावा लागतो. त्यासाठी आपली जात सोडून अन्य जातबांधवांशी घनिष्ठ मैत्री करावी लागेल... ' हे हेतू मनाशी बाळगून महाराष्ट्रात निघालेल्या यात्रेचा वृत्तांत...

' बंधुभाव हाच धर्म ' हे सामाजिक समरसता मंचाचे ब्रीदवाक्य आहे. हे ब्रीदवाक्य हृदयात ठेवून ' युग समरसतेचे निर्मूया! ' हा संदेश घेऊन 2 फेब्रुवारीपासून समरसता यात्रांचा प्रारंभ महाराष्ट्रात झालेला आहे. 2 फेब्रुवारी रोजी नाशिकला यात्रांचा शुभारंभ झाला, आणि कोकण, प. महाराष्ट्र, मराठवाडा आणि विदर्भ या चार दिशांना चार समरसता रथ निघाले. नाशिकलाच शुभारंभ करण्याचे कारणही तसेच होते. 1930 साली नाशिकला डॉ. बाबासाहेब आंबेडकरांनी काळाराम मंदिरप्रवेश सत्याग्रह केला. डॉ. बाबासाहेब आंबेडकरांच्या चळवळीतील सेनापती दादासाहेब गायकवाड यांची ही कर्मभूमी. अस्पृश्यतेच्या रूढीवर बुद्धिप्रामाण्यवादी हल्ला करणारे स्वातंत्र्यवीर सावरकर नाशिकजवळील भगूरचे आणि सामाजिक परिषदा भरवून सामाजिक सुधारणांचे प्रचंड वैचारिक धन देणारे न्या. रानडे यांचे जन्मगाव नाशिकजवळील निफाड. ' गर्जा जयजयकार क्रांतीचा! ' अशा स्फूतिर्दायक काव्याची रचना करणाऱ्या कविश्रेष्ठ कुसुमाग्रजांची नाशिक ही कर्मभूमी.

नाशिकला यात्रांचा प्रारंभ करताना नाशिकच्या काळाराम मंदिरात यात्रा घेऊन जाण्याचा आमचा ठरलेला कार्यक्रम नव्हता. 1 तारखेला नाशिकला गेल्यानंतर तेथील कार्यकतेर् म्हणाले , '' उद्या काळाराम मंदिरात सकाळी सात वाजता रामयागाचे आयोजन केले आहे आणि तुम्हालाही पूजेला बसायचे आहे. '' मी त्या कार्यर्कत्याला विचारले , '' कुणाला विचारून हा कार्यक्रम तुम्ही ठेवला ? धामिर्क यज्ञयागाचा आणि समरसता यात्रेचा संबंध काय ?'' ते म्हणाले , '' हा कार्यक्रम मंदिराचे ज्येष्ठ पुजारी महामंडलेश्वर सुधीर पुजारी यांनी आपणहून ठेवला आहे, आपण ठेवलेला नाही. '' थोडावेळ मी थांबलो. तो कार्यकर्ताही उत्सुकतेने वाट पाहू लागला. मी म्हणालो , '' ठीक आहे. मी उद्या येतो. ''

दोन तारखेला सकाळी पूजेला प्रारंभ झाला. या पूजेला मी, जो जन्माने ब्राह्माण नाही, जात सांगायची तर भावसार, माझ्या जोडीला विठ्ठलराव गजभिये, अंबादास सकट, उत्तमराव साळवे हे सर्व कार्यकतेर् ज्यांना एकेकाळी समाजाने अस्पृश्य जातीतील ठरवले असे होते. आम्ही सर्व पूजेला बसलो. समंत्र अडीच-तीन तास पूजा चालली. यज्ञ झाला. त्यात पूर्णाहुती आम्ही अर्पण केली. आमच्या सर्वांच्या जीवनात, आयुष्यात पहिल्यांदाच हा प्रसंग आला होता.

पूजा चालू असताना मन भूतकाळात गेले होते. 1930 चा डॉ. बाबासाहेबांचा सत्याग्रह, त्या सत्याग्रहाच्या उद्देशाविषयी शंकरराव खरात म्हणाले होते की , ' हिंदूंना रामाविषयी अपार श्रद्धा आहे. रामाच्या मंदिरात प्रवेश मिळाला तर हिंदूंच्या मनात अस्पृश्यांना जागा मिळेल, असे डॉ. बाबासाहेबांना वाटे. ' 1930 साली हे घडू शकले नाही. मंदिराचे दरवाजे बाबासाहेबांसाठी उघडले गेले नाहीत. या मंदिराचे दरवाजे बंद करण्यात ज्यांनी पुढाकार घेतला त्यांत मंदिराचे ज्येष्ठ पुढारी रामदासजी होते. काळ बदलला आणि आज त्यांचा नातू महामंडलेश्वर सुधीर स्नेहभावाने, आत्मीयतेने, वेदमंत्र उच्चारून, पूजा सांगून ती ऐतिहासिक चूक दुरुस्त करण्याचा प्रयत्न करीत होता.

पूजा आटोपली आणि सुधीर महाराज आम्हा सर्वांना आणि बरोबर असलेल्या सर्व कार्यर्कत्यांना घेऊन मंदिराच्या गाभाऱ्यात गेले. सर्वांचा वस्त्र, श्रीफळ आणि हार देऊन सत्कार केला. ध्यानीमनी नसताना समरसता यात्रेचे स्वागत नाशिकमध्ये धर्मपीठाकडून अशाप्रकारे झाले.

ही यात्रा कशी होणार ? गावोगावी तिचे स्वागत कसे होईल ? लोक कार्यक्रमाला जमतील का ? प्रदर्शनी पाहतील का ? साहित्यविक्री होईल का ? कुठे संघर्षाचा प्रसंग येईल का ? असे एक ना असंख्य प्रश्ान् मनात घर करून होते. पश्चिम महाराष्ट्राची यात्रा पहिल्या दिवशी भगूर येथे गेली आणि पहाटे आठ वाजताच लेझिम पथकासहित जवळजवळ हजार- बाराशे विद्याथीर्-विद्याथिर्नींनी यात्रेचे स्वागत केले. गावाच्या वेशीपासून मोठी मिरवणूक, गावातील सर्व पुतळ्यांना हार अर्पण करण्याचे कार्यक्रम, रथाचे पूजन, यात्राप्रमुखांचे स्वागत, सर्वच कल्पनेपलीकडचे होते. आणि हाच अनुभव यात्रा जेव्हा जव्हारला पोहोचली, मुक्ताईनगरला पोेहोचली, धुळ्याला पोहोचली तेव्हा कार्यर्कत्यांना आला.

खरे म्हणजे यात्रेबरोबर करिश्मा असलेला कुणी नेता नाही. कुणाच्या विरोधात काढलेली ही संघर्ष यात्रा नाही. शासनदरबारी गाऱ्हाणे मांडणारी ही यात्रा नाही. ही यात्रा महात्मा जोतीराव फुले, राजषीर् शाहूमहाराज, डॉ. बाबासाहेब आंबेडकर, स्वा. सावरकर, अण्णाभाऊ साठे, सावित्रीबाई फुले, गाडगे महाराज अशा थोर स्त्री-पुरुषांच्या विचारांची समाजाला पुन्हा एकदा ओळख करून देण्यासाठी काढण्यात आली. महापुरुषांना जातीपातीत बांधून ठेवू नका, त्यांचे विचार सर्व समाजासाठी आहेत, सामाजिक प्रश्ान् सर्व समाजाचे असतात, हे प्रश्ान् सर्व समाजाने सोडवायचे असतात, उच्चनीचता, भेदाभेद अमंगल आहेत. आपल्या सर्वांचे सामाजिक मन एक असले पाहिजे आणि थोर महापुरुषांच्या विचारांनुसार जीवनात कृती केली पाहिजे, एकतरी विचार अनुभवला पाहिजे.

हा भावात्मक विचार ऐकण्यासाठी सर्वच ठिकाणी समाजातील सर्व स्तरांतील स्त्री- पुरुष एकत्र येत होते. भिवंडीसारख्या किंवा मालेगावसारख्या संवेदनशील गावात सर्व जातीपातीचे लोक एकत्र आले. भिवंडीच्या यात्रेत मिरवणुकीत मुस्लिम बांधवही सहभागी झाले. बी. एन. एन. कॉलेजचे विद्याथीर्-विद्याथिर्नी, नगरसेवक, पद्मश्री अण्णासाहेब जाधव, शिक्षण संस्थेचे अध्यक्ष चिमणकर आपणहून स्वागताला उपस्थित होते. ऐतिहासिक येवला शहरात प्रवेशद्वारापाशीच असलेल्या डॉ. बाबासाहेब आंबेडकर यांच्या पुतळ्यापाशी, यात्रेला दोन तास विलंब होऊनही लेझिम पथक, बँड पथक आणि येवला नगरातील गणमान्य व्यक्ती स्वागतासाठी उभ्या होत्या.

एका बाजूला समाजात जातिविद्वेष वाढत चालला आहे, हे आपण पाहतो. विद्वेष वाढविण्याचे काम व्यापकतेचा मुखवटा धारण करून योजनाबद्ध रीतीने चालविलेले आहे. त्यातून विध्वंसकारी वृत्तीही वाढत चालल्या आहेत ; परंतु समाजाला विद्वेष नको आहे. कुठेतरी काहीतरी चुकते आहे, हे लोकांना जाणवू लागले आहे. ही चूक आपण दुरुस्त केली पाहिजे, असेही त्यांना वाटू लागले आहे. आपल्याला एकत्र राहायचे आहे. एकत्र जगायचे आहे. याची खोलवरची जाणीव समाजातील सर्व घटकांत दिसते. वैचारिक मतभिन्नता असेल, कदाचित कार्यक्रमपत्रिकाही वेगळी असेल ; पण आपण सर्व समाज म्हणून एक झालो पाहिजे, ही भावना सर्वांच्या मनात आहे.

डॉ. बाबासाहेब आंबेडकर घटना समितीपुढील अखेरच्या भाषणात म्हणतात , '' आपण बंधुभावाचे तत्त्व आचरणात पाळीत नाही ही आपल्यामधील दुसरी उणीव होय. अखिल हिंदी लोक हे परस्परांचे सख्खे भाऊ होय. सर्व हिंदी जनता ही एक जिव्हाळ्याची एकत्र एक जनता होय, अशी जी मनात भावना असते ती बंधुभावना या नावाने ओळखली जाते. सामाजिक जीवनात ऐक्याचे अमृतसिंचन जर कोणते तत्त्व करीत असेल तर ते बंधुभावनेचे तत्त्व होय. हे तत्त्व दररोज व्यवहारात यशस्वी रितीने पाळणे हे बिकट कार्य आहे. भारतात अनेक जाती अस्तित्वात आहेत. या जाती देशविघातक आहेत. याचे पहिले कारण हे की जाती सामाजिक जीवनात तुटकपणा उत्पन्न करतात. जाती देशविघातक आहेत याचे दुसरे कारण हे की त्या जाती-जातीत मत्सर आणि तिरस्कार निर्माण करतात. राष्ट्र या पदाला पात्र होण्याची आपल्याला खरोखरच इच्छा असेल तर आपण या सर्व अडचणींना आपल्या मार्गातून दूर केले पाहिजे. ''

बंधुभावना म्हणजे समरसता हा मनाचा गुणधर्म आहे. स्वातंत्र्य आणि समता कायदे करून देता येते. बंधुभावना कायदे करून निर्माण होत नाही. ती संस्काराने निर्माण करावी लागते, उदाहरणाने निर्माण करावी लागते. समाजजीवनात बंधुभावनेचा प्रत्यक्ष अनुभव यावा लागतो. त्यासाठी आपली जात सोडून अन्य जातबांधवांशी घनिष्ठ मैत्री करावी लागेल. कौटुंबिक कार्यक्रमात सहभागी होण्याची गती वाढवावी लागेल. एकमेकांच्या वस्तीत जावे लागेल. सुख- दु:खे वाटून घ्यावी लागतील. थोर पुरुषांविषयी समान श्रद्धाभाव ठेवावा लागेल. धामिर्क सांस्कृतिक कार्यक्रमात परस्पर-सहभागाची योजना करावी लागेल. वाणीवर संयम ठेवावा लागेल. डॉ. आंबेडकर यांना अभिप्रेत असलेली समरसता, जी आमचे एकदृश्य आणि एकमत तयार करील ती याच मार्गाने घडेल. समरसता यात्रा हे त्या दृष्टीने टाकलेले एक छोटेसे पाऊल आहे.

रमेश पतंगे

 
</text>
</doc>
