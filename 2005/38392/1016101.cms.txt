<doc>
<docno>1016101.cms.txt</docno>
<text>
 
महाराष्ट्र
अमृतमहोत्सवी माघी गणेशोत्सव
[ Wednesday, February 09, 2005  05:54:36 pm]


श्री.वा. नेलेर्कर

ठाणे : नौपाडा सार्वजनिक (माघी) गणेशोत्सव मंडळाने यंदा 75 व्या वर्षांत पदार्पण केलं आहे. तब्बल 32 पावसाळे आणि 43 हिवाळे पाहून यंदा अमृतमहोत्सवाचा श्रीगणेशा करत आहे. 1931 मध्ये नौपाड्यासारख्या छोट्या विभागात हा गणेशोत्सव सुरू झाला.

तब्बल बत्तीस वर्षं भादपद महिन्यातच हा गणेशोत्सव साजरा होत होता. पाऊस, मांडवासाठी येणारा खर्च, पावसामुळे लोकांचा होणारा विरस आदी अनेक बाबी विचारात घेऊन 1962 पासून त्याचं रूपांतर माघी गणेशोत्सवात करण्यात आलं. 1931 मध्ये नौपाडा ही ग्रामपंचायत होती. त्यामुळे या गणेशोत्सवाने ग्रामपंचायत, नगर परिषद आणि महापालिका हे ठाण्याचं बदलतं स्वरूप न्याहाळत यंदा पंच्याहत्तरी गाठली आहे. मंडळाच्या कार्यर्कत्यांची तिसरी पिढी आज कार्यरत आहे. सुरुवातीची काही वर्षं नाखवा चाळीत, काही काळ ब्राह्माणसेवा संघात असा प्रवास करत हा गणेशोत्सव हितवाधिर्नी सभेच्या प्रांगणात आता चांगलाच स्थिरावला आहे.

या गणेशोत्सवाची कितीतरी वैशिष्ट्यं सांगता येतील. या गणेशोत्सवासाठी वर्गणीची सक्ती केली जात नाही. लाउडस्पीकरचा आवाज नियंत्रणात ठेऊन कार्यक्रम केले जातात. साधारणपणे माघी गणेशोत्सवाचा काळ हा विद्यार्थ्यांच्या परीक्षेचा असतो. परंतु गेल्या पाऊणशे वर्षांत आवाजाबद्दल कुणाचीही तक्रार आलेली नाही. कार्यक्रम वेळेत सुरू करून वेळेवर संपवण्यात मंडळाचा कटाक्ष असतो. षोडोपचार पूजा, होमहवन, अथर्वशीर्ष, गणेशयाग, आरती आदी धामिर्क कार्यक्रमांबरोबरच अन्य उपक्रम चांगले असावेत याकडे लक्ष दिलं जातं. सामाजिक, सांस्कृतिक आणि प्रबोधनात्मक कार्यक्रम हे या गणेशोत्सवाचं खास वैशिष्ट्यं म्हणता येईल. कीर्तनाचा कार्यक्रम ठेवणं हा दंडक म्हणून पाळला जातो. गणेशोत्सव संपल्यानंतर पुढील दोन महिन्यांच्या कालावधीत हिशोब पूर्ण केले जातात.

परिसंवाद, चक्रीव्याख्यान, नाटक, गायन, वादन, हळदीकुंकू, व्याख्यान, वक्तृत्व स्पर्धा, निबंध स्पर्धा, पाठांतर स्पर्धा, स्थानिक कलावंतांचे कार्यक्रम, रांगोळी व चित्रकला स्पर्धा, भजन, कीर्तन आदी मंडळाचे अनेक कार्यक्रम गेल्या पंच्याहत्तर वर्षांत गाजले. स्वातंत्र्यवीर सावरकर यांच्या पदस्पर्शाने पुनित झाल्याने या गणेशोत्सवाला एक आगळं महत्त्व आहे. तर्कतीर्थ लक्ष्मणशास्त्री जोशी, बाळासाहेब ठाकरे आदी नेते या गणेशोत्सवात हजेरी लावून गेली. साहित्यिक, विचारवंत, अभिनेते, कलाकार, क्रीडापटू आदींनी अनुभव इथे कथन केले.

1931 मध्ये चार तरुणांनी एकत्र येऊन सुरू केलेला या गणेशोत्सवाला आता शेकडो कार्यर्कत्यांच्या परिश्रमाची जोड मिळते. यंदा 12 फेब्रुवारी रोजी सुरू होणाऱ्या अमृतमहोत्सवी गणशोत्सवाचं स्वागत 75 सुवासिनी नऊवारी साड्या परिधान करून करणार आहेत. गणेशोत्सव मंडळाने पदाधिकारी एकाच प्रकारच्या वेशात सहभागी होणार आहेत. खास लेझीम पथक हे यंदाच्या मिरवणुकीचं वैशिष्ट्य राहणार आहे. दाजी पणशीकर, मृणाल कुलकणीर् आणि दा. कृ. सोमण यांच्या उपस्थितीत गणेशोत्सवाचा शुभारंभ होणार आहे. 21 तारखेपर्यंत भरगच्च कार्यक्रम होणार आहेत. माधव अयाचित, प्रशांत नवरंगे, हेमंत शेवडे, विश्वास दामले आदी शेकडो पदाधिकारी व कार्यकतेर् त्यासाठी मेहनत घेत आहेत.

 
</text>
</doc>
