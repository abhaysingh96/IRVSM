<doc>
<docno>1016405.cms.txt</docno>
<text>
 
महाराष्ट्र
बालविवाह आयोजित करणाऱ्यांवर कारवाई करा
[ Wednesday, February 09, 2005  10:22:08 pm]


म. टा. प्रतिनिधी

पुणे : विश्रांतवाडीतील एकतानगरमध्ये राजकीय पुढाऱ्यांनी आयोजित केलेल्या सामुदायिक विवाह सोहळ्यात चार बालविवाह झाल्याचे उघड झाले आहे. याप्रकरणात पालकांवर गुन्हा दाखल झाला असून आयोजकांवर कारवाई करण्याची मागणी चाइल्ड लाइन या संस्थेने मुख्यमंत्री विलासराव देशमुख आणि उपमुख्यमंत्री आर. आर. पाटील यांच्याकडे केली आहे.

माजी पर्यटन राज्यमंत्री चंदकांत छाजेड आणि नगरसेवक हुलगेश चलवादी यांच्या पुढाकाराने एकतानगरमध्ये 31 जानेवारीला सामुदायिक विवाह सोहळा आयोजित करण्यात आला होता. चाइल्ड लाइन संस्थेने या भागातील एका शाळेतून मुलांचे बोनाफाइड सटिर्फिकेट आणि लग्नपत्रिका मिळवल्या. बोनाफाइड सटिर्फिकेटमधील जन्मतारखेवरून चार मुले अल्पवयीन असल्याचे स्पष्ट झाले आहे. त्यात संजय सुकळे ( 20 डिसेंबर 1990), कविता दगडे ( 10 एप्रिल 1994), वैशाली डुकळे (एक जुलै 1989) आणि मंगला डुकळे (एक मे 1991) यांचा समावेश आहे.

या सामुदायिक विवाह सोहळ्याचे बॅनर विश्रांतवाडी परिसरात लावण्यात आले होते. सोहळ्यात 13 विवाह लावण्यात आले. त्यासाठी पाच लाख रुपये अनुदान मिळाले होते. तसेच, प्रत्येक पालकांकडून चार हजार रुपये घेण्यात आल्याचे चाइल्ड लाइनने दिलेल्या निवेदनात नमूद केले आहे.

विश्रांतवाडी पोलिसांनी संबंधित मुलांच्या पालकांवर गुन्हा दाखल केला आहे. महिला व बालकल्याण खात्याचे उपायुक्त रवी पाटील, आणि पी. एन. भावसार यांच्यामार्फत या प्रकरणाची चौकशी सुरू आहे.

लोकप्रतिनिधींनी बालविवाह आयोजित केल्याबद्दल संस्थेने निषेध केला आहे. त्यांचा पुरावा नष्ट करण्याचा प्रयत्न पोलिसांच्या दिरंगाईमुळे यशस्वी होत असल्याने संबंधितांवर कारवाईची मागणी संस्थेच्या संचालिका अनुराधा सहस्त्रबुद्धे यांनी मुख्यमंत्री देशमुख यांच्याकडे केली आहे.

मात्र, राजकीय व्यक्तींकडून या आरोपात तथ्य नसल्याचा दावा करण्यात आला आहे.

 
</text>
</doc>
