<doc>
<docno>1016406.cms.txt</docno>
<text>
 
महाराष्ट्र
टीकेला कंटाळूनच मोपलवारांनी मागितली बदली?
[ Wednesday, February 09, 2005  10:22:58 pm]


म. टा. प्रतिनिधी

पुणे : पीएमटी महाव्यवस्थापक पदावरून बदली मागितल्याच्या काही वृत्तपत्रांनी दिलेल्या वृत्ताचे पीएमटी महाव्यवस्थापक राधेश्याम मोपलवार यांनी खंडन केले असले तरी, प्रत्यक्षात त्यांनी बदली मागितल्याचे समजते. वारंवार होणारे पीएमटीचे अपघात आणि पीएमटीवर होणारी टीका याला कंटाळून मोपलवार यांनी बदली मागितल्याचेही विश्वसनीय गोटातून समजते.

काही महिन्यांपूर्वी मोपलवार यांनी सहा महिन्यात पीएमटीचे स्वरूप बदलून टाकू आणि सार्वजनिक वाहतूक सक्षम बनवू अशी मुलाखत ' महाराष्ट्र टाइम्स ' ला दिली होती. खिळखिळ्या झालेल्या पीएमटीला सुधारण्याचा त्यांनी विडा उचलला होता. त्यासाठी आपण काय करत आहोत, याचा मोठा अजेंडाच त्यांनी तयार केला होता. मध्यंतरी विविध भागामध्ये धडक मोहिमा काढून स्टंटबाजीही केली होती. बसमध्ये बसवण्यात येणारे डुप्लिकेट स्पेअरपार्टस्च्या ऐवजी कंपनीचे पार्ट्स बसवण्यावर भर देणार असल्याचे त्यांनी मुलाखतीत सांगितले होते. येत्या वर्षात स्वबळावर आणखी बसगाड्या घेणार असल्याचे त्यांनी अर्थसंकल्पाद्वारे जाहीर करून पुणेकरांच्या आशा पल्लवित केल्या.

मोपलवार हे बिहारमध्ये निवडणुकीनिमित्त गेल्यानंतर पीएमटीच्या अपघातांना ऊत आला. पीएमटी खाली सापडून तीन-चार जण मृत्यू पावले. त्यामुळे जनतेमध्ये असंतोष धुमसला आणि त्याचे प्रत्यंतर बसची जाळपोळ आणि फोडाफोडी यामध्ये झाले. पीएमटीची प्रतिमा उज्ज्वल होण्यापेक्षा अधिकच मलीन झाली.

त्यामुळे पीएमटीचा विकास करण्यापेक्षा वारंवार होणारे पीएमटीचे अपघात आणि जनतेचा रोष याला मोपलवार कंटाळले आहेत. खिळखिळी झालेल्या पीएमटीला सुधारणे आणि तिचे पुनरुज्जीवन करणे या फंद्यात पडण्यापेक्षा बदली परवडली, अशी मानसिकता झालेल्या मोपलवार यांना आता मुंबईचे वेध लागल्याचे समजते.

 
</text>
</doc>
