<doc>
<docno>1016157.cms.txt</docno>
<text>
 
हेल्थ
तापात घ्यायची काळजी
[ Wednesday, February 09, 2005  07:00:19 pm]


तापाची वेगवेगळी कारणे असू शकतात. जंतुसंसर्ग हे तापाचे सर्वांत मोठे कारण आहे. फ्ल्यू, मलेरिया, विषमज्वर या तापांच्या प्रकारांशी आपण परिचित आहेत. यामध्येही अतिसूक्ष्माणूंमुळे (व्हायरस) होणारा ताप सर्वांत जास्त आढळतो. सूक्ष्म जिवाणुंमुळे येणारा ताप काही अपवाद वगळले, तर आपोआपच बरा होतो. या तापात कोणत्याही महागड्या औषधांची गरज बहुतेक वेळा भासत नाही.

ताप जर सौम्य असेल व सोबत कुठलाही विशेष त्रास होत नसेल, तर घाबरून जायचे काहीच कारण नाही. साधारण तापामध्ये रोगप्रतिकारक शक्ती वाढत असते. बऱ्याच वेळा आपण डॉक्टरांकडे जाऊन लवकर बरे होण्यासाठी महागडी औषधे व इंजेक्शन देण्याचा आग्रह धरतो. तापाचे निदान झाले नसेल, तर सुरुवातीच्या काळात भारी व महागडी प्रतिजैविके ( अॅण्टिबायोटिक्स) देण्यात काहीच फायदा नसतो ; कारण बहुतेक वेळा ताप सूक्ष्माणूंमुळे असू शकतो.

ज्यात अशा औषधांची काहीच गरज नसते. दुसरी महत्त्वाची गोष्ट म्हणजे शरीरात रोगप्रतिकार शक्ती निर्माण होत असताना अनावश्यक अॅण्टिबायोटिक्स घेतल्याने या औषधांचा प्रभाव कमी होते. त्याला ' ड्रग-रेझिस्टन्स ' म्हणतात. भारी औषधांचे दुष्परिणाम म्हणजेच मळमळ, उलटी, जुलाब, अशक्तपणा इ. आपण ओढवून घेतो. या सर्व गोष्टींचा विचार केल्यास तापाचे निदान झाल्याशिवाय अनावश्यक अॅण्टिबायोटिक्स टाळणे केव्हाही चांगले.

तापामध्ये सारख्या उलट्या अथवा जुलाब होत असतील, आखडी येत असेल, डोके दुखत असेल, पोटात किंवा छातीत खूप दुखत असेल, तर डॉक्टरांकडे जाऊन त्याची तपासणी करणे योग्य ठरते.

तापामध्ये घ्यायची काळजी

ताप खूप जास्त असल्यास आपण डोक्यावर थंड पाण्याची पट्टी ठेवतो, त्याहीपेक्षा संपूर्ण शरीरच पाण्याने पुसून घेतल्यास ताप लवकर उतरतो. ताप असताना शरीरातील उष्णता त्वचेवाटे बाहेर पडत राहावी म्हणून ताप असतानादेखील हवा खेळती असावी. पंखा किंवा वातानुकूलित यंत्र सोसेल त्या प्रमाणात चालू ठेवावे. तीव्र तापामध्ये पातळ खादीचे कपडे घालावेत. यामुळे शरारातील उष्णता बाहेर पडण्यास मदत होते.

तापात थर्मामीटरचे महत्त्व

आपल्या शरीराचे तपमान साधारणपणे 98.4 फॅरनाईट एवढे असते. जर ते याहून जास्त झाले की, आपले अंग गरम लागू लागते. आपले शरीर म्हणजे एक अद्भुत यंत्रच म्हणायला हवे. थंडीत आपल्याला हुडहुडी भरते. यामुळे शरीर गरम राहाते. याउलट कडक उन्हात खूप घाम येतो आणि शरीर थंड केले जाते. या सर्व क्रिया मेंदूतील हायपोथॅलॅमस नावाच्या केंदाद्वारे नियंत्रित केल्या जातात.

डॉ. राजशेखर सिंहासन

 
</text>
</doc>
