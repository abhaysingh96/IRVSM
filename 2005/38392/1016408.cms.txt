<doc>
<docno>1016408.cms.txt</docno>
<text>
 
महाराष्ट्र
अपघात रोखण्यासाठी पीएमटी चालकांना मोफत चष्मे द्यावेत
[ Wednesday, February 09, 2005  10:23:48 pm]


विवेक सबनीस

पुणे : पीएमटी बसच्या धडकेने गेल्या पंधरवड्यात पाच दुर्घटना घडल्या असून त्यामध्ये तीन जण मरण पावले तर दोघेजण जखमी झाले. संतप्त जमावाने पीएमटी बसगाड्या पेटवून देण्याचे प्रकारही घडले आहेत. या पार्श्वभूमीवर दृष्टीदोष असणाऱ्या पीएमटी चालकांचे डोळे तपासून त्यांना मोफत चष्मे पुणे महापालिकेतफेर् देण्यात यावेत, अशी सूचना करण्यात आली आहे.

अपर्णा कदम, गंगूबाई आरू आणि दीपक अलकुंटे हे तीन पुणेकर पीएमटीची धडक बसून ठार झाले, तर गणेश बिबवे आणि समाधान जाधव हे दोघेजण गंभीर जखमी झाले. पीएमटीच्या अपघातांचे हे वाढते प्रमाण लक्षात घेता पुणे सोलापूर महामार्गावरही रामटेकडी परिसरात काही लोकांनी सोमवारी रात्री पीएमटीवर दगडफेक करून तीन बसगाड्यांच्या काचा फोडल्या.

सातत्याने घडणाऱ्या या अपघातांमागची कारणे शोधताना बसचालकाच्या शारीरिक क्षमतेचा विचारही आता गांभीर्याने करण्याची वेळ आली आहे. पालिका आयुक्तांबरोबर सोमवारी झालेल्या एका बैठकीत बसचालकांचे डोळे तपासून त्यांना मोफत चष्मे द्यावेत, अशी सूचना पालिकेच्या सुवर्णमहोत्सवी ग्रंथ समितीचे अध्यक्ष डॉ. मा. पं. मंगुडकर यांनी केली.

डोळयांना नंबर असला तर बस चालकांना जवळचे किंवा लांबचेही नीट दिसणार नाही. पालिकेने यासाठी दर तीन वर्षांनी चालकांच्या डोळ्यांची तपासणी करणे आवश्यक आहे. तसेच डोळ्यांची तपासणी केल्यानंतर वाहन चालवताना सोयीचे जातील, असे चष्मे तयार करून घेतले पाहिजेत. पुणेकरांच्या जीविताचा हा प्रश्ान् असल्यामुळे हे चष्मे चालकांना मोफत दिले पाहिजेत, अशी अपेक्षा डॉ. मंगुडकर यांनी व्यक्त केली.

चष्म्यावरील खर्च ही भांडवली गुंतवणूक आहे, असे सांगून डॉ. मंगुडकर म्हणाले की, त्यातूनच पीएमटी बस वाहतुकीला शिस्त निर्माण होण्यास मदत होईल. आपला मुद्दा अधिक स्पष्ट करताना ते म्हणाले की, वयाच्या चाळिशीनंतर डोळ्यांची शक्ती कमी होते. त्यामुळेच अपघातांना निमंत्रण दिल्यासारखे होते. ' एका अपघातामागचे स्पष्टीकरण दुसऱ्या अपघातासाठी करणे ' योग्य नाही. त्यासाठी महापालिकेने ठोस पावेल उचलली पाहिजेत.

काही पीएमटी चालकांना कामाच्या ताणाने दारूचे व्यसनही असते. त्याचाही दृष्टीवर परिणाम होतो. पुण्यातील वाढती रहदारी, वेगात जाणारी दुचाकी वाहने आणि फूटपाथ नसल्यामुळे रस्त्यामधून चालणारे पादचारी यामुळेही अपघात होऊ शकतो, हे पुणेकरांनी ध्यानात घेण्याची गरज आहे, असे मत काही चालकांनी व्यक्त केले.

मोकळा रस्ता दिसताच वेगाने गाडी चालवणे, रहदारींच्या चौकांमध्ये बसचा वेग कमी न करता आणखी वाढवणे, शाळांसमोरील रस्त्यांवर वाहनांचा वेग कमी न करणे अशा प्रवृत्ती बसचालकांमध्ये वाढू लागल्या असल्याची तक्रार वसंत शिंदे, ज्योती पुराणिक आणि जयंत फडणीस आणि इतर अनेक पुणेकरांनी केली आहे.

 
</text>
</doc>
