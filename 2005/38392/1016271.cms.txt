<doc>
<docno>1016271.cms.txt</docno>
<text>
 
अग्रलेख
विकतचे दुखणे
[ Wednesday, February 09, 2005  08:15:00 pm]


मोबाइल आणि ई-मेल हे नव्या युगाचे वरदान आहे यात काहीच शंका नाही. विज्ञानाच्या या देणगीमुळे संपर्कमाध्यमाच्या क्षेत्रात क्रांती घडली आहे.

ज्या देशात दूर अंतराच्या कॉलसाठी तासन्तास ताटकळावे लागायच, त्याच देशात आता क्षणात जगातल्या कोणत्याही कोपऱ्यात राहणाऱ्या माणसाशी संपर्क आणि तोही कमी खर्चात साधणे शक्य होत आहे. पण याबरोबरच या गोष्टींचा दुरुपयोग होण्याचे प्रकारही वाढले आहेत.

ई-मेल मधून येणारे अनावश्यक मेल किंवा ' स्पॅम ' आणि मोबाइलवर येणारे अनाहूत कॉल्स या उपदवी गोष्टीही या साधनांनी जन्माला घातल्या आहेत.

जगातल्या अनेक कंपन्या, व्यापारी संस्था यांना आपल्या उत्पादनांच्या जाहिरातीसाठी हे सर्वात सुलभ आणि किफायतशीर माध्यम सापडले आहे. आज प्रत्येक व्यक्तीकडे येणाऱ्या ई-मेलमध्ये निम्मे मेल तरी अनाहूतपणे आलेले असतात. ते वाचले नाहीत तरी ते काढून टाकणे हे एक नसते काम होऊन बसते.

अमेरिकेत अशा ई-मेल्सना किंवा स्पॅमना कायद्याने बंदी आहे. भारतातही ई-मेलधारकाच्या संमतीशिवाय असे ई- मेल पाठवता येत नाहीत. पण अशा कायद्यातून पळवाट काढून ते पाठविले जातातच. तीच गोष्ट मोबाइलवरील अनाहूत कॉल्सची.

विविध बँकांचे कर्ज, क्रेडिट कॉल्सची ऑफर देणारे गोड आवाजातील फोनकॉल्स हा एक नसता उपदव होऊन बसला आहे. काळ-वेळ, प्रसंग न बघता असे कॉल्स येत असतात. या शिवाय एसएमएसद्वारेही अशा वेगवेगळ्या ऑफर्स येत असतात. अशा ऑफर्समध्ये काही मोबाइल सेवा देणाऱ्या कंपन्याच आघाडीवर आहेत.

काही मोबाइलधारकांना त्यांच्या कामाच्या कॉल्सपेक्षा मोबाइल कंपन्यांच्या विविध ऑफर्सचे येणारे कॉल्स आणि एसएमएसची संख्या अधिक असते. असले अनाहूत कॉल्स, एसएमएस व ई- मेलमुळे या माध्यमांच्या नेटवर्कवर ताण पडून ते मंद होणे किंवा बंद पडणे असे प्रकार घडत असतात.

थोडक्यात, या सर्व प्रकारांमुळे मोबाइल फोन हे एक विकतचे दुखणे होऊन बसले आहे. याविरुद्ध कुठे दाद मागावी असा प्रश्ान् असतानाच एका ग्राहकाने न्यायालयाकडेच दाद मागितल्याने या त्रासातून सुटका होण्याची चिन्हे दिसत आहेत.

न्यायालयाने या ग्राहकाच्या तक्रारीची दखल घेऊन ग्राहकांना अनाहूतपणे कॉल्स करणाऱ्या संबंधित मोबाइल कंपन्या व बँकांना नोटिसा पाठविल्या आहेत. या कॉल्समुळे नागरिकांच्या खाजगी जीवनात हस्तक्षेप होत आहे व त्यांचा शांत जीवन जगण्याचा हक्क नाकारला जात आहे, हे न्यायालयाने या कंपन्या व बँकांच्या निदर्शनास आणून दिले हे बरे झाले.

महानगर टेलिफोनची डिरेक्टरी प्रसिद्ध होत असते. त्यावरून ग्राहकांचे टेलिफोन नंबर कळतात. पण त्याचा इतका उपदव होत नसे. हा उपदव मोबाइल आल्यापासूनच सुरू झाला आहे. याचा अर्थ मोबाइल कंपन्या डिरेक्टरी प्रसिद्ध न करता आपल्या ग्राहकांचे मोबाइल नंबर व्यापारी कंपन्यांना विकतात हे स्पष्ट आहे. यात या कंपन्यांचा दुहेरी फायदा आहे.

एक तर नंबर विकून पैसा मिळतो, शिवाय त्यांचे नेटवर्क वापरल्याबद्दल भाडे मिळते. ग्राहकांकडून रोमिंग, कॉलर आयडी, एसटीडी, एसएमएस आदींचे वेगवेगळे भाडे वसूल करणाऱ्या कंपन्यांना अशा अनाहूत कॉल्सबद्दल दंड होणे आवश्यक आहे. तसेच ज्या कंपन्यांकडून नको असलेले कॉल्स येतात, त्या कंपन्यांविरुद्ध तक्रार करण्याची सोय उपलब्ध असली पाहिजे.

ई-मेल सेवा देणाऱ्या कंपन्या ती सेवा निदान मोफत तरी देतात. पण मोबाइल कंपन्या ग्राहकांकडून युक्ती- प्रयुक्तीने पैसे काढत असतात. त्यांच्या या दडपेगिरीला आळा घालण्यासाठी कायद्यातच तरतूद होणे आवश्यक आहे.

 
</text>
</doc>
