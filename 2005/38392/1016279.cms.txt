<doc>
<docno>1016279.cms.txt</docno>
<text>
 
अग्रलेख
खेळाय तस्मै नम:
[ Wednesday, February 09, 2005  08:18:53 pm]


प्रत्येक वेळी पाकिस्तानच्या दौऱ्याचे वारे वाहू लागले की, त्याबरोबर वादांची वावटळेही आपसूक उठायला लागतात. याही वेळी पाकिस्तान संघाचा भारत दौरा नक्की झाल्यापासूनच वेगवेगळे विवाद सुरू झाले आहेत.

पाकिस्तानचा वेगवान गोलंदाज शोएब अख्तर याचा संघात समावेश करण्यास त्याच्या सहकाऱ्यांचाच विरोध जोराने उफाळून आला असतानाच भारताचा मास्टर ब्लास्टर सचिन तेंडुलकर मालिकेत खेळणार की नाही, याविषयी शंकाकुशंकांचे मोहोळ अद्याप शांत झालेले नाही. तशातच अहमदाबादमध्ये पाकिस्तानविरुद्धचा सामना अडचणीत आला आणि तो सामना मुंबईत खेळवण्यासाठी ज्यांचा जीव आतूर झाला होता, त्यांच्या आशांना पालवी फुटली. पण क्रिकेट नियंत्रण बोर्डाच्या संकेतांप्रमाणे ही कसोटी मुंबईत होणे शक्य नाही, हे लक्षात येताच या मंडळींनी मुंबईत किमान एक वन-डे सामना तरी खेळवावा, असा घाट घातला आहे.

हा ' विशेष ' सामना खेळण्यासाठी विशेष कारण हवे, म्हणून मुंबई क्रिकेट असोसिएशनच्या अमृत महोत्सवाचे निमित्त शोधण्यात आले. खरे तर मुंबईच्या क्रिकेट संघटनेला किती वर्षे पूर्ण झाली, यात कुणालाच स्वारस्य नाही. तसे असते, तर आतापर्यंत काही कार्यक्रम आयोजित झाले असते.

भारत- पाकिस्तान यांच्यात मुंबईत सामना झालाच, तर तो केवळ व्यापारी कारणांनी व नफेखोरी वृत्तीमुळेच होईल, हे क्रिकेटप्रेमींनी अगोदर ध्यानात घ्यायला हवे. गेल्या तेरा वर्षांत मुंबईत भारत-पाकिस्तान सामना झालेला नाही. याचे कारण 22 ऑक्टोबर 1991 रोजी शिवसेनेचे शिशिर शिंदे यांनी वानखेडे स्टेडियमची खेळपट्टीच उखडली. तेव्हापासून पाकिस्तान संघ आणि भारतीय क्रिकेट नियामक मंडळ यांनी असा काही धसका घेतला की, विश्वचषकाच्या दोन स्पर्धा भारतात होऊनही मुंबईला उपान्त्य सामना मिळाला नाही.

मुंबईकरांचे हे नुकसान खरेच. अर्थात आता मुंबईमध्ये सामना हवाच, म्हणून ज्यांचे प्राण व्याकुळ झाले, त्यांना मुंबईकरांचेही प्रेम नाहीच. पण मुंबईत सामना खेळला गेला, तर त्याचे घसघशीत व्यापारी फायदे लुटता येतात, हेच यामागचे गणित. शिवसेनाप्रमुख बाळासाहेब ठाकरे यांनी आतापर्यंत मुंबईत पाकिस्तानी संघास खेळण्यास कडाडून विरोध केला व त्यात ते यशस्वीसुद्धा होत राहिले.

काश्मीरमध्ये दहशतवादी कारवाया चालूच आहेत आणि त्या पाकिस्तानच्या सक्रिय सहकार्यानेच होत आहेत, हे ठाऊक असूनही या दोन देशांतील राजकीय संबंध सुधारण्यासाठी क्रिकेटचे सामने एकमेकांच्या देशांत खेळवणे हा उत्तम उपाय आहे, असे मानणारा एक गट आहे. त्यामुळे भारतीय संघ गेल्या वर्षी पाकिस्तानात गेला. त्याचे जंगी स्वागत झाले. पण त्यामुळे या दोन देशांतील वैरभाव संपला, असे मानायला जागा नाही.

शत्रुत्व थोडेफार कमी झाले असले, तर त्यास क्रिकेट हे कारण नसून आंतरराष्ट्रीय परिस्थिती आणि त्या परिस्थितीचा दबाव असल्याने संबंध सुधारू लागले. तीच स्थिती कायम राहील, असेही नाही. कारण आतापर्यंत अनेकदा मैत्रीच्या आणाभाका झाल्या आणि त्याच वेळी घुसखोर गुपचूप सीमा ओलांडतच होते.

देशात सर्वत्र आणि विशेषत: राजधानी दिल्लीतही सामना खेळवण्यास आयोजक आणि प्रायोजक उत्सुक असतील, तर मुंबईत त्यास विरोध करण्याचे कारण नाही. त्याचा उपयोगही नाही. स्वत: ठाकरेंचे मंगळवारचे विधान सामन्याला मूक संमती देणारेच आहे.

' मुंबईत पाकिस्तानी संघाला पाय ठेवू देणार नाही ,' असे आतापर्यंत गरजणारे ठाकरे आता मात्र. '... मी का ओरडतोय, चिडतोय, हे त्या निर्लज्जांना कळत नसेल, तर त्यांच्या सुखाच्या आड मी का येऊ ?' असे मोघम भाष्य करतात. ठाकरेंचा प्रत्येक शब्द झेलणाऱ्या त्यांच्या शिवसैनिकांनी याचा अर्थ काय समजायचा ? असे काय घडले की, ज्यामुळे ठाकरेंचा विरोध पातळ झाला व ठणकावण्याऐवजी त्राग्याची भाषा ते वापरू लागले. असो. तो ठाकरे व शिवसैनिकांचा प्रश्न आहे.

राजधानी दिल्लीत संसद भवनावरच पाकिस्तानी प्रशिक्षित अतिरेक्यांनी हल्ला केला, ही घटना तीन वर्षांपूवीर्ची. दिल्लीकर ती ' काळी सकाळ ' विसरले नसले, तरी व्यापारी उत्पादनांच्या जाहिरातींसाठी क्रिकेटच्या झुंजी लावणाऱ्यांना संसदेचे काय सोयरसूतक ? पण मुंबईकराचे शल्य आणि दु:ख त्याहूनही वेगळे आहे.

मुंबईत 12 मार्च 1993 रोजी भयानक बॉम्बस्फोट होऊन शेकडो निरपराध हकनाक मारले गेले. त्या जखमेचे व्रण अद्याप शहराच्या सामाजिक-सांस्कृतिक जीवनावर स्पष्ट दिसतात. या स्फोटांचे कारस्थान रचल्याचा आरोप ज्याच्यावर आहे, तो कुख्यात स्मगलर दाऊद इब्राहिम आजही पाकिस्तानात राहतो. त्याला भारताच्या हवाली करण्यास जनरल परवेझ मुशर्रफ तयार नाहीत. तरीही मुंबईकरांनी पाकिस्तानी संघाचे स्वागत करावे आणि सामना पाहण्यास गर्दी करावी, अशी अनेकांची इच्छा दिसते.

मुंबईकरांना ते मान्य आहे का, ते लवकरच कळेल. इतके मात्र खरे की , ' कालाय तस्मै नम: ' या चालीवर ' खेळाय तस्मै नम: ' असे म्हणावे लागते.

 
</text>
</doc>
