<doc>
<docno>1016470.cms.txt</docno>
<text>
 
महाराष्ट्र
सिनरमध्ये बिबट्याने घेतला मुलीचा बळी
[ Wednesday, February 09, 2005  11:16:31 pm]


म. टा. प्रतिनिधी

नाशिक : मोलमजुरी करून पोट भरण्यासाठी सिन्नर तालुक्यातील बोरखिंड गावाबाहेर उघड्यावर राहणाऱ्या कुटुंबावर सोमवारी मध्यरात्री दु:खाची कुऱ्हाड कोसळली... या कुटुंबातील चार वर्षांच्या बालिकेची बिबट्याने शिकार केली. तिला उचलून जंगलात पळालेल्या बिबट्याचा शोध घेण्याचा खूप प्रयत्न झाला... हाती आला तो फक्त तिचा रक्ताने माखलेला फ्रॉक.

बोरखिंड भागात डोंगरदऱ्या आणि जंगलाचे मोठे प्रमाण असल्याने तेथे बिबट्यांचा खूप वावर आहे. जवळच्या वस्तीवर अधूनमधून बिबट्यांचे हल्ले होतात. अनेक आदिवासी कुटुंबां-प्रमाणे दाक्षबागांमध्ये मोलमजुरीसाठी आलेला सखाराम रावजी वाघ हा पत्नी लीलाबाई, मुलगा सोमनाथ आणि मुली सोनाबाई व दुधाबाई यांच्यासह माळरानावर राहत होता.

सोमवारी मध्यरात्री त्यांना बिबट्याच्या डरकाळ्यांनी जाग आली. तेव्हा लहानग्या दुधाबाईला बिबट्या उचलून नेताना दिसल्याने त्यांनी आरडाओरड करून तिची सुटका करण्याचा प्रयत्न केला. हा गोंधळ ऐकून गावकरी मदतीला धावले. मात्र, तोपर्यंत बिबट्या दुधाबाईला घेऊन जंगलात पसार झाला होता. आता वनखात्याने या परिसरात बिबट्याला पकडण्यासाठी पिंजरा लावला आहे.

 
</text>
</doc>
