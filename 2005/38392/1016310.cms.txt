<doc>
<docno>1016310.cms.txt</docno>
<text>
 
देश-विदेश
गीलानी हल्ला तपासावर सुप्रीम कोर्टाचे लक्ष
[ Wednesday, February 09, 2005  08:55:29 pm]


वृत्तसंस्था

नवी दिल्ली : संसद हल्ला प्रकरणातील एक संशयित प्रा. एस. ए. आर. गीलानी याच्यावर झालेला हल्ला अतिशय धक्कादायक असल्याची टिप्पणी करीत, या प्रकरणीच्या तपासातील प्रगतीचा अहवाल दिल्ली पोलिसांनी सादर करावा, असे आदेश सुप्रीम कोर्टाने दिले आहेत.

राजधानीत मंगळवारी रात्री काही हल्लेखोरांनी केलेल्या गोळीबारात गीलानी जबर जखमी झाला होता. त्याच्यावर सध्या अखिल भारतीय आयुविर्ज्ञान संस्थेत उपचार सुरू आहेत. गीलानी हा संसद हल्ला प्रकरणातील संशयित असला तरी कोर्टाने त्याची निदोर्ष मुक्तता केली आहे. त्याच्या सुटकेला आव्हान देणाऱ्या याचिकेवर सध्या सुप्रीम कोर्टात न्या. पी. व्ही. रेड्डी आणि न्या. पी. पी. नाओलेकर यांच्या खंडपीठात सुनावणी सुरू आहे. याच खंडपीठाने गीलानीवरील हल्ला धक्कादायक असल्याची टिप्पणी बुधवारी केली आणि त्याच्या तपासाचा अहवाल एका आठवड्यात सादर करण्याचे आदेश दिले.

दिल्ली पोलिसांचा दोष ?

सुनावणीदरम्यान गीलानीचे वकील राम जेठमलानी यांनी या हल्ल्याचा तपास केंदीय अन्वेषण विभागाकडे (सीबीआय) सोपवण्याची मागणी केली. दिल्ली पोलिसांकडून आपल्या जिवाला धोका असल्याचे गीलानीने गेल्या मार्चमध्ये म्हटले होते, याचे स्मरण करून देत, ती भीती आता खरी ठरलेली दिसते, असे जेठमलानी यांनी नमूद केले.

हुरियत परिषदेनेही या पोलिसांवर अविश्वास प्रकट केला आहे. या प्रकरणात दिल्ली पोलिसांची भूमिका संशयास्पद असून हल्ल्याचा तपास अॅम्नेस्टी इंटरनॅशनलकडून केली जावी, अशी मागणी हुरियतच्या एका गटाचे नेते सईद अली शाह गीलानी यांनी येथे केली.

प्रकृतीत किंचित सुधार

गीलानीची प्रकृती किंचित सुधारल्याचे त्याच्या कुटुंबियांकडून सांगण्यात आले. त्याच्या शरीरातून सर्व गोळ्या शस्त्रक्रियेद्वारे काढून टाकण्यात आल्या आहेत तसेच तो शुध्दीवर आला आहे, अशी माहिती देण्यात आली.

 
</text>
</doc>
