<doc>
<docno>1016105.cms.txt</docno>
<text>
 
महाराष्ट्र
वर्षानुवर्षं फक्त 200 रुपये पगार!
[ Wednesday, February 09, 2005  05:59:08 pm]


सुरेशचंद वैद्य

ठाणे : त्सुनामी लाटांच्या भीषण तडाख्यामुळे भूकंपमापनाचं महत्त्व लक्षात येऊ लागलं आहे. मात्र भूकंपाचं मापन करण्यासाठी वर्षभर काम करणाऱ्या शहापूर तालुक्यातल्या भातसा धरण प्रकल्पाच्या तिघा पार्टटाइम कर्मचाऱ्यांना तब्बल 15 वर्षं दरमहा अवघा 200 रुपये पगार होता. काही काळानंतर त्यात थोडी वाढ होऊन हा पगार झाला 540 रुपये! हे तुटपुंजं वेतन म्हणजे पिळवणूकच असल्याचे कडक ताशेरे महाराष्ट्र प्रशासकीय न्यायाधिकरणा(मॅट) ने राज्य सरकारवर ओढले आहेत.

हेच काम करणाऱ्या कोयना प्रकल्पावरील 14 पूर्ण वेळ स्टाफर्सना मात्र नियमानुसार पगार देण्यात येतो. हा भेदभाव लक्षात आल्यानं या पार्टटाइम स्टाफर्सनी लोकायुक्तांकडे धाव घेतली. त्यानंतर त्यांना गेल्या चार वर्षांपासून निम्मं वेतन देण्यात आलं. मात्र पुन्हा ते काढून घेऊन 540 रुपयेच करण्यात आल्यानं प्रकरण मॅटपुढे आलं. त्यात ' मॅट ' चे अध्यक्ष पी.एस. पाटणकर आणि उपाध्यक्ष आर. वासुदेवन यांच्या खंडपीठानं नुकताच एक आदेश देताना तीव्र नाराजी व्यक्त केली. या तीन कर्मचाऱ्यांचं वेतन निश्चित करण्यासाठी पाटबंधारे खात्याचे प्रधान सचिव, अर्थ सचिव आणि ठाण्याचे पाटबंधारे विभागाचे अधीक्षक यांची समिती नेमण्यास राज्य सरकारला सांगितलं आहे. अर्जदारांतफेर् अॅड. ए.आर. पितळे आणि प्रतिवादींसाठी अॅड. एम.बी. कदम यांनी बाजू मांडली.

भातसा धरणावर असलेल्या भूकंपमापन केंदावर बाळू पाटेकर, दत्तात्रय गायदरे आणि मनोहर दिवेकर हे 1985 पासून हंगामी तत्त्वावर महिन्याला अवघे 200 रुपये वेतनावर सहाय्यकाचं काम करत होते. त्यांचं काम चार तास असलं तरी, वर्षभर ते काम करत असतात. तर पूर्णवेळ काम करणारे अन्य कर्मचारी वर्षाला 240 दिवसच काम करतात, हा मुद्दा ' मॅट ' च्या निदर्शनाला आणण्यात आला.

एक सप्टेंबर 2000 रोजी राज्य सरकारने काढलेल्या आदेशामुळे त्यांचं वेतन वाढून महिन्याला 540 रुपये करण्यात आलं. आम्हाला पूर्णवेळ कर्मचारी करून त्यानुसार वेतन दिलं जावं, असा अर्ज त्यांनी लोकायुक्तांकडे केला होता. त्या कालावधीत कोयना प्रकल्पाच्या 14 कर्मचाऱ्यांना पूर्ण वेतन मिळत असल्याचं कळल्यानंतर सरकारने त्यांना अर्धवेळ कामाचे दरमहा 2,208 रुपये देण्याचं मान्य केलं. तसं वेतनही सुरू झाल्याने लोकायुक्तांपुढील अर्ज मागे घेण्यात आला. मात्र अचानक राज्य सरकारने 15 ऑक्टोबर , 2003 रोजी एक आदेश काढून हे वेतन रद्द करून ते पुन्हा दरमहा 540 रुपये केल्याने या कर्मचाऱ्यांनी ' मॅट ' कडे धाव घेतली. ' मॅट ' ने वेतनकपातीला स्थगिती देत वेतननिश्चिती होईपर्यंत या तिघा कर्मचाऱ्यांना दरमहा 2,208 रुपये वेतन कायम ठेवावं, असं स्पष्ट केलं आहे.

 
</text>
</doc>
