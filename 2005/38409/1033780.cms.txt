<doc>
<docno>1033780.cms.txt</docno>
<text>
 
देश-विदेश
'व्हिजन'आधुनिकीकरणाचे
[ Saturday, February 26, 2005  08:59:02 pm]


वृत्तसंस्था

नवी दिल्ली : भारतीय रेल्वेचे येत्या पाच वर्षांत आधुनिकीकरण करण्याचा संकल्प सोडताना सामान्य प्रवाशांवर भाडेवाढीचा कुठलाही भार न टाकणारे हे बजेट आहे, अशा शब्दांत पंतप्रधान मनमोहन सिंग यांनी लालू यादव यांनी मांडलेल्या रेल्वे बजेटचे स्वागत केले आहे. विरोधकांनी मात्र , ' सपक ' अशा शब्दांत या बजेटची संभावना केली आहे.

भारतीय रेल्वेच्या आधुनिकीकरणाचे ' व्हिजन ' बाळगणारे हे बजेट आहे, अशी प्रतिक्रिया पंतप्रधान मनमोहन सिंग यांनी व्यक्त केली. रेल्वेच्या आधुुनिकीकरणासाठी पाच वर्षांची योजना आखण्यात आली आहे, आणि ती आखताना सामान्य प्रवाशाला कुठलाही धक्का लागणार नाही, याची काळजी घेण्यात आली आहे, असे ते म्हणाले.

भाजपची टीका

भारतीय जनता पक्षाच्या नेत्या सुषमा स्वराज यांनी हे बजेट अगदीच सपक असल्याची प्रतिक्रिया व्यक्त केली. लालू यादव हे बोलभांड नेते आहेत. मोठमोठ्या बढाया ते नेहमीच मारत असतात. त्यामुळे प्रवाशांच्या सोयीसाठी काही महत्वाचे निर्णय ते घेतील अशी अपेक्षा होती. प्रत्यक्षात मात्र त्यांनी पुरती निराशा केली आहे. रेल्वे यंत्रणेत सुधारणा घडवण्याबाबत त्यांनी काहीही केलेले नाही, असे स्वराज यांनी नमूद केले.

फॉरवर्ड ब्लॉककडून स्वागत

संयुक्त पुरोगामी आघाडी सरकारला बाहेरून पाठिंबा देणाऱ्या फॉरवर्ड ब्लॉकने या बजेटचे स्वागत केले आहे. सामान्य प्रवाशांचा विचार करून सादर करण्यात आलेले आणि योग्य दिशेने जाणारे हे बजेट आहे, अशी प्रतिक्रिया या पक्षाचे नेते देवव्रत बिस्वास यांनी नोंदवली.

 
</text>
</doc>
