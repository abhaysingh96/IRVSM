<doc>
<docno>1033695.cms.txt</docno>
<text>
 
महाराष्ट्र
हळबीच्या शेंडीवर चढाई
[ Saturday, February 26, 2005  07:28:42 pm]


म. टा. प्रतिनिधी

नाशिक : ' गिर्यारोहणम् आनंद निधानम् ' हे ब्रीद घेऊन गेल्या 20 वर्षांपासून केवळ मराठी मुलुखच नव्हे तर अखिल भारतवर्षात पसरलेल्या दऱ्याखोऱ्या आणि गडकिल्ल्यांवर बागडत असलेल्या ' वैनतेय गिर्यारोहण गिरीभ्रमण ' या संस्थेच्या गिर्यारोहकांनी लासलगाव ते मनमाडदरम्यान असलेल्या हळबीच्या शेंडीवर यशस्वी चढाई केली. प्रदीर्घ काळापासून हळबीच्या शेंडीवर चढाई झालेली नाही.

मनमाड आणि लासलगावदरम्यान रेल्वेमार्गावर समीट स्टेशन आहे. या स्टेशनपासून जवळच हळबीची शेंडी आहे. तिला सर्वसामान्यपणे ' थम्सअप ' चा डोंगर म्हणून ओळखले जाते. कारण, त्याचा आकार हाताची मूठ वळून अंगठा उभा केल्यासारखा दिसतो. उंचावलेल्या अंगठ्यासारखी दिसते, तीच हळबीची शेंडी असून तिची उंची 120 फूट आहे.

याआधी साधारणत: 15 वर्षांपूवीर्पर्यंत हळबीच्या शेंडीवर गिर्यारोहक जात असत. एखाद्या सुळक्यावर चढण्यासाठी गिर्यारोहकांनी जो ' क्सासिक रुट ' ठरविलेली असतो तसाच हळबीच्या शेंडीसाठीही मार्ग निश्चित करण्यात आलेला होता. त्यामुळे तेथे जाणाऱ्या गिर्यारोहकांसाठी हळबीच्या शेंडीची चढाई सोपीही होती.

दरम्यानच्या काळात नैसगिर्क कारणांमुळे आणि कदाचित शेजारून जाणाऱ्या रेल्वेमार्गामुळेही हळबीची शेंडी ठिसूळ झाली. तिच्यावर चढाई करणे कैकपटीने अवघड आणि धोकादायकही बनले. या पार्श्वभूमीवर ' वैनतेय ' च्या गिर्यारोहकांनी हळबीच्या शेंडीवर चढाई करण्याचा निर्णय घेतला. त्यानुसार 13 जणांचा एक चमू तयार करून त्यांनी हळबीची शेंडी गाठली. पडझड, सुटे झालेले दगड आणि मातीची प्रचंड घसरण यामुळे त्यांना चढाईचा मार्गही बदलावा लागला. मात्र, हे तरुण गिर्यारोहक सुळक्याचा शेंडा गाठण्यात यशस्वी ठरले.

 
</text>
</doc>
