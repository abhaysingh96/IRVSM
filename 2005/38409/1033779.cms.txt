<doc>
<docno>1033779.cms.txt</docno>
<text>
 
देश-विदेश
नव्या 46 गाड्यांपैकी महाराष्ट्राला फक्त 5!
[ Saturday, February 26, 2005  08:58:16 pm]


वृत्तसंस्था

नवी दिल्ली : येत्या वर्षात लांब पल्ल्याच्या 46 नव्या गाड्या सुरू करण्यात येणार असून, त्यात महाराष्ट्राच्या वाट्याला पाच गाड्या आल्या आहेत. मात्र, त्यातील एकही नवी गाडी मुंबईसाठी नाही!

सिकंदराबाद-नांदेड एक्स्प्रेस, गोंदिया- बालाघाट पॅसेंजर, परळी-परभणी पॅसेंजर, गोंदिया-चांदा पॅसेंजर, बेळगाव-मिरज पॅसेंजर अशा पाच नव्या गाड्या महाराष्ट्राच्या वाट्याला आल्या. शिवाय विलासपूर-तिरुपती एक्स्प्रेस, जबलपूर- भोपाळ एक्स्प्रेस, सिकंदराबाद- निजामाबाद पॅसेंजर, उदयपूर-जयपूर एक्स्प्रेस, यशवंतपूर-मंगलोर एक्स्प्रेस, कानपूर-फारुखाबाद एक्स्प्रेस, अमृतसर- अतारी डीएमयू, अजमेर-रेवारी डीएमयू, हुबळी-चिकजाजूर पॅसेंजर, अहमदाबाद- मेहसाना पॅसेंजर, मथुरा-बांदिकुई आदी गाड्यांचा यात समावेश आहे.

पाटणा ते अमृतसर दरम्यान नवी गाडी सुरू करण्याचा प्रस्तावही रेल्वेमंत्री लालू प्रसाद यादव यांनी मांडला आहे. सध्या धावणाऱ्या 28 गाड्यांचा पल्ला वाढवण्यात येणार आहे. मुंबई सीएसटी ते निजामाबाद दरम्यान धावणारी देवगिरी एक्स्प्रेस आता काचिगुडापर्यंत जाईल. म्हैसूर ते तंजावर दरम्यान धावणारी एक्स्प्रेस गाडी तसेच कोईम्बतूर ते तंजावर दरम्यान धावणारी एक्स्प्रेस गाडी या दोन्ही गाड्यांचा पल्ला कुंभकोणमपर्यंत वाढवण्यात येणार आहे. तिरुपती-हैदराबाद दरम्यान धावणाऱ्या कृष्णा एक्स्प्रेसचा पल्ला निजामाबादपर्यंत वाढवण्याचा प्रस्ताव आहे. अहमदाबाद-धनबाद पारसनाथ एक्स्प्रेस आता असनसोलपर्यंत धावेल. लोकमान्य टिळक टमिर्नस-छाप्रा गोदान एक्स्प्रेस ही सध्या आठवड्यातून एकदा धावणारी गाडी तीनवेळा धावू लागेल, तर लोकमान्य टिळक टमिर्नस ते गोरखपूर दरम्यान आठवड्यातून तीन दिवस धावणारी एक्स्प्रेस गाडी चार दिवस धावेल.

 
</text>
</doc>
