<doc>
<docno>1033621.cms.txt</docno>
<text>
 
संवाद
गेम्स ऑन फास्ट ट्रॅक
[ Saturday, February 26, 2005  06:17:09 pm]


झिंग! वेगाची....झिंग! चपळाईची...झिंग! कौशल्याची...आणि यावर फोडणी चटपटीतपणाची...समस्त क्रीडाविश्वाची सध्या ही रेसिपी बनली आहे.

खेळामध्ये सुसाटपणे यशाच्या दिशेने झेप घेणे अभिप्रेत असतेच. ऑलिंपिकचा मोटोच मुळात ' स्टाँगर, हायर, लाँगर ' हा आहे. इतरांपेक्षा सरस कामगिरी करण्याची जिद्द यात अपेक्षित आहे. त्यामुळे आत्ताच या अंगांचा विचार का होतो आहे ?

याला कारण ' जंटलमन्स गेम क्रिकेट ' पुन्हा कात टाकतो आहे. तीस वर्षार्पूवीर्, लाईव्ह टेलिकास्टच्या वाढत्या व्यापामुळे रोज सहा तास असे पाच दिवस चालणारा आणि निकालाची निश्चिती नसणारा कसोटी सामना कंटाळवाणा वाटू लागला. खेळ तारायचा असेल तर पॉकेट डायरीप्रमाणे खेळाचा आकार छोटा व्हायला हवा हा निष्कर्ष निघाला. नाहीतरी ट्रान्झिस्टरपासून अनेक बाबींचा आकार कमी होत चालला होताच. एका दिवसात सामना संपावा अशी रचना करण्यात आली. आणि बघता बघता पाच दिवसांच्या मुळावर हे बाळ येऊ लागले. कसोटी बंदच करून टाकावी इथपर्यंत मते मांडण्यात आली.

झटपट क्रिकेटचा ढाचाच असा की सामना रंगतदार होण्याची हमी. चौकार, षटकारांची आषतबाजी, जाँटी ऱ्होड्ससारख्यांचे जिमनॅस्टने बोटे तोंडात घालावीत असे चित्ताचपळ क्षेत्ररक्षण, शेवटच्या चेंडूपर्यंत सामना कोण जिंकणार, याची अनिश्चितता दाखवणारा जावेद मियाँदादचा षटकार आणि यात भर पडली ती ' बिग बॉईज प्ले अॅट नाईट ' अशी म्हटली तर चावट वाक्ये असणारे टीशर्ट घालत कृत्रिम प्रकाशझोतातील खेळाचा आनंद लुटणारे रसिक यांची.

स्पॉन्सर्सनी ही सोन्याची खाण आहे हे ओळखले. इतर खेळांचे संघटकही, आपला खेळ टीव्हीच्या प्रेक्षकांसाठी कसा अधिक आकर्षक करता येईल याचा विचार करत होतेच. हॉकी, फूटबॉलच्या नियमांमध्ये बदल झाले. बुद्धिबळासारख्या सर्वाधिक संथ खेळात झटपट लढती आल्या. ' जनरेशन नेक्स्ट ' कायम आपल्याबरोबर राहील, याची दक्षता घेतली जाऊ लागली. खेळाडूंची केशभूषा, वेशभूषा ते त्यांची सार्वजनिक वर्तणूक या प्रत्येक बाबतीत खेळाडूचे सल्लागार, कन्सस्टंट यांचे महत्त्व अतोनात वाढले.

गेल्या दोन वर्षांत क्रिकेटची सर्कस चालवणाऱ्यांना जाणवले की इतर खेळांच्या तुलनेत हा एक दिवस चालणारा सामनाही वेळखाऊ आहे. यामुळे युरोपीय, अमेरिकन्स या खेळाकडे वळत नाहीत. या उलट फूटबॉलमध्ये अनेक छोटे देश विश्वचषक फूटबॉलच्या अंतिम बत्तीस संघात स्थान मिळवू लागले. हॉकी, बॉक्सिंगपासून ते जिमनॅस्टिक्स आणि अॅथलेटिक्समध्येही हे चित्र दिसू लागले. धावण्याच्या लांब पल्ल्याच्या सगळयाच शर्यतींवर केनया, इथियोपियासारख्या देशांचे वर्चस्व दिसते आहे. हे सगळेच क्रीडाप्रकार फार तर दोन तास चालणारे. तुलनेने क्रिकेटमध्ये संपूर्ण दिवस जातो.

जमाना इन्स्टन्टचा असल्यामुळे क्रिकेट आणखी कमी वेळात बसवा, नाहीतर खेळाची मृत्युघंटा वाजेल, असा इशारा जगप्रसिद्ध मॅकॅन्झी कन्सल्टन्सीने दिल्यामुळे ' मिनी वनडे ' च्या फॉर्म्युलाची चाचणी सुुरू झाली. प्रत्येकी वीस षटकांचा हा नवा सामना अडीच तासांत संपेल. पंचांना फूटबॉलप्रमाणे ' गडबड ' करणाऱ्या खेळाडूला रेड किंवा यलो कार्ड दाखवण्याचा अधिकार असेल. नो बॉल टाकणाऱ्या गोलंदाजाला शिक्षा म्हणून त्याचा पुढचा चेंडू हा फ्रीबॉल असेल. म्हणजेच त्या चेंडूवर फलंदाज बाद होण्याची शक्यता नसल्यामुळे कोठेही उभा राहून चेंडू फटकावू शकेल.

क्रिकेटशी सार्धम्य असणारा बेसबॉल अमेरिकेत तुफान लोकप्रिय आहे. अशा बदलामुळे क्रिकेट तेथेही रुजू शकेल अशी गणिते आहेत. जसे हॉकीत युरोपीय देशांनी, त्यांच्या धसमुसळ्या खेळाला साजेसे नियम बदलून घेतले, नजाकती आशियाई खेळाडंूची दमछाक करणारे कृत्रिम हिरवळ असणारे अॅस्ट्रॉ टर्फ आणले. या सगळ्या खेळांना मोटारींच्या शर्यतींनी वेगळे परिमाण दिले. ताशी तीनशे किलोमीटर वेगाने पळणाऱ्या वाहनांनी समस्त प्रेक्षकांना जीव मुठीत धरायला लावला आणि जयपराजयाची नशाही दिली. मायकेल शूमाकर हा या खेळाचा सम्राट बनला.

या सगळ्यापासून ' जंटलमन्स गेम ' दूर होता. दिवसभराच्या खेळात जेवण, चहापान, दर तासाने पाण्यासाठी ब्रेक असे याचे स्वरुप वेळ भरपूर असणाऱ्यांसाठी (रिकामटेकड्यांसाठी ?) ठीक आहे. पण आता मैदानावर सतत अॅक्शन हवी असते प्रेक्षकाला. मग तो छोट्या पडद्यासमोरील असो की प्रत्यक्ष स्टेडियममधील. ही अॅक्शन भले खेळाडूंच्या झगड्यामधील असेल.

ऑलिंपिकपासून सगळ्या स्पर्धा, शर्यतींचे वेळापत्रक आखताना टीव्ही प्रक्षेपणाचा आणि श्रीमंत देशांमध्ये ती वेळ सोयीस्कर असण्याचा विचार केला जातो. तसेच, आता या सभ्य जनांच्या खेळात होईल. मग लॉस एंजलिस ते कैरो आणि टोरँटो ते बीजिंगपर्यतचे प्रेक्षक सामन्यांना गदीर् करतील. पबमध्ये दोन घटका घालवाव्यात, मग मैदानावर बियरचे घुटके घेत आरडाओरडा करावा. सामना संपल्यावर पुन्हा टाईमपास करण्याची संधी आहेच. अगदी घरी बसून लढत बघायची असली तरी थोडक्यात गंमत.

मग एका दिवसात तीन तीन सामनेही खेळवले जातील. काय सांगावे 2010 ची विश्वचषक स्पर्धा पन्नास षटकांची नसेल तर या मिनी वनडे फॉर्म्युलानुसार असेल आणि महिनाभर नव्हे तर दोन आठवड्यात स्पर्धा संपेल. सध्या भारतातील तरुण पिढी फूटबॉल, फॉर्म्युलावनवर फिदा आहे. सेहवागपेक्षा बेकहॅम आणि सचिनपेक्षा मायकेल शूमाकर त्यांना प्रिय आहे. चक्र पुन्हा फिरेल आणि मिनीवनडे वनडेपेक्षा लोकप्रिय होईल. नेमक्या याच आशेवर क्रिकेटचा बिझिनेस चालवणारे 20 बायमध्ये 20 गुंतले आहेत. कोणी सांगावे आणखी दहा वर्षांनी यात जगज्जेते असतील चीन

किंवा अमेरिका किंवा सौदी अरेबियादेखील! इतर खेळांना लागणारा वेळ फूटबॉल: पंचेचाळीस मिनिटांची दोन सत्रे. बरोबरी राहिल्यास जादा वेळ आणि टायब्रेकर मिळून आणखी सुमारे अर्धा तास. हॉकी: पस्तीस मिनिटांची दोन सत्रे आणि जादा वेळ, टायब्रेकर यासाठी आणखी अर्धा तास.

धावण्याच्या शर्यती: शंभर मीटर्ससाठी सुमारे
दहा सेकंद आणि मॅरॅथॉनसाठी सुमारे सव्वा दोन
तास.
जलतरण: शंभर मीटर्ससाठी सुमारे पंधरा
सेकंद ते रिलेसाठी सुमारे दीड मिनीट.
टेनिस: महिलांची लढत एक ते दीड तास
आणि पुरुषांची सुमारे अडीच तास.
अपवादात्मक परिस्थितीत सुमारे चार तास.

सुहास फडके

 
</text>
</doc>
