<doc>
<docno>1033742.cms.txt</docno>
<text>
 
खास बात
मुंबई माहितीये का मुंबई..?
[ Saturday, February 26, 2005  08:11:36 pm]


मुंबई जर सर्वांची आहे, तर मग बहुतेक सर्व बजेटमध्ये मुंबईला सावत्रपणाची वागणूक का ? कोट्यवधी रुपये कर रूपातून आम्ही सरकारला देतो, मग बजेटच्या नावावर सरकार नेहमीच आमच्या तोंडाला पाने का पुसते ? कामगारवर्गाला कराच्या जाळ्यात अडकवताना बड्या उद्योजकांवर मात्र सरकारची नेहमीच मेहरबानी का होते ? गाडीवाल्यांना एक्स्प्रेस हायवेसाठी बजेटमध्ये विशेष तरतूद केली जाते, पण सर्वसामान्यांसाठी जीवघेणे बनलेले रस्त्यावरचे खड्डे आणि ट्रेनमधील गदीर्ला बजेटमध्ये स्थान का मिळत नाही ? ...

बजेटचा कितीही बागुलबोवा होवो, सच्च्या मुंबईकरांच्या कपाळावर मात्र या शब्दानेच आठ्या पडतात. त्यामुळे त्यांचा आतापर्यंतचा बजेटबाबतचा अनुभव काय, हा प्रश्न आपोआपच निकालात निघतो. तरीदेखील यंदा आपल्याला बजेटमध्ये न्याय मिळेल, या अपेक्षेने विद्यार्थ्यांपासून कामगारांपर्यंत कोट्यवधी मुंबईकराचे लक्ष अर्थमंत्री पी. चिदंबरम यांच्या पेटाऱ्यातून आपल्यासाठी काय गिफ्ट बाहेर पडते, याकडे लागले आहे.

व्होट बँकच्या राजकारणाला बजेटपासून दूर केल्याखेरीज बजेटमध्ये मुंबईला न्याय मिळणे कठीण असल्याचे टेक्स्टाइल उद्योगात असलेले उदय वैद्य यांचे म्हणणे आहे. सरकार कोणाचेही असो, मुंबईवर बजेटमध्ये नेहमीच अन्याय होत आला आहे. शांघायचे स्वप्न पाहणाऱ्यांचे हे प्रयत्न किती प्रामाणिक आहेत ? याचा साक्षात्कार यंदाच्या बजेटमधून मुंबईकरांना दिसणार असल्यामुळे बजेटबाबत निराशावादी असलेल्या मुंबईकरांचे लक्ष बजेटकडे लागले असल्याचे वैद्य यांना वाटते. मुंबईतील उद्योगांवर गदा आणणाऱ्या व्हॅटसारख्या करारांना मोडीत काढण्यासाठी बजेटमध्ये तरतूद करण्यात यावी. अन्यथा मुंबईतील लघुउद्योजकांबरोबरच तेथे काम करणाऱ्या हजारो लोकांवर बेकारीची वेळ येईल, अशी भीती लघुउद्योजक किशोर राणे व त्यांचे सहकारी व्यक्त करतात.

यंदाचे बजेट आपल्या खिशाला परवडणारे असेल का, याकडे सर्वाधिक लक्ष लागले आहे ते मुंबईतील नोकरदार वर्गाचे. ' बजेटमध्ये मुंबईवर नेहमीच अन्याय होत आला आहे. त्यामुळे मध्यमवर्गासाठी बजेट हा केवळ आकड्यांचा खेळ बनून राहिला आहे ,' बँकेत नोकरीला असलेला अतुल वसईकर सांगत होता. नोकरदार वर्गावर नवनवीन कर लादण्यात येत आहेत. पण बड्या व्यावसायिकांना मात्र करातून अनेक पळवाटा असतात. या पळवाटा बंद करण्यासाठी यंदाच्या बजेटमध्ये पावले उचलली जातील, अशी अपेक्षा आहे. इलेक्ट्रॉनिक्स वस्तूंबरोबरच गॅस, पेट्रोलच्या किमती कमी होतील, अशी अपेक्षा यंदाच्या बजेटकडून अतुल आणि त्याचे सहकारी करीत आहेत. मुंबईचे शांघाय बनवण्यासाठी येथील मॉल संस्कृतीच्या विकासासाठी विशेष तरतूद करण्यात येते. पण शांघायच्या वाटेवरील मुंबईचे रस्ते खड्ड्यात गेले आहेत. रेल्वे प्रवास जीवघेणा बनला आहे. कर रूपातून मुंबईतून सरकारला मिळणारा पैसा इतरांसाठी न वापरता मुंबईच्या विकासासाठीच तो वापरला जावा यासाठी मुंबईला बजेटमध्ये वेगळे स्थान मिळण्याची गरज असल्याचे एलआयसीमध्ये अधिकारी असलेल्या सुप्रिया मयेकर यांचे म्हणणे आहे.

दिवसेंदिवस महाग होत चाललेल्या उच्च शिक्षणासाठी बजेटमध्ये काय तरतूद केली गेली आहे, याकडे विद्यार्थ्यांचे लक्ष लागले आहे. मेडिकल, इंजिनिअरिंगच्या विद्यार्थ्यांच्या चचेर्त हाच मुख्य मुद्दा बनला आहे. दिवसेंदिवस वाढत चाललेल्या फीमुळे टॅलेंट असूनही शिक्षण मिळवणे विद्यार्थ्यांना अवघड होऊन बसले आहे. बँकांकडून दिल्या जाणाऱ्या कर्जातील अटी सर्वसामान्य विद्यार्थ्यांना न परवडणाऱ्या अशाच आहेत. त्यामुळे या प्रश्नाला बजेटमध्ये काय स्थान दिले गेले आहे, या प्रश्नाकडे आम्हा विद्यार्थ्यांचे लक्ष लागले असल्याचे मत के. जे. सोमय्या कॉलेज ऑफ इंजिनिअरिंगमध्ये आयटीच्या शेवटच्या वर्षाला शिकत असलेल्या आशिष पटवर्धनने व्यक्त केले. मुंबई जर सर्वांची असेल तर बजेटमध्येही मुंबईला स्वतंत्र स्थान मिळायलाच हवे, अशी अपेक्षा मुंबईतील विद्याथीर् करीत आहेत.

करांचा बोजा कमी व्हावा... शिक्षण आथिर्कदृष्ट्या स्वस्त व्हावे... गृहपयोगी वस्तूंच्या किमती कमी व्हाव्यात... मुंबईतील दळणवळण सुरळीत करण्यासाठी विशेष तरतूद करण्यात यावी... मुंबईकरांच्या बजेटकडून अशा माफक अपेक्षा आहेत. पण पूर्वानुभव लक्षात घेता पी. चिदंबरम बजेटद्वारे मुंबईकरांच्या बाजूने उभे राहतील, अशी अपेक्षा करणाऱ्या मुंबईकरांची संख्या खूपच कमी आहे.

प्रवीण मुळ्ये

 
</text>
</doc>
