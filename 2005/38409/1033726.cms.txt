<doc>
<docno>1033726.cms.txt</docno>
<text>
 
महाराष्ट्र
ठाणे पोलिसांचा सक्रिय समन्वयावर भर
[ Saturday, February 26, 2005  07:52:48 pm]


रवींद मांजरेकर

ठाणे : मुंबईचे अनामी रॉय, ठाण्याचे डी. शिवानंदन आणि नवी मुंबईचे विजय कांबळे या तीन पोलिस आयुक्तांनी त्यांच्या अधिकारक्षेत्रातील गुन्ह्यांची माहिती एकमेकांना देण्याबरोबरच एकमेकांच्या कार्यालयांना नियमित भेटी देऊन त्यांच्या आयुक्तालयांतील समन्वय अधिक सक्रिय करण्याचा निर्णय घेतल्याची माहिती ठाण्याचे पोलिस आयुक्त डी. शिवानंदन यांनी दिली.

गुन्हे आणि गुन्हेगारांविषयीच्या माहितीची आम्ही नेहमीच देवाणघेवाण करीत असतो, तो आमच्या दैनंदिन कामाचाच एक भाग आहे. परंतु आता केवळ ही माहिती देण्याघेण्याबरोबरच नियमितपणे बैठका आयोजित करून एकमेकांशी सातत्याने संपर्कात राहणे ही काळाची गरज बनली आहे. त्यादृष्टीने तिघांनी हा निर्णय घेतला. त्यानुसार मी त्यांची भेट घेऊन आलो. आता लवकरच मुंबईचे पोलिस आयुक्त अनामी रॉय ठाणे पोलिस आयुक्तालयाला भेट देणार असल्याचे डी. शिवानंदन यांनी सांगितले.

रेल्वेवर पडणाऱ्या दरोड्यांचा एकत्रित तपास करण्यासाठी रेल्वे पोलिस, ठाणे शहर, ठाणे ग्रामीण आणि नवी मुंबई या पोलिसांनी एक विशेष पथक यापूवीर्च तयार केले असून त्यांची सूत्रे अतिरिक्त पोलिस आयुक्त सुरेश कक्कड यांच्याकडे देण्यात आली आहे. या पथकाला, दरोड्यातील मोडस ऑपरेंडी समान आढळल्यानंतर त्यादृष्टीने तपासाने दिशा पकडली आहे. कल्याणमधील दरोड्यासाठी वापरण्यात आलेली गाडी सापडली असून त्यात हातांचे ठसे मिळाले आहेत. त्याचबरोबर या दरोडखोरांची चेहरेपट्टी घटना, पाहणाऱ्यांनी सांगितल्यामुळे अल्पावधीतच त्यांना अटक करण्यात येईल, असा विश्वास पोलिसांना वाटतो आहे.

मंगळसूत्रांच्या चोरीपासून ते दरोडे आणि गोळीबाराच्या घटनेत झालेली वाढ लक्षात आणून देताच डी. शिवानंदन यांनी त्याबाबतची आकडेवारी देऊ केली. ते म्हणाले, हा चार्ज घेतल्यानंतर सगळी माहिती गोळा केली आहे. त्यादृष्टीने पोलिस अधिकाऱ्यांमध्ये, त्यांच्या कार्यपद्धतीत काही बदल करतो आहे. गुन्हेगार कोणत्याही स्वरुपाचा असो, त्याच्या मनात गुन्हा करण्याचा विचार जरी आला तरी पोलिसांचा धाक वाटला पाहिजे, अशा पद्धतीने आमचे पूर्ण पोलिस दल कामाला लागले आहे. येत्या काही दिवसांतच त्यांच्या कामातील फरक सगळ्यांना जाणवेल. परंतु जादूची कांडी फिरवल्यासारख्या चमत्काराची अपेक्षा करण्यात काहीच अर्थ नाही, अशी पुस्तीही त्यांनी जोडली.

आयुक्तालयातील सर्व 25 पोलिस स्टेशनांना मोबाइल व्हॅन उपलब्ध करून देण्यात आली आहे. त्यामुळे त्यांची गस्त अधिक प्रभावी होईल. आणखी 25 मोबाईल व्हॅनचा प्रस्ताव पोलिस आयुक्तांनी वरिष्ठांकडे पाठवला आहे. त्याचबरोबर काही दिवसातच तीन ' जलद संरक्षण दले ' आणि ' मोटरसायकल स्क्वाड ' चीही निमिर्ती करण्यात येणार आहे.

पोलिसांमधील व्यावसायिकता आणि कार्यक्षमता वाढावी यासाठी आयुक्तालयाच्या कार्यक्षेत्रातील सगळ्या पोलिस अधिकारी व कर्मचाऱ्यांसाठी गेल्या आठवड्यापासून विविध व्याख्यानांचे, कार्यशाळांचे आणि प्रशिक्षण वर्गांचे आयोजन करण्यास सुरुवात झाली आहे. त्यात ट्रॅफिकसंदर्भात मार्गदर्शन करण्यासाठी सतीश माथुर यांचेही व्याख्यान होईल. तसेच गुप्तवार्ता विभागाच्या कर्मचाऱ्यांसाठी विशेष प्रशिक्षण कार्यक्रमही हाती घेतला जात आहे.

नवीन योजना आणि कार्यक्रमांबरोबरच ' पोलिस ऑफ द मंथ ' आणि उपमुख्यमंत्री आर. आर. पाटील यांनी गौरवलेली सुप्रकाश चक्रवतीर् यांची ' मुद्देमाल हस्तांतरण योजना ' ही सुरू ठेवण्यात येणार असल्याचे डी. शिवानंदन यांनी स्पष्ट केले.

तसेच या सर्व उपक्रमांमध्ये नागरिकांशी संवाद महत्त्वाचा मानून त्यांनी थेट संपर्क साधता यावा म्हणून ह्लद्धड्डठ्ठद्गष्श्चञ्चह्मद्गस्त्रद्बद्घद्घद्वड्डद्बद्य.ष्श्ा द्व यावर ईमेल पाठवण्याचे आवाहनही केले आहे.

 
</text>
</doc>
