<doc>
<docno>1034013.cms.txt</docno>
<text>
 
महामुंबई
झोपड्यांवरून झकेरियांची अल्वांवर टीका
[ Saturday, February 26, 2005  11:48:06 pm]


म. टा. प्रतिनिधी

मुंबई : मुंबई शांघायप्रमाणे सुंदर व शिस्तबद्ध बनवण्याचे पंतप्रधान मनमोहन सिंग यांचे स्वप्न असून मार्गारेट अल्वा यांच्यासारखी काँग्रेसची ज्येष्ठ नेतेमंडळी येथील झोपडपट्टीच्या प्रश्ानवरून पक्षश्रेष्ठींची दिशाभूल करीत आहेत. तसेच पंतप्रधानांच्या स्वप्नांचीही थट्टा करत असल्याची प्रखर टीका काँग्रेसचे ज्येष्ठ नेते व विचारवंत डॉ. रफिक झकेरिया यांनी शनिवारी एका कार्यक्रमात केली. मात्र, मुख्यमंत्री विलासराव देेशमुख यांनी आपल्या भाषणात या मुद्याला स्पर्शही न करता त्याबद्दल पूर्ण मौन पाळले.

माजी मुख्यमंत्री शंकरराव चव्हाण यांच्या प्रथम स्मृतिदिनानिमित्त प्रभादेवी येथे झालेल्या कार्यक्रमात प्रमुख पाहुणे म्हणून झकेरिया बोलत होते. लोकसभेचे माजी अध्यक्ष मनोहर जोशी हेही यावेळी उपस्थित होते. शंकरराव चव्हाण यांचे सिंचन क्षेत्रातील अतुलनीय कार्य लक्षात घेऊन पुढच्या वर्षापासून त्यांचा स्मृतीदिन हा राज्यात ' सिंचन दिन ' म्हणून पाळण्यात येणार असल्याची घोषणा यावेळी मुख्यमंत्र्यांनी केली.

मुंबईतील झोपडपट्टीचा प्रश्ान् म्हणजे हे एक मोठे रॅकेट असून एकेकाळी अवघे पाच ते दहा टक्के असणारी झोपडपट्टी आता 62 टक्क्यांपर्यंत पोहोचली आहे. अशावेळी या प्रश्ानवरून मतांचे राजकारण खेळले जात असून जर झोपडपट्टीवासियांना दुखावले तर मते जातील, असा गैरसमज काही काँग्रेसची नेतेमंडळी पसरवत आहेत, असे परखड मत मांडत झकेरिया यांनी अखिल भारतीय काँग्रेस समितीच्या सरचिटणीस मार्गारेट अल्वा यांनाही टीकेचे लक्ष्य बनविले.

शंकरराव चव्हाण यांनी कधीही कोणत्याही मुद्यावर तडजोड केली नाही. कटूता सहन करूनही त्यांनी आपले निर्णय कठोरपणे अमलात आणले, याची आठवण करून देत झकेरिया यांनी मुख्यमंत्र्यांनाही मुंबईतील झोपडपट्ट्यांच्या समस्येवर कठोरपणे निर्णय घेण्याचा सल्ला दिला.

आपल्या भाषणात मुख्यमंत्र्यांनी शंकरराव चव्हाण यांना आपण मार्गदर्शक मानत असल्याचे सांगितले. त्यांनी सवंग लोकप्रियतेचे निर्णय कधीच घेतले नाहीत. तडजोडी कधीच केल्या नाहीत.आपल्या विचारांशी ते नेहमीच प्रामाणिक राहिले.ते एक उत्कृष्ट संसदपटू होते.

मराठवाड्यातील जायकवाडी प्रकल्पामुळे त्या भागाच्या विकासातील त्यांचा सिंहाचा वाटा आम्ही कधीच विसरणार नाही, असे मुख्यमंत्र्यांनी मोकळेपणे मान्य केले.

यावेळी मनोहर जोशी यांनीही शंकरराव चव्हाण यांच्या कार्यकुशल व कठोर प्रशासक व्यक्तिमत्वाची प्रशंसा करताना झोपड्यांच्या प्रश्ानवर मुख्यमंत्र्यांना छेडण््याचा प्रयत्न केला. झोपड्यांच्या प्रश्ानवर माझे व शिवसेना प्रमुख बाळासाहेब ठाकरे यांचे विचार वेगळे नाहीत असे नमूद करीत त्यांनी शंकररावांचा आदर्श ठेवा आणि दररोज भूमिका बदलू नका, असे मिश्कीलपणे सांगितले. सरदार वल्लभभाई पटेल यांच्यानंतर शंकरराव चव्हाण हे दुसरे पोलादी पुरूष होते, असेही उद्गार त्यांनी काढले.

सुधीर भोंगळे यांनी लिहिलेल्या ' पाणीदार ' या पुस्तकाचे यावेळी प्रकाशन करण्यात आले. चव्हाण यांच्या जीवनावरील ' कर्मयोगी ' हा लघुपटही यावेळी दाखवण्यात आला.

 
</text>
</doc>
