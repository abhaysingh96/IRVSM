<doc>
<docno>1033613.cms.txt</docno>
<text>
 
संवाद
मुलतानी माती
[ Saturday, February 26, 2005  06:08:56 pm]


न्यूझीलंडविरुद्ध 1992 च्या विश्वचषकाच्या उपांत्य झुंजीत तडाखेबंद अर्धशतक फटकावणाऱ्या पोरसवदा इंझमामची कर्णधार इम्रानखान नियाझीने तारीफ करताना सचिन तेंडुलकरसारखाच उद्याच्या क्रिकेटजगतातील तो अग्रगण्य फलंदाज असेल, असे कौतुकोद्गार काढले होते, दष्ट्या इम्रानचे ते बोल खरे ठरवले आहेत ते मुलतानी मिट्टीत जन्मलेल्या इंझमाम-उल-हकने. कसोटी तसेच झटपट क्रिकेटमध्ये एका तपानंतरची त्याची कामगिरीच बोलकी आहे. 97 कसोट्यांमध्ये जवळपास पन्नासच्या सरासरीने 7052 धावा, त्यात वीस शतकं आणि 38 अर्धशतकं. झटपट क्रिकेटमध्ये तब्बल 336 सामन्यांमध्ये 10 हजार 631 धावा जवळपास चाळीसच्या सरासरीने. त्यात दहा शतकं आणि 78 अर्धशतकं. धावा पळण्यात तो कुचराई करतो, कित्येकदा तो तरी धावचीत होतो किंवा त्याच्या साथीदारावर ही आफत ओढवते, तो मुुलखाचा आळशी आहे अशी त्याची क्रिकेट जगतातील प्रतिमा. त्याचं गलेलठ्ठ शरीर हा तर क्रिकेटच्या दुनियेतील थट्टेचा, टवाळीचा विषय. पण याच अगडबंब देहाच्या इसमाने झटपट क्रिकेटमध्ये झेलांचे शतक पार केलंय तर कसोटी क्रिकेटमध्ये पाऊणशे झेल टिपले आहेत.

इम्रानने केलेली स्तुती फोल नाही हे सिद्ध करायला क्रिकेटच्या इतिहासकारांना एवढी आकडेवारी पुरेशी ठरेल! जेफ बॉयकॉटसारखा मुरब्बी क्रिकेटपटू व समालोचक इंझमामचा उल्लेख करतो तो ' स्लीपिंग जायंट फ्रॉम मुलतान. ' आता चिनी डॅगनप्रमाणे इंझमामही जागा झालाय. इमानने जरी त्याची सचिनशी तुलना केली असली तरी सचिन त्याच्या पुष्कळच पुढे आहे. सचिनचे विक्रमच इतके विलक्षण आहेत की सध्या तरी त्याला कुणी मागे टाकेल, असं वाटत नाही. पण एका बाबतीत इंझमामने सचिनवर कुरघोडी केलीये. कसोटी क्रिकेटमध्ये इंझमामच्या नावावर त्रिशतक जमा आहे. न्यूझीलंडची गोलंदाजी फोडून काढत त्याने 2002 च्या मे महिन्यात लाहोर कसोटीत 38 चौकार आणि 9 षटकारांची आतषबाजी करत 329 धावा तडकावल्या!

पाकिस्तानी लष्करशाहीत तसेच पाकिस्तान क्रिकेटमधील वादळी परिस्थिती बघता तो अजूनही कर्णधारपदी टिकलाय हे देखील एक आश्चर्यच. पाकिस्तान क्रिकेटला परंपरा आहे ती वादग्रस्त कर्णधारांची. इंझीने मात्र ती खंडित केली. क्रिकेटच्या मैदानात चिडलेला इंझमाम क्वचितच दिसतो, अपवाद टोरांटोतील भारताविरुद्धच्या सहारा चषकातील सामन्याचा. एका प्रेक्षकाने ' आलू, आलू ' असा घोषा लावत त्याचा पिच्छा पुरवल्यावर स्वारी भलतीच भडकली व बॅट उगारीतच प्रेक्षकांमध्ये मुसंंडी मारून घुसली. हे प्रकरण चिघळलं व न्यायालयापर्यंत गेलं. पण अखेरीस मिटलं. दोन वर्षांपूवीर् विश्वचषक स्पधेर्त त्याची युुसुफ योहानाशी चकमक उडाली. या प्रकरणावर पडदा पडला खरा पण इंझमामला ही विश्वचषक स्पर्धा खराबच गेली. तब्बल तेवीस पौंड वजन घटविणाऱ्या इंझमामने संपूर्ण स्पधेर्त केवळ 16 धावाच केल्या. अर्थातच त्याची संघातून हकालपट्टी झाली. नंतर मात्र पुनरागमनाची संधी मिळाल्यावर त्याने मुलतान कसोटीत घरच्या मैदानावर बांगलादेशाविरुद्ध नाबाद 138 धावांची संस्मरणीय खेळी करून लाज राखली आणि पाकला एक गडी राखून निसटता विजय मिळवून दिला. या शतकी खेळीमुळे त्याला कर्णधारपदी बढती मिळाली.

प्रतिर्स्पध्यांविरुद्ध कुत्सित उद्गार काढण्याचा इतर पाक कर्णधारांचा खवचट वसा त्याने घेतला नाही. माजी प्रशिक्षक जावेद मियाँदाद तसेच पाक निवड समितीचे माजी अध्यक्ष आमिर सोहेल यांच्यासारखा तो रासवटही नाही. अतिशय शांत व मृदू भाषेत मतं मांडण्याची त्याची पद्धत विलक्षणच आहे. कदाचित मुलतानसारख्या दूरच्या, साध्यासुध्या गावातून आल्याचा तो परिणाम असावा. लाहोर, कराचीवाल्यांसारखी मस्ती, मिजास आणि मग्रुरी त्याच्या वागण्याबोलण्यात कधीच नसते. तो मुलतानी मातीसारखा मऊशार असतो. पत्रकार परिषदेत तो इतका मंद गतीने बोलतो की आपण आकाशवाणीवरचे स्लो स्पीड बुलेटिनच ऐकत आहोत, असा भास होतो. मैदानात उतरल्यावर मात्र त्याची बॅट बोलते. पूल आणि उंचावरून टोलवलेले ड्राईव्हज् ही तर त्याची खासियत. स्पिनर्सचा समाचार घेतानाचं त्याचं पदलालित्य नजरेचं पारणं फेडतं. सहा फूट दोन इंच उंची भारदस्त देह सांभाळत तो ज्या सहजतेने स्पिनर्सचा समाचार घेतो आणि बेडरपणे तेज गोलंदाजीला सामोरा जातो ते क्रि केट मैदानातील दृश्य विलोभनीयच. त्याची बॅट सहज फिरताना त्याच्या खात्यात कधी 60, 70 धावा जमा होतात, ते कळतही नाही. मग प्रतिस्पधीर् कर्णधाराच्या कपाळावर आठ्या पडतात. सौरभ गांगुली, जरा जपून रे बाबा! गेल्या वषीर् इंझीने लाहोरच्या गडाफी स्टेडियमवर शतक झळकावलं आणि पाकिस्तानने कसोटीही जिंकली. या आठवणी आजही कायम आहेत. तेव्हाच पाकमध्ये कसोटी सामनाच नव्हे तर मालिकाही जिंकण्याचा पराक्रम भारताने केला. पण नवलाईची बाब म्हणजे कर्णधारपदावरून इंझमामची उचलबांगडी झाली नाही. अलीकडे ऑस्ट्रेलियातही पाकवर सपाटून मार खाण्याची आपत्ती ओढवली. पण इंझमाम हलला नाही.

वादंगांच्या गदारोळात सुरू होत असलेला हा भारताचा दौरा केवळ पाकिस्तान संघासाठी नव्हे तर इंझमामसाठीही महत्त्वाचा ठरणार आहे. या दौऱ्यातील कामगिरीवरच त्याच्या कर्णधारपदाची पुढील वाटचाल अवलंबून राहील. सूड भावनेने किंवा बदला घेण्याच्या इराद्याने आम्ही भारत दौऱ्यात खेळणार नाही, असं इंझमामने बीबीसीला दिलेल्या मुलाखतीत म्हटलं असलं तरी भारत-पाक क्रिकेट मालिका म्हणजे जंग असते, याची तमाम क्रिकेट जगताला जाणीव आहे. निगाह रखो! जंग शुरू हो रहा है!!

... आणि इंझमामनं हे जंग जिंकलं तर पाकिस्तानात त्याच्या स्वागतासाठी केवळ काश्मिरी गुलाबांच्या पायघड्या नसतील तर त्याखालच्या सुगंधी मुलतानी मातीवर क्रिकेटवेड्या रसिकांची खूषबहार मनंही अंथरलेली असतील!

शरद कदेकर

 
</text>
</doc>
