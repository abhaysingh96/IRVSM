<doc>
<docno>1033591.cms.txt</docno>
<text>
 
संवाद
सुरस आणि चमत्कारिक...अद्भुत आणि नाट्यमय!
[ Saturday, February 26, 2005  05:59:54 pm]


सत्य आणि काल्पनिक यांच्या मिश्ाणातून अद्भुत जन्म घेतं आणि ते खमंग पेश केलं की त्यातून सुरस आणि चमत्कारिक सत्यकथा-मिथ्यकथा- दंतकथा-आख्यानं-उपाख्यानं आणि काय काय निर्माण होतं. या सगळ्यांचं मिळूनच तर ' जगणं ' सिद्ध होत असतं. जगणं अद्भुत असतं आणि दोन डोळ्यांना दिसणाऱ्या वास्तवाच्या पलीकडेही ते पसरून असतं. तसं नसतं तर ' आटपाट नगर...इथे उंदिर धटिंगण आणि माणसे उंदरांप्रमाणे जिवाला भिऊन जगतात ', या वाक्यापासून सुरू होऊन ' नगरातील रहिवाशांपैकी बहुतेकांस एव्हाना पुच्छ फुटले आहे. हे एकीकडे झाले असता नगरपालाचे रुपान्तर पुच्छावर न थांबता स-पुच्छ पूर्ण मूषकात झाले आहे. याचा अर्थ नगरातील भावी उत्क्रांतीची दिशा यातून स्पष्ट होत आहे... ' या शेवटाकडच्या भागात येणाऱ्या अन्वर्थक वाक्यापर्यंतच्या दरम्यान पसरलेल्या ' कादंबरी दोन ' मधल्या ठायी ठायी येणाऱ्या अद्भुततरम्य घटना आणि वर्णनांमध्ये वास्तवाचा आभास होत राहिला नसता.

विजय तेंडुलकरांनी लिहिलेली ' कादंबरी दोन ' ही कादंबरी वाङ्मयातली ' घटना ' आहे, याची नोंद ती वाचून संपताच मनात होते, ती अनेक कारणांनी. एकतर ती पूर्णपणे राजकीय आहे. राजकीय कादंबरी मराठीत नवी नाही. पण ही ' अराजकीय राजकीय ' कादंबरी आहे. म्हणजे आजच्या नीतिशून्य अराजकवादी राजकारणाचा ऑक्टोपसी चेहरा ती पकडते. मुळात हा पूर्ण चेहरा दिसणं कठीण, पण त्या चेहऱ्यावर चढवलेले मुखवटे, चेहऱ्यामागचे चेहरे आणि त्या चेहऱ्याच्या मागच्या भागात असलेल्या मेंदू नामक अवयवात घडणाऱ्या उलथापालथी, अंत:स्तरीय राजकारण यांची नोंद ठेवणं तर त्याहून महाकठीण. तेंडुलकर या दोन्ही गोष्टी साधतातच, पण या संपूर्ण पटलाचं आकलन शब्दांच्या चिमटीत समर्पक आणि धीटपणे मांडून त्यावर भाष्यही करतात. ' राजकारणात भुई धरून राहण्यास पर्याय नाही. राजकारण अनेक करतात परंतु कितीही विलंब लागला तरी जो धीर, पुढील नियोजन व प्रयत्न न सोडता व न कंटाळता संधीची वाट पहातो तोच अखेर यशस्वी व संधिसाधू राजकारणी होतो ', अशी आधुनिक दार्शनिक सुभाषितं अर्थात राजकीय सत्यं अधुन-मधून पण सतत आढळतात, ती त्यांच्या या समग्र आकलनामुळेच.

तेंडुलकरांनी राजकारणाचं बहुस्तरीय दर्शन घडवण्यासाठी स्वीकारलेली अतिवास्तववादी शैली, हे कादंबरीचं दुसरं वैशिष्ट्य. खरं म्हणजे हा मॅजिकल रिअॅलिझम आहे. यातलं आटपाट नगर हे फँटसीत शोभावं असं असलं तरी ती मुंबई किंवा तत्सम महानगरीच असणार, हे उघडच कळतं. कारण ते भारतातलंच आहे आणि भारतीय इतिहासातले, ऐतिहासिक पुरुषांचे अनेक दाखले जागोजाग आहेत. कधीकधी ही नगरी देशाचंही रुपक वाटू लागते. नगरातले उंदिर माजले आहेत आणि त्यांच्या दहशतीपुढे माणसांनी मान टाकली आहे. उंदरांच्यातली घाबरटपणाची लक्षणं माणसांत उतरली असून ती सरपटत चालतात. उंदिर खंडण्या गोळा करतात, बलात्कार करतात, खून करतात, पण त्यांच्याविरुद्ध ब्र काढायची कुणाची हिंमत नाही. अंडरर्वल्डची ही काहीशी वेगळी बैठक तयार करून तेंडुलकर आता पुढे कुठल्या वाटेने नेणार, याचा काहीसा अंदाज येऊ लागतो, तोच बासरीवाला आणि उंदरांची लोककथा वापरून ते नवाच चकवा देऊन नव्या मिथकाला जन्म देतात. कुणी एक अवलिया नगरात उपटतो आणि कुणाच्या ध्यानीमनी नसताना दुधी भोपळ्याचं वाद्य वाजवून नगरातल्या सर्व उंदरांना एका भल्या पहाटे समुदात नेऊन बुडवतो. आतापर्यंत ही उंदरांचीच गोष्ट होणार, अशी अटकळ बांधून असलेल्या वाचकाला उंदिर ही जमातच संपल्यावर पुढे काय, असा प्रश्ान् आता पडतो आणि बघता बघता नगरपाल गोष्टीचा ताबा घेतो. या नगरपालावर ओढवलेल्या गोष्टी आणि त्या सर्वांना तोंड देत त्याचं टिकून राहणं (यात त्याचा विजनवास, त्याच्या खुनाची कॉन्स्पिरसी, हिजड्यांच्या वस्तीत राहणं, आपल्या घरातच दिवाभिताचं जगणं, व्यक्तिमत्व बदलत जाणं इ. सर्व येतं) हे केवळ कल्पनातीत आहे. सस्पेन्स थ्रिलर कादंबरी ओढत नेते तशी ' कादंबरी दोन ' वाचकाला गुंगवून टाकते. यात वेषांतरं आहेत, खून आहेत, दगलबाजी आहे, आत्महत्या आहे. घटना वैपुल्य, नाट्यमय कलाटण्या आणि हे सर्व वर्णन करणारी चित्रमय शैली या मूलभूत घटकांवर हा पसारा उभा राहतो.

कादंबरीत पात्रं अनेक असली तरी निवेदक हे सगळ्यात प्रमुख पात्र. हा निवेदक साधा कथनकार नसून त्याला पत्रकाराचा डोळा आहे. त्यामुळे तो घडलेला वृत्तान्त जसा सांगतो, तसाच घटिताच्या पलीकडचा, छोट्या कृतींच्या आड दडलेला मजकूरही सांगतो आणि राजकीय विश्ोषकाप्रमाणे पुढे काय होणार, याचेही अंदाज देतो. अनेक ठिकाणी एकाच वेळी काय काय घडतं आहे, याचा आँखोंदेखा हाल देत परिस्थितीचं दर्शन घडवतो. यात नगरातल्या दंगलीत गर्भवतीचं पोट चिरून अर्भकाला ठार करणं, मूतीर्च्या डाव्या डोळ्यातून पाणी येणं, उत्क्रांतिवादी पुच्छसेनेची स्थापना अशा वाचकाला परिचित वाटू शकणाऱ्या घटनांचीही तिरकस नोंद ठेवतो. पण केवळ वृत्तान्तकथन शैलीचाच तेंडुलकर वापर करत नाहीत, तर भारतीय कथा वाङ्मयातली बृहद्कथेची शैली ते वापरतात आणि कथानकातून कथानकं निर्माण करत जातात. एकाचवेळी अनेक उड्या घेण्यासाठी तर ही शैली उपयोगी पडतेच पण कथेतल्या अद्भुतालाही साह्यकारी ठरते. आपल्या मिताक्षरी शैलीला फाटा देऊन दीर्घपल्ल्याची वाक्यरचना अनेकदा तें करतात. समग्र वास्तव कवेत घेण्यासाठी वास्तववादी लेखनशैली तोकडी पडते आहे, याचं भान त्यांनी योग्यवेळी दाखवलं आहे.

सारांश हा की, अनेकानेक कारणांनी ' कादंबरी दोन ' ची दखल घेणं सगळ्यांनाच अपरिहार्य ठरणार आहे.

जयंत पवार

( कादंबरी दोन : विजय तेंडुलकर, राजहंस प्रकाशन, पुणे. पाने: 237, किंमत: 175 रुपये)

 
</text>
</doc>
