<doc>
<docno>1033685.cms.txt</docno>
<text>
 
महाराष्ट्र
कापसाला अनुदान हवे
[ Saturday, February 26, 2005  07:23:44 pm]


वर्धा : कापूस निर्यातीला साखरनिर्यातीप्रमाणे अनुदान देण्याच्या प्रक्रियेतील नेमका अडथळा कोणता, असा प्रश्ान् कापूस उत्पादकांच्या मनात निर्माण झाला आहे, अशी माहिती शेतकरी नेते विजय जावंधिया यांनी केंदीय कृषीमंत्री शरद पवार यांना पत्र पाठवून दिली आहे.

मुक्त अर्थव्यवस्थेच्या नावाखाली कापूस उत्पादक शेतकऱ्यांना सापत्नभावाची वागणूक दिली जाते, असे यात म्हटले आहे. माजी पंतप्रधान अटलबिहारी वाजपेयी यांच्या काळात 100 लाख कापूस गाठी आयात झाल्या. राज्यातील एकाधिकार कापूस खरेदी योजनेच्या तोट्याचे, हे एक मुख्य कारण असल्याचेही नमूद करण्यात आले आहे. वाजपेयी सरकारने साखर बाजारातील मंदी थांबविण्याकरिता साखरेच्या आयात करात शून्य टक्क्यांवरून 60 टक्क्यांपर्यंत वाढ केली होती. तसेच साखरेचा अतिरिक्त साठा निर्यात करण्यासाठी अनुदान दिले होते.

मागील हंगामात कापूस बाजारातील तेजीमुळे देशात कापसाच्या पेऱ्यात 20 ते 25 टक्क्यांची वाढ झाली. त्यामुळे उत्पादनात वाढ दिसत आहे. भारतीय बाजारात समर्थन मूल्यात खरेदी करूनही केंदीय कापूस महामंडळाला तोटा आहे.

अशा वेळी सरकारने कापूस उत्पादनासाठी अनुदान न देण्याची भूमिका घेतली असून वाणिज्य व अर्थ राज्यमंत्र्यांचा अनुदानाला विरोध असेल, तर कापूस उत्पादकांच्या वतीने पवार यांनी सत्याग्रह करावा, असे आवाहन पत्रात करण्यात आले आहे.

मुक्त अर्थव्यवस्थेत गहू, तांदूळ, पांढरी साखर यांच्याप्रमाणेच कापसालाही अनुदान मिळावे, असे शेतकऱ्यांचे म्हणणे आहे.

 
</text>
</doc>
