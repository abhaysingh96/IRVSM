<doc>
<docno>1033932.cms.txt</docno>
<text>
 
महाराष्ट्र
मिळून साऱ्याजणी ...
[ Saturday, February 26, 2005  10:46:40 pm]


म. टा. प्रतिनिधी

पुणे : गृहिणी, सखी, सचिवा याच्याही पुढे जाऊन एखाद्या शहराचे नेतृत्त्व यशस्वीपणे करण्यापर्यंत मजल मारलेल्या पुणे आणि पिंपरी-चिंचवडच्या आजीमाजी महापौर शनिवारी एका व्यासपीठावर एकत्र आल्या... निमित्त होते ' पुणे श्रमिक पत्रकार संघा ' ने आयोजित केलेल्या वार्तालापाचे.

पुण्याच्या पंचकन्या म्हणता येतील अशा कमल व्यवहारे, वंदना चव्हाण, वत्सला आंदेकर, दीप्ती चौधरी या माजी आणि सध्याच्या रजनी त्रिभुवन अशा पाच महापौर, तसेच पिंपरी-चिंचवडच्या पहिल्या महापौर अनिता फरांदे आणि विद्यमान महापौर मंगला कदम या सातही जणींनी मनमोकळ्या गप्पा मारल्या ... महापौरपदाची जबाबदारी असताना राजकीय पक्ष, राजकारण, पक्षांतर्गत हेवेदावे या सर्वांच्या पलीकडे जाऊन आलेल्या विविध अनुभवांची शिदोरी माजी महापौरांनी उलगडली, तर आजी महापौरांनी आगामी योजनांची माहिती पत्रकारांना सांगितली.

आपले अनुभव सांगताना फरांदे म्हणाल्या की, नगरसेविका झाल्यानंतर अनपेक्षितरित्या महापौरपद मिळाले. कामाचा कोणताच अनुभव नव्हता. सभागृह चालवणे सुरुवातीला महाकठीण काम वाटले. पण, नंतर अनुभवांनीच शिकवण दिली. महापालिकेच्या इमारतीमध्ये काहीजणं शस्त्र घेऊन येतात, याविषयी आयुक्तांकडे लेखी तक्रार केली. त्यात सभागृहात मेटल डिक्टेटर बसवण्याविषयी लिहिले होते. याला पक्षाच्या तसेच विरोधी पक्षानेही विरोध केला आणि महापौरांचा निषेध करून सर्व सभासद सभेतून निघून गेले. अशावेळी सभा तहकुबीची सूचना मांडायला एकही नगरसेवक सभागृहात नव्हते. अशावेळी उशिरा आलेल्या नगरसेवकाला तहकुबीची सूचना मांडायला लावली आणि सभा तहकूब झाली.

खुल्या गटातून पहिल्या महापौर म्हणून निवडल्या गेलेल्या कमल व्यवहारे म्हणाल्या : पहिला महापौर म्हणून बराच मान मिळाला, भरपूर कौतुकही झाले. पाण्याचा प्रश्ान् हा कळीचा मुद्दा होता. अनेक जलकेंदांची रखडलेली कामे पूर्ण केली. बहुमजली पाकिर्ंगची योजना राबवून आर्यन सारखा वाहनतळ विकसित केला.

' वेल एज्युकेटेड ' महापौर म्हणून एक वर्षांचा कार्यकाळ घालवलेल्या वंदना चव्हाण म्हणाल्या : एक महिला महापौर झाल्यानंतर लगेचच दुसरा मान एका महिलेला मिळेल असे स्वप्नातही वाटले नाही. देशाच्या सुवर्णमहोत्सवी वर्षांतच हा मान मिळाल्याचा भरपूर आनंद झाला. बहुसंख्य जनता ही निरक्षर असल्याने लोकसंख्येसारखे प्रश्ान् देशाला भेडसावू लागले आहेत. त्यामुळे मोठ्या प्रमाणात साक्षरता अभियान घेऊन 44 हजार जणांना साक्षर करू शकले याचा आनंद वाटतो.

सॅनहोजे आणि ब्रेमेन या देशांशी मैत्रीपूर्ण करार केल्यामुळे माहिती तंत्रज्ञानाचा ओघ पुण्यात येण्याला सुरुवात झाली. राज्यात भाजपचे सरकार आणि पुणे महापालिकेत काँग्रेसचे अशावेळी राज्य सरकारात काम करून घेणे अवघड होते अशातही अनेक कामे मागीर् लागल्याचे चव्हाण म्हणाल्या.

' थिंक ग्लोबल बट अॅक्ट लोकल ' असा दृष्टीकोन नव्या महापौरांनी ठेवला पाहिजे, असा सल्लाही चव्हाण यांनी दिला. सर्वांत ' डॅशिंग पर्सनॅलिटी ' म्हणून महापौरपदाचा एक वर्षांचा काळ घालवलेल्या आंदेकर यांनी बिनधास्त प्रांजळपणे आपल्या भावना यावेळी व्यक्त केल्या. महापौर झाल्यानंतर त्यावेळचे गृहमंत्री लालकृष्ण अडवाणी यांचे स्वागत करण्यासाठी जावे लागले तेव्हा आयुष्यात पहिल्यांदा विमानतळ पाहिल्याचे सांगताना वत्सलाआक्काला कोणताही संकोच वाटला नाही. गुन्हेगारी पार्श्वभूमी असतानाही महापौरपद मिळाल्याचे खरेच वाटले नाही, रोज लाल दिव्याच्या गाडीत बसताना स्वत:ला चिमटा घेऊन पाहायची, असे सांगतानाही त्यांना कोणताच कमीपणा वाटला नाही.

महापौर निवासासाठी एक कोटी रुपये खचीर् घालण्यापेक्षा गोरगरीब झोपडपट्टीतल्या जनतेसाठी शौचालय बांधण्याची योजना आखली. सरकारी कामांच्या मागे लागून ' सरकारी काम सहा महिने थांब ' यामध्ये न अडकता आधीच्या महापौरांनी केलेल्या योजना पूर्णत्त्वाला नेणे हे एकच ध्येय ठेवले, असे आंदेकर म्हणाल्या.

सर्वात जास्त काळ महापौरपदाचा कार्यभार लाभलेल्या चौधरींनी परदेश दौऱ्यांपासून ते महापौर निवासापर्यंत अनेक कामे पूर्ण झाल्याने समाधान व्यक्त केले तर, आजी महापौर त्रिभुवन यांनी झोपडपट्टीतल्या जनतेला प्राधान्य देणार असल्याचे सांगितले. कदम यांनी महिलांच्या आरोग्यासाठी त्यांची मोफत तपासणीपासून ते घर घेताना त्यात गृहिणीच्या नावाचाही समावेश करण्याच्या मागणीला जोर लावणार असल्याचे सांगितले. पिंपरी- चिंचवडमध्ये अनेक सुधारणा करणार असून पुण्याकडे येणारा विद्यार्थ्यांचा लोंढा कमी करण्यासाठी शैक्षणिक संस्था उभारण्यावर भर असल्याचे कदम म्हणाल्या.

 
</text>
</doc>
