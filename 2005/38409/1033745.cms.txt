<doc>
<docno>1033745.cms.txt</docno>
<text>
 
खास बात
न्यायाची अपेक्षा
[ Saturday, February 26, 2005  08:13:12 pm]


माननीय अर्थमंत्री पी. चिदंबरम्

यांसी स. न. वि. वि.

आपल्या 2005 च्या बजेटबाबत आपल्याकडे लोकांच्या अपेक्षा व सूचनांचा ओघ लागला असणार आणि त्यांचा सारासार विचार करून आपण बजेटवर अखेरचा हात फिरवण्यात व्यग्र असाल. हे बजेट आठ जुलै 2004 च्या पहिल्या बजेटपेक्षा अधिक अर्थपूर्ण असणार ; कारण त्यावेळी आपल्याला जेमतेम तीन-चार आठवडे मिळाले होते. याउलट आताच्या बजेटची आखणी व मांडणी करायला आपल्याला जवळजवळ सात महिने मिळाले. बजेट अधिक अर्थपूर्ण व जनताभिमुख व्हावे यादृष्टीने काही महत्त्वाच्या सूचना मांडत आहे.

वाय. व्ही. रेड्डी यांच्या अध्यक्षतेखालील तज्ज्ञ समितीने शिफारस केल्याप्रमाणे, कर सवलती, कर कपात आणि कर रिबेट याबाबतच्या सवलतींचा गैरफायदा उठवणाऱ्यांवर ऋण कर आकारणी (निगेटिव्ह टॅक्सेशन) आज ना उद्या लावण्याचा आपण विचार करत असणार. तसेच या सर्व सवलती कमी किंवा रद्दच करण्याचाही विचार आपल्या मनात असेल. गेल्या वषीर् केळकर टास्क फोर्सनेही अशा सवलतींत कपात करण्याची सूचना केली होतीच. या पार्श्वभूमीवर प्रामाणिक करदात्यांना याची भरपाई मिळाली म्हणून प्राप्तिकराच्या बाबतीत करमाफ उत्पन्नाची मर्यादा बिनशर्त व थेट एक लाख रुपये करावी. गेल्या अर्थसंकल्पातून आपण एक लाखापर्यंत उत्पन्न असणाऱ्यांनी कर भरू नये, असे म्हटले होते खरे, पण एक लाखापेक्षा ज्यांचे उत्पन्न थोडेसे जरी जास्त असले तर त्यांना वास्तविक 50 हजारांपेक्षा ते उत्पन्न जेवढ्या रकमेने जास्त असेल तेवढ्या रकमेवर प्राप्तिकर भरावा लागणार आहे. परिणामी, अनेकांना ही एक लाखाची सशर्त वाढीव मर्यादा लाभदायक ठरणार नाही. त्यामुळे यावेळच्या अर्थसंकल्पात आपण ही प्राप्तिकर माफीची उत्पन्न मर्यादा सर्वांसाठीच सरसकट एक लाख रुपये करावी.

दुसरे असे की, आपण गेल्या अर्थसंकल्पातून ज्येष्ठ नागरिकांसाठी 9 टक्के व्याजदराची बचत योजना सुरू केली व ती सकृतदर्शनी खूपच आकर्षक वाटली ; पण नंतर असे कळले की, या योजनेनुसार मिळणारे 9 टक्के व्याज हे 80 एल खालील सवलतीस पात्र नाही. याचा अर्थ असा की, हे व्याज ज्येष्ठ नागरिकांचे '' इतर साधनांपासूनचे उत्पन्न '' म्हणून मानले जाईल व तो ज्येष्ठ नागरिक ज्या उत्पन्न गटात (स्लॅब) बसेल त्यानुसार त्याला या योजनेतून मिळणाऱ्या व्याजावर 10 टक्के , 20 टक्के किंवा 30 टक्के प्राप्तिकर भरावा लागेल. परिणामी त्याला 9 टक्के व्याज न मिळता प्रत्यक्षात कमीच व्याज मिळेल. उदा. तो ज्येष्ठ नागरिक जर 10 टक्के कर स्लॅबमध्ये असेल तर त्याला 8.10 टक्के व्याज प्रत्यक्षात पदरात पडेल , 20 टक्क्यांच्या स्लॅबमध्ये असेल तर रु. 7.20 टक्के व 30 टक्क्यांच्या स्लॅबमध्ये असेल तर रु. 6.30 टक्के व्याज प्रत्यक्षात मिळेल व अशारीतीने 9 टक्के व्याज हा केवळ एक प्रकारचा भुलभुलैयाच ठरेल. असे होऊ नये यासाठी 80 एल कलमातील सवलतीसाठी ही व्याज रक्कम पात्र ठरवावी. इतकेच नव्हे तर यूटीआयमधील गुंतवणुकीसाठी जसे आणखी तीन हजार रुपये व्याज या कलमाखाली धरले जाऊन एकूण सवलतपात्र व्याज रक्कम पंधरा हजार होते. तसेच या योजनेतील व्याजही धरले जावे. खरे म्हणजे ज्येष्ठ नागरिकांसाठी 80 एल खालील व्याज सवलतपात्र रक्कम एकूण वीस हजारपर्यंत या वेळच्या अर्थसंकल्पातून वाढवावी.

तिसरी सूचना कंपनी कराच्या संदर्भात आहे. माननीय मंत्रिमहोदय, आपणास आठवत असेलच की, आपण नऊ वर्षांपूवीर् अर्थमंत्री असताना 1996-97 च्या अर्थसंकल्पातून ' मॅट ' म्हणजे किमान पर्यायी कर कंपन्यांवर आकारला व हा कर सरसकट सर्व कंपन्यांवर नसून ज्या कंपन्या करसवलतींचा पुरेपूर फायदा घेऊन आपले टॅक्स प्लॅनिंग असे करतात की, त्यांना काहीही कर भरावा लागत नाही. अशा शून्य-कर कंपन्यांनी राष्ट्राच्या तिजोरीला काही योगदान करावे म्हणून आपण त्यांच्यासाठी मिनिमम पर्यायी कर आणला. या करामागचा हेतू, त्याचे प्रयोजन योग्य आहे ; परंतु आता आपण या अर्थसंकल्पातून एकूणच सर्व करपद्धतीत सुधारणा करणार आहात व त्या करताना कंपन्यांना देण्यात येणाऱ्या काही सवलती मागे घेणार असाल तर अशा परिस्थितीत शून्य कर कंपन्या फारशा अस्तित्वात राहण्याची शक्यता नाही. तेव्हा अशा परिस्थितीत मॅट अस्तित्वात ठेवणेही अप्रस्तुत आहे. त्यामुळे एक तर हा कर रद्द करावा किंवा त्याविषयीच्या तरतुदींची फेररचना तरी करावी. आपण जर काही प्राधान्य क्षेत्र उद्योगांच्या (उदा. इन्फ्रास्ट्रक्चर व टेलिकॉम उद्योग) सवलती चालू ठेवणार असाल तर अशा परिस्थितीत मॅट हा नव्या गुंतवणुकींसाठी मोठाच अडसर ठरण्याची भीती आहे. अशा परिस्थितीत तो मागे घेणे किंवा तो शिथिल करण्याच्या दृष्टीने त्याची फेररचना या अर्थसंकल्पातून करणे उचित ठरेल. हा कर आपल्या दृष्टीने चालू ठेवणे आवश्यक आहे, असे वाटत असेल तर माझी सूचना अशी आहे की, सेनव्हॅटचे जसे क्रेडिट उद्योगांना दिले जाते त्याच धतीर्वर मॅटचे क्रेडिट त्या-त्या उद्योगाला पुढील वषीर् किंवा भविष्यकाळात त्याच्या त्या वर्षातील करबोजाच्या संदर्भात दिले जावे.

शेवटी आणखी एक सूचना कंपन्यांच्या संदर्भात करतो. लाभांशाच्या संदर्भात आज भारतीय कंपन्यांवर लाभांश वाटप कर ( डिव्हिडंड डिस्ट्रिब्यूशन टॅक्स) 12.5 टक्के आहे. याशिवाय त्यांच्यावर 35 टक्के उत्पन्न कर आहेच. या उलट विदेशी कंपन्यांवर 40 टक्के कर आहे. करातील समानतेच्या दृष्टीने विचार करता भागधारकांच्या पदरात समान असा निव्वळ मोबदला पडणे आवश्यक आहे आणि हे साध्य करायचे असेल तर लाभांश वाटप कराचा दर सध्याच्या 12.5 टक्क्यांवरून 8 टक्क्यांवर उतरवणे आवश्यक आहे. तसे केले तरच विदेशी कंपन्यांइतकेच भारतीय कंपन्यांच्या शेअरहोल्डर्सना निव्वळ उत्पन्न मिळण्याची खात्री राहील.

तशा आणखीही काही सूचना मनात आहेत ; परंतु त्या सर्व मांडून आपल्या अर्थसंकल्पाच्या कामांच्या व्यग्रतेत व्यत्यय आणणे उचित वाटत नाही, म्हणून अगदी निकडीच्या वाटल्या तेवढ्याच सूचना वर मांडल्या आहेत. आपण अर्थसंकल्पातून त्यांना न्याय द्यावा ही विनंती.

आपला,

प्रा. डॉ. यशवंत रारावीकर

 
</text>
</doc>
