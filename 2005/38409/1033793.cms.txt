<doc>
<docno>1033793.cms.txt</docno>
<text>
 
विज्ञान-तंत्रज्ञान
मग अमरत्व आपलं आहेच!
[ Saturday, February 26, 2005  09:04:14 pm]


भले-बुरे असे दोन्ही दिवस दाखवणाऱ्या या आयुष्याच्या तुम्ही प्रचंड प्रेमात आहात का ? या अजब रंगारंग दुनियेपास्नं आणि आपली-आपली म्हणून जवळ केलेल्या आपल्या माणसांपास्नं आपली कध्धी कध्धी ताटातूट होऊ नये असं तुम्हाला मनोमन वाटतं का ? तर मग तुमच्यासाठी गुडन्यूज आहे. येस्... माणसाला ' अमरत्व ' हासिल होणारेय. आणि तेही येत्या अवघ्या वीसएक वर्षांत...

' आणखी फक्त वीस वर्षं जगा. नव्हे, आणखी फक्त वीस वर्षं तुम्ही ठणठणीत राहाल याची कटाक्षाने खबरदारी घ्या. मग तिथून पुढे तुम्हाला मृत्यूची चिंता करण्याची गरजच उरणार नाही. कारण तोवर बहुधा मानवाने अमरत्व हासिल केलेलं असेल. '

हे कुणा ऐऱ्यागैऱ्याचं किंवा एखाद्या तोल ढळलेल्या भंपक बाबा-महाराजाचं भाकित नव्हे. हे भाकित करणाऱ्या रे कुर्झवील या संशोधकाच्या नावावर अनेक गौरव-सन्मान-पुरस्कार जमा आहेत. आणि, भाकितं करण्याची त्याची सवयही जुनीच आहे. 1990 साली प्रकाशित झालेल्या ' द एज ऑफ इंटेलिजन्ट मशीन्स ' या त्याच्या पुस्तकात त्याने जागतिक स्तरावरील कंप्युटर नेटवर्कच्या विकासासंदर्भात भाकित केलं होतं आणि या ' र्वल्डवाइड कंप्युटर नेटवर्क ' ची फळं आपण सारे चाखतोच आहोत. तसा तो निव्वळ भाकितं वर्तविण्यात गुंतलेला नाही. त्याचं सर्वाधिक जगद्विख्यात संशोधन म्हणजे अंधांसाठी कुठलाही टाइपफेस मजकूर वाचून देणारं पहिलंवहिलं ' रीडिंग मशीन '. ' एमआयटी ' या अत्यंत प्रतिष्ठित शैक्षणिक संस्थेचा ' ग्रॅज्युएट ' असलेल्या कुर्झवीलने संशोधकांसाठीचा ' ऑस्कर ' समजलं जाणारं, पाच लाख डॉलर्सचं लेमेल्सन- एमआयटी पारितोषिक तर पटकावलं आहेच, शिवाय 1999 चं ' नॅशनल मेडल ऑफ टेक्नॉलॉजी अवॉर्ड ' ही त्याला मिळालं होतं. जगभरातील अनेक मान्यताप्राप्त मासिकांतून त्यानं ' इंटेलिजन्ट मशीन्स ' संदर्भात लिखाण केलं असून क्रिस्टियन सायन्स मॉनिटरने यापूवीर्च त्याचा ' मॉडर्न एडिसन ' म्हणून गौरवही केला आहे. अगदी अलीकडे त्यानं पटकावलेला लौकिक म्हणजे 2002 सालीच त्याचा ' इन्वेन्टर्स हॉल ऑफ फेम ' मध्ये समावेश करण्यात आला आहे.

तर अशा या कुर्झवीलनं , ' निसर्गाच्या लहरींनुसार मात खाणाऱ्या इतर तमाम प्राणिमात्रांपैकी मानव एक नाही '- असं वक्तव्य करणं काहीसं औद्धत्यपूर्ण वाटतं खरं... पण त्याची आजवरची भाकितं हे नुसते हवेतले अंदाज नाहीत हेही तितकंच खरं. आणि, इतर कुणी त्याला गांभीर्यानं घेवो न घेवो तो स्वत: मात्र पुढल्या वीस वर्षांचा टप्पा विनाअडथळा पार पाडण्यासाठी कसून मेहनत घेतो आहे.

त्याच्या दैनंदिन कार्यक्रमात सुमारे 250 सप्लीमेंट्स ( अर्थातच व्हिटॅमिन्स आदिंच्या), आठ ते दहा कप अल्कलाइन पाणी आणि ' ग्रीन टी ' चे दहा कप तो कदापि चुकवत नाही. नित्यनेमाने तो निरनिराळ्या, किमान 40 ते 50 फिटनेस इंडिकेटर्सवर आपल्या प्रकृतीचा लेखाजोखा घेतो. आवश्यकतेनुसार आरोग्यविषयक कार्यक्रमात बदल करतो. कुर्झवील हसत म्हणतो- ' मी अक्षरश: माझं प्रोग्रॅमिंग फाइन-ट्यून करतो. '

मानवाला ' अमरत्व ' हासिल होणं आता फारसं दूर नाही यावर त्याचा इतका ठाम विश्वास आहे की, तोवर आपली प्रकृती ठणठणीत राखणं या 56 वर्षांच्या संशोधकाने चांगलंच मनावर घेतलं आहे. इतरांनीही तशीच खबरदारी घ्यावी असं आवाहन तो आपल्या ताज्या पुस्तकात ' फॅन्टास्टिक वॉयेज : लिव्ह लाँग इनफ टू लिव्ह फॉरएव्हर ' मध्ये करतो.

त्या अर्थाने त्याचं हे नवं पुस्तक एक प्रकारचं ' हेल्थ गाइड ' चं आहे. सुमारे वीस वर्षानंतरच्या तंत्रज्ञानातील प्रगतीच्या ' त्या ' क्रांतिकारक टप्प्यापर्यंत आपलं आरोग्य अबाधित राखण्यासाठीच्या टिप्सच कुर्झवीलने या पुस्तकात दिल्या आहेत. ' रक्तपेशींच्या आकाराचे लाखो-करोडो रोबोट्स ( नॅनोबोट्स) आपल्या शरीरातून प्रवाहित होत आपल्याला चिरतरुण राखण्याचं काम बजावतील. या नॅनोबोट्सकडेच आपली हाडं, स्नायू, रक्तवाहिन्या इतकंच काय तर आपल्या मेंदूतील पेशींच्या दुरुस्तीची जबाबदारी असेल आणि आपल्या जेनेटिक कोडिंगमधील सुधारणा तर थेट इंटरनेटवरूनच डाऊनलोड केल्या जातील. हृदयाचीही गरज मग आपल्याला उरणार नाही '- कुर्झवील आपल्या या नव्या पुस्तकात असंच बरंच काही सांगतो.

गेल्या दशकभरात कुर्झवीलची तंत्रज्ञानाची आवड आरोग्यविज्ञानाकडे वळलीय याचं एक महत्त्वाचं कारण म्हणजे शास्त्रज्ञांना दोन्हींत काही साम्यस्थळं आढळली आहेत, हे होय.

कुर्झवील म्हणतो : आपली सर्व 20 ते 30 हजार जनुकं म्हणजे छोटे सॉफ्टवेअर प्रोग्रॅम्सच आहेत.

अमरत्वाचा क्रांतिकारक टप्पा गाठण्यासाठीचा प्रवास त्यानं तीन ' ब्रिजेस् ' ( सेतूंमध्ये) विभागला असून यातला पहिला ' ब्रिज ' म्हणून येत्या वीस वर्षांत आरोग्य राखण्यासाठीची नियमावलीच त्यानं नमूद केली आहे. दुसरा ब्रिज अर्थातच जैविक तंत्रज्ञानातील क्रांतीचा आहे. थर्ड ब्रिजचा त्यानं दिलेला तपशील म्हणजे तर एखाद्या अचाट साय-फाय फिल्मचं स्क्रिप्टच वाटतं. हा थर्ड ब्रिज म्हणजे कुर्झवीलचं नॅनोटेक्नॉलॉजी आणि आटिर्फिशियल इंटेलिजन्स रेव्होल्युशनचं भाकित. नॅनोबोट्स आपल्या रक्तातून आणि मेंदूतही ' रिपेअरिंग क्रू ' प्रमाणे कसं काम करतील याचं तपशीलवार वर्णन तो इथं करतो. हीच इंटेलिजन्ट मशीन्स रोगांचा नायनाट करून, अवयवांची पुनर्बांधणी करून मानवी बुद्धिमत्तेच्या अवघ्या ज्ञात मर्यादा ओलांडतील, असं तो सांगतो.

टीकाकारांनी कुर्झवीलच्या नेमक्या याच भाकितांना धारेवर धरलं आहे. त्यांच्या मते, तंत्रज्ञानाची वर्तमानातील प्रगती आधारभूत ठेवून कुर्झवीलच्या कल्पनेनं भरारी घेतली आहे.

येल युनिव्हसिर्टीच्या ' स्कूल ऑफ मेडिसिन ' मधील बायोएथिक्सचे प्राध्यापक शविर्न न्यूलंड हे कुर्झवील ' जिनियस ' असल्याचं मान्य करतात. पण त्याचवेळी कुर्झवीलसारख्या बुद्धिमान व्यक्तीनं अमरत्वासारख्या गोष्टींकडे आकृष्ट व्हावं याबद्दल खंतही व्यक्त करतात.

कुर्झवीलला अर्थातच ही टीका मान्य नाही. तो म्हणतो- तंत्रज्ञानातील प्रगतीचा अफाट वेग अद्याप या लोकांच्या ध्यानातच आलेला नाही. दरवषीर् ज्ञानात दुपटीनं वाढ होतेय, हे लक्षात घेतलं असता अल्पावधीतच केवढी पराकोटीची प्रगती साधली जाईल, याचा अंदाज येतो.

' माझी भाकितं काळजीपूर्वक उभारलेल्या शास्त्रीय नमुन्यांवर आधारित आहेत. हे निव्वळ अंदाज नव्हेत. याच्यामागे एक मेथडॉलॉजी आहे. '- इति कुर्झवील.

कुर्झवीलच्या अमरत्वासंबंधीच्या या साऱ्या भाकितांनी खुशाललेल्यांना कामाला लागायला हवं. त्याच्यासारखंच. पुढची वीस वर्षं तेवढी जोखमीची आहेत. नंतर आपले नॅनोबोट्स आहेतच काळजी वाहायला!

जे या भाकितांना भीक घालायला तयार नाहीत ते मात्र सुखानं ' मरायला ' मोकळे आहेत.

आशा कबरे-मटाले

 
</text>
</doc>
