<doc>
<docno>1033596.cms.txt</docno>
<text>
 
संवाद
(न) जन्मलेल्याचेही व्यापारीकरण...
[ Saturday, February 26, 2005  06:02:29 pm]


आज प्रत्येक गोष्टीचे व्यापारीकरण झाले आहे आणि त्यात त्या गोष्टीचा दर्जा खालावतो आहे, असे सर्रास म्हणण्याची आपल्याला सवय लागली आहे. मग काळाप्रमाणे ती गोष्ट खरेच तशी बनण्याची गरज आहे का, असा विचार आपण करत नाही. परंतु, काही वेळा आपल्या कल्पनेच्या पलीकडचे घडते आणि मग आपण सारेच हैराण होऊन जातो. ऑस्ट्रेलियातील सिडनीतून आलेली ही बातमी त्याचा उत्तम नमुना आहे. इबे नावाची ऑनलाइन लिलाव साइट प्रसिद्धच आहे. त्या साइटवर एका महिलेने जाहिरात दिली. ती महिला गर्भार होती आणि तिला मुलगी होणार होती. आपल्याला मुलगा होणार की मुलगी याची चाचणी तिने आधीच केली होती. या मुलीच्या संभाव्य नावाचे हक्क तिने विक्रीस काढले. म्हणजे असे, की जो माणूस तिला किमान साडेसात लाख डॉलर (तब्बल सव्वातीन कोटी रु.) देईल, त्याला तिचे नाव ठरविण्याचा अधिकार मिळेल. त्यातही गोम होती. ते नाव त्या मुलीला पहिल्या पाच वर्षांसाठीच ठेवण्यात येईल. मग ती महिला स्वत: नाव ठेवेल. (कोणी सांगावे, तेव्हाही पुढच्या पाच वर्षांसाठी ती पुन्हा लिलाव पुकारेल) इतके पैसे देऊन फक्त नाव ठेवण्याचा अधिकार कोण घेईल. म्हणून या महिलेने माझा व मुलीचा पाच वषेर् जाहिरात वगैरेसारख्या प्रमोशनल कार्यात तो माणूस वापर करून घेऊ शकेल, असे सांगितले. परंतु त्यात निश्चितपणा नसल्याने कोणत्याही प्रकारे आम्हा दोघींचा वापर करण्याचा अधिकार त्या माणसाला वा कंपनीला असू शकेल, असे तिचे म्हणणे होते. तिने हा लिलाव सात दिवसांसाठी पुकारला होता. म्हणजेच जी काही बोली लावायची ती सात दिवसांतच. परंतु इबे साइटने ती जाहिरात सहाव्या दिवशी काढून टाकण्याचा निर्णय घेतला. या काळात एकाही व्यक्तीने बोली लावली नव्हती. मुळात अशी जाहिरात त्यांनी कशी मंजूर केली हा प्रश्न आहेच. पण उशिरा का असेना , ( न) जन्मलेल्या मुलीचे हित सांभाळण्यासाठी आणि तिला सुरक्षित ठेवण्यासाठी आपण ही जाहिरात काढून टाकत आहोत, असे या साइटने सांगितले. आपल्याकडे एमएमएस प्रकरणातली सीडी एका साइटवर विकायला ठेवली होती. त्या प्रकरणात साइटच्या कंपनीच्या मालकाला तुरुंगवास घडला होता, याची आठवण ताजीच आहे. इबेच्या जाहिरातीत लैंगिक दृष्ये वगैरे काही प्रकार नसला तरी तिचा आक्षेपार्हपणा कमी नव्हता. एपी वृत्तसंस्थेने ही बातमी देताना संबंधित महिलेचे नाव दिलेले नाही किंवा कौटुंबिक पार्श्वभूमीचीही माहिती नाही. या एकाच जाहिरातीवरून व्यापारीकरण कोणत्या थराला जाऊन पोचले आहे, याची कल्पना येईल. तुमच्या वाचनात अशी एखादी जाहिरात आली आहे काय...

हवा खराब है...

आपले विज्ञान तंत्रज्ञान मंत्री कपिल सिब्बल यांनी हवामान खात्याला अलीकडेच जाहीर कानपिचक्या दिल्याची बातमी अद्याप तुमच्या विस्मृतीत गेली नसेल. हवामान खात्याने ' आकाश निरभ्र राहील, पावसाचा थेंबही पडण्याची शक्यता नाही ', असा अंदाज वर्तविला की त्याउलट घडते आणि मुसळधार पाऊस पडतो, असे विनोदाने म्हटले जाते. यासाठी हवामान खात्यावर ठपका ठेवला जात असला, तरी त्यांच्याकडे असलेली उपकरणे आणि आधुनिक तंत्रज्ञान याचाही विचार करावा लागेल. सर्व अत्याधुनिक तंत्रज्ञान पुरवूनही जर हवामानाचे अंदाज साफ चुकत असतील तर नक्कीच गडबड आहे, असे मानावे लागेल. त्याच संदर्भातली ही एक बातमी. रुमानियातून आलेली. तेथील हवामान खात्याच्या प्रमुखाला नुकतेच काढून टाकण्यात आले. त्यांनी (म्हणजे हवामान खात्याने) व्यक्त केलेले अंदाज वास्तवाच्या जवळपासही येत नाहीत, असा आरोप त्यांच्यावर ठेवण्यात आला. त्या देशात अलीकडेच थंडीची त्सुनामी आली होती. त्यामुळे तीन माणसे मरण पावली , ' ब्लॅक सी ' अक्षरश: गोठला. तापमान उणे 36 इतके खाली गेले. इतकी थंडी पडेल याचा अंदाजच हवामान खात्याला न आल्याने सरकार त्यांच्यावर गरम झाले. या खात्याला अत्याधुनिक व महागडी उपकरणे देऊनही त्यांना नीट अंदाज करता येत नसेल तर त्यांना या पदावर राहण्याचा काहीच अधिकार नाही, असे सरकारने बजावले. त्या प्रमुखांकडून सर्व प्रमुख शहराच्या महापौरांना विचित्र संदेश गेले. उदा. बुखारेस्टच्या महापौरांना मिळालेला संदेश असा होता. : खराब हवामानामुळे रस्त्यावरची सर्व प्रकारची वाहतूक बंद ठेवावी. बाकीचे व्यवहार चालू ठेवायला हरकत नाही...

अशोक पानवलकर

 
</text>
</doc>
