<doc>
<docno>1033831.cms.txt</docno>
<text>
 
महामुंबई
ठपका ठेवलेल्या मंत्र्यांवर फौजदारी कारवाईची शिफारस?
[ Saturday, February 26, 2005  09:29:26 pm]


सुकृत खांडेकर

मुंबई : न्या. पी. बी. सावंत चौकशी आयोगाने राज्य सरकारला सादर केलेल्या अहवालात भ्रष्टाचारात गुंतलेल्या मंत्र्यांवर फौजदारी कारवाई करावी, अशी शिफारस केली असल्याचे उच्चपदस्थ सूत्रांकडून शनिवारी ' मटा ' ला समजले. सत्ता व पदाचा दुरूपयोग केल्याचा ठपका या अहवालात तिघा मंत्र्यांवर ठेवण्यात आला आहे.

आयोगाने दिलेल्या अहवालातील शिफारसी सरकारवर बंधनकारक नसतात, असे मुख्य सचिव प्रेमकुमार यांनी सांगितले असले, तरी न्या. सावंत आयोगाने ठपका ठेवलेल्या मंत्र्यांचे राजीनामे घेईपर्यंत विधिमंडळाच्या बजेट अधिवेशनाचे कामकाज चालू देणार नाही, असा इशारा विरोधी पक्ष नेते नारायण राणे यांनी ' मटा ' शी बोलताना दिला.

समाजसेवक अण्णा हजारे यांनी विद्यमान मंत्री सुरेश जैन, नवाब मलिक, विजय गावीत व माजी मंत्री डॉ. पद्मसिंह पाटील यांच्यावर केलेल्या भ्रष्टाचाराच्या आरोपांसंदर्भात लोकशाही आघाडी सरकारने न्या. सावंत यांचा चौकशी आयोग नेमला होता. आयोगाने दीड वषेर् काम करून आपला 372 पानी अहवाल मुख्य सचिव प्रेमकुमार यांना सादर केला.

' हिंमत असेल तर न्या. सावंत आयोगाने ठपका ठेवलेल्या राष्ट्रवादीच्या मंत्र्यांना मंत्रिमंडळातून काढून दाखवावे ', असे आव्हान शिवसेनेचे कार्याध्यक्ष उद्धव ठाकरे यांनी मुख्यमंत्री विलासराव देशमुख यांना दिले आहे. विधिमंडळाच्या बजेट अधिवेशनात सावंत आयोगाचा अहवाल आणि मंत्र्यांवर कारवाई हा मुख्य मुद्दा राहील, असे भाजपचे प्रदेशाध्यक्ष नितीन गडकरी यांनी ' मटा ' कडे स्पष्ट केले. अधिवेशनाच्या पहिल्याच दिवशी सावंत आयोगाचा अहवाल सरकारने विधिमंडळात सादर करावा, अशी मागणी भाजपचे नेते गोपीनाथ मुंडे यांनी केली आहे.

शिवसेना-भाजप युतीच्या कारकिदीर्त मंत्र्यांवर भ्रष्टाचाराचे आरोप झाल्यानंतर शशिकांत सुतार, बबन घोलप, महादेव शिवणकर व शोभाताई फडणवीस यांनी अगोदर मंत्रिपदाचे राजीनामे दिले व नंतर न्या. पुराणिक व दुधाट यांच्याकडून त्यांच्यावरील आरोपांची चौकशी झाली होती. न्या. सावंत यांच्या चौकशीचे काम चालू असताना भ्रष्टाचाराच्या आरोप असलेल्या राष्ट्रवादी काँग्रेसच्या कोणाही मंत्र्याने राजीनामा दिला नाही.

जैन ' मटा ' शी बोलताना म्हणाले , ' न्या. सावंत यांचा अहवाल अद्याप जाहीर झालेला नाही. अहवालात माझ्यावर ठपका ठेवला आहे, असे गृहीत धरून विरोधी पक्ष हवेत बाण मारत आहे. सार्वजनिक काम करताना किंवा शेतकऱ्यांचे हित बघताना नियम बाजूला सारले गेले असतील, पण वैयक्तिक लाभासाठी आपण काहीही केलेले नाही. माझ्यावरील आरोप निराधार आहेत, मी एक पैसाही घेतलेला नाही, माझी किंवा संचालक मंडळाची कोणतीही चूक नाही '.

माहीम जरीवाला बिल्डींगच्या पुनर्बांधणी प्रकरणी आपल्यावर झालेले आरोप चुकीचे आहेत. या प्रकरणात आपण गृहनिर्माण मंत्री असताना कोणतेही आदेश दिलेे नव्हते, असे मलिक म्हणाले.

कारगील आणि भूकंपग्रस्तांच्या निधीचा गैरवापर किंवा साखर घोटाळा प्रकरणात आपल्यावर झालेले आरोप मुळातच चुकीचे आहेत. दुसऱ्याने केलेल्या चुकीची शिक्षा मला कशासाठी, असा प्रश्न डॉ. पद्मसिंह पाटील यांनी उपस्थित केला आहे.

अण्णा हजारे यांच्या हिंद स्वराज ट्रस्टच्या हिशेबात घोटाळे आढळतात असे अहवालात म्हटल्याची चर्चा आहे. हजारे यांना स्वत:च्या संस्थेचे हिशेब नीट ठेवता येत नसतील, तर दुसऱ्याकडे बोट दाखवण्याचा नैतिक अधिकार त्यांना नाही, अशी प्रतिक्रिया राष्ट्रवादीच्या छावणीत ऐकायला मिळाली. राष्ट्रवादीचे सवेर्सर्वा शरद पवार यांनी हिरवा कंदिल दाखवल्याशिवाय मुख्यमंत्री त्यांच्यावर कारवाई करू शकणार नाही, असे पक्षाचे एका जबाबदार नेत्याने सांगितले.

 
</text>
</doc>
