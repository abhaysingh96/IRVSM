<doc>
<docno>1033997.cms.txt</docno>
<text>
 
अग्रलेख
लालू की रेल चली!
[ Saturday, February 26, 2005  11:42:32 pm]


' कल होगा वहीं जो आज नहीं! ' अशी शेरोशायरींची बरसात करत लालू प्रसाद यादव यांनी शनिवारी लोकसभेत रेल्वे अर्थसंकल्प सादर केला, पण त्यांना उपस्थित सदस्यांकडून फारशी दाद मिळाली तर नाहीच ; शिवाय समोरची विरोधी पक्षांची बाके रिकामी असल्याने सवाल-जवाबांची जुगलबंदीही झडली नाही.

बिहार विधानसभेचे निकाल जाहीर होण्यास अवघे काही तास उरले असताना, अर्थसंकल्पाचे ' सादरीकरण ' हा लालूंसाठी एक परफॉर्मन्स ठरू शकला असता आणि त्यामुळे देशवासीयांचे किमान मनोरंजन तरी होऊ शकले असते. पण ' दागी मंत्री ' आणि ' अर्थसंकल्प फुटला ' अशी घिसीपिटी कारणे पुढे करत ' एनडीए ' ने लोकसभेतून पाय काढता घेतला, तेव्हा लालूंनी दोन-चार फुलबाज्या उडवल्या.

बाकी हा सारा कार्यक्रम पुरता नीरस ठरला आणि त्याचे मुख्य कारण म्हणजे लालूंच्या या अर्थसंकल्पातच मुळात कोणताही नवा संकल्प नव्हता. ' आम आदमी का बजट! ' असे आपल्याच अर्थसंकल्पाचे वर्णन करीत रेल्वेमंत्र्यांनी प्रवासी भाड्यात कोणतीही वाढ करण्याचे टाळले.

यंदा किमान प्रथम श्रेणीच्या भाड्यात तरी वाढ होईलच, अशी अनेकांची अटकळ खोटी ठरविल्याचे समाधान लालूंना त्यामुळे लाभले असेल. पण त्यामुळेच रेल्वेकडे कोणतेही नवीन आणि महत्त्वाकांक्षी प्रकल्प उभारण्यासाठी पैसा नाही, हेही निश्चित झाले.

रेल्वेचे फार मोठे जाळे भारतात आहे, असा टेंभा भारताचा रेल्वेमंत्री निश्चितच मिरवू शकतो. पण या देशातल्या अनेक शहरांपर्यंत रेल्वेच रूळ पोचलेले नाहीत, हेही त्याने गृहीत धरायला हवे. लालूंनी आपल्या खड्या आवाजात नव्या 46 गाड्यांची घोषणा केली ; पण गतवषीर् डॉ. मनमोहन सिंग यांच्या नेतृत्वाखाली सत्तारूढ होताच सादर केलेल्या अर्थसंकल्पात जाहीर केलेल्या नव्या गाड्यांपैकी पुढच्या आठ महिन्यांत नेमक्या किती रुळांवरून धावू लागल्या याचाही तपशील रेल्वेमंत्र्यांनी दिला असता, तर अधिक बरे झाले असते!

महाराष्ट्र आणि मुंबई यांचा विचार करता तमाम मराठी माणसांच्या तोंडास लालूंनी पानेच पुसली असे म्हणावे लागते. लालूंच्या 46 नव्या गाड्यांपैकी परळी-परभणी, बेळगाव- मिरज, सिकंदराबाद-नांदेड अशा काही गाड्या महाराष्ट्रातून जरूर नव्याने धावू लागणार आहेत. पण त्यामुळे महाराष्ट्रासाठी काही भरीव काम झाले आहे, असे म्हणता येणार नाही.

मुंबईकरांच्या वाट्याला तर लालूंकडून अक्षम्य उपेक्षाच आली आहे. मुंबईहून एकही नवी गाडी सुटणार तर नाहीच ; शिवाय मुंबईकरांची जीवनवाहिनी असलेल्या उपनगरी सेवेची वाढ वा सुधारणा याबाबत रेल्वेमंत्र्यांनी ब्रही काढलेला नाही. ' लोकल सेवेची सीझन तिकिटे इंटरनेटच्या माध्यमातून घरबसल्या उपलब्ध करून देणार ' ही लालूंची या अर्थसंकल्पात मुंबईकरांसाठी एकमात्र घोषणा होती. यावरून त्यांचा एकूण दृष्टिकोन लक्षात येतो. ' मुंबईचे शांघाय ' करण्याचे स्वप्न पंतप्रधान बघत असताना मुंबईतील उपनगरी सेवेचा दर्जा आंतरराष्ट्रीय स्तरावर नेण्यासाठी लालूंनी कोणतेही पाऊल उचललेले नाही, ही बाब सर्वांनाच खटकणारी आहे. पण ' हा अर्थसंकल्पच आपण तयार केलेला नाही, तो पंतप्रधानांच्या कार्यालयानेच तयार केलेला आहे! ' या विरोधकांच्या आरोपाचा आसरा घेऊन लालू कोणत्याही टीकेतून सहीसलामत बाहेर पडू शकतात!

' सिर्फ हंगामा खडा करना मेरा मकसद नहीं. मेरी कोशिश है की यह सूरत बदलनी चाहिये! ' असे लालूंनी सभागृहाला ऐकविले ; पण प्रत्यक्षात त्या प्रयत्नांचे दर्शन त्यांच्या नव्या संकल्पातून घडले नाही!

संपादक

 
</text>
</doc>
