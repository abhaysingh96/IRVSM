<doc>
<docno>1033830.cms.txt</docno>
<text>
 
महामुंबई
लोकलसाठी तरतूद नसल्याने प्रवासी संघटनेचीही टीका
[ Saturday, February 26, 2005  09:28:37 pm]


म. टा. प्रतिनिधी

मुंबई : ग्रामीण भागाची छाप असलेल्या लालूप्रसाद यादवांच्या बजेटने शहरी भागातील विशेषत: मुंबईतील 60 लाख लोकल प्रवाशांकडे समस्यांकडे पूर्ण दुर्लक्ष केले. उपनगरी सेवेद्वारे रेल्वेला तगडा महसूल मिळत असतानाही लोकल सेवेच्या सुधारणेसाठी काहीच तरतूद नसावी, हे शोचनीय आहे, अशी टीका दि पॅसेंजर्स अॅण्ड ट्रॅफिक रिलीफ असोसिएशनने केली आहे.

प्रवाशी भाड्यात कोणतीही वाढ नाही, हा निर्णय स्वागतार्ह आहे. केरोसीन व स्वयंपाकासाठी लागणाऱ्या घरगुती गॅसच्या वाहतुकीसाठी भाडे कमी करण्याचा निर्णय दिलासा देणारा आहे.

शेतकऱ्यांच्या सवलती पाहता या बजेटला नुसता ग्रामीण बाज असून, मोठा महसूल मिळवून देणाऱ्या शहरी भागाला डावलण्यात आल्याचा आरोप संघटनेचे अध्यक्ष रोहित दारू यांनी केला आहे.

मुंबईच्या लोकल सेवेकडे पूर्णपणे दुर्लक्ष करणाऱ्या या बजेटमध्ये मुंबईसाठी एकही नवीन मेल/एक्सप्रेस गाडी नसावी, हे दुदैर्व आहे.

मुंबई ते अहमदाबाद दरम्यान वाढती प्रवासी संख्या लक्षात घेता या शहरांदरम्यान नवीन सुपरफास्ट एक्सप्रेस देण्याची गरज होती, असे ते म्हणाले. अत्याधुनिक सुविधा असलेले बारा डब्यांच्या नव्या रेक्सही आणण्याची गरज होती मात्र तसे घडले नाही, याकडे त्यांनी लक्ष वेधले.

अतिरिक्त जागा अन्य कारणांसाठी वापरण्याचा निर्णयात गैरवापर होण्याची शक्यता असून, त्यामुळे भ्रष्टाचाराला कुरण वाढेल, असे दारू यांचे म्हणणे आहे.

मुंबई- अहमदाबाद दरम्यान रोज चारशे खासगी आराम बस धावतात. त्याशिवाय 20 विमानसेवा आहेत.

या दोन्ही शहरांतील प्रवाशांच्या सोयीसाठी दररोज धावणारी सुपरफास्ट एक्सप्रेस सुरू करावी, अशी मागणी संघटनेने रेल्वेकडे केली आहे.

 
</text>
</doc>
