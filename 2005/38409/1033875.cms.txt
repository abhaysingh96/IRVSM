<doc>
<docno>1033875.cms.txt</docno>
<text>
 
क्रीडा
सचिनच्या उपस्थितीतही मनं जिंकली विनोदनं!
[ Saturday, February 26, 2005  10:09:00 pm]


चंदशेखर संत

वानखेडे स्टेडियमवर मुंबई क्रिकेट असोसिएशनच्या बक्षीस वितरण सोहळ्यात सचिन तेंडुलकरच्या उपस्थितीत मनं जिंकली ती विनोद कांबळीनं. पायावर शस्त्रक्रीया करावी लागल्यानंतर विनोद हळूहळू सावरत आहे. पण शनिवारी तो वानखेडे स्टेडियमवर आला तो कुबड्यांचा आधार घेत घेत. याबाबत विनोद म्हणाला : हाड वाढल्याने शस्त्रक्रीया करावी लागली आहे. पण लवकरच मी पूर्ण बरा होईन.

विनोदला मानचिन्ह देण्यासाठी स्वत: सचिन स्टेजवरून उतरून खाली आला आणि वानखेडेच्या हिरवळीवर पुन्हा एकदा सचिन व विनोद जोडी जमून गेली. विनोद आणि आपण लक्ष्मण चौहान यांच्या सल्ल्याकडे कसे दुर्लक्ष करायचो ते सचिनने हसत हसत सांगितले. केवळ फलंदाजीतच नव्हे तर यातही आपण सचिनला कशी समर्थपणे साथ करायचो ते विनोदने न बोलताच केवळ आपल्या स्मितहास्याने लक्षात आणून दिले.

सचिनच्या उपस्थितीतही आपल्याकडे लक्ष आकर्षून घेण्याची किमया फक्त विनोदच करू शकतो याची झलकच पुन्हा एकदा साऱ्यांना बघायला मिळाली. हेन्री ओलांगासारखी खास केशरचना, हसमुख चेहरा आणि आपल्या आवडत्या वानखेडे स्टेडियमवर आल्यानंतर आणखीनच उजळलेला चेहरा यामुळे विनोद अगदी उठून दिसत होता. सचिननेही विनोदबरोबरच्या आपल्या मैत्रीला पुन्हा एकदा उजाळा दिला आणि आपल्या बालमित्राला चालण्याचा त्रास होऊ नये म्हणून स्टेजवरून खाली उतरून तो विनोदजवळ गेला आणि त्याने सन्मानचिन्ह विनोदला देताना दिलखुलास गप्पाही मारल्या. सचिन व विनोद यांच्या मैत्रीला सर्वच उपस्थितांनी टाळ्यांच्या कडकडाटात दाद दिली.

 
</text>
</doc>
