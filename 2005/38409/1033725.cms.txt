<doc>
<docno>1033725.cms.txt</docno>
<text>
 
महाराष्ट्र
अंबरनाथ-बदलापूरसाठी 25 कोटींच्या पाणीपुरवठा योजना
[ Saturday, February 26, 2005  07:51:40 pm]


सुनील जावडेकर

अंबरनाथ : फेब्रुवारी महिना संपून मार्च उजाडला की ठाणे जिल्ह्यातील शहरांपासून ते अगदी गावातील पाड्यापर्यंत पाणी टंचाईच्या दरवषीर्च्या कहाण्या सुरु होतात. एप्रिल-मे महिन्यात उन्हाबरोबरच तीव्र पाणीटंचाईचे चटके नागरिकांना सोसावे लागतात.

अंबरनाथ आणि कुळगाव-बदलापूर ही दोन्ही शहरे जलदगतीने विकसित होत आहेत. अंबरनाथ शहराची लोकसंख्या अडीच लाखाच्या घरात तर कुळगाव-बदलापूरची लोकसंख्या दीड लाखाच्या घरात आहे. उपनगरीय रेल्वेसेवेमुळे तसेच बदलापूरनजिक बारवी धरण असल्यामुळे ठाणे, कल्याण, डोंबिवलीनंतर मुंबईतील मराठी माणूस अंबरनाथ आणि बदलापूरकडे मोठ्या प्रमाणावर वळाला. त्यामुळे पाणीपुरवठा व्यवस्थेवर ताणा आल्या कारणाने 1996 साली या दोन्ही शहरांच्या पाणीपुरवठा सुधारणांबाबत तासगावकर कन्सलटन्सी नेमण्यात आली. या कन्स्लटन्सीने दोन्ही शहरांकरिता लागणारा पाणीपुरवठा सध्या तरी योग्य असल्याचे सांगत, पाणी पुरवठ्याच्या वितरण व्यवस्थेत लक्षणीय बदल सुचविले.

त्यानुसार अंबरनाथ शहरासाठी 13 कोटींची तर कुळगाव-बदलापूर शहरासाठी 12 कोटी 89 लाखांची नवीन पाणीपुरवठा योजना नुकतीच मंजूर झाली आहे. या योजनेची कार्यवाही वेळेत पूर्ण झाल्यास पुढील वषीर् मे महिन्यापर्यंत अंबरनाथ आणि बदलापूरकरांना मुबलक प्रमाणात पाणीपुरवठा होऊ शकणार आहे.

महाराष्ट्र जीवन प्राधिकरणाने 60 टक्के योजनेच्या खर्चाचा भार उचलावा आणि उर्वरित 40 टक्के शासकीय अनुदान अशा प्रकारे खर्चाची तरतूद करण्यात आली असून नगरपरिषदेचा सुमारे 15 कोटींचा बोजा कमी झाला.

नुकतीच अंबरनाथ नगरपरिषदेची चिखलोली पाणीपुरवठा योजनाही सुरू झाली आहे. त्याचे प्रतिदिन 6 एमएलडी पाणी शहराला मिळते आहे. अंबरनाथसाठी राज्य सरकारच्या नव्या 13 कोटींच्या योजनेनुसार अंबरनाथमधील पाणी पुरवठा करणारी वितरण व्यवस्था आमूलाग्र बदलण्यात येणार आहे.

शहरात अनेक ठिकाणी सिमेंट व अॅसबेस्टॉसचे पाईप आजही दिसतात. त्यात वारंवार पाईपलाईन फुटण्याचे प्रकार घडतात. आता त्यांच्या ठिकाणी बिडाचे पाईप वापरले जाणार आहेत तर काही ठिकाणी जलकुंभांची योजना आहे.

कुळगाव-बदलापूरसाठीदेखील पाच जलकुंभ नव्या योजनेत असून त्यामध्ये गांधी चौक 10 एमएलडी, म्हाडा कॉलनी व कात्रप 16 एमएलडी, वॉटर सप्लाय कॉलनी आणि वडवली 10 एमएलडी या पाच जलकुंभांचा समावेश आहे. 2000 सालीच कुळगाव बदलापूरमध्ये सुमारे पाच कोटी 93 लाख रुपये खर्चाच्या एमजीपीची पाणीपुरवठा योजने पहिला टप्पा पूर्ण करण्यात आला. त्यामध्ये बदलापूर पूर्व शिरगाव येथे 35 एमएलडी क्षमतेचे दोन जलकुंभ उभारण्यात आलेे.

सरकारच्या योजनेमुळे दुसरा टप्पाही येत्या वर्षभरात पूर्ण होणार आहे. सध्या बदलापूरच्या दीड लाख लोकसंख्येला प्रतिदिन 23 एमएलडी पाणीपुरवठा होत आहे. या दोन्ही पाणी योजना पूर्ण झाल्यास अंबरनाथ-बदलापूरकरांची पुढील पाच वर्षांची पाणी पुरवठ्याची गरज वाढत्या लोकसंख्येनुसार भागणे शक्य होणार आहे.

अंबरनाथचे आमदार कथोरे, नगराध्यक्ष अरविंद वाळेकर आणि कुळगाव-बदलापुरचे नगराध्यक्ष राम पातकर यांनी याबाबत सातत्याने प्रयत्न केले आहेत.

 
</text>
</doc>
