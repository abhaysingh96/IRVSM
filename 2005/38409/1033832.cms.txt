<doc>
<docno>1033832.cms.txt</docno>
<text>
 
महामुंबई
नियोजनाची अमलबजावणी होणं महत्त्वाचं
[ Saturday, February 26, 2005  09:30:45 pm]


' बजेट ' बद्दल मनात कुतुहल होतं. आवर्जून बघावं असं गेल्या काही वर्षांपासून वाटत नाही. चार वर्षांपूवीर् मात्र बजेट सादर होणारा दिवस हा आमच्यासाठी अतिशय महत्त्वाचा होता. माझे वडील मुंबई चेंबर ऑफ कॉमर्सचे पदाधिकारी होते आणि त्यांच्या आवडीचा हा विषय होता, पण मला काही कळायचं नाही, तेव्हापासून हे निश्चितच महत्त्वपूर्ण घटना आहे, याची जाणीव होती, पण ते आवडीनं बघितलं जायचं... अर्थात घरी तो सोहळाच असायचा...

पण वडिलांचं निधन झाल्यानंतर मात्र हे बजेट खरंच पाहण्यात मला इंटरेस्ट राहिलेला नाही. मात्र ज्यावेळी पेट्रोल-डिझेलची भाववाढ होते आणि चैनीच्या गोष्टी म्हणून काही गोष्टींमध्ये भाववाढ केली जाते. त्यावेळेस ही डोकेदुखी झाल्याचं ध्यानात येतं, पण तेवढ्यापुरतं बजेट मर्यादित नसतं. संपूर्ण देशासाठी या बजेटचा आराखडा तयार करणं, ही महत्त्वाची बाब आहे. त्यापेक्षा केलेल्या नियोजनाची अमलबजावणी होणं नितांत गरजेचं आहे.

सांस्कृतिक क्षेत्रासाठी तरतूद निश्चितच मोठ्या प्रमाणावर केली जात नाही, ही चिंतेची बाब आहे. कलाकारांचं मानधन मोठ्या प्रमाणात असतं, अशी ओरड केली जाते, मग कराचा बोजा त्यांच्यावर लादणं स्वाभाविक आहे, असं सर्वसाधारण मत आहे, पण हे मत कलाकारांना मिळणाऱ्या मानधनात वा उत्पन्नात अनिश्चितता असते, ही बाब गृहित धरली जात नाही.

हातपाय हलतात तो पर्यंत कलाकारांना विचारलं जातं, मात्र वृद्धापकाळात ज्यावेळी प्रकाशझोतात एकेकाळी ज्या प्रेक्षकांनी टाळ्यांनी मानाचा मुजरा केलेला असतो. ते आता पाठ फिरवून सज्ज झालेले असतात. आता मानधनासोबत या वृद्ध कलावंतांना मानाची वागणूक मिळण्याची नितांत गरज असते. वृद्ध कलावंतांसाठी पेन्शन देण्यासारख्या बाबींचा विचार झाला तर निश्चितच सुखावह ठरेल.

यंदाच्या बजेटर्कत्यांनी जर आमच्या मागण्यांना प्राधान्य दिलंच तर निश्चित ही बाब महत्त्वाची ठरेल. आयकर वाढणं ही बाब त्रासदायक असली तर वाढती महागाई थोपविण्याची गरज आहे. कारण एखादी गोष्टीचा तोल साधण्याची नितांत आवश्यकता आहे. महागाई रोखणं हे केवळ अशक्य आहे, पण त्या गोष्टीचा प्रामुख्याने विचार होण्याची गरज आहे. नवश्रीमंत आणि उच्चभ्रू वर्ग बोटावर मोजण्याजोगा असला तरी त्यांचा विचार होण्याची गरज आहे.

कारण एकाची चैन ही दुसऱ्याची गरज असू शकते. त्यामुळे फोटोग्राफी ही दुसऱ्यासाठी चैनीची बाब ठरेल, पण माझी ती निकड आहे. कॅमेऱ्यापासून लॅपटॉप-पर्यंतच्या बाबी... यांची नोंद माझ्यालेखी गरजेच्या गोष्टींमध्येच होणार... पण अशी गरज भासणाऱ्यांची संख्या अधिक असेल तरच तो मोठा प्रश्ान् आहे का ?. कलाकारांसाठी राबवण्यात येणाऱ्या योजनांची अंमलबजावणी चोख व्हावी आणि त्यांच्यासाठी त्या योजनांचा वापर व्हावा.

मिलिंद गुणाजी

शब्दांकन : अमित भंडारी

 
</text>
</doc>
