<doc>
<docno>1033783.cms.txt</docno>
<text>
 
देश-विदेश
स्टेशनांवरील दुधाचे स्टॉल सहकारी सोसायट्यांना
[ Saturday, February 26, 2005  09:00:18 pm]


वृत्तसंस्था

नवी दिल्ली : रेल्वेच्या खान-पान सेवेबाबतच्या नव्या धोरणानुसार रेल्वे स्टेशनांतील दुधाचे स्टॉल सहकारी दुग्धोत्पादन सोसायट्यांकडे देण्यात येणार आहेत. गेल्या वषीर् रेल्वे बजेट मांडताना लालूंनी स्टेशनांवरील स्टॉलवर मठ्ठा विक्रीला प्रोत्साहन दिले होते. त्याची जागा यंदा दुधाने घेतली आहे! केंद सरकार तसेच राज्य सरकार यांच्या अखत्यारीतील सहकारी दुग्धोत्पादन सोसायट्यांना रेल्वे स्टेशनांतील दूध विक्रीचे स्टॉल देण्यात येणार आहेत. अशा स्टॉलसाठी खुली निविदा पध्दत अवलंबण्यात येणार नाही, तर प्राप्त होणाऱ्या अर्जांना अनुसरून स्टॉल कुणाला द्यायचा, याचा निर्णय घेतला जाईल, असे लालू प्रसाद यादव यांनी जाहीर केले. दुधाबरोबरच लवकर खराब होण्याची शक्यता असणारे खाद्यपदार्थ तसेच पेये ' इको-फ्रेंडली ' भांड्यातून दिले जावेत, यासाठी सरकार आग्रही असेल. रेल्वे गाड्या तसेच स्टेशन यांच्या स्वच्छतेकडे विशेष लक्ष पुरवले जाणार आहे.

गंजरोधक अशा स्टेनलेसस्टील इएमयू डब्यांचा वापर मुंबईत प्रायोगिक पातळीवर सध्या इएमयू गाड्यांसाठी करण्यात येत आहे. अशा डब्यांची संख्या वाढवण्यासाठी प्रयत्न सुरू असल्याचे यादव यांनी नमूद केले.

आरपीएफमध्ये भरती मोहीम

प्रवाशांची सुरक्षा लक्षात घेऊन रेल्वे गाड्यांच्या संरक्षणाची जबाबदारी सांभाळणाऱ्या रेल्वे सुरक्षा दलातील रिक्त जागा भरण्याची तसेच या दलाच्या आधुनिकीकरणाची प्रक्रिया वेगाने हाती घेण्यात आली आहे. सध्या दिवसाकाठी रेल्वे सुरक्षा दलातील सरासरी एक हजार 262 पथके या कामी तैनात असतात. त्यात वाढ केली जाणार आहे.

आपद्ग्रस्तांना रेल्वेचा हात!

नैसगिर्क आपत्तीच्या काळात संबंधित भागांमध्ये रेल्वे मोफत मदतकार्य करील, या भागांना मदतसाहित्याचा पुरवठा तातडीने आणि पूर्णत: विनामोबदला केला जाईल, असे रेल्वेमंत्री लालूप्रसाद यादव यांनी मांडलेल्या 2005-06 च्या रेल्वे बजेटमध्ये नमूद आहे. ' त्सुनामी ' तडाख्यानंतरच्या या रेल्वे बजेटने आपत्तींची शक्यता गृहीत धरली आहे. अशा संकटांत अडकलेल्यांना सुरक्षित जागी पोहोचवण्यासाठी रेल्वे तिकिटाचे पैसे घेणार नाही, असेही यादव यांनी स्पष्ट केले.

विदेशी रेल्वे कर्मचाऱ्यांना प्रशिक्षण

बांगलादेश, म्यानमार, श्रीलंका, थायलंड, भूतान तसेच नेपाळ या देशांतील रेल्वे कर्मचाऱ्यांना भारतातफेर् प्रशिक्षण देण्यात येणार आहे. या देशांतील रेल्वेच्या मुख्य कार्यकारी अधिकाऱ्यांची मध्यंतरी बैठक झाली. त्यात भारताकडे अशा प्रकारच्या मदतीची मागणी करण्यात आली होती. त्यानुसार हे पाऊल उचलण्यात येत आहे, असे रेल्वेमंत्री लालू प्रसाद यादव यांनी रेल्वे बजेट मांडताना शनिवारी जाहीर केले. भारतीय रेल्वेच्या उत्तम कामाला मिळालेली ही एक पोचपावतीच आहे, अशी पुस्ती त्यांनी जोडली.

मालवाहतुकीत खाजगी हिस्सेदारीला वाव

यंदा जास्त अधिक पैसा मिळवण्यासाठी मालवाहतुकीत खाजगी हिस्सेदारीला वाव देण्याची एक योजना रेल्वेने शोधली आहे, ती म्हणजे मालगाडीचा अख्खा रेकच्या रेक तुमचा हवा असेल, इंजिन तुमच्या दिमतीला ( इंजिन ऑन लोड) हवे असेल तर वेगळे पैसे भरा, अशी ही योजना आहे. या व्यापारीकरणाबरोबरच लष्करासाठी ' अ ', जीवनास अत्यावश्यक वस्तूंसाठी ' ब ', अन्य वस्तूंसाठी ' क ' आणि इतर सर्व मालासाठी ' ड ' दर्जा देऊन काहीसा समतोल आणि सुसूत्रीकरणही रेल्वे बजेटने राखले आहे.

 
</text>
</doc>
