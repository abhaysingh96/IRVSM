<doc>
<docno>1033584.cms.txt</docno>
<text>
 
संवाद
तृप्त मी...कृतार्थ मी!
[ Saturday, February 26, 2005  05:57:23 pm]


हे घर बांधताना मी थोडंसं माझ्या लहानपणीच्या घरासारखं बांधलंय. मोठ्या खोल्या. मधे चौक ठेवलाय. हवा छान खेळती राहाते... खिडक्यापण एैसपैस आहेत. घराचे मॅजिक बॉक्स बनवणाऱ्यांना आमचं घर जागेचा वेस्टेज वाटेल कदाचित, पण मला सगळं एैसपैस हवं होतं. देवदयेने आहे जागा, तर राहावं की मस्त.... काय ?

माणसाला स्वत:चं घर हवं हे माझं एक मत आहे. पण जेव्हा जेव्हा मी नवविवाहित जोडपी पाहातो ना, तेव्हा तर ते आणखीनच घट्ट होतं. डोंबिवली रेल्वेस्टेशनच्या बाहेरच माझं... आमचं घर आहे. चांगली मोठ्ठी इमारत आहे. खूपदा अशी नवी जोडपी, किंवा लग्नाच्या बेडीत लवकरच बांधली जाणारी... बरेचदा माझ्याकडे भाड्याच्या जागेसाठी विचारायला येतात. माझी काही तत्त्वं असल्यामुळे मी नकार देतो... पण खरं सांगतो, या जोडप्यांना नकार देताना मला अगदी मी क्रूरकर्मा वगैरे असल्यासारखा वाटतो. ' घर ' या गोष्टीची गरज किती आहे, ते किती महत्त्वाचं आहे, हे त्यांच्याकडे पाहून कळतं.

मी वाढलो चांगल्या ऐसपैस घरात. हे भलं मोठ्ठं घर... असंख्य खोल्या... गाईम्हशींनी भरलेला गोठा... नोकरचाकर, पै-पाहुणे... कुळाचार... सणवार दणक्यात साजरे व्हायचे. हंगामात शेकड्यांनी नव्हे तर हजारांनी आंबे पडायचे. किती खाल्ले... किती वाटले, मोजदादच नसायची. माहेरवाशिणी यायच्या... बाळंतपणासाठी लेकी यायच्या. आम्हा नवऱ्यांच्या घरात एक संस्थानच होतं. रोजचा भात पायलीच्या हिशेबाने चढायचा आणि दुधाच्या चरव्या सकाळ-संध्याकाळ यायच्या... खरंच सांगतो, मी ऐष करणं काय हे कळत नसूनही तसाच वाढलो. कशाचीही ददात नाही... तोशीस नाही. पण काळाच्या गतीमध्ये हे वैभव टिकलं नाही... अगदी रस्त्यावर नव्हे पण खूपच जमिनीवर आलो. आणि तेव्हा आपल्याला घर सांभाळायचंय याची जाणीव झाली... वडील आजारी होते. आम्ही दोघं भाऊ नकळत्या वयाचे... तेव्हा आमचे नाख्ये म्हणून स्नेही होते. त्यांनी आमचं तेव्हाचं भयानक स्थितीतलं राहातं घर ' रिपेर ' केलं आणि पालटवलं. कालांतराने याच नाख्येंनी डोंबिवलीतल्या आत्ता राहात असलेल्या जागेविषयी सांगितलं. आणि साधारणपणे 15/16 वर्षांपूवीर् आम्ही इथं राहायला आलो... हे घर नाख्येंनीच बांधलंय.

मी सचिवालयात नोकरीला होतो... परत कलाक्षेत्रात मुशाफिरी होती. आमच्या क्षेत्रातले सर्व वांदे, दादर येथे मुख्यत्वे राहायला... पण मला डोंबिवली सोडावी असं कधीच वाटलं नाही. मी व्यवस्थित अॅडजस्ट केलं. सध्या या ' पूर्णायन ' मध्ये मी, पत्नी, मुलगा, सून आणि माझी नात एवढे राहातो. हे घर बांधताना मी थोडंसं माझ्या लहानपणीच्या घरासारखं बांधलंय. मोठ्या खोल्या. मधे चौक ठेवलाय. हवा छान खेळती राहाते... खिडक्यापण एैसपैस आहेत. घराचे मॅजिक बॉक्स बनवणाऱ्यांना आमचं घर जागेचा वेस्टेज वाटेल कदाचित, पण मला सगळं एैसपैस हवं होतं. देवदयेने आहे जागा, तर राहावं की मस्त.... काय ? तर सांगायचा मुद्दा हा की, हे घर मोकळंढाकळं आहे. दोन प्रशस्त गच्च्या आहेत. चांगलं दोन खणी स्वयंपाकघर आहे. प्रशस्त बेडरूम्स आहेत. जागेच्या बाबतीत आम्ही त्यादृष्टीने भाग्यवान आहोत.

फनिर्चर, सजावट या गोष्टींमधे आम्ही फार काही विचार न करता सोयीचं, सुटसुटीत आणि साधं असंच केलंय. हे गृहस्थाश्रमी माणसाचं घर आहे... याची जाणीव देणारी सजावट आहे. वैयक्तिकदृष्ट्या मला खूप टापटीप, आखीवरेखीव घरं आवडत नाहीत. माझ्या घरामध्ये स्वच्छता आहे, पण चार पाहुणे आले... जरा गडबड गोंधळ, अस्ताव्यस्तता झाली तर इथे कुणीही अस्वस्थ होत नाही. आम्हा सगळ्यांना असंच राहायला आवडतं. मी घरात नैसगिर्क कोटा वापरलाय. खरं तर मला एका खोलीत शेणाने सारवलेली जमीन ठेवायची होती, पण गोरस प्लॅस्टिकच्या पिशव्यातून मिळायच्या या काळात शेण शोधू कुठे... म्हणून सोडून दिलं.

या घरात आम्ही मस्त राहातो... मी आणि बायको माझ्या मुलाबाळांमधे छान रमलोय. तृप्त झालोय. अधिक कशाची हाव नाही. आलेला प्रत्येक दिवस घरातल्या प्रत्येकाला छान जावा... मनासारखा जावा, हीच त्या ईश्वरचरणी प्रार्थना!

शं. ना. नवरे

( शब्दांकन : शुभा प्रभू -साटम)

 
</text>
</doc>
