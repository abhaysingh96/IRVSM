<doc>
<docno>1033607.cms.txt</docno>
<text>
 
संवाद
बैलं माझी गुणवान...
[ Saturday, February 26, 2005  06:06:41 pm]


गोष्ट फार जुनी. माझ्या आजोबांच्या वेळची. 1914-15 साल. पश्चिम रेल्वेवर तेव्हा (बीबीसीआय रेल्वे) इंजिनातून धूर ओकीत भकभक आवाज करीत गाड्या धावत. विरारच्या पुढे सफाळा हे स्टेशन. स्टेशनला प्लॅटफॉर्म नव्हता, पण गाडी थांबे. लोक उड्या मारून उतरत. स्टेशनच्या पश्चिमेकडे समुदकाठी एडवण, कोरे, दातिवरे, उत्तन अशी गावे. सफाळा स्टेशनपासून जेमतेम बैलगाडी चालेल असा रस्ता किनारी गावांसाठी होता. काही अंतर गेल्यावर रस्त्याच्या दोन्ही बाजूंना खाजण लागे. खाजण म्हणजे खाडीची चिखलभरी ओलसर जागा, दलदल.

एडवण हे गाव. आमचे आजोळ शेतीवाडी-घरदार असे चांगले सुखी-समाधानी कुटुंब. आम्ही त्यावेळच्या साष्टी तालुक्यातल्या वसई गावी राहात होतो. वडील कोर्टात शिरस्तेदार. कुठल्याशा सुटीत मुलांना आजोळी जाण्याची इच्छा झाली. वडिलांनी तसे पत्राने आजोबांना कळवले. दोन मुलगे. मोठा बारा-तेरा दुसरा दहा वर्षांचा. वसई रोड स्टेशनवरून तिकिटे काढून दोघांना त्यांनी गाडीत बसवून दिले. गाडी स्टेशनवर वेळेपेक्षा उशिराच आली. इकडे आजोबांनी आपली बैलगाडी सफाळा स्टेशनवर वेळेवर पाठवून दिली. चालवणारा तरुण पोरगाच होता. त्याला बजावले. '' दोन्ही मुलांना नीट आगगाडीतून उतरवून घे आणि सांभाळून आण. '' त्या काळी गदीर् अजिबात नव्हती. उतरणारी माणसं दोन- चार. रात्र झाली तरी गाडी आली नाही ; आजी, आजोबा काळजीत पडले. बरं पाठवणार तरी कोणाला ? एवढंसं गाव! रस्त्याच्या दोन्ही बाजूला झाडझाडोरा तेव्हा विपुल! रात्री चांदणं नसेल तर उजेडाचा लवलेश कुठे नाही. जगाच्या कोठल्याही टोकाला क्षणात संपर्क साधणाऱ्यांना त्या काळाची कल्पना येणार नाही. कसेबसे दोन घास खाऊन आजी-आजोबा बिछान्यावर लवंडले. झोप कुठली येणार ? साधारण रात्री एकच्या सुमारास नीरव शांततेत बैलगाडीचा आवाज ऐकू येतोसा त्यांना वाटले. उठून बसले. आवाज थांबला. कंदील मोठा करून त्यांनी दरवाजा उघडला. दारात गाडी उभी. कंदील वर करून त्यांनी पाहिले. गाडीवाल्याच्या हातातला कासरा निसटला होता आणि मान मागे टाकून तो झोपला होता. आत असलेल्या गादीवर तक्क्यांना टेकून दोन्ही नातूही निदाधीन झाले होते. आजोबांनी कंदील खाली ठेवला आणि दोन्ही हातांनी बैलांच्या तोंडावरून कुरवाळले. प्रेमाने त्यांच्या पाठी थोपटल्या. दीर्घ श्वास टाकून आपली चामडी थरथरवून त्यांनी प्रतिसाद दिला. आजोबांना गहिवरून आले त्या मुक्या प्राण्यांची कर्तव्यभावना, धन्यावरील प्रेम पाहून! एव्हाना नातू जागे होऊन उड्या मारून दारात उभ्या असलेल्या आजीला जाऊन बिलगले. गाडीवाला शरमिंदा होऊन उतरला. बैल सोडले. आजोबांनी त्यांना गोठ्यात नेले, त्यांच्यापुढे चारा टाकला. पुन्हा एकदा त्यांना थोपटले आणि घरात आले. केवढा प्रसंग होता! गाडी कुठे भरकटली असती, खाजणात, चिखलात रुतली असती तर ? गाडीवाल्यावर आजोबा खेकसले , ' मूर्खा, गाडी चालवताना झोपलास कसा ?'

' मालक, आगीनगाडी लय उशिरा आली. पोरास्नी म्यां उतरवून घेतले. दुसरे कोणी पासिंजर बी गावले नव्हते. एकलीच आपली गाडी, वाटेत गारगार लागलं न् डोळे झापडले बगा! मोटारीच्या चाकावरचा चालकाचा ताबा सुटला तर काय प्रसंग ओढवतो ? मानवांनी निर्माण केलेली अगणित यंत्रे आणि त्या विधात्याने निमिर्लेली जीवसृष्टी यात केवढा मूलभूत फरक आहे! भावभावना, कर्तव्य, जाण, प्रेम आणि कृतज्ञता ही वैशिष्ट्ये यंत्रात कधीतरी निर्माण होऊ शकतील का ?

सुशीला र. सावंत,

माहीम, मुंबई.

 
</text>
</doc>
