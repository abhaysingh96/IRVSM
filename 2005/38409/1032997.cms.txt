<doc>
<docno>1032997.cms.txt</docno>
<text>
 
महामुंबई
'पासवान' कोट्यवधींचे!
[ Saturday, February 26, 2005  12:05:38 am]


प्रवीण मुळ्ये

मुंबई : बिहारच्या सिंहासनावर कोण विराजमान होणार याकडे बिहार आणि दिल्लीचे राजकारणी यांच्याबरोबरच मुंबईचेही लक्ष लागले आहे... साहजिकच आहे! कारण, सवाल आहे 70 हजार कोटींचा... बिहारच्या निकालांवर एवढा प्रचंड रकमेचा सट्टा लागलाय ... निवडणूक सवेर्क्षणा-प्रमाणेच मुंबईच्या सट्टाबाजारानेही लालूंच्या विरोधी कौल दिलाय. ' किंगमेकर ' रामविलास पासवान मुख्यमंत्री होण्याच्या शक्यतेवरच सर्वाधिक सट्टा लागलाय.

गेल्या वर्षी भारत- पाकिस्तान क्रिकेट मालिकेच्या काळात पोलिस कारवाईमुळे अज्ञातवासात गेलेले बडे बुकी यावेळी पूर्ण तयारीनिशी उतरले आहेत. राष्ट्रीय जनता दल, लोकजनशक्ती-काँग्रेस आणि राष्ट्रीय लोकशाही आघाडीच्या बिहारमधील भवितव्यावर मुंबई, दिल्ली, कोलकाता येथील सट्टाबाजारानेही कोट्यवधी रुपयांच्या बेट ' लॉक ' केल्या आहेत. निवडणुकांच्या पहिल्या टप्प्यापर्यंत लालू प्रसादांच्या राजदलाच सट्टाबाजाराची पसंती होती. पण न्यूज चॅनल्सवरील सवेर्क्षणांच्या बदलत्या आकड्यांनुसार सट्टाबाजारातील

आकड्यांची गणितंही बदलत गेली.

तिसऱ्या टप्प्यातील मतदानानंतर लोकजनशक्ती-काँग्रेस व राजद एकत्रित सरकार स्थापनेवर 85 पैसे तर रालोआच्या विजयावर 95 पैसे असा भाव लागला आहे. 243 जागांपैकी भाजपला सर्वाधिक म्हणजेच अंदाजे 92, लोकजनशक्तीला 35, काँग्रेसला 20 व राजदला 70 जागा मिळतील, असे भाकित सट्टाबाजाराने वर्तवले आहे.

पहिल्या टप्प्यापर्यंत राजदला सर्वाधिक म्हणजेच 110 जागा मिळण्याची शक्यता सट्टाबाजारात वर्तवण्यात येत होती. ' कौन बनेगा बिहार का मुख्यमंत्री ?' या कळीच्या प्रश्नावर सट्टाबाजाराने पासवान यांच्या नावाला पसंती दिली आहे. पण नीतिशकुमार यांची पासवान यांना येथेही तगडी टक्कर आहे. पासवान मुख्यमंत्री बनण्याच्या शक्यतेवर 35 पैसे, नितीशकुमार यांच्यावर 40 पैसे, तर राबडी देवींवर एक रुपया 25 पैसे असा भाव लॉक करण्यात आला आहे.

भाजपने नीतिशकुमार यांच्या नावाला पाठिंबा दिल्याने शत्रुघ्न सिन्हा नाराज झाले आहेत.

वृत्तवाहिन्यांच्या ' एग्झिट पोल ' च्या आधारे बेटिंगचे भाव ठरवण्यात आले आहेत.

 
</text>
</doc>
