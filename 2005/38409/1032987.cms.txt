<doc>
<docno>1032987.cms.txt</docno>
<text>
 
महामुंबई
राष्ट्रपतींनी जिंकले जागतिक हृदयसम्राटांचे 'दिल'!
[ Saturday, February 26, 2005  12:00:21 am]


म. टा. प्रतिनिधी

मुंबई : राष्ट्रपती एपीजे अब्दुल कलाम आपल्या नेहमीच्या शैलीत उपस्थितांचा ' क्लास ' घेत होते...मध्येच कोपरखळी मारत प्रत्येक मुद्दा नीट समजावून सांगत होते...प्रत्येकजण त्यांच्या या क्लासमध्ये पूर्णपणे रमून गेला होता... पण यावेळी राष्ट्रपतींच्या ' क्लास ' मध्ये नेहमी दिसणारी शाळकरी मुले नव्हती किंवा शास्त्रज्ञही नव्हते. तर, जगभरातील ' हृदयसम्राट ' राष्ट्रपतींच्या या क्लासमध्ये होते. निमित्त होते, हृदयरोगावरील दुसऱ्या जागतिक परिषदेचे!

राज्यपाल एसएम कृष्णा आणि मुख्यमंत्री विलासराव देशमुख यांनाही 40 मिनिटांहून अधिक चाललेल्या राष्ट्रपतींच्या क्लासमध्ये बसण्याची संधी मिळाली.

हृदयविकारांचे वाढते प्रमाण आणि त्यावरील उपायोजनांवर चर्चा करण्यासाठी ' इंडियन कॉलेज ऑफ इंटरव्हेन्शनल काडिर्ऑलॉजी ' तफेर् चार दिवसांच्या परिषदेचे आयोजन केले आहे. वीस देशातील एक हजारांहून अधिक हृदयरोग तज्ज्ञांची उपस्थिती असलेल्या या परिषदेचे उद्घाटन राष्ट्रपती एपीजे अब्दुल कलाम यांनी शुक्रवारी उपग्रहाद्वारे केले.

अत्याधुनिक तंत्रज्ञानाच्या सहाय्याने वाढत्या हृदयरोगांच्या समस्येवर उपाय शोधण्याचे आवाहन करणाऱ्या राष्ट्रपतींनी केलेल्या मार्गदर्शनामुळे खच्चून भरलेल्या हॉलमधील जगभरातल्या हृदयरोग तज्ज्ञांची मने जिंकली. जीन-चीप, नॅनो स्टेण्ट, इसीपी, काडिर्ओ मॅनेजमेण्ट, लाइफ स्टाइल अशा हृदयरोगावरील आधुनिक उपचारपद्धतीत महत्त्वपूर्ण शब्दांचे संदर्भासहित राष्ट्रपतींनी केलेल्या स्पष्टीकरणाने उपस्थित सर्वच डॉक्टर थक्क झाले होते. हृदयरोगावरील उपचार पद्धती सर्वसामान्यांच्या खिशाला कशी परवडेल यावर सर्व डॉक्टरांनी एकत्रित मार्ग काढण्याचे आश्वासन राष्ट्रपतींनी घेतले. शिवाय लोकांना हृदयरोगांच्या वाढत्या धोक्यांविषयी जागरुक करण्यासाठी परिषदेच्या माध्यमातून वेबसाइट सुरू करण्याचा सल्लाही राष्ट्रपतींनी उपस्थितांना दिला.

परिषदेचे अध्यक्ष पद्मविभूषण डॉ. बीके गोयल, कार्यकारी अध्यक्ष प्रोफेसर डॉ. लेखा आदिक-पाठक यांच्यासह विविध देशातील डॉक्टरांनी विचारलेल्या प्रश्नांना राष्ट्रपतींनी दिलेल्या उत्तराने उपस्थितापैकी प्रत्येकजण राष्ट्रपतींच्या जणू प्रेमातच पडले. मी माझ्या आयुष्यात पहिले राष्ट्रपती बघतोय जे डॉक्टरांसारखे बोलतात असे जाहिर उद्गार राष्ट्रपतींच्या मार्गदर्शन वर्गाने भारावलेल्या फ्रान्समधील एका हृदयरोग तज्ज्ञाने काढले. अशा राष्ट्रपतींची युरोपमधील देशांनाही गरज असल्याचे सांगणाऱ्या जर्मनीचे डॉ. क्लेव्हर यांना मग तुम्ही शास्त्रज्ञांना निवडून द्यायला शिका अशी कोपरखळीही राष्ट्रपतींनी मारली. अमेरिका असो वा ऑस्ट्रेलिया उपस्थित सर्वच डॉक्टरांच्या हृदयात राष्ट्रपतींनी आपल्या भाषणाद्वारे स्थान मिळवले. तत्पूवीर् तरुणांमधील हृदयरोगांच्या वाढत्या प्रमाणावर चिंता व्यक्त करतानाच हृदय रोगावरील आधुनिक उपचारपद्धती सर्वसामान्यांच्या अवाक्यात आणण्यासाठी आपण प्रयत्न करु असे आश्वासन मुख्यमंत्री विलासराव देशमुख यांनी उपस्थित डॉक्टरांना दिले. राज्यपाल कृष्णा यांनीही हृदयरोगाच्या धोक्याविषयी चिंता व्यक्त केली.

 
</text>
</doc>
