<doc>
<docno>1033615.cms.txt</docno>
<text>
 
संवाद
अबब बजेट!
[ Saturday, February 26, 2005  06:10:13 pm]


सध्या सर्वत्र बजेटची हवा आहे. दरवषीर्च फेब्रुवारीत बजेटचे वारे वाहू लागतात. या विषयाची निश्चित समज असणारे हातातच्या बोटांवर मोजता येण्याइतकेच असले, तरी त्याविषयी उत्सुकता मात्र देशातल्या प्रत्येक सुशिक्षिताला असल्याने बजेटमध्ये नक्की काय असणार, याविषयी उलट- सुलट चर्चा महिनाभर चालू राहते आणि नंतर अर्थमंत्र्यांनी जे पुढ्यात टाकले, ते योग्य की अयोग्य याचे कवित्व पुढचे दोन महिने चालते. तज्ज्ञांची लांबलचक भाषणे होतात, मोचेर् निघतात. चेंबर्स ऑफ कॉमर्सची पत्रके प्रसिद्ध होतात... हळुहळू सारेच सारे काही विसरतात. तोपर्यंत महागाई वाढलेली असते. वाढलेल्या भावाने लोक निमूट वस्तू विकत घेऊ लागतात आणि तिकिटे खरेदी करू लागतात. कुणीच चकार शब्द काढत नाही आणि वस्तूंचा वापरही कमी होत नाही. पुन्हा पुढच्या बजेटपर्यंत सारे कसे शांत शांत.

गेली अनेक वर्षे हे असेच चालू आहे आणि तरीही बजेटचे ग्लॅमर वाढतेच आहे. वृत्तपत्रे, टीव्ही वाहिन्या, रेडिओ सर्वत्र आज केवळ इंडियन आयडॉल आणि पी. चिदम्बरम यांचे बजेट यांचीच काय ती चर्चा आहे. याच चचेर्चे पडघम कानावर पडत असताना बोरीबंदर स्टेशनात परतणारा एक जमाव दिसला. थकले भागले जीव, अंगावर घामाच्या धारा आणि सैरभैर झालेले तेजोहीन डोळे, दृष्टी शून्यात लागलेली. हिंद मजदूर किसान पंचायतीच्या कुठल्याशा मोर्चातून ही मंडळी परतत होती. गळ्यात कापडी पिशव्या आणि हातात काठ्यांना गुंडाळलेले संघटनेचे झेंडे. एकेकाळी हेच झेंडे आकाशात उंच फडकत होते. त्यांची दहशत एका बाजूला मालकांना आणि दुसऱ्या बाजूला सरकारला होती. ' युनियनचा माणूस ' या संज्ञेला मध्यमवगीर् जगात फार प्रतिष्ठा नसली, तरी जरब मात्र जबरदस्त होती. आज युनियनचा माणूस एकटा पडला. बजेटमध्ये कामगार वर्गाला नव्हे, तर स्वत:ला काही तरी मिळावे, यासाठी तो झगडू लागला.

कामगाराचे हे बदललेले रूप बघत असतानाच मुंबईच्या भागाभागांत उघड्यावर संसार मांडलेली कुटुंबं दिसत होती. गेल्या काही वर्षांत ही मंडळी मुंबईत आली. कुटुंबप्रमुखाला आपल्या गावात नोकरीधंदा नाही, जातिपातीच्या समाजरचनेने जीणे मुश्किल केले, म्हणून रोजीरोटीच्या शोधात ते मुंबईला आले. बऱ्यावाईट मार्गांनी पैसे जमवून झोपडीदादांच्या आशीर्वादाने झोपड्या बांधल्या. सरकारने त्या उद्ध्वस्त केल्या. टीव्ही, फ्रीजसकट संसार रस्त्यावर आले. मात्र, मुंबईतले घर मोडले, तरी गावाकडे परत जायची, त्यांची इच्छा नाही. मुंबईचा विकास साधायचा, तर झोपड्या पाडण्याविना सरकारलाही तरणोपाय नाही. ज्यांनी रोख रकमा घेऊन झोपडीसाठी जागा दिली, ते केव्हाच पसार झाले. आता नवे ' भाई ' आणखी रकमांच्या बोलीवर ' सुरक्षित ' झोपडीची हमी देतो आहे. पण इतके पैसे पुन्हा आणायचे कुठून ?

नोकरदार माणूस त्या मानाने बराच सुखी. पण गिरणगावापासून दूर उपनगरांपर्यंत जुन्या चाळी, वाड्या आणि बिल्डिंगमध्ये घराघरात बेकारांची वाढती फौज. कॉलेजांमधून आता जे पदव्या घेऊन बाहेर पडणार, त्यांच्या चेहऱ्यावर आनंद, उत्साह आणि चैतन्यापेक्षा चिंतेच्या आठ्याच अधिक. आज ' विद्याथीर् ' म्हणून समाजात मानाचे स्थान असले, तरी उद्या ' बेकार ' हे बिरुद कपाळावर चिकटणार, हे दु:ख आजच्या आनंदाला पराभूत करते. शिवाय, गिरण्या, कारखाने बंद झाल्याने आणि व्हीआरएसच्या जाळ्यात सापडल्याने बेकार बनलेल्या मध्यमवयी लोकांची गणतीच नाही.

मुंबईच्या बाहेर पडल्यावर तालुक्याच्या गावांपासून जिल्हा मुख्यालयांपर्यंत सर्वत्र असेच तरुण बेकारांचे तांडे दिसत राहतात. किर्रर्र अंधाऱ्या रात्रीसुद्धा आकाशात कुठे तरी एखादा तारा चमकताना दिसतो. तो आशेचा एक किरण पाठवत असतो. इथे निरभ्र आकाशात तसा एकही ताराच काय काजवासुद्धा चमचमत नाही. घरच्या जमिनीत पोटापुरतेही पिकत नाही आणि पिकलेल्या सोन्याला मातीचेही मोल नाही. कधी अवर्षण, तर कधी अतिवृष्टी, तर कधी अवेळी पाऊस. या सर्व अरिष्टांतून काही पिकलेच, तर विक्रीच्या काळातच ट्रकचालकांचा संप, तर कधी अडत्यांचा हरताळ. मुले चार बुकं शिकली आणि डिग्रीची गुंडाळी घरी घेऊन आली, म्हणून त्यांना शेतात राबायची लाज वाटते आणि पांढरपेशी नोकरी करायची, तर तिथे कायमच ' प्रवेश बंद ' चा बोर्ड. मग मुले शाखेवर उभी राहतात. आपली स्वप्नं वेगवेगळ्या रंगांच्या बावट्यांमध्ये गुंडाळून सामाजिक प्रतिष्ठा टिकवू पाहतात. ' बेकार ' म्हणवून घेण्यापेक्षा ' कार्यकर्ता ' असा टिळा लावण्यात धन्यता मानतात. कधी हा झिंदाबाद तर कधी तो मुर्दाबादच्या नाऱ्यांमध्ये दिवस आणि वषेर् तरी सुखात जातात, पण घरातला दिवा काही लागत नाही.

या साऱ्यांचे स्मरण बजेटच्या पूर्वसंध्येला करण्याचे कारण हेच की, पी. चिदम्बरम उद्या लोकसभेत जे काही सादर करणार आहेत, त्याचा वर उल्लेख केलेल्या जनतेशी काय संबंध ? ते दरडोई उत्पन्न वाढल्याचा दावा करतील. आकडेवारीचे जंजाळ त्यांच्या दाव्याचे समर्थन करील. पण ज्यांच्या घरात कुणीच कमावता नाही, ज्यांची पिके दरवषीर् बुडतात किंवा करपतात आणि ज्यांच्या डोक्यावर छप्परच नाही, अशांच्या दरडोई उत्पन्नाचे काय ? की, चिदम्बरम यांचे अर्थखाते या जनतेला आपल्या बजेटमध्ये मोजतच नाही ? गेली काही वषेर् देशातील गुंतवणुकीपेक्षा ' परदेशी थेट गुंतवणूक ' ( एफडीआय) किती याची मोजणी करण्यातच अर्थखाते आणि अर्थशास्त्री यांचा जीव रमतो. ही गुंतवणूक वाढली की, अर्थमंत्री खूष होतात. गेल्या काही वर्षांत ही गुंतवणूक म्हणे वाढली. ती कुठे गेली ? जनतेच्या कोणत्या वर्गाचे राहणीमान या गुंतवणुकीमुळे बदलले ? देशात अवजड मशिनरीपासून पावसाळ्याच्या छत्र्या आणि सफरचंदांपर्यंत सारे काही चीन, कोरियातून आयात होऊ लागले आणि कोकण-केरळच्या किनारपट्ट्यांवरच्या नारळीच्या बागा सुकत असताना सिंगापुरी नारळ मात्र घराघरात फुटू लागला. यालाच एफडीआय म्हणायचे का ?

एक काळ यशवंतराव चव्हाण, चरणसिंग, मधु दंडवते हे नेते अर्थमंत्री असताना बजेटला ' भारतीय चेहरा ' होता. या बजेटमध्ये माझ्यासाठीही काही आहे, असे दूर खेड्यातल्या अल्पभूधारक शेतकऱ्याला आणि शहरातल्या फूटपाथवर राहणाऱ्या दरिदीनारायणाला वाटायचे. पण अर्थखात्याचेच कॉपोर्रटायझेशन झाले आणि सारे दूध नासले. समारंभात धोतर, लुंगी आणि संध्याकाळच्या पाटर््यांमध्ये जीन्स किंवा सुटाबुटातच शोभणारे ' नेते ' मंत्री बनले आणि अर्थखातेच इंग्रजाळले. इंग्रजांची सत्ता होती, तेव्हा गरीब भारतीयांचाही विचार करणे गोऱ्यांना भाग पडत होते, तशा योजना अमलात येत होत्या. पण देशी साहेब मात्र केवळ इंग्रजीतच विचार करू लागला आणि आपल्या हिंदी भावंडांनाच विसरला.

अशा मंडळींनी तयार केलेले बजेट उद्या इंग्रजीतच सादर होईल. त्यावर इंग्रजीतच चर्चासत्रे रंगतील. प्रश्ान् भाषेचा नसून मानसिकतेचा आहे, हे ध्यानात घेतले, तर अशा उपचारांचा फोलपणा स्पष्ट होईल. ज्यांचे या बजेटशी नातेच नाही, अशी बहुसंख्य जनता मात्र समोरून बुलडोझर यावा, तसे ' अबब बजेट ' असे म्हणत रस्त्यावरून दूर पळेल, आणि तरीही त्याच्या खाली चिरडली जाईलच!

भारतकुमार राऊत

 
</text>
</doc>
