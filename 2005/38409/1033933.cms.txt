<doc>
<docno>1033933.cms.txt</docno>
<text>
 
महाराष्ट्र
दोषी मंत्र्यांना न काढल्यास काम करू न देण्याचा मुंडेंचा इशारा
[ Saturday, February 26, 2005  10:47:46 pm]


म. टा. प्रतिनिधी

पुणे : न्या. पी. बी. सावंत आयोगाच्या अहवालात ठपका असलेल्या ' दागी ' मंत्र्यांना मंत्रीमंडळातून काढले नाही, तर त्यांना विधानसभेत काम करू न देण्याचा इशारा माजी उपमुख्यमंत्री गोपीनाथ मुंडे यांनी शनिवारी दिला.

शंकरराव चव्हाण प्रतिष्ठानच्यावतीने चव्हाण यांच्या प्रथम स्मृतीदिनानिमित्त आयोजित कार्यक्रमानंतर पत्रकारांशी बोलताना मुंडे यांनी हा अहवाल आगामी अधिवेशनात मांडण्याची मागणी केली. न्या. सावंत आयोगाच्या अहवालावर सरकारने तातडीने निर्णय घेतला पाहिजे. मात्र, मंत्र्यांवर ठपका असल्याने मुख्यमंत्री कोणतीही प्रतिक्रिया देत नाहीत. संसदेत ' दागी ' मंत्र्यांना काम करू दिले जात नाही, त्याप्रमाणे राज्यातही ' दागी ' मंत्र्यांना रोखणार असल्याचे ते म्हणाले.

केंदीय रेल्वे अर्थसंकल्प हा महाराष्ट्रावर अन्याय करणारा आहे. त्यात नवीन मार्ग आणि मुंबईत मेट्रो रेल्वेची तरतूद नसल्याचे मुंडे यांनी स्पष्ट केले. मुंबईतील 1995 पर्यंतच्या झोपडपट्ट्यांना संरक्षण देण्याचा निर्णय घेण्यात आला होता ; पण दिल्लीतील आदेशानंतर सरकारने भूमिका बदलली आहे. मात्र, यासंदर्भात कोणतेही पॅकेज जाहीर केलेले नाही. युती सरकारने झोपडपट्टीवासीयांचे पूनर्वसन करून त्यांना मोफत घरांची योजना राबवली होती. त्या योजनेचा सरकारने विचार करावा, अशी सूचना मुंडे यांनी केली.

एन्रॉनकडून वीज घेण्यास मुंडे यांनी पाठिंबा दर्शवला आहे. एन्रॉनकडे सध्या दोन हजार मेगावॅट वीज तयार आहे. रिर्झव्ह बँकेने ती दोन रुपये 60 पैशाने घेण्याची सूचना केली असून राज्य सरकारने दोन रुपये 20 पैसे हा दर दिला असल्याचे त्यांनी नमूद केले.

कार्यक्रमामध्ये शंकरराव चव्हाण यांच्याविषयी अनुभव सांगताना मुंडे यांनी स्वतंत्र मराठवाडा राज्याची मागणी चव्हाण यांनी केलेल्या मार्गदर्शनामुळे मागे घेतल्याची कबुली दिली. 1976 मध्ये आणीबाणीत तुरुंगात असताना चव्हाण यांच्यामुळे पॅरोलवर सुटून परीक्षा देऊ शकलो, असेही त्यांनी सांगितले. महाराष्ट्राचा मुख्यमंत्री हा विशिष्ठ प्रदेशाचा नेता म्हणून दिल्लीत प्रतिमा निर्माण केली जाते. त्यामुळे शंकरराव चव्हाण हे राष्ट्रपती किंवा उपराष्ट्रपती होऊ शकते नाहीत, अशी खंत माजी सनदी अधिकारी राम प्रधान यांनी व्यक्त केली. महाराष्ट्राच्या मुख्यमंत्र्यांना राष्ट्रीय स्तरावर मोठे करण्याची सूचना त्यांनी मांडली. राजकारणात विश्वासार्हता असली पाहिजे. मोठ्या पदावर काम करताना त्यांची गरज असल्याची टिपण्णी प्रधान यांनी केली.

शंकरराव चव्हाण यांचे मुंबईत स्मारक उभारण्यासाठी प्रयत्न करणार असल्याचे रजनी पाटील यांनी सांगितले. सिंचनाच्या कामातील चव्हाण यांच्या योगदानाबद्दल 14 जुलै हा त्यांचा जन्मदिवस ' सिंचन दिन ' म्हणून साजरा करण्याचा निर्णय मुख्यमंत्री विलासराव देशमुख यांनी घेतल्याचे पाटील यांनी निदर्शनास आणून दिले.

 
</text>
</doc>
