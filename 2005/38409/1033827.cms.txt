<doc>
<docno>1033827.cms.txt</docno>
<text>
 
महामुंबई
काँग्रेस प्रदेशाध्यक्षपदाची 'प्रभा' कुणावर?
[ Saturday, February 26, 2005  09:26:18 pm]


म. टा. प्रतिनिधी

मुंबई : प्रदेश काँग्रेसच्या अध्यक्षपदाची निवडणूक एप्रिलच्या अखेरीस होत असून, नवा अध्यक्ष मुख्यमंत्री विलासराव देशमुख यांच्या पसंतीचा असावा, यासाठी आतापासूनच मोचेर्बांधणीस सुरुवात झाली आहे. विधानसभेच्या निवडणुकीपूवीर् पायउतार होण्याची मनीषा व्यक्त करणाऱ्या विद्यमान अध्यक्ष प्रभा राव याही ही जबाबदारी पुन्हा स्वीकारण्यास उत्सुक असल्याने ही निवडणूक चुरीशीची होण्याची शक्यता आहे.

प्रदेश काँग्रेसने निवडणुकीची प्रक्रिया सुरू केली असून , 53 जिल्हा निवडणूक अधिकाऱ्यांच्या नियुक्त्या करण्यात आल्या आहेत. त्यात देशमुख यांच्या समर्थकांचा भरणा अधिक असल्याचे सांगितले जाते. मात्र पक्ष पदाधिकाऱ्यांच्या मते त्यात फारसे तथ्य नाही. कोणाचे किती समर्थक आहेत यावर प्रदेेश काँग्रेसचा अध्यक्ष ठरणार नाही, तर ' हायकमांड ' सांगतील त्याच नेत्यावर ही जबाबदारी सोपवण्याचा प्रघात असल्याने मुख्यमंत्र्यांच्या समर्थकालाच अध्यक्षपद मिळेल, असे सांगता येत नाही.

मात्र, नवा अध्यक्ष नेमताना मुख्यमंत्र्यांचे मत विचारात घेतले जाईल, यात शंका नाही. संघटनात्मक निवडणुकीच्या कार्यक्रमानुसार मार्चच्या पहिल्या आठवड्यात ब्लॉक पदाधिकाऱ्यांची आणि नंतर जिल्हा पदाधिकाऱ्यांची निवडणूक घेण्यात येणार आहे. त्यानंतर प्रदेश कार्यकारिणीची निवडणूक होईल, असे सांगण्यात आले. ही सगळी पार पडल्यानंतर 30 एप्रिल रोजी प्रदेश काँग्रेसच्या अध्यक्षपदाची निवडणूक होईल, असे आधीच जाहीर करण्यात आले आहे.

निवडणूक अधिकाऱ्यांमध्ये नाना पाटोळे, अलका देसाई, दामू शिंगडा, अनंत गाडगीळ, मुरलीधर माने, मुश्ताक अंतुले, बाळासाहेब शिवरकर, अमरीश पटेल, माणिकराव ठाकरे, उषाताई चौधरी, अनंतराव देशमुख, सुभाष चव्हाण, जनार्दन चांदूरकर आणि चंदकांत छाजेड आदी नेत्यांचा समावेश आहे.

नव्या अध्यक्षपदासाठी मुख्यमंत्र्यांच्या गटातफेर् विदर्भातील काँग्रेसचे ज्येष्ठ नेते आणि राज्याचे माजी मंत्री शिवाजीराव मोघे यांचे नाव पुढे आले असून, सुधाकर गणगणे यांचेही नाव आघाडीवर आहे. याशिवाय पुण्याचे शरद रणपिसे हेदेखील अध्यक्षपदासाठी उत्सुक असून त्यांनीही श्रेष्ठींशी संपर्क साधण्यास सुरुवात केली आहे.

प्रभा राव यांनी विधानसभा निवडणुकीच्या आधी आता फार काळ या पदावर राहणार नाही, असे सांगून निवृत्तीचे संकेत दिले होते. परंतु सत्ता मिळवण्यात यशस्वी ठरल्यानंतर बदललेल्या परिस्थितीत त्यांनाही हे पद महत्त्वाचे वाटत असून दिल्लीतील श्रेष्ठींचाही त्यांना पाठिंबा असल्याचे सांगितले जाते. विद्यमान अध्यक्षांच्या कारकिदीर्त पक्ष सत्तेवर आला आणि त्यांना काम करण्यासाठी तुलनेत कमी वेळ मिळाल्याने त्यांच्याकडेच पुन्हा अध्यक्षपद सोपवावे, असे काही ज्येष्ठ नेत्यांचे म्हणणे आहे.

 
</text>
</doc>
