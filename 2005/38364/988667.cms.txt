<doc>
<docno>988667.cms.txt</docno>
<text>
 
बहुतांची अंतरे
'ते' आणि आपण!
[ Wednesday, January 12, 2005  08:47:17 pm]


अलीकडे मुंबईत हातभट्टीची दारू पिऊन अनेक लोक दगावले तर अनेक मरता-मरता वाचले. यावर नेहमीप्रमाणे सरकारने ताबडतोब कारवाई केली. संबंधित पोलिस अधिकाऱ्यांची तडकाफडकी एकतर बदली केली किंवा त्यांना निलंबित केले.

या संदर्भात लंडनच्या एका इस्पितळात नुकतीच घडलेली घटना आठवली. या इस्पितळात 65 वर्षांची एक आजारी बाई भरती झाली. तिचे रोगनिदान होऊन औषधाबरोबर तिला फक्त पातळ अन्न द्यावे, असे ठरविण्यात आले ; पण काय झाले कुणास ठाऊक! एके दिवशी परिचारिकेने पातळ अन्नाऐवजी तिला घट्ट जेवण दिले व ते अन्न तिच्या अन्ननलिकेत अडकून ती बाई तात्काळ मरण पावली. लागलीच इस्पितळाच्या कार्यकारी मंडळाने स्थानिक वृत्तपत्रात जाहिरात देऊन सर्व संबंधितांची जाहीर माफी मागितली व बाईच्या नातलगांना काही लाख पौंड नुकसानभरपाईही देऊन टाकली ; पण एवढे होऊनही त्या परिचारिकेला कोणतीच शिक्षा केली नाही. उलट झालेला प्रकार कसा काय घडला, यावर तज्ज्ञांकरवी तपशीलवार चर्चा घडवून आणली व असा प्रकार पुन्हा घडणार नाही, यासाठी आपल्या कार्यपद्धतीत योग्य तो बदल करून टाकला.

आपल्याकडे अशी घटना घडली असती तर आपण प्रथम त्या इस्पितळावर एक धडक मोर्चा नेऊन इस्पितळाची जास्तीत जास्त नासधूस केली असती. संबंधित डॉक्टर, परिचारिका तावडीत सापडले असते तर त्यांना झोडपून काढले असते ; पण असा प्रकार पुन्हा होऊ नये म्हणून थोडीही काळजी घेतली गेली नसती.

सूर्यकांत अरदकर, गोरेगाव, मुंबई.

 
</text>
</doc>
