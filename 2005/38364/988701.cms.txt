<doc>
<docno>988701.cms.txt</docno>
<text>
 
महामुंबई
आयोगाच्या लगामाने महापालिकांच्या निवडणूक खर्चावर बंधने
[ Wednesday, January 12, 2005  09:31:28 pm]


नरेंद पाठक

मुंबई : खजिन्यात खडखडाट असल्याचे कारण सांगून नागरी सुविधा देण्यास टाळाटाळ करणाऱ्या 18 महापालिकांनी निवडणुकांवर बेसुमार खर्च केल्याची दखल घेत राज्य निवडणूक आयोगाने पुढील दीड वर्षात होणाऱ्या निवडणूक खर्चाला लगाम घातला आहे. आयोगाने केलेल्या चौकशीत मुंबई, ठाणे, पुणे व अकोला व मिरा-भाईंदर महापालिकांनी सरासरीपेक्षा जास्त खर्च केल्याचे उघड झाले आहे.

गेल्या महापालिका निवडणुकीत करण्यात आलेल्या खर्चाची राज्य निवडणूक आयोगाने पाहणी केली. निवडणूक खर्चात साधारणपणे प्रसिद्धी, मतदारयादी छपाई, कर्मचारी भत्ते व मतदानकेंदांची उभारणी आदींचा समावेश होतो. पण राज्यातील विविध महापालिकांनी एकाच कामासाठी केलेल्या खर्चात कमालीची तफावत आढळून आली आहे. आयोगाने जारी केलेल्या आदेशात जादा खर्चाबाबत मुंबई, ठाणे, पुणे व मिरा भाईंदर महापालिकांवर गंभीर ताशेरे मारले आहेत. निवडणुकीवर प्रत्येक मतदारामागे 14 रुपये खर्च अपेक्षित असताना प्रत्यक्षात पुणे महापालिकेने जवळपास तिप्पट म्हणजे 39 रुपये 09 पैसे एवढा प्रचंड खर्च केल्याची धक्कादायक माहिती आयोगाने दिली. मतदारयादी छपाईवर महापालिकांनी मुक्त हस्ते उधळण केली आहे. यादी छापण्यासाठी अकोला पालिकेला सर्वात कमी म्हणजे प्रति नागरिक अवघा 68 पैसे खर्च आला ; तर ठाणे व धुळे महापालिकेने 6 रुपये 17 पैसे खर्च केले आहेत! अहमदनगर महापालिकेने 5 रुपये 22 पैसे व त्या खालोखाल नांदेड महापालिकेने 3 रुपये 89 पैसे खर्च केले आहेत.

मतपत्रिकांच्या छपाईबाबतही पुणे महापालिकेने प्रति मतदारामागे 4 रुपये 63 पैसे, अकोला महापालिकेने 2 रुपये 99 पैसे, मिरा भाईंदर महापालिकेने 4 रुपये 99 पैसे, तर ठाणे महापालिकेने सर्वाधिक 5 रुपये 46 पैसे खर्च केल्याची धक्कादायक माहिती आयोगाला मिळाली आहे.

अन्य महापालिकांत बहुसदस्य प्रणाली अस्तित्वात असताना मुंबईत प्रत्येक मतदारास एकच मतपत्रिका देण्यात आली होती. या तुलनेत छपाईवरील एक रुपया 83 पैसे खर्च कमी वाटत असला तरी वास्तवांत तो फार जास्त असल्याचे ताशेरे आयोगाने मारले आहेत. मतपत्रिका छपाईवरील खर्चाची सरासरी दोन रुपये 06 पैसे एवढी असली तरी या कामासाठी मिरा भाईंदर महापालिकेने 4 रुपये 04 पैसे, पिंपरी चिंचवड पालिकेने 3 रुपये 42 पैसे, मालेगाव महपालिकेने 2 रुपये 55 पैसे व अहमदनगर पालिकेने 2 रुपये 48 पैसे एवढा जास्त खर्च केला असल्याचे आयोगाने म्हटले आहे.

मतदान केंदांच्या उभारणीवर अहमदनगर पालिकेने 11 रुपये 83 पैसे, मुंबई महापालिकेने 7 रुपये 64 पैसे, पुणे पालिकेने 5 रुपये 50 पैसे खर्च केले आहेत. प्रत्यक्षात हा खर्च 5 रुपये 34 पैसे एवढाच असल्याचे आयोगाने नमूद केले आहे.

' बिनविरोध ' ला आव्हान

स्थानिक स्वराज्य संस्थांच्या निवडणुकीत यापुढे बिनविरोध निवड झाल्यास आधी त्याची चौकशी करून मगच निकाल जाहीर करण्याचा आदेश राज्य निवडणूक आयोगाने दिला आहे.

एकापेक्षा जास्त उमेदवारी अर्ज दाखल झाल्यास अन्य उमेदवारांवर दबाव आणून अर्ज मागे घ्यायला भाग पाडले जाते. ही शक्यता लक्षात घेऊन यापुढे तसे झाल्यास आधी आयोगाला सविस्तर अहवाल सादर करून आयोगाने मान्यता दिल्यानंतरच बिनविरोध जाहीर करण्यात यावे, असा आदेश आयोगाने दिला आहे !

 
</text>
</doc>
