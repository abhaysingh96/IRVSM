<doc>
<docno>988684.cms.txt</docno>
<text>
 
अग्रलेख
अव्वल आणि अस्सल
[ Wednesday, January 12, 2005  09:09:02 pm]


हिंदी चित्रपटांतील अनेक डायलॉग्ज पुढे भारतीयांच्या तोंडात असे रुळले की, त्यांचे वाक्प्रचारच बनून गेले. ' वक्त ' मध्ये राजकुमार यांनी फेकलेले ' शिशे के घर में रहनेवाले दुसरोंपे पत्थर नही फेका करते, चिनाय सेठ... ' हे वाक्य भारतीयांनी अलगद झेलले.

त्याच राजकुमारनी ' पाकिजा ' मध्ये मीना कुमारीचे ' यें हसीं पाँव जमीन पें मत उतारियेगा, मैले हो जायेंगे ', अशा शब्दांत प्रणयाराधन केले आणि भारतीयांना प्रेमासाठी एक डायलॉग सापडला.

' शोले ' मधील गब्बर सिंगचा ' कितने आदमी थे, सांबा ?' हा सवाल पुढे अनेक वर्षे भारतीय एकमेकांना विचारत राहिले.

त्याच चित्रपटात हेमा मालिनीने घातलेली ' चल धन्नो, बसंती की इज्जत का सवाल है ' हे वाक्य सिनेरसिकांच्या तोंडात बसले. 1987 मध्ये शेखर कपूर यांचा ' मि. इंडिया ' प्रसिद्ध झाला. यातील मि. इंडियापेक्षा प्रेक्षकांना भावला, दूर बेटावर बसून साऱ्या दुनियेवर सत्ता गाजवण्यासाठी षड्यंत्र रचणारा, विचित्र केशभूषा व वेषभूषा केलेला मोगॅम्बो. ' मोगॅम्बो खुश हुआ ', हे त्याचे वाक्य आपल्या तोंडात असे काही रुळले की, आजही खुशी व्यक्त करण्यासाठी लोक त्याचाच आधार घेतात.

हा मोगॅम्बो आपल्या अभिनयाच्या ताकदीवर प्रेक्षकांच्या समोर उभा करणारे ज्येष्ठ कलाकार अमरीश पुरी यांचे बुधवारी निधन झाले आणि भारतीय प्रेक्षकांनी मोगॅम्बोबरोबरच एक तडाखेबंद खलनायक, जाणता रंगकर्मी आणि सज्जन गृहस्थ गमावला.

सत्तरी ओलांडल्यावरही अमरीश पुरी काम करतच होते. गतवर्षी प्रदशिर्त झालेल्या ' मुझसे शादी करोगी ' आणि ' अब तुम्हारे हवाले वतन साथीयों ' या चित्रपटांत पुरींच्या भूमिका आहेत.

सुभाष घईंच्या लवकरच येणाऱ्या ' किस्ना ' मध्ये पुरी आहेत आणि कमल हसनच्या ' मुंबई एक्स्प्रेस ' चे त्यांचे शूटिंग चालू होते. याचाच अर्थ त्यांच्या चित्रपटाची कारकीर्द अद्याप पूर्ण झालेली नव्हती. तशातच नियतीने त्यांना उचलून नेले, हे चित्रपटसृष्टीचे दुर्भाग्य.

गेल्या पिढीतील चरित्र अभिनेते व खलनायक मदन पुरी यांचे ते धाकटे बंधू. मोठ्या भावाच्या पायावर पाय ठेवून चित्रपटसृष्टीत पाय रोवण्याची अमरीश पुरींची इच्छा असली, तरी ती संधी मिळण्यासाठी त्यांना वयाची चाळिशी गाठावी लागली. सुनिल दत्त यांच्या ' रेश्मा और शेरा ' ने 1971 साली पहिल्यांदा ते पडद्यावर आले आणि पुढची 33 वर्षे त्यांनी तिथे आपलीच हुकमत चालवली.

भरदार शरीरयष्टी, सहा फूट उंची आणि त्यास शोभेसा खर्जातील आवाज यांच्या जोरावर पुरी ' हीरो ' बनू शकले असते, पण उशीर झाला आणि कायम खलनायक म्हणूनच प्रेक्षकांना सामोरे जाणे त्यांच्या नशिबी आले. ही भूमिका मात्र त्यांनी कमालीच्या ताकदीने पार पाडली.

दिलीप कुमार आणि राजकुमार यांच्यासारखे कसलेले नट समोर असलेला ' सौदागर ' असो वा दिलीप कुमार, शम्मी कपूर यांचा ' विधाता ' असो, पुरी आपल्या अव्वल अभिनयाच्या जोरावर साऱ्यांना पुरून उरले. ' तरुणपणात रंगभूमीवर केलेल्या अभ्यासामुळे कॅमेऱ्याला सामोरे जाणे सोपे झाले ,' असे ते मानत.

त्यामुळेच चित्रपटक्षेत्रात यशाच्या अत्युच्च शिखरावर असतानाही मराठी, हिंदी नाटकांच्या प्रयोगांना ते आवर्जून उपस्थित राहत आणि ' मोगॅम्बो खुश हुआ ', अशी मनापासून दादही देत. पुरींना चित्रपटांत मोठे यश मिळाल्यामुळे त्यांची रंगभूमीवरील कारकीर्द पुढे फार बहरली नाही. पण ' हयवदन ', ' सारी रात ,' आधे अधुरे ,' ' ययाती ,' ' एवं इंदजित ' या सारख्या नाटकांत त्यांचा अभिनय ज्यांनी पाहिला,

त्यांना पुरींचा रंगभूमीवरील सहज वावर कायम स्मरणात राहील. ते केवळ अभिनेता नव्हे, तर कलांचे अभ्यासक होते. त्यामुळेच स्वत:च्या आणि दुसऱ्यांच्या भूमिकांचा ते खोलवर अभ्यास करत आणि त्यावर बोलत. अशा गुणी नटाला भरपूर प्रसिद्धी हिंदी चित्रपटसृष्टीने दिली असली, तरी त्यांच्या अस्सल गुणवत्तेचे चीज मात्र झाले नाही. ती खंत ते खाजगी गप्पांत बोलून दाखवत.

कमजोर कथानके आणि तकलादू भूमिका यामुळे चित्रपटाच्या अखेरीस हीरोकडून सपाटून मार खाणे, इतकेच काय ते पुरींच्या वाट्याला आले. श्याम बेनेगल यांचे ' निशान्त ,' ' भूमिका ' हे चित्रपट, कमाल हसन यांचा ' चाची 420' आणि ' हम पाँच ' मधील दुयोर्धन अशा अभिनयाचा कस लावणाऱ्या भूमिका क्वचितच त्यांच्या वाट्याला आल्या.

हॉलीवूडमधील चित्रपट दिग्दर्शक स्टीव्हन स्पिलबर्ग यांनी ' इंडियाना जोन्स ' आणि ' द टेंपल ऑफ डूम ' या इंग्रजी चित्रपटांत भूमिका दिल्या. पण पुरींचे मन हॉलीवूडमध्ये रमले नाही व ते परत आले. पुरींना आत्मचरित्र लिहायचे होते. त्यासाठी फुरसद मिळावी, म्हणून काही काळ चित्रपटांच्या कामातून निवृत्ती घेण्याचा आपला इरादा त्यांनी काही जणांपाशी बोलून दाखवला होता. पण नियतीने ती उसंत मिळू दिली नाही.

क्लायमॅक्सला जाण्यापूवीर्च मोगॅम्बोचा सिनेमा संपला.

 
</text>
</doc>
