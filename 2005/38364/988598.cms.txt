<doc>
<docno>988598.cms.txt</docno>
<text>
 
महाराष्ट्र
नगरपालिका उपाध्यक्षपदी धालवलकर
[ Wednesday, January 12, 2005  07:21:28 pm]


म. टा. वृत्तसेवा

रत्नागिरी : राजापूर नगर पालिकेच्या उपाध्यक्षपदी शिवसेनेच्या महिला नगरसेविका श्रद्धा किशोर धालवलकर यांची मंगळवारी उपाध्यक्षपदी बिनविरोध निवड झाल्याचे पीठासन अधिकारी नगराध्यक्षा हुस्नबानू खलिफे यांनी जाहीर केले. जिल्हाप्रमुख राजन साळवी यांच्या निरीक्षकत्वाखाली नगरसेवकांच्या बैठकीनंतर दुपारी बारा वाजता ही निवडणूक झाली.

पूवीर्च्या अंतर्गत वादातील नाट्यपूर्ण घटनांमुळे उपनगराध्यक्षपदाच्या निवडणुकीकडे साऱ्या रत्नागिरीवासियांचे लक्ष लागून राहिले होते. वरिष्ठ पातळीवर अंतर्गत वाद निवळल्यानंतर शिवसेनेच्या अधिकृत उमेदवार सौ. धालवलकर यांची उपाध्यक्षपदावरील निवड सोमवारीच निश्चित झाली होती. राजापूर नगरपालिकेत 17 सदस्य असून, त्यातील एक अपक्ष नगरसेवक मुश्ताक वाडकर हे परदेशी गेल्यामुळे अपात्र ठरले होते. त्यामुळे उरलेल्या 16 सदस्यांपैकी शिवसेनेचे दहा सदस्य, तीन अपक्ष पाठिंबा देणारे तर चार सदस्य काँगेसचे आहेत. यापूवीर् अंतर्गत कलहात शिवसेना समर्थक अपक्ष उपनगराध्यक्ष म्हणून निवडण्यात आला होता. पण नंतरच्या चोवीस तासांत त्याने पद सोडल्याने मंगळवारी नव्याने निवडणूक घ्यावी लागली.

रत्नागिरीचे प्रांताधिकारी मनोज रानडे यांच्या उपस्थितीत न. प. च्या विषय समित्यांच्या सभापतींची निवडणुकही दुपारी तीनच्या सुमारास घेण्यात आली असता सर्व विषय समित्यांवर सभापतींची निवड बिनविरोध झाल्याचे नगराध्यक्ष हुस्नबानू खलिफे यांनी जाहीर केले.

पाणी पुरवठा आणि जलनि:सारण सभापतीपदी रूपेश रवींद साखरकर, आरोग्य सभापती प्रकाश आरेकर, बांधकाम सभापती सुजित मोंडे, शिक्षण व क्रीडा सभापती हसिना मुन्शी तर श्रद्धा धालवलकर यांच्याकडे महिला व बाल कल्याण सभापतीपद आले आहे. विरोधी पक्षाच्या काँग्रेस नगरसेविका सुलभा खडपे यांची महिला व बालकल्याण समितीच्या उपसभापती म्हणून निवड झाली आहे. शिवसेनेने विरोधी पक्षाला उपसभापतीपद विशेष बाब म्हणून बहाल केले. शिवसेनेची ताकद एकसंध असल्याचे या निवडणुकीत दिसून आले.

 
</text>
</doc>
