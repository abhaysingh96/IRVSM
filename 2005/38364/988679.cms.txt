<doc>
<docno>988679.cms.txt</docno>
<text>
 
लेख: जाता जाता
आबांचा मिसळ फॉर्म्युला
[ Wednesday, January 12, 2005  09:02:39 pm]


मंत्रिमंडळाची बैठक सुरू झाली तरी सर्वांचे लाडके आबा न आल्यामुळे मंत्री चुळबुळ करू लागले. ' आरं, कोण हाये रे तिकडे! आमचा भारतीचा कोणी न्हाय वाटतं. ' पतंगरावांनी दमदार आवाजात आवाज दिला.

' पतंगराव, कॅबिनेट आहे. इथे भारतीचा माणूस कसा येईल ?' विलासरावांनी लक्षात आणून दिलं.

' आबांना बघा! ' पतंगरावांनी आदेश दिला.

' पतंगराव, आबा आमचे आहेत. ' अजितदादांनी आवाज लावत त्यांना ऐकवलं.

दरम्यान अकलूजच्या दादांनी हळूच छगनरावांना खूण केली. यामुळे छगनराव बावचळले. त्यांनी आजूबाजूला बघत दादा आपल्यालाच काही विचारत आहेत याची खात्री करू न घेतली. छगनरावांचे संतप्त डोळे आणखी मोठे झाले. त्यांनी डोळ्यांनीच दादांना ' काय ' म्हणून विचारलं.

' आबा! ' दादा पुटपुटले. छगनराव घाबरले. आबांनी, पोलिस दलातल्या आपल्या कोणाला आत टाकलं असे भाव त्यांच्या चेहऱ्यावर पसरले. बरी बत्ती लागली अशा थाटात दादा हसले आणि त्यांनी जयंतरावांकडे ' आबा ' अशी चौकशी केली. आबांनी आपल्या बंगल्यावरचे पोलिस परत काढले असं जयंतरावांना वाटलं आणि येत्या बजेटमध्ये होम डिपार्टमेंटच्या मागण्यांना कात्री लावायचा त्यांनी निश्चय केला. दरम्यान विलासरावांनी, चीफ सेक्रेटरींना, अजेंडावर पहिला विषय काय आहे असं विचारलं.

मुख्य सचिवांनी ' आबा ' असे उद्गार काढले.

' काय झालं आबांना! ' त्यांनी आश्चर्याने चौकशी केली.

' काही नाही. ' घाबरत मुख्य सचिवांनी खुलासा केला.

तितक्यात डॉ. पद्मसिंह, एका तळव्यावर दुसऱ्या हाताने मूठ मारत शिरले आणि सीएमसाहेबांच्याच शेजरी बसले.

' आज आबांचा वाढदिवस आहे काय ?' विलासरावांनी चीफ सेक्रेटरींकडे विचारणा केली. इतक्यात आबा घाईघाईने आत शिरले. त्यांच्या मागोमाग चार कोल्हापुरी माणसं मोठमोठे टोप, डाव, पावाच्या लाद्या असा सरंजाम घेऊन आत आले. सगळ्यांचे चेहरे उजळले. विलासरावांनी मुख्य सचिवांना खूण केली. ' आबांची मिसळपाटीर् आहे. ' त्यांनी हळूच सांगितलं.

' कशाबद्दल ?' सी. एम.नी विचारलं.

' तुम्ही मराठवाड्यातले नेते पश्चिम महाराष्ट्राला नीट ' खाऊ ' पण देत नाही अशी सगळ्यांची तक्रार आहे. यापुढे कॅबिनेट बैठकीचा मेन्यू पश्चिम महाराष्ट्रातले नेते ठरवणार आहेत. ' सीएसनी माहिती दिली.

विलासरावांना कळेना मिसळीवर ताव मारायचा की नाही.

त्यांनी मोबाईलवर शरदरावांचा नंबर लावला.

चकोर

 
</text>
</doc>
