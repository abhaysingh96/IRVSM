<doc>
<docno>988601.cms.txt</docno>
<text>
 
महाराष्ट्र
नांदेडची संचारबंदी मागे
[ Wednesday, January 12, 2005  07:24:38 pm]


म. टा. वृत्तसेवा

नांदेड : नांदेडच्या पक्कीचाळ भागात रविवारी झालेल्या हिंसाचारानंतर लावण्यात आलेली संचारबंदी मंगळवारी उठवण्यात आली. मंगळवारपासून या भागातील जनजीवन पूर्ववत झाले असले, तरी सावधगिरी म्हणून या भागात चोख पोलिस बंदोबस्त ठेवण्यात आला आहे.

वझिराबाद पोलिस ठाण्याच्या हद्दीतील पक्कीचाळ या संवेदनशील भागात रविवारी रात्री दोन समाजांच्या युवकांत शाब्दिक चकमक होऊन त्याचे पर्यवसान हिंसाचारात झाले होते. या हिंसाचारात जखमी झालेल्यांबाबत अफवा पसरू लागल्याने सोमवारी सकाळी पोलिसांनी पक्कीचाळसह नांदेडच्या काही भागांत संचारबंदी लागू केली होती.

मंगळवारी संचारबंदी उठवल्यानंतर या भागातील जनजीवन आता पूर्ववत झाले आहे. तरीही सावधगिरी म्हणून पक्कीचाळसह आसपासच्या भागांत चोख पोलिस बंदोबस्त ठेवण्यात आला आहे.

मुख्यमंत्र्यांनी घेतले खंडोबाचे दर्शन

मुख्यमंत्री विलासराव देशमुख यांनी मंगळवारी माळेगाव येथे जाऊन खंडोबारायाचे सपत्निक दर्शन घेतले. माळेगावच्या खंडोबारायाच्या यात्रेतील पशुप्रदर्शनाचे उद्घाटनही मुख्यमंत्र्यांच्या हस्ते झाले.

सुमारे सातशे वर्षांची परंपरा असलेली ही यात्रेच्या विकासकामांसाठी निधीची कमतरता पडू देणार नाही व येथील घोडेबाजाराला देशपातळीवर नेऊ, असे आश्वासन देशमुख यांनी यावेळी दिले. माळेगावच्या विकासासाठी गेल्या दोन महिन्यांत दोन बैठका घेतल्या असून, साडेपाच कोटी रुपयांच्या विकास आराखड्यास मान्यता देण्यात आल्याची माहितीही त्यांनी दिली.

विकास आराखड्याच्या माध्यमातून माळेगावचा चेहरामोहरा वर्षभरात बदलून जाईल. यात्रेतील पशुंच्या शर्यतीसाठीची धावपट्टी उत्तम करण्यासाठी त्यावर वीस लाख रुपये खर्च करण्यात येणार असल्याचे देशमुख यांनी सांगितले.

 
</text>
</doc>
