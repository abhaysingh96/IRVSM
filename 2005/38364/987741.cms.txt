<doc>
<docno>987741.cms.txt</docno>
<text>
 
महामुंबई
आबांचा मंत्रिमंडळावर 'मिसळप्रयोग'
[ Wednesday, January 12, 2005  12:23:10 am]


म. टा. प्रतिनिधी

मुंबई : अनधिकृत बांधकामांवरच्या दणक्याने महापालिका आयुक्त जॉनी जोसेफ यांचे घामटे काढून हातभट्ट्यांच्या प्रकरणात पोलिस खात्याच्या डोळ्यातून पाणी काढणाऱ्या उपमुख्यमंत्री आर. आर. आबांनी आता आपल्या अख्ख्या मंत्रिमंडळावरच हा प्रयोग राबवण्याचा निर्णय घेतला आहे... पण, डोळ्यांतून पाणी निघण्याच्या भयाने मंत्रिमंडळातील सहकाऱ्यांनी घाबरून जायचे कारण नाही... कारण तासगावच्या या खवय्याने ' बेत ' आखला आहे तो बुधवारपासून त्यांना अस्सल झणझणीत कोल्हापुरी मिसळ खायला घालून घामटे काढण्याचा!

विधानसभा निवडणुकीनंतर राज्यातील वातावरण शांत असल्याने कॅबिनेटच्या बैठकीपुढे येणाऱ्या विषयांप्रमाणेच मंत्रालयाच्या कॅन्टीन-मधील पदार्थही मिळमिळीत, पचपचीत असतात, हे लक्षात आल्यानंतर आबांनी यातही पुढाकार घेऊन बदल करण्याचा निर्णय घेतला. मंत्रालयातील मिसळ म्हणजे पांढऱ्या वाटाण्याची पाणीदार उसळ आणि त्यात जाड्या-भरड्या शेवगाठ्या. बास्स! गरम पाण्यात पाव बुडवून खाल्ला, तर जशी ( बे)चव लागेल, तशी ही (म्हणे) मिसळ!

शिवाय मिसळीत सर्वसामान्य ग्राहक आणि मंत्री असा भेदभाव नाही. त्यामुळे, तास दोन तास चर्चाही मिळमिळीत करायची आणि सोबत गिळगिळीत खायचे, हे योग्य नाही, हे लक्षात घेऊन आबांनी गेल्या आठवड्यात कँटीनवाल्या अण्णाला फर्मान सोडले , ' कक्षात येऊन भेटा! ' अण्णा सहकाऱ्यासह उपमुख्यमंत्र्यांच्या दालनात आला. तेव्हा ते प्रेमाने म्हणाले , ' अहो, मिसळीचे रंगरूप तरी बदला. जरा चवदार बनवा. ' कोल्हापूरचा एक पत्रकार अण्णाच्या मदतीला धावला. त्याचे सल्ले सुरू झाले , ' दत्त भांडाराची मिसळ खाऊन बघा, कोल्हापूरचा झणझणीत मसाला मागवा... पांढऱ्या वाटाण्याऐवजी मोड आलेल्या मुगाची उसळ त्यात घाला! '

आता अण्णाने या पत्रकाराला , ' साहेब तुम्हीच मागवून द्या ना ' असे सांगितले. फोनाफोनी झाली. कोल्हापूरचा मसाला आला आणि मंगळवारी दुपारी स्पेशल मिसळ तयार झाली. आबांनी सुधीर गाडगीळांबरोबर काही वार्ताहरांसाठी मिसळीची पंगत घातली. झणझणीत तरीर्त बनवलेली, मुगाची उसळ घालून तयार केलेली मिसळ आबांनी मनसोक्त हाणली आणि नंतर अण्णाला शाबासकी देऊन , ' कल ऐसीच मिसळ लाव ' असा आदेश दिला!

 
</text>
</doc>
