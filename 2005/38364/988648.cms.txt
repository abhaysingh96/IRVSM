<doc>
<docno>988648.cms.txt</docno>
<text>
 
अर्थव्यवहार
सेन्सेक्सला 'इन्फी'ही तारीना!
[ Wednesday, January 12, 2005  08:18:52 pm]


म. टा. बाजार प्रतिनिधी

मुंबई : इन्फोसिस टेक्नॉलॉजीजची तिसऱ्या सहामाहीतली अपेक्षेपेक्षा चांगली कामगिरीही बुधवारी मुंबई शेअर बाजारातली मरगळ झटकू शकली नाही. शेअर बाजारात गेले तीन दिवस कुणीतरी कट रचावा तशी तुफान विक्री सुरू असून, बुधवारीही या विक्रीच्या तडाख्यामुळे सेन्सेक्स 120 अंशांनी कोसळला. गेल्या तीन दिवसांत सेन्सेक्स 300 हून अधिक अंशांनी गडगडला आहे.

बुधवारी इन्फोसिसच्या तिसऱ्या तिमाहीतील कामगिरीची आकडेवारी जाहीर होणार असल्यामुळे तिचा सेन्सेक्सवर थेट परिणाम होईल, अशी अपेक्षा होती. प्रत्यक्षात इन्फोसिसने भरीव कामगिरी करूनही शेअर बाजारात उत्साह निर्माण होऊ शकला नाही. तशातच सरकारने संयुक्त भागीदारीसंदर्भातली ' प्रेस नोट 18' ही तरतूद रद्द करत असल्याचे जाहीर केले. भारतीय कंपन्यांशी भागीदारी केलेल्या परदेशी कंपन्यांना त्याच क्षेत्रात नवी कंपनी स्थापणे यामुळे शक्य होणार असून त्यासाठी भारतीय कंपनीच्या पूर्वपरवानगीची आवश्यकता राहणार नाही. देशातील परकी थेट गुंतवणूक वाढण्यासही त्यामुळे मदत होणार आहे. मात्र कुठल्याशा भयाने वा उद्देशाने पछाडलेल्या परकीय गुंतवणूकदार संस्था, हेज फंड्स, तसेच काही स्थानिक गुंतवणूकदारांनी मात्र अशा घटनांकडे सकारात्मक दृष्टिकोनातून पाहणे तूर्तास सोडून दिलेले दिसते.

इन्फोसिसच्या निकालांमुळे दुपारी काही काळ आशादायक स्थिती होती. मात्र नंतर कोणत्याही विशिष्ट कारणाविना तुफान विक्री सुरू झाली. तिचा झपाटा एक वेळ इतका होती, की सेन्सेक्सचा 150 अंशांनी कडेलोट झाला. अखेर स्थानिक गुंतवणूकदार संस्थांनी काही प्रमाणात शेअर खरेदी केल्यामुळे हा ' रक्तपात ' काही प्रमाणात थोपवला गेला. सेन्सेक्स बुधवारअखेर 6102.74 अंशांवर बंद झाला. तीन दिवसांत तो 317 अंश किंवा जवळपास पाच टक्क्यांनी कोसळला असून, त्यामुळे सर्वसामान्य गुंतवणूकदारांमध्ये घबराटीचे वातावरण आहे.

 
</text>
</doc>
