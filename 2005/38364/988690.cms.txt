<doc>
<docno>988690.cms.txt</docno>
<text>
 
लेख
विमाधारकांची खबरदारी!
[ Wednesday, January 12, 2005  09:20:48 pm]


मौल्यवान गृहोपयोगी वस्तूंचा विमा उतरविताना संबंधित कंपनीच्या अटी व शतीर् ग्राहकाने पूर्णपणे वाचून समजून घेतल्या पाहिजेत. तसे झाल्यास कोणत्या वेळी काय करायचे, याची पूर्तता त्याला करणे शक्य होते आणि वेळप्रसंगी चोरी झाल्यास त्याची भरपाई विमा कंपनीकडून वसूल करता येऊ शकते. यासाठी वेळीच सजगता दाखविल्यास कटू प्रसंगांना सामोरे जाण्याची वेळ विमाधारकांवर येणार नाही.

आथिर्क व सामाजिक कारणांमुळे ग्रामीण भागातून शहरांकडे स्थलांतरित होणाऱ्यांचे प्रमाण दिवसेंदिवस वाढत आहे. दुसरीकडे शहरी इलाख्यात गुन्हेगारीचा आलेखही वाढत चालला आहे. मुंबईसह संपूर्ण राज्यातील छोट्या-मोठ्या शहरांमध्ये घरफोड्या आणि अन्य मौल्यवान घरगुती वस्तू तसेच दागिने लांबविण्याचे प्रकार वाढीस लागले आहेत. संभाव्य घरफोडी व भुरट्या चोरांपासून संरक्षण मिळविण्यासाठी अनेक कुटुंबीय आपल्या घरास खबरदारीचा उपाय म्हणून इलेक्ट्रॉनिक उपकरणे बसवून घेऊ लागली आहेत. तसेच मौल्यवान वस्तूंचा विमा उतरविणे पसंत करू लागली आहेत.

घराच्या सुरक्षेसाठी बसविण्यात येणारी इलेक्ट्रॉनिक उपकरणे ही संभाव्य चोरीपासून वेळप्रसंगी सावधानतेचा इशारा घरमालकास देऊ शकतात. मात्र या उपकरणाचे काही फायदे असले, तरी त्यास मर्यादाही आहेत. यासाठीच घरगुती मौल्यवान वस्तूंच्या सुरक्षिततेसाठी विम्याचा पर्याय अनेकांना चांगला वाटू लागला आहे. बहुतेक ग्राहक आपल्या मौल्यवान वस्तूंचा विमा उतरविताना संबंधित पॉलिसीच्या अटी व शतीर् पूर्णपणे चौकस बुद्धीने वाचत नाहीत. त्यामुळे विम्याचा दावा करताना त्यांना अनेक अडचणींना तोंड द्यावे लागते. प्रत्यक्षात विमा पॉलिसीचे पैसे मिळण्याची मागणी करताना विमा कंपन्यांनी काही प्रश्न उपस्थित केल्यास ग्राहकांकडे त्यांचे समर्पक उत्तर नसते. परंतु हे टाळता येऊ शकते.

विमा पॉलिसी उतरविल्यानंतर त्याचा दावा करताना येणाऱ्या अडचणींचे उदाहरण द्यायचे झाल्यास ते पुढीलप्रमाणे सांगता येईल. आपल्या घराचा पत्ता बदलल्यास अथवा विमा उतरविलेली वस्तू अन्यत्र हलविल्यास त्याची पूर्वकल्पना विमा पॉलिसीधारकाने आपल्या कंपनीस वेळेत दिली पाहिजे. तसेच अशा बदलाची सूचना त्या कंपनीस दिल्याची लेखी पोच सक्षम अधिकाऱ्याकडून त्याच्या स्वाक्षरीने घ्यायला हवी. अशा अटींकडे लक्ष दिल्यास ग्राहकांना नंतर विम्याच्या रकमेसाठी अडचणी येणार नाहीत. मात्र याकडे दुर्लक्ष झाल्याने अनेक ग्राहकांना आपल्या विम्याच्या पैशावर पाणी सोडावे लागले आहे.

यासंदर्भात ग्राहक तक्रार निवारण मंचाकडे अनेक ग्राहक न्याय मिळण्यासाठी येतात. अनेकजण तर थेट राष्ट्रीय ग्राहक तक्रार निवारण आयोगाकडे जातात. एखाद्या इमारतीत घरफोडी अथवा चोरी झाल्याच्या खुणा अनेक वेळा प्रकर्षाने आढळून येत नाहीत ; मात्र घटना तर घडून गेलेली असते. अशावेळेस ग्राहकांना खूप त्रास होतो. मात्र ' नॅशनल इन्शुअरन्स कंपनी विरुद्ध काश्मीर हँडीक्राफ्ट एम्पोरियम ' ( रिट पिटीशन क्र. 1132 ऑफ 2003) या खटल्यात राष्ट्रीय ग्राहक तक्रार निवारण आयोगाने विमा कंपनीचा दावा फेटाळून ग्राहकास न्याय दिला आहे. या प्रकरणात बंदुकीचा धाक दाखवून दुकानातून अज्ञात चोरट्यांनी दागिने पळवून नेले. त्या दागिन्यांच्या सुरक्षेसाठी विमा उतरविण्यात आला होता. त्यामुळे त्या दुकानमालकास विम्याची रक्कम देणे भागच आहे, असे आयोगाने स्पष्ट केले.

अनेक वेळा विमा कंपन्या जबरदस्तीने अथवा धाकदपटशा दाखवून चोरी झाल्याचा पुरावा समोर आला नसल्याचे सांगून विम्याचे पैसे देण्यात खोडा घालतात. त्यांना राष्ट्रीय आयोगाने ' न्यू इंडिया इन्शुअरन्स कंपनी विरुद्ध साकार आयरॉन इंडस्ट्रीज ' या प्रकरणाचा निकाल देताना संबंधित विमा कंपनीस चपराक लगावली आहे. एखाद्या वस्तूच्या सुरक्षिततेसाठी, तिचा चोरीपासून बचाव होण्यासाठी विमा उतरविल्यानंतर ती बळाच्या जोरावर अथवा दहशतीच्या मार्गाने गेल्यासच त्याचे पैसे मिळतील, असा शब्दश: अर्थ विमा कंपन्यांना लावता येणार नाही. एका प्रकरणात कंपनीच्या सव्हेर्अरचा रिपोर्ट धक्कादायक होता. त्यामुळे प्रत्यक्षातील परिस्थितीचा अर्थ कसा लावला जातो यास महत्त्व आहे.

समीर मणियार

 
</text>
</doc>
