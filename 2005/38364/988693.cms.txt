<doc>
<docno>988693.cms.txt</docno>
<text>
 
देश-विदेश
पासवान, लालूनी सोनियांना सांगितले बिहारचे 'वास्तव'
[ Wednesday, January 12, 2005  09:23:31 pm]


म. टा. विशेष प्रतिनिधी

नवी दिल्ली : बिहारच्या जागावाटपाबाबत राष्ट्रीय जनता दलाचे अध्यक्ष लालूप्रसाद यादव आणि लोक जनशक्ती पक्षाचे अध्यक्ष रामविलास पासवान यांनी बुधवारी काँग्रेस अध्यक्ष सोनिया गांधींची स्वतंत्रपणे भेट घेउन बिहारी राजकारणाच्या वास्तवदशीर् राजकीय स्थितीची त्यांना कल्पना दिली. दोघांपैकी कोणाशीही पूर्ण समझोता झाल्याचे कोणतेही संकेत या भेटीतून मिळालेले नाहीत. पण पासवानांनी काँग्रेसला मुख्यमंत्रीपद देण्याची तयारी दर्शवली तर लालूप्रसादांनी अप्रत्यक्षरित्या मैत्रिपूर्ण लढतीचे संकेत दिले.

बिहारमध्ये 3 फेब्रुवारीला पहिल्या टप्प्याचे मतदान आहे. उमेदवारी अर्ज भरण्यास सोमवारपासून प्रारंभही झाला आहे मात्र आघाडीच्या समझोत्याबाबत काँग्रेसची कोणतीही प्रगती नाही. लालूप्रसादांनी सोनिया गांधींची भेट घेतली त्यावेळी काँग्रेसतफेर् अर्जुनसिंग, अहमद पटेल आणि माखनलाल फोतेदार तर लालूप्रसादांबरोबर केंदीय राज्यमंत्री प्रेमचंद गुप्ता उपस्थित होते. नंतर पत्रकारांशी बोलताना लालूप्रसाद म्हणाले की सोनियांना बिहारच्या राजकीय स्थितीची पूर्ण कल्पना राजदने दिली आहे. उभय पक्षांनी आपापल्या विद्यमान जागा राखण्याच्या ठोस निकषापासून चचेर्ला प्रारंभ व्हायला हवा. दुदैर्वाने काँग्रेसच्या स्वत:च्या काही अडचणी आहेत, तशाच आम्हालाही आहेत. समझोत्याबाबत अंतिम निर्णय अद्याप झालेला नाही, मात्र त्या दिशेने आमचे प्रयत्न अवश्य सुरू आहेत. अर्थात परस्परांना अधिकाधिक सहकार्य कसे करता येईल, असा एखादा मध्यममार्ग यातून काढावा लागेल.

काही जागांवर मैत्रिपूर्ण लढतीचे संकेतही लालूंनी यावेळी दिले. मात्र अशा किती जागा असतील, ते सांगण्याचे त्यांनी टाळले. प्रलय आला तरी केंदातली आघाडी अभेद्यच राहील, बिहारच्या निवडणुकीचे कोणतेही परिणाम केंद सरकार अथवा काँग्रेस-राजदच्या संबंधांवर होणार नाहीत, असेही लालूप्रसादांनी स्पष्ट केले.

लालूप्रसादांच्या पाठोपाठ लोकजनशक्तीचे रामविलास पासवान यांनीही सोनिया गांधींची भेट घेतली. बिहारची जनता लालूप्रसादांच्या राजवटीला कंटाळली आहे. काँग्रेस आणि लोकजनशक्तीने एकत्रितरित्या निवडणुका लढवल्यास दोन तृतियांश बहुमत सहज मिळेल, अशी ग्वाही देत पासवानांनी काँग्रेसला मुख्यमंत्रिपद देण्याची तयारी दर्शवली.

या प्रस्तावावर सोनिया गांधींची प्रतिक्रिया काय, याचे थेट उत्तर न देता पासवान म्हणाले : बिहारी राजकारणाचे वास्तव आम्ही काँग्रेसपुढे मांडले आहे, आता निर्णय त्यांना घ्यायचा आहे. जद(यु)ने भाजपशी समझोता केल्यामुळे आता या पक्षाशी समझोता करण्याची कोणतीही शक्यता नाही, असे त्यांनी स्पष्ट केले. लालूंच्याअगोदर सोनिया गांधींनी राष्ट्रवादीचे तारिक अन्वर, भाकपचे डी. राजा, आणि माकपचे सिताराम येचुरी यांच्याबरोबरही बिहारबाबत चर्चा केली.

 
</text>
</doc>
