<doc>
<docno>988605.cms.txt</docno>
<text>
 
महामुंबई: मुंबई टाइम्स
एका धमाक्याने हादरले सारे
[ Wednesday, January 12, 2005  07:27:42 pm]


प्रवीण मुळ्ये

रायगड जिल्ह्यात बुधवारी रात्री 8.30 च्या सुमारास झालेल्या धमाक्यामागील कोडं या घटनेला पंधरा तासांनंतर अखेर उलगडलं. जिल्ह्यातील पेण, पनवेल, वावशी, खोपोली, खालापूर, उरण, रसायनी अशा 30 ते 40 किलोमीटरच्या परिसराला हादरवणाऱ्या ' त्या ' अज्ञात गोळ्यानं देशातील सरकारी यंत्रणाच नव्हे तर परदेशस्थ संशोधकही कामाला लागले.

आकाशातून मोठा ज्वालाग्राही गोळा पेनजवळ असलेल्या वावशी, चिरनेर या गावाजवळ पडून, सारा परिसर हादरल्याची खबर वाऱ्यासारखी पसरली आणि या दोन्ही गावांचा शोध जागतिक नकाशावर सुरू झाला. मीटरॉलॉजिकल डिपार्टमेण्ट, एअरपोर्ट अथॉरिटी, संरक्षण दल, पोलिस अशा सर्वच सरकारी यंत्रणांबरोबरच टीव्ही चॅनल्सच्या ओबी व्हॅन्स या दोन्ही गावांकडे धावल्या. त्या हादऱ्यामागील कारणांचा युद्धपातळीवर शोध सुरू झाला. सुरुवातीला विमान दुर्घटनेमुळे हा हादरा बसल्याची शक्यता गावकरी व्यक्त करत होते.

एअरपोर्ट अर्थारिटीने मध्यरात्रीच्या सुमारास ही शक्यता धुडकावून लावल्यानंतर उल्कापात झाल्याची बातमी वाऱ्यासारखी पसरली आणि केवळ देशा-परदेशातील खगोल अभ्यासकही या बातमीची सत्यता पडताळण्यासाठी कामाला लागले. खगोल अभ्यासकांनी ऑनलाइन संवाद साधत तो उल्कापात असू शकेल का, याचा जागतिक पातळीवर शोध सुरू केला. ' स्पेस जंक ' मुळे हा धमाका घडला असण्याची शक्यताही वर्तवण्यात आली. रायगड जिल्ह्यातील अनेक भागांना हादरवणाऱ्या धमाक्यामागे उल्कापात हे कारण असतं, तर ती एक ऐतहासिक घटना ठरली असती. त्यामुळे अभ्यासकांच्या नजरा पेणजवळच्या माणिकगड डोंगरापाशी असलेल्या खरबाची वाडी आणि अन्य गावांवर खिळल्या. आपल्या लघुग्रहाला भारत हे नाव देणाऱ्या अमेरिकास्थित खगोलशास्त्रज्ञ विष्णु रेड्डी यांनीही आगीचा गोळा आणि नंतरच्या धमाक्याशी अमेरिकेतून लक्ष ठेवलं होतं. भारतातील व जगभरातील शास्त्रज्ञांशीही ते संपर्कात होते. पण उल्कापातसदृश्य कोणतीही घडोमोड झाली नसल्याचं मीटरॉलॉजिकल विभागानं स्पष्ट केलं.

आपल्या दुबिर्णी सतत आकाशाकडे लावून बसणाऱ्या खगोल अभ्यासकांनीही अशी कोणतीही हालचाल दिसली नसल्याचं सांगितलं. त्यामुळे बुधवारच्या सकाळपर्यंत धमाक्यामागे उल्कापात किंवा स्पेसजंक हे कारण असल्याची शक्यताही संपली.

या धमाक्याच्या कारणांची बातमी ब्रेक करण्याच्या नादात घटनेचं ठिकाण, तीव्रता अशा घटनेशी संबंधित सर्वच बाबतीत न्यूज चॅनल्सचा गोंधळ उडाल्याचं पाहायला मिळालं. काही न्यूज चॅनलनी तर विमान अपघातामुळेच हा धमाका झाल्याचं जाहीर करून टाकलं. एका चॅनलने तर पेण के नजदिक ' यूएफओ गिरा ' असं सांगून टाकलं. प्रत्यक्षात मात्र सरकारी यंत्रणांनी असं काहीच त्यांना सांगितलं नव्हतं आणि त्यांच्या बातम्या म्हणजे वावड्या वा मनाचा खेळच होत्या, असं चौकशी करणाऱ्या पोलिस अधिकाऱ्यांनी स्पष्ट केलं.

मंगळवारी झालेल्या धमाक्यामागील नक्की कारण काय, याचं उत्तर शोधण्यात बुधवारी दुपारच्या सुमारास यश आलं. त्या भागातून सुखोई विमान कमी उंचीवरून गेल्यामुळे आलेल्या ' सॉनिक बूम ' चा तो परिणाम होता, असं सांगण्यात आलं. सुपरसॉनिक विमान हवेतून तुफानी वेगानं गेल्यानं साऊण्ड बॅरिअर ब्रेक करतं. त्याच्यामुळे असं घडू शकतं. हे स्पष्ट होईपर्यंत हा धमाका जागतिक संशोधनाचा विषय मात्र बनला होता.

 
</text>
</doc>
