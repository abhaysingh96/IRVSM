<doc>
<docno>988708.cms.txt</docno>
<text>
 
क्रीडा
मुख्य हॉकी प्रशिक्षक रॅश यांचा अखेर राजीनामा
[ Wednesday, January 12, 2005  09:38:06 pm]


वृत्तसंस्था

नवी दिल्ली : सततच्या अपयशी कामगिरीमुळे चोहोबाजूने टीकेच्या फैरीचे लक्ष्य बनलेले भारतीय हॉकी संघाचे मुख्य प्रशिक्षक गेरहार्ड रॅश यांनी अखेर आपल्या पदाचा राजीनामा दिला आहे.

ऑलिंपिक आणि चँपियन्स करंडकासहित अनेक स्पर्धांमध्ये भारतीय संघाची कामगिरी सुमार होत असल्यामुळे रॅश यांच्या भवितव्याविषयी शंका व्यक्त केली जात होती. भारतीय संघाच्या प्रशिक्षकपदाचा राजीनामा देऊन त्यांनी आता ईजिप्त संघाचं प्रशिक्षकपद स्वीकारलं आहे.

जर्मन असलेले रॅश यांनी मंगळवारी रात्री भारतीय हॉकी महासंघाचे अध्यक्ष कंवरपालसिंग गिल यांना फोन करून आपला राजीनाम्याचा निर्णय कळवला. महासंघाने त्यांना त्यांच्या भावी कारकिदीर्साठी शुभेच्छा दिल्या, असं महासंघाचे सचिव के ज्योतीकुमारन यांनी सांगितलं.

रॅश हे भारतीय संघाचे पहिलेवहिले परदेशी प्रशिक्षक होत. अथेन्स ऑलिंपिकच्या अगदी काही दिवस अगोदरच त्यांच्यावर ही जबाबदारी सोपवण्यात आली होती. ईजिप्तच्या प्रशिक्षकपदाची सूत्रं ते आता 25 जानेवारी रोजी अधिकृतरीत्या हाती घेतील.

नव्या प्रशिक्षकाच्या नेमणुकीबाबत ज्योतीकुमारन म्हणाले की , '' याबाबत विचार करण्यासाठी आमच्याकडे पुरेसा वेळ आहे. गिल आणि महासंघाचे अन्य पदाधिकारी योग्य वेळी यासंदर्भात निर्णय घेतील. आताच्या घडीला आम्ही पूर्णपणे राष्ट्रीय ज्युनियर विकास योजनेवर लक्ष केंदित केलं आहे.

ही योजना प्रिमियर हॉकी लीगच्या बरोबरीनेच राबवली जाईल. ''

महासंघ परदेशी प्रशिक्षकाची निवड करेल का, या प्रश्नावर ज्योतीकुमारन यांनी थेट उत्तर देणं टाळलं. '' गिल यांनी अगोदर सांगितल्याप्रमाणे महासंघ निर्णय घेईल ,'' असं ते म्हणाले.

या महिन्याच्या अखेरीस रॅश यांच्याबाबत महासंघ निर्णय घेईल, असं गिल यांनी अलीकडे म्हटलं होतं.

 
</text>
</doc>
