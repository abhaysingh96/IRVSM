<doc>
<docno>988553.cms.txt</docno>
<text>
 
महाराष्ट्र
रेल्वे प्रवाशांचा वाली कोण?
[ Wednesday, January 12, 2005  07:01:28 pm]


सुनील जावडेकर

रेल्वे स्टेशन जवळ येताच लोकल आणि दिर्घ पल्ल्याच्या गाड्यांकडून वाजवला जाणारा हॉर्न वाजवणं बंद झाल्यानेच अपघातांमध्ये वाढ झाली आहे. गेल्या वर्षभरात कल्याण, डोंबिवली, दिवा, उल्हासनगर, अंबरनाथ, शहाड, आंबिवली, टिटवाळा, बदलापूर आणि वांगणी स्टेशन परिसरातच मोठ्या संख्येने अपघात झाले आहेत.

रेल्वे रूळओलांडणं गुन्हा असला तरी काही ठिकाणी अपरिहार्य झाले आहेत. दिवा, मुंब्रा, डोंबिवली, ठाकुलीर्, विठ्ठलवाडी, उल्हासनगर, अंबरनाथ, शहाड, आंबिवली स्टेशन अतिजोखमीची म्हणून ओळखली जातात. त्यातही दिवा, ठाकुलीर्, उल्हासनगर, अंबरनाथ, शहाड आणि आंबिवली स्टेशन्स जवळील रूळ वळणदार आहे. त्यामुळे गाड्या अगदी जवळ आल्याशिवाय नजरेत येत नाहीत.

अनेक रेल्वे स्टेशन्सवर अपघातात जखमी झालेल्यांना किंवा मृत पावलेल्यांना रुग्णालयात दाखल करण्यासाठी कोणतीही पर्यायी व्यवस्था नाही. त्यामुळे बऱ्याच वेळा अपघात झाल्यानंतरही उपचारासाठी रेल्वेचा कोणताही अधिकारी पुढे येत नाही. कल्याण रेल्वे स्टेशनपासून ते ठाण्यापर्यंत कोणत्याही स्टेशनवर प्रथमोपचाराची सोयही नाही.

नियोजनशून्य पद्धतीने उभारलेले पादचारी उड्डाणपूल हा चिंतेचा विषय आहे. लाखो रुपये खर्चुन पादचारी पूल बांधले जातात. पण ते बांधताना लोकांच्या सोयीसाठी त्याचा किती वापर होईल, याचा विचारच झालेला दिसत नाही. चुकीच्या आणि सदोष पद्धतीच्या रेल्वे ब्रीजमुळे टिटवाळा, शहाड, आंबिवली, अंबरनाथ, बदलापूर, ठाकुलीर्, दिवा, मुंब्रा इथे रूळ ओलांडण्याची धोका अनेकजण पत्करतात. काही ठिकाणी खूप उंच, काही ठिकाणी अरूंद तर काही ठिकाणी खूप पायऱ्या असल्याने हे पूल वापरणं वृद्ध, रुग्ण यांना शक्य होत नाही. तर गदीर्च्या वेळी अनेकदा गाडी पकडण्यासाठी रूळ ओलांडण क्रमप्राप्त ठरतं.

गेल्या वर्षभरात या रेल्वे स्थानकांदरम्यान हजारांहूनही अधिक बळी गेल्यानंतरही प्रशासनाकडून काही दखल घेण्यात आलेली नाही. रेल्वे प्रवासी संघटनाही मूग गिळून आहेत. अशा परिस्थितीत रेल्वे अपघातातील प्रवाशांना वाली कोण, असा प्रश्न कायम राहतो.

 
</text>
</doc>
