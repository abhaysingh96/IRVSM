<doc>
<docno>988834.cms.txt</docno>
<text>
 
महामुंबई
एकमेव प्लाझ्मा फ्रॅक्शनेशन सेंटरला अखेरची घरघर...
[ Wednesday, January 12, 2005  11:49:18 pm]


राजेश चुरी

मुंबई : मानवी रक्तावर प्रक्रीया करून ' प्लाझ्मा ', ' प्लेटलेट ' अशा रक्तघटकांचे उप्तादन करणारे केईएम रुग्णालयात असलेले भारतातील एकमेव ' नॅशनल प्लाझ्मा फ्रॅक्शनेशन सेंटर ' ला अखेरची घरघर लागली आहे. अपुरा निधी आणि अपुऱ्या उपकरणांअभावी एफडीएने परवाने रद्द केल्याने रक्तघटक वेगळे करण्याचे काम जवळजवळ ठप्प आहे.

केंद सरकारच्या आरोग्य व कुटुंब कल्याण खात्यामार्फत ' स्वीडीश इंटरनॅशनल डेव्हलपमेंट ऑथॉरिटी ' च्या सहकार्याने 1988 मध्ये केईएममध्ये सातव्या मजल्यावर हे सेंटर स्थापन करण्यात आले. वेगवेगळ्या आजारांवर उपचार घेणाऱ्या रुग्णांना दिले जाणारे ' प्लाझ्मा ', ' प्लेटलेट ', ' क्रायोप्रसिपिटेट ' असे मानवी रक्तापासून सुरक्षित रक्तघटक तयार करण्याचे काम या केंदात होते. भारतातील हे एकमेव केंद असून ते केईएमच्या ब्लड बँकेच्या सहकार्याने चालविले जाते.

या सेंटरमधून रक्तघटक माफक दरात रुग्णांना उपलब्ध करून दिले जातातच ; पण ' अहबुमिन ', ' थ्राम्बीन ', ' इमिनोग्लोबिन ' ही औषधेही तयार केली जातात. मात्र, अपुऱ्या निधीमुळे सेंटरचे आधुनिकीकरण झाले नाही. सेंटरच्या आधुनिकीकरणासाठी ' एमएमआरडीए ' आणि ' नॅशनल एड्स कंट्रोल आर्गनायझेशन ' ने (नॅको) कर्ज देण्याची तयारी दर्शविली. पण ' एमएमआरडीए ' ने कर्जासाठी हमी मागितली. प्रारंभी महापालिकेने हमी देण्याचे नाकारून सेंटर एका खासगी केंदाकडे देण्यासाठी निविदाही मागविल्या. पण सेंटरमधील कर्मचाऱ्यांनी खासगीकरणास विरोध केल्याने पालिकेतील गटनेत्यांच्या बैठकीत खासगीकरण न करता सेंटर पालिकेनेच चालविण्याचे निश्चित करण्यात आले.

मात्र, सेंटरची दिवसेंदिवस वाताहात होत गेली. सध्या सेंटरमधील कर्मचाऱ्यांचा पगार ब्लड बँकेतून भागविले जातात. अन्न व औषध प्रशासनाच्या मागदर्शक तत्त्वानुसार सोयीसुविधा नसल्याने सेंटरचे परवाने रद्द करण्यात आले. सध्या केईएमच्या ब्लड बँकेच्या परवान्याच्या साह्याने रक्तघटक वेगळे करण्याचे काम सुरू आहे. केईएमच्या अधिष्ठाता डॉ. निलीमा क्षीरसागर यांच्याशी संपर्क साधला असता त्या म्हणाल्या : सेंटर खासगी संस्थेमार्फत चालविण्यासाठी निविदा काढण्यात आल्या होत्या ; पण खासगीकरण न करण्याचा निर्णय घेण्यात आल्याने ' नॅको ' कडून कर्ज घेण्याचा प्रयत्न सुरू आहे. एफडीएने काही परवाने पुन्हा दिलेले आहेत. त्यामुळे काही रक्तघटकांचे उत्पादन होत असून हे केंद सुरू ठेवण्याचा प्रयत्न सुरू आहे.

 
</text>
</doc>
