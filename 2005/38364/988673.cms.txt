<doc>
<docno>988673.cms.txt</docno>
<text>
 
बहुतांची अंतरे
राजकारण्यांची 'चुनावी लहर!'
[ Wednesday, January 12, 2005  08:50:25 pm]


त्सुनामी लहरींनी आशिया खंडातल्या बऱ्याचशा भागांत हाहाकार माजवला. क्षणात होत्याचे नव्हते झाले. त्याचप्रमाणे राजकारण्यांनाही ' चुनावी लहर ' ( शब्दश: अर्थ, निवडणुकीत येणारी हुक्की) येते. बाळासाहेब ठाकरे यांना जेव्हा ' चुनावी लहर ' येते, तेव्हा ते सत्ता मिळाल्यास शेतकऱ्यांना मोफत विजेची घोषणा करतात. काँग्रेसवाल्यांना चुनावी लहर येते, तेव्हा ते 2000 सालापर्यंतच्या मुंबईतील झोपड्या नियमित करू अशी लालूच दाखवतात. भाजपावाले राममंदिराचे राजकारण करतात, तेसुद्धा चुनावी ' लहरी ' मुळेच. त्सुनामी लहरी काही क्षणातच प्रचंड नुकसान करतात , ' चुनावी लहर ' मात्र सुरू झाल्यावर त्वरित नुकसान करीत नाही ; पण स्लो पॉयझनिंगचे काम करून देशाचे, राज्याचे, समाजाचे प्रचंड नुकसान करीत असते.

' चुनावी लहर ' वगळता राजकारण्यांना इतरही ' लहरी ' येतात, त्यासुद्धा घातकच असतात. सुशीलकुमार शिंदे-विलासराव देशमुखांना ' आडवी मुंबई उभी ' करण्याची लहर आली. त्याचे दुष्परिणाम दिसायचे बाकी आहेत. ठाकरेंना मुंबईचे सिंगापूर आणि मनमोहन सिंगांना शांघाय करण्याची लहर आली आहे. सिंगापूर करण्याच्या ओघात मुंबईतले उद्योगधंदे मुंबईबाहेर गेले, मराठी माणूस उद्ध्वस्त झाला. शांघाय बनताना काय होते ते आता बघायचे ; पण शांघाय करण्याच्या बाता करताना शांघाय ज्या देशात आहे, त्या चीनने प्रचंड इच्छाशक्ती दाखवीत ' एक मूल-एक दांपत्य ' ही योजना राबवून आपली लोकसंख्या 30 कोटींनी कमी केली, तशी सुबुद्धी इथल्या राजकारण्यांना सुचत नाही, हे देशांचे दुदैर्व.

जोपर्यंत जनतेमध्ये या सगळ्या अनिष्ट लहरी रोखण्यासाठी क्रांती करण्याची ' लहर ' येत नाही, तोपर्यंत या देशाचे काही खरे नाही. जोपर्यंत सर्वपक्षीय राजकारण्यांना वाढत्या लोकसंख्येच्या धोक्यामुळे महानगरांकडे निघालेले भुकेकंगाल लोकांचे लोंढे, प्रदूषण, पाण्याची कमतरता, अपुरी निवासव्यवस्था, वाहतुकीची कोंडी या सर्वांची जाणीव होऊन सर्वपक्षीय संमतीने सक्तीचे कुटुंबनियोजन करण्याची ' लहर ' येत नाही, तोपर्यंत परिस्थिती दिवसेंदिवस गंभीरच होत जाणार आहे.

प्रकाश शेडगे, अंधेरी, मुंबई.

 
</text>
</doc>
