<doc>
<docno>988593.cms.txt</docno>
<text>
 
प्रगती फास्ट
ठसा उमटवणारं काहीतरी...
[ Wednesday, January 12, 2005  07:18:32 pm]


दारावरची नेमप्लेट, यात नवीन आणि वेगळं असं करण्यासारखं काय आहे, असा प्रश्न तुम्हाला पडेल. पण क्रिएटिविटीच्या बळावर तुम्हाला काहीशा दुर्लक्षित वाटणाऱ्या गोष्टीत करिअर करता येऊ शकतं. पॅम्पर्ड होमच्या सीमा जुनेजाने नेमल्पेट आणि एण्ट्रन्स प्लेटमध्ये नावीन्य आणत स्वत:च्या करिअरलाही वेगळी दिशा दिली आहे. विशेष म्हणजे तिची ही वेगळी वाटचाल यशस्वीही आहे.

करिअर करायचं, पण नक्की कोणत्या क्षेत्रात हे मात्र ठरवलं नव्हतं. चाकोरीबाहेर, इतरांपेक्षा वेगळं, क्रिएटिव, माझ्या व्यक्तिमत्त्वाचा ठसा उमटवणारं, असं काहीतरी करायचं एवढं मात्र निश्चित होतं. लहानपणापासून चित्रकला आणि हस्तकलेची आवड होती. याच कलेच्या जोरावर ' पॅम्पर्ड होम ' ची सुरुवात केली. या कल्पनेला इतका चांगला प्रतिसाद मिळेल, असं कधीच वाटलं नव्हतं. घराच्या दारावर दिसणारी नेमप्लेट, यात नवीन काय तयार करायचं असं काही जणांना वाटतं. पण तुमच्याकडे क्रिएटिविटी असेल, तर तुम्हाला कोणत्याही क्षेत्रात करिअर करता येतं.

प्रत्येक गोष्टीचं स्वत:चं वेगळेपण असतं. घरचं इण्टिरिअर, त्यात राहणाऱ्या व्यक्ती, आजूबाजूचं वातावरण हे वेगळेपण जपायला मदत करतात. मग त्या वेगळेपणाचा ठसा नेमप्लेटमध्ये का दिसू नये ? ' पॅम्पर्ड होम ' याच संकल्पनेतून साकारत गेलं. बीकॉम झाल्यानंतर इण्टिरिअर डिझायनिंगचा कोर्स केला. इण्टिरिअर डेकोरेटर म्हणून काम करायला सुरुवात केली. पण त्यानंतरही चारचौघांसारखं घर सजवण्यापर्यंत मर्यादित राहायचं नव्हतं. त्याचदरम्यान माझ्या घरासाठी नेमप्लेट बनवली. त्याचं खूपच कौतुक झालं आणि त्यातून मला या बिझनेसची संकल्पना सुचली. थोड्याशा वेगळ्या नेमप्लेट मिळू शकतात, हा संदेश ग्राहकांपर्यंत पोहोचवायचा होता. जाहिरातीवर खर्च करण्यापेक्षा मी एक्झिबिशिन्समध्ये डिस्प्ले करायचं ठरवलं.

एक्झिबिशन्सनंतर संपर्क कुठे करणार, या प्रश्नचिन्हामुळे ग्राहक फारच कमी प्रमाणात आमच्याकडे यायचे. तेव्हा पॅम्पर्ड होम हे शोरूम उघडलं. इथे बिझनेस झाला तर ठीक, नाही तर शोरूम बंद करायचं, अशी मनाची तयारी केली होती. पण एक ते दीड वर्षाच्या कालावधीत पॅम्पर्ड होमची आगळीवेगळी संकल्पना ग्राहकांसाठी कुतूहलाची ठरली आणि आम्ही या बिझनेसमध्ये चांगलेच स्थिरस्थावर झालो.

घरात प्रवेश केला, की दरवाजाच्या आजूबाजूची भिंत मोकळी दिसते. मोकळ्या राहणाऱ्या या भिंतीकडे थोडं लक्ष दिलं तर घराच्या सजावटीला चांगला टच देता येतो. त्यासाठी ' एण्ट्रन्स प्लेट ' बनवायला सुरुवात केली. नेमप्लेट आणि एण्ट्रन्स प्लेटसाठी काच, लाकूड, ब्रास, मेटल, कॉपर प्लेटिंग, फायबर अशा अनेक प्रकारच्या वस्तूंचा वापर केला जातो. तयार करण्यात आलेल्या प्लेटवर मराठी किंवा इंग्रजी भाषेतून हवं असणारं नाव कॅलिग्राफीमध्ये लिहिलं जातं. कॉपर, ब्रास किंवा काही वेळेस मागणीनुसार सोन्याचं प्लेटिंगही यावर केलं जातं. आज गिफ्ट देण्यासाठीही नेमप्लेट किंवा एण्ट्रन्स प्लेटचा वापर होऊ लागला आहे. त्यामुळे या प्लेट्सना माकेर्टमध्ये चांगलीच मागणी आहे.

दिसायला छोट्या, नाजूक दिसणाऱ्या प्लेट्स तयार करण्याची प्रक्रिया खूप लांबलचक आहे. सर्वप्रथम पेपरवर ग्राहकाच्या मनातलं डिझाइन काढून घ्याव लागतं. त्यानंतर प्लेटसाठी साधारणपणे किती खर्च येईल, याचा अंदाज त्यांना द्यावा लागतो. डिझाइन ग्राहकाकडून नक्की झाल्यावर त्याचं सॅम्पल बनवलं जातं आणि त्यानंतर ते फायनल प्रोडक्ट फॅक्टरीमध्ये तयार केलं जातं.

मनीषा कोईराला, संदाली शर्मायासारख्या बॉलीवूड स्टार्सपासून ते एनआरआयपर्यंत सगळे पॅम्पर्ड होममध्ये येतात. माझे पती आणि इथे काम करणारी प्रत्येक व्यक्ती माझ्या यशाची वाटेकरी आहे. त्यांच्याशिवाय हे शक्यच झालं नसतं. ग्राहकांना देण्यासाठी तुमच्याकडे काहीतरी चांगलं असेल तर यश नक्कीच मिळणार.

मिताली तवसाळकर

 
</text>
</doc>
