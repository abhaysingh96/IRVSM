<doc>
<docno>987744.cms.txt</docno>
<text>
 
महामुंबई
अबु आझमींच्या 'कोयला'वर पहिला घाव
[ Wednesday, January 12, 2005  12:24:03 am]


म. टा. प्रतिनिधी

मुंबई : कुलाब्यात गेटवे ऑफ इंडियाजवळ अत्यंत मोक्याच्या जागेवर टेरेस गार्डन करून उभारण्यात आलेल्या कोयला या खासदार अबु असीम आझमी यांचा मुलगा फरहांदच्या रेस्टॉरन्टवर घणाघाती घाव घालून मुंबई महापालिकेने धनदांडग्यांच्या अनधिकृत बांधकामावरील कारवाईला मंगळवारपासून सुरुवात केली. सायन येथील प्रशस्त जागेत बांधलेला नित्यानंद हॉल आणि मरोळच्या इमारतीच्या वाढीव मजल्यावरही पालिकेचा हातोडा पडला.

कुलाब्यातील आर्थर बंदर रोडवर ' कमल मॅन्शन ' या चारमजली इमारतीच्या टेरेसवर सुमारे हजार चौरस फुटांच्या जागेत अलिशान कोयला रेस्टॉरन्ट सुरू होते. अरबी पद्धतीच्या शामियान्यात हुक्का-गुडगुडी पिण्याच्या सोयीसह सर्व प्रकारच्या मेजवान्यांसाठी ते प्रसिद्ध होते.

दोन महिन्यांपूवीर् ' स्टॉप वर्क ' नोटिस देऊनही त्यांनी बांधकाम हटवले नव्हते. त्यामुळे एमआरटीपी कायद्याखालीही त्यांच्यावर नोटीस बजावण्यात आली होती. अखेर मंगळवारी सकाळी दहा वाजता ए विभागाचे सहायक पालिका आयुक्त राजेंद वळे यांच्यासह मखिजा, कोकाटे, सोनार, टावरे हे अधिकारी आणि कामगारांनी कोयला रेस्टॉरन्टमधील 16 अनधिकृत दालने आणि तीन प्रसाधनगृहे जमीनदोस्त केली. कारवाई सुरू झाल्यावर तेथे तणाव निर्माण झाला. परंतु कुलाबा पोलिस ठाण्याचे पोलिस आणि पालिकेचे कमांडो यांच्या उपस्थितीमुळे परिस्थिती आटोक्यात आली.

पालिका आयुक्त जॉनी जोसेफ हे या सर्व कारवाईवर नजर ठेवून होते आणि पालिका उपायुक्त विजय कळम-पाटील स्वत: विविध घटनास्थळी उपस्थित होते. अबु आझमी यांनी नंतर पालिका आयुक्तांची भेट घेऊन आपले म्हणणे मांडले. झोपड्यांवरील कारवाईला विरोध केल्यामुळे आपल्या हॉटेलवर कारवाई केल्याचा आरोप त्यांनी वृत्तवाहिन्यांकडे केला.

एकीकडे कुलाब्यात हा धमाका उडालेला असतानाच सायन सर्कल येथे नित्यानंद हॉलच्या तळघरात लग्नसमारंभासाठी बंदिस्त करण्यात आलेल्या हॉलवर सहायक पालिका आयुक्त बाबासाहेब पवार यांच्या पथकाने कारवाई सुरू केली होती. 2100 चौरस फुटाचे तळघर आणि 2700 चौरस फुटांची मोकळी जागा पत्रे, सळया यांनी बंद करण्यात आली होती.

मे. अजंठा इंटरनॅशनलच्या नावाने पालिकेने नाममात्र दराने दिलेल्या भाडेपट्ट्याच्या जागेवर केलेले हे बांधकाम आठ गॅसकटर आणि घणांच्या साह्याने जमीनदोस्त करून तीन-चार ट्रक माल डम्पिंग ग्राऊन्डला पाठवण्यात आला. या तोडकामाच्या खर्चाची वसुली नित्यानंद हॉलकडून वसूल करण्यात येणार आहे. आता त्यांचा भाडेपट्टा रद्द करण्यात यावा, अशी जोरदार मागणी होत आहे.

उपमुख्यमंत्री स्वत: लक्ष ठेवणार

आयुक्तांनी सादर केलेल्या यादीनुसार बांधकामे पाडण्यात आली की नाही, याची खातरजमा स्वत: उपमुख्यमंत्री आर. आर. पाटील करणार आहेत. त्यांनी सध्याच्या कारवाईबद्दल समाधान व्यक्त केले आहे.

 
</text>
</doc>
