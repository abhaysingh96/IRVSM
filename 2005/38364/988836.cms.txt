<doc>
<docno>988836.cms.txt</docno>
<text>
 
महामुंबई
जाहिराला ना पोलिस ठाणे माहीत, ना राष्ट्रीय मानवी हक्क आयोग!
[ Wednesday, January 12, 2005  11:50:06 pm]


म. टा. प्रतिनिधी

मुंबई : बेस्ट बेकरी फेरसुनावणीतील उलटलेली प्रमुख साक्षीदार जाहिरा शेख हिने तिला बेस्ट बेकरी परिसर पानी गेट पोलिस ठाण्याच्या अंतर्गत येते हे ठाऊक नाही आणि राष्ट्रीय मानवी हक्क आयोग म्हणजे काय हेही माहीत नाही, अशी उत्तरे विशेष सरकारी वकील मंजुळा राव यांना दिली आहेत. पानी गेट ठाण्यावर तिने एफआयआर नोंदवला आहे, तर तिच्या प्रतिज्ञापत्राच्या आधारे राष्ट्रीय मानवी हक्क आयोगाने सुप्रीम कोर्टात स्पेशल लीव्ह पिटीशन सादर केले आहे.

मंगळवार व बुधवारी न्या. अभय ठिपसे यांच्यासमोर दिलेल्या साक्षीत तिला दाखवलेल्या कागदपत्रांतील मजकुराबाबत काहीच माहीत नसल्याचा पवित्रा तिने घेतला. शाह-नानावटी आयोगाबाबत आपल्याला काही माहीत नसल्याचे मंगळवारी सांगणाऱ्या जाहिराने बुधवारी मात्र ' नानावटी पंच ' समोर काय सांगायचे ते आपल्याला ' कौमवाल्यां ' नी पढवले होते, पण आपण ते विसरलो व जेवढे माहीत होते तेवढे सांगितले, थोडे त्यांनी पढवलेलेही सांगितले असू शकते, असे सांगितले.

मानवी हक्क आयोगासमोर आपल्या सहीनिशी सादर झालेल्या प्रतिज्ञापत्रातील केवळ आपले नाव व पत्ताच बरोबर लिहिला आहे, अन्य सर्व तपशील मात्र ' वेगळाच ' लिहिला आहे, आपण तिस्ता सेटलवाडबरोबर दिल्लीला गेलो होतो, पण प्रतिज्ञापत्रावर मात्र मुंबईत सही केली, मजकूर आधीच टाइप केलेला होता, तो काय होता मला माहीत नाही, तिस्ताला विचारले तर ' तुला काय करायचेय, तू सही कर ' असे ती म्हणाली, असा पवित्राही जाहिराने घेतला.

आयोगापुढे 2 मार्च 2002 रोजी म्हणजे दंग्यानंतर लगेचच निवेदन दिले होते. त्यातील गांभीर्य लक्षात घेऊन 8 ऑगस्ट 2003 रोजी आयोगाने सुप्रीम कोर्टात स्पेशल लिव्ह पिटीशन केला, तसेच जाहिरानेही 27 जून 2003 रोजी सेशन्स कोर्टाच्या निकालाला आव्हान देणारा एसएलपी केला होता. न्या. जे. एस. वर्मा अध्यक्ष असलेल्या राष्ट्रीय मानवी हक्क आयोगाच्या सदस्यांत न्या. के. रामस्वामी, न्या. सुजाता मनोहर व वीरेंद दयाल यांचा समावेश आहे.

 
</text>
</doc>
