<doc>
<docno>988682.cms.txt</docno>
<text>
 
अग्रलेख
'सुखोई'ची करामत!
[ Wednesday, January 12, 2005  09:04:55 pm]


इंडोनेशियाजवळ सागरतळाशी झालेल्या भूकंपाचा परिणाम म्हणून निर्माण झालेल्या त्सुनामी लाटांचा आगाऊ इशारा भारताला मिळू शकला नाही, याची अनेक कारणे नंतर दिली गेली.

मात्र या लाटांचा पहिला तडाखा बसल्यानंतरही संभाव्य अरिष्टाची कल्पना देणारी, नजीकच्या काळात जीवितहानी टाळण्याच्या दृष्टीने संबंधित क्षेत्रातील लोकांना सावध करणारी आणि आपत्ती निवारणाच्या उपाययोजनांच्या प्रक्रियेला चालना देणारी कारवाई कार्यक्षमपणे का होऊ शकली नाही, याचे स्पष्टीकरण मिळालेले नाही.

निर्णयाची सर्व जबाबदारी घेऊन तो राबविणाऱ्या नेतृत्वाचा अभाव, हेच याचे कारण आहे. देशात अशा अनेक लहानमोठ्या आकस्मिक घटना घडत असतात की तातडीने त्याबाबतची सत्यस्थिती प्रसृत केली गेली नाही, तर त्यातून समाजात तणाव आणि गोंधळाचे वातावरण निर्माण होऊ शकते.

महाराष्ट्रातील रायगड जिल्ह्यात मंगळवारी रात्री स्फोटासारखा आवाज होऊन माजलेली घबराट, त्यातून निर्माण झालेल्या अफवा यात अशाप्रकारची अनवस्था परिस्थिती निर्माण करण्याची क्षमता होती.

आता ही घटना ध्वनीपेक्षा अधिक वेगाने जाणाऱ्या सुखोई या हवाई दलाच्या विमानामुळे निर्माण झालेल्या ' ध्वनिस्फोटा ' ची करामत होती, हे स्पष्ट झाले आहे. मात्र हे स्पष्ट व्हायला बारा- पंधरा तास लागावेत, हे सरकारी यंत्रणांची प्रतिसादाची क्षमता किती बधिर झाली आहे, याचाच पुरावा आहे.

त्सुनामीच्या हाहाकाराच्या बातम्या आणि मुंबई व परिसर भूकंपप्रवण असल्याचे या निमित्ताने प्रसिद्ध झालेले तपशील यामुळे सर्वसामान्य नागरिकांचे मन कातर झाले आहे. त्याचबरोबर अलीकडच्या काळात मुंबई व परिसरात दहशतवादी कारवायांचा अनुभव आला नसला, तरी पूर्वानुभवांचे सावट नष्ट झालेले नाही.

शिवाय या परिसरात धोकायदायक रसायनांचे मोठे कारखाने असून, स्फोटक रसायनांचे साठेही आहेत. त्यामुळे आकस्मिकपणे रात्रीच्या नीरव वातावरणात उरण, खोपोली, पनवेल एवढ्या व्यापक क्षेत्रात स्फोटासारखा आवाज ऐकू आल्याने त्याबाबत तर्कवितर्कांना उधाण येणे साहजिकच आहे.

मात्र अशाप्रकारच्या घटना तणावाबरोबरच, कुतूहलालाही जन्म देतात. आवाजानंतर काही काळ उलटून गेला आणि आपल्या सुरक्षिततेला तातडीने तरी धोका नाही, एवढी खात्री झाली की अनेकदा समूहांची कल्पनाशक्ती वस्तुनिष्ठतेची जागा घेताना दिसते. अनपेक्षित घटनेने निर्माण केलेले ' थ्रिल ' इतक्या सहजासहजी गमावण्यास समूहमन बहुधा तयार नसते!

त्यामुळे कोणी काय ऐकले आणि काय पाहिले याचा तपशील वेळ जातो तसा अधिक रहस्यपूर्ण व रंजक होत जातो. वास्तविक आवाजाच्या वेगापेक्षा अधिक वेगाने जाणारे विमान नेहमीच ' ध्वनिस्फोटा ' ला sonic boom जन्म देते. त्यात अनपेक्षित असे काही नाही.

ध्वनिस्फोटाच्या प्रमाणानुसार हादरा बसणे, घरातील भांडी पडणे असे प्रकारही याआधी लोकांनी अनुभवले आहेत. ध्वनिलहरींचा हा दणका खूप मोठ्या क्षेत्रातील लोकांना हादरवून टाकत असला, तरी त्याचा उगम असलेले विमान दृष्टिआड असल्यामुळे त्याबाबत गूढ निर्माण होते.

रायगड परिसरातही मंगळवारी रात्री ते झाले, यात आश्चर्य नाही. ही विमाने मागे आगीचा लोळ ही सोडतात. त्यामुळे उल्कापातापासून विमान कोसळल्यापर्यंतच्या शक्यतांची चर्चा सुरू झाली.

ही सुखोई विमानाची करामत असल्याचा खुलासा हवाई दलाने तातडीने केला असता, तर घबराट निवळली असती आणि या परिसरातील हजारो नागरिकांना अधिक सुखाची झोप घेता आली असती! ध्वनीपेक्षा अधिक वेगाने जाणारी विमाने बनवण्याचे तंत्रज्ञान आपण अवगत केले असले, तरी समाजातील खळबळींची दखल घेऊन त्यांना त्याच वेगाने प्रतिसाद देण्याची क्षमता या यंत्रणांत कधी येणार ?

 
</text>
</doc>
