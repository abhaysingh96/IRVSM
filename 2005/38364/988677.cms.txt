<doc>
<docno>988677.cms.txt</docno>
<text>
 
धावते जग
ही साधी गोष्ट नाही!
[ Wednesday, January 12, 2005  08:59:12 pm]


एक वर्षापूर्वी पाकिस्तानचे अध्यक्ष परवेझ मुशर्रफ यांच्यावर झालेल्या प्राणघातक हल्ल्यातील प्रमुख आरोपी रावळपिंडीतील हवाई दलाच्या तुरुंगातून पसार व्हावा ही वाटते तेवढी साधी घटना नाही.

एखादा सामान्य गुन्हेगार एखाद्या सर्वसाधारण कारागृहातून पसार व्हावा तसा हा आरोपी पसार झाला असावा, असे हे वृत्त वाचताना वाटते ; परंतु हे सारे इतक्या साधेपणाने झाले असेल असे मानता येणार नाही.

कारागृहातील बाथरूमची खिडकी फोडून फाशीची शिक्षा झालेला हा आरोपी पळून गेला असा तपशील बातमीत दिला आहे, पण तोही विश्वास ठेवावा असा दिसत नाही. त्यातच पळून जाण्याची घटना काही महिन्यांपूर्वी घडली असताना ती आता जाहीर करण्यात आली आहे.

यामुळे संशयाला अधिकच वाव मिळत आहे. राष्ट्राध्यक्षांच्या खुनाच्या प्रयत्नाच्या खटल्यातील आरोपीला कोणत्याही देशात अशी पळून जाण्याची संधी मिळणे अवघड असते. त्यातही पाकिस्तानसारख्या देशात लष्कराच्या ताब्यात असलेल्या अशा आरोपीला पळण्याची तर सोडाच, पण जगण्याचीही संधी मिळणेच अवघड. अशा अवस्थेत हा महत्त्वाचा आरोपी पळून जातो याचा अर्थ एवढाच की, ज्या लष्करी कारागृहात त्याला ठेवण्यात आलेले होते, त्या कारागृहात अल् कायदाच्या फंदफितुरांचा सुळसुळाट असणार.

या घटनेबाबत दोन पहारेकऱ्यांना बडतर्फ करण्यात आले आहे, पण आरोपीला मदत करणारे लोक वेगळेच असणार आणि तेही लष्करातलेच असणार यात काही शंका नाही. लष्करातच अल् कायदाचे असे सहानुभूतीदार असतील तर मुशर्रफ यांचे जीवन कितपत सुरक्षित असेल याचा विचारच केलेला बरा.

मुशर्रफ आपल्या लष्कराच्या मदतीने अतिरेक्यांचा बंदोबस्त करू पाहत आहेत ; परंतु त्याला आजपर्यंत यश का आलेले नाही किंवा ओसामा बिन लादेन अद्याप का सापडलेला नाही, याचे उत्तर या घटनेतच दडलेले आहे.

लष्करातील एका मोठ्या गटाला मुशर्रफ यांचा अमेरिकाधाजिर्णेपणा मान्य नाही. हा गटच अल् कायदाला लष्कराच्या हल्ल्यांच्या योजनांबाबत माहिती देत असावा असा संशय आहे. एक वर्षापूवीर् मुशर्रफ यांचा ताफा एका पुलावर आल्यावर पूलच उडवून देण्याचा जो प्रयत्न झाला, त्यातही लष्करी अधिकाऱ्यांचा हात होता, हे सिद्ध झालेच आहे.

लष्करातल्या जहालांना भारताबरोबरची शांतता प्रक्रियाही मान्य नाही, त्यांनीही मुशर्रफ यांच्याविरुद्ध आपली हत्यारे परजून ठेवली आहेत. त्यांच्याही आशीर्वादाने ही घटना घडली असण्याची शक्यता नाकारता येत नाही.

सध्या अमेरिकेच्या मदतीने मुशर्रफ यांनी या अतिरेक्यांवर दबाव ठेवला आहे ; परंतु एकदा अमेरिकेचे लष्कर व गुप्तचर पाकिस्तानातून निघून गेले की, अतिरेकी डाव साधण्याचा प्रयत्न करतील हे स्पष्ट दिसते.

 
</text>
</doc>
