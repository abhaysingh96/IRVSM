<doc>
<docno>988692.cms.txt</docno>
<text>
 
देश-विदेश
राष्ट्रीय प्रज्ञा आयोग स्थापण्याची घोषणा
[ Wednesday, January 12, 2005  09:22:40 pm]


वृत्तसंस्था

कोलकाता : देशात ज्ञानसंवर्धनाचे कार्य करणाऱ्या संस्थांमध्ये समन्वय साधण्यासाठी ' राष्ट्रीय प्रज्ञा आयोग ' स्थापण्याची घोषणा पंतप्रधान मनमोहन सिंग यांनी बुधवारी केली.

भारतीय औद्योगिक महासंघाच्या 11 व्या औद्योगिक-भागीदारी परिषदेतील भाषणात ही घोषणा त्यांनी केली. तीन दिवसांच्या या परिषदेत 27 देशांतील बाराशे प्रतिनिधी सहभागी आहेत. सिंग म्हणाले की , 21 व्या शतकाची आव्हाने पेलण्यासाठी आपली क्षमता आणि सार्मथ्य वाढविण्यासाठी अशा आयोगाची गरज आहे.

लोकहितासाठी शिक्षण सुलभसाध्य करणे, उच्च शिक्षणाची आजच्या काळानुरूप व्यापक व्याख्या करणे, विज्ञान आणि तंत्रज्ञान संस्थांमध्ये समन्वय आणणे, उत्पादनस्पधेर्च्या दृष्टीने आवश्यक तंत्रज्ञानाचा उद्योग क्षेत्राला सहज लाभ घेता येणे, नागरिकांचे जीवनमान सुधारण्यासाठी आणि नागरी सुविधांच्या विकासासाठी सरकारी यंत्रणेलाही ज्ञानाधारित सेवांबाबत प्रशिक्षण घेता येणे ; या सर्वांसाठी हा प्रज्ञा आयोग महत्त्वाची भूमिका पार पाडेल, असा विश्वास सिंग यांनी व्यक्त केला.

त्यासाठी हा आयोग शाळा, महाविद्यालये, विद्यापीठे, संशोधन प्रयोगशाळा, विचारगट, धोरण आखणाऱ्या संस्था यांच्या परिघात सक्रीय राहील आणि लक्ष्य गाठेल, असेही सिंग म्हणाले. प्रज्ञाधारित समाजाचे आमचे स्वप्न असून त्या आधारावरच जागतिकीकरणाचे आव्हान आम्ही सार्मथ्याने पेलू शकू, असेही सिंग यांनी नमूद केले.

पोकळ अभिमान नाही

त्सुनामी संकटात जागतिक मदत नाकारण्यामागे पोकळ स्वाभिमान नाही, असे त्यांनी स्पष्ट केले. या पवित्र्यामुळे भारत जागतिक पातळीवर वेगळा पडलेला नाही. त्सुनामीग्रस्त भागाच्या पुनर्वसनात आम्ही जागतिक मदत अवश्य घेऊ, अशी पुस्तीही त्यांनी जोडली.

 
</text>
</doc>
