<doc>
<docno>988700.cms.txt</docno>
<text>
 
महामुंबई
खुश होने के लिए मोगॅम्बो नही रहा!
[ Wednesday, January 12, 2005  09:30:19 pm]


दोन वर्षांपूवी अमरिश पुरी मोठ्या आपुलकीने अहमदनगरच्या अ. भा. मराठी नाट्यसंमेलनाला उद्घाटक म्हणून आले होते. भाषणाला आरंभ करताना ते पहिलं वाक्य म्हणाले , ' इस नाट्यसंमेलनमें आप जैसे नाट्यप्रेमीओंमें आकर मोगॅम्बो खुश हुआ. ' आणि त्यानंतर 40 हजारांचा तो मंडप अक्षरश: उसळला. त्या मराठी नाट्यवेड्यांचं उधाण अमरिश पुरींनी स्वत:च्या डोळ्यांनी पाहिलं. (त्यानंतर थोड्याच वेळाने वेड्या नाट्यकमीर्ंचं भर मंचकावरचं रणकंदनही उघड्या डोळ्यांनी पाहिलं.) मराठी नाटकांच्या समारंभांना ते अनेकदा आवर्जून आले होते. सत्यदेव दुबे हे आपले गुरू आहेत, त्यांनी सांगितलं तर आपण आत्ता हातातला सिनेमा टाकून नाटक करायला धावत येऊ, असं त्यांनी एका जाहीर समारंभात सांगून टाकलं. अलीकडे पुण्यात अमोल पालेकरांनी बादल सरकारांचा नाट्यमहोत्सव घडवून आणला तेव्हाही ' एवम् इंदजीत ' च्या वाचनात ते मनापासून सहभागी झाले होते. काही दिवसांपूवीर्च मलेरियातून सावरतो आहोतसं वाटल्यावर ते पृथ्वी थिएटरला दुबेंचं नवं इंग्रजी नाटक पाहायला आले होते. रंगभूमीवर असं निस्सीम प्रेम करणारे पुरी साहेब आपल्यातून गेले आहेत. अनेक वर्षांपूवीर् इब्राहीम अल्काझींच्या ' थिएटर युनिट ' मधून रंगभूमीवर पाऊल टाकत सुरू केलेला अभिनयाचा कारवाँ आता शांत झाला आहे.

1932 साली जन्मलेला हा माणूस जन्मापासूनच अभिनयाने झपाटलेला असावा. चमन पुरी, मदन पुरी हे थोरले बंधू हिंदी चित्रपटात जम बसवून असताना यांनी मात्र त्यांचा शिडीसारखा वापर कधीही केला नाही. कामगार राज्य विमा मंडळात कारकून म्हणून नोकरी करता करता त्यांनी ' थिएटर युनिट ' च्या नाटकांतून कामं करायला सुरुवात केली. दुबेंच्या दिग्दर्शनाखाली ' आधे अधुरे ', ' हयवदन ', ' ययाती ', ' सारी रात ' अशी कलदार नाटकं केली. आवाजाची उपजत देणगी होतीच त्यांना... तिचा हुकमी वापर कसा करायचा आणि थिएटर मधला आसमंत कसा भारून टाकायचा, हे पुरीसाहेब तिथे शिकले. ' सारी रात ' मधला त्यांचा वृद्ध अंधारात कुजबुजला तरी त्यातला प्रत्येक शब्द अर्थासकट शेवटच्या रांगेतल्या शेवटच्या प्रेक्षकापर्यंत बरोबर पोचायचा.

' रेश्मा और शेरा ' या चित्रपटाद्वारे त्यांनी 1971 साली चित्रपटसृष्टीत पदार्पण केलं. पण ते नजरेत भरले ते श्याम बेनेगल यांच्या ' निशान्त ', ' मंथन ', ' भूमिका ' या एकामागोमाग एक आलेल्या चित्रपटांमुळे. मग हिंदी चित्रपटांच्या मुख्य धारेत शिरकाव व्हायला त्यांना वेळ लागला नाही. ' इमानधरम ', ' कुर्बानी ', ' हिरो ', ' नगिना ', ' मि. इंडिया ', ' सौदागर ', ' जाँबाज ', ' परदेस ', ' दामिनी ', ' घातक ', ' गदर ', ' ऐतराज ' असे असंख्य चित्रपट त्यांनी केले. आपण किती चित्रपट केले हे त्यांनाही कधी सांगता आलं नाही. ' किस्ना ' आणि ' मुंबई एक्सप्रेस ' हे त्यांचे शेवटचे चित्रपट अद्याप प्रदशिर्त व्हायचे आहेत.

सुरुवातीच्या काळात आपण मिळतील ते चित्रपट घेऊन आपल्यातल्या अभिनेत्यावर अन्यायच केला, अशी त्यांची शेवटी शेवटी भावना झाली होती. त्यामुळे आता ते चित्रपट निवडीबद्दल चोखंदळ झाले होते. त्यांना आत्मचरित्र लिहायचं होतं आणि त्यासाठीच आता अधिक वेळ द्यायचं त्यांनी ठरवलं होतं. स्टीव्हन स्पीलबर्ग यांच्या ' इंडियाना जोन्स अॅण्ड द टेम्पल ऑफ डूम ' या इंग्रजी चित्रपटात त्यांनी खलनायक मोला राम रंगवला होता. यादरम्यान स्पीलबर्ग यांच्याशी त्यांची दाट मैत्री झाली. आपल्या आत्मचरित्राचा पहिला काही भाग स्पीलबर्ग यांना वाचायला द्यायचा, असं त्यांनी ठरवलं होतं... बट मॅन प्रपोजेस अॅण्ड गॉड डिस्पोजेस!

त्यांच्या मोगॅम्बोने मात्र कहर केला. इतकी लोकप्रियता हिंदी पडद्यावरच्या खलनायकांच्या वाट्याला अपवादात्मकपणेच आली आहे. पुरीसाहेब जिथे जायचे तिथे त्यांना ' मोगॅम्बो खुश हुआ ' म्हणायचा आग्रह व्हायचा. यात ते स्वत:ही भरपूर आनंद घेत. अर्थात अमरिशजींची प्रतिभा इतकी थोर होती की एकाच इमेजमध्ये कैद होण्याची पाळी त्यांच्यावर आलीच नाही. विविध प्रकारच्या भूमिका त्यांच्याकडे येत गेल्या आणि ते त्यांचं सोनं करत गेले.

खलनायक रंगवताना मजा वाटते, असं ते म्हणायचे. दिग्दर्शक सांगेल ते करणं हेच माझं काम, अशी नम्र भूमिका घ्यायचे. ग्लॅमर व गॉसिपच्या दुनियेत राहूनही साधं व निष्कलंक जीवन ते जगले. पडद्यावर व्हिलन साकारताना वास्तवात मात्र मदतीला तत्पर असणारे नम्र आणि सहृदयी गृहस्थ झाले. म्हणूनच त्यांची दुहेरी ओळख कायम राहील. एक, पडद्यावरचे अमरिश पुरी आणि दुसरे, पडद्याबाहेरचे अमरिश पुरी!

 
</text>
</doc>
