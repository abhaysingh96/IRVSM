<doc>
<docno>987755.cms.txt</docno>
<text>
 
महामुंबई
उरण-खोपोली पट्ट्यात पडले तरी काय?
[ Wednesday, January 12, 2005  12:29:25 am]


म. टा. प्रतिनिधी

मुंबई : पेण-उरण-खोपोली परिसरात रात्री आठ साडेआठच्या सुमारास प्रचंड आवाज करीत प्रकाशाचा लोळ उठवत कोसळलेला ' आग का गोला ' नेमका काय होता, याचे गूढ मध्यरात्रीपर्यंत उलगडू शकले नाही. पडले ते विमान होते की हेलिकॉप्टर की उल्कापातच झाला, याच्या उलटसुलट चर्चा, तर्कवितर्कांना उधाण आले असताना, या भागात कोणतेही विमान किंवा हेलिकॉप्टर कोसळल्याची नोंद नाही, असे हवाई वाहतूक नियंत्रण कक्षाने मध्यरात्रीच्या सुमारास स्पष्ट केले. वायुसेनेच्या एकाही विमानाने संध्याकाळी पाचच्या नंतर या परिसरातून उड्डाण केले नसल्याचे तेथील अधिकाऱ्यांनी सांगितले... आणि या परिसराची कसून पाहणी केल्यानंतरही विमानाचे तुकडे वा कसलेही अवशेष सापडलेले नाहीत, असे ठिकठिकाणच्या पोलिस अधिकाऱ्यांनी स्पष्ट केले... मग या परिसरातील हजारो नागरिकांनी अनुभवलेला, उरात धडकी भरवणारा तो थरारक प्रसंग नेमका काय होता, येथे पडले तरी काय, हे रहस्य कायम आहे.

रात्री आठ सव्वाआठच्या सुमारास या भागातील अनेक नागरिक प्रचंड आवाज झाल्याने घरांबाहेर धावले, तेव्हा त्यांना प्रकाशाचा लोळ जमिनीकडे झेपावताना जाणवला आणि ' हॅलो, उरणजवळ काय झालंय हो ?' अशी विचारणा करणाऱ्या फोननी साडेआठपासून तमाम वृत्तपत्रे आणि वाहिन्यांच्या पत्रकारांना ' कामाला लावले. ' उरणमधल्या बीएसएनएलच्या टॉवरला ' काहीतरी ' धडकून पडले, त्याचा प्रचंड आवाज झाला आणि पेण-पनवेलपर्यंतचा परिसर हादरला असे या घाबऱ्याघुबऱ्या फोनांवरून मिळणाऱ्या तुकड्यातुकड्यांतील माहितीवरून समजत होते. या एकाच घटनेचे वर्णन, आगीचा गोळा पडला... भूकंपाचा धक्का बसला... बॉम्बस्फोट झाला... रसायनीत ( बहुधा) आयपीसीएलच्या प्लँटमध्ये महास्फोट झाला, हेलिकॉप्टर कोसळले... मिग विमान कोसळले इथपासून ते ' हा तर उल्कापातच ' इथपर्यंत अनेक प्रकारे ऐकायला मिळत होते. मात्र, सरकारी पातळीवरील एकही यंत्रणा या बाबतीत निश्चित माहिती देत नव्हती ; असे काहीतरी घडल्याचे आम्हालाही समजले आहे, शोध सुरू आहे, एवढेच रात्री उशिरापर्यंत सांगितले जात होते.

दरम्यान, या परिसरातील ' शोधमोहिमां ' चे कंेदस्थान पेण-खोपोली रस्त्यावरील वावोशी गावाजवळ असल्याचेे स्पष्ट होऊ लागले. येथील परखंदे गावापासून 10 किमी अंतरावरील लिंगायत ठाकूरवाडी येथे एक खासगी प्रवासी विमान कोसळल्याचे तेथील गावकऱ्यांनी पोलिसांना सांगितले.

हे विमान जेएनपीटी ओलांडून खोपोलीच्या मार्गाने जात असताना चिरनेरजवळ बीएसएनएलच्या टॉवरला धडकले आणि त्याचा एक भाग तिथे कोसळला, विमान भेलकांडून पुढे लिंगायत ठाकूरवाडीपाशी कोसळले, कोसळताना त्याचा दुसरा तुकडा दूरशेतजवळ कोसळला, असे ही ' घटना ' प्रत्यक्ष पाहणाऱ्यांनी सांगितले होते. हे खासगी प्रवासी विमान होते की वायुदलाचे कुप्रसिद्ध मिग होते, किती प्रवासी होते, याबद्दल मात्र कोणीही काहीही सांगू शकत नव्हते. मात्र, हे वायुदलाचे विमान असणे शक्य नाही ; कारण, संध्याकाळी पाचनंतर या परिसरातून वायुसेनेच्या एकाही विमानाचे उड्डाण झालेले नाही, असे मध्यरात्री वायुसेनेच्या अधिकाऱ्यांकडून खात्रीलायकरित्या समजले. मुंबईच्या हवाई वाहतूक नियंत्रण कक्षानेही विमान, हेलिकॉप्टर कोसळले असणे शक्यच नाही, असे स्पष्टपणे सांगितले.

 
</text>
</doc>
