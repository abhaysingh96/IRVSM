<doc>
<docno>988676.cms.txt</docno>
<text>
 
धावते जग
सुस्वागतम्!
[ Wednesday, January 12, 2005  08:55:33 pm]


डिसेंबरची सुखद थंडी आता नववर्ष लागून दोन आठवडे होत आले, तरी फारशी कमी झालेली नाही.

या गुलाबी थंडीत पर्यटनाच्या मोहिमा नेहमीच आखल्या जातात, हे खरे असले तरी पर्यटनाचा मुख्य मोसम हा उन्हाळ्याची सुटी हाच असतो.

परदेशी पर्यटकही याच काळात मोठ्या प्रमाणावर ' स्वदेस ' सोडून ' परदेशा ' तील भटकंतीला निघतात. अशा परदेशी प्रवाशांसाठी भारत हे आकर्षणाचे एक मुख्य केंद बनले आहे, ही बाब आपल्या देशवासीयांना आनंद देणारीच ठरावी.

गतवर्षी म्हणजे इ. स. 2004 मध्ये पर्यटकांच्या ' परदेस ' यादीत भारताचे स्थान पाचवे होते, अशी माहिती शिकागो येथील iexplorer या संस्थेच्या पाहणीतून बाहेर आली आहे.

त्याआधीच्या वर्षांत पर्यटकांच्या यादीत भारताचा क्रमांक 36 होता, हे ध्यानात घेतले की तिचे महत्त्व लक्षात येते.

जागतिक स्तरावरील पर्यटकांनी भेट दिलेल्या 10 ' पर ' देशांत भारतासह पेरू, इजिप्त आणि चीन या देशांचाही समावेश आहे, हे बघितल्यावर पर्यटकांच्या बदलत्या मूडची कल्पना येते.

एकेकाळी परदेशांत पर्यटनास जायचे म्हटले की इंग्लंड वा अमेरिका तसेच आल्प्सची पर्वतराजी आणि स्वित्झर्लंडचा निसर्ग अशाच ठिकाणांची प्रामुख्याने निवड होत असे. पण काळ बदलला आणि त्याबरोबरच पर्यटनाच्या परंपरागत कल्पनाही मोडीत निघाल्या.

भारतातही दिल्ली, आग्रा, मथुरा हा नेहमीचा मार्ग टाळून पर्यटक निबिड अरण्ये आणि दऱ्याखोऱ्यांच्या दिशेने जाऊ लागले. तीच गत देशविदेशच्या पर्यटकांची झाल्यामुळेच एकेकाळी जादूगार, दरोडेखोर आणि भिकाऱ्यांचा देश म्हणून संभावना झालेल्या भारतात प्रवासी मोठ्या संख्येने येऊ लागले आहेत.

पर्यटकांची आवड गेल्या काही वर्षांत कशी बदलत गेली, याचेही दर्शन या पाहणीतून घडले आहे. दक्षिण ध्रुव आणि ऑस्टेलिया या दिशेने जाणाऱ्या प्रवाशांच्या गदीर्तही या काळात चांगलीच घट झाली असून नेपाळकडेही पर्यटकांनी पाठ फिरविली आहे.

मात्र त्याचे कारण, तेथील हिंसाचारात अलीकडल्या काळात झालेली वाढ कारणीभूत झाल्याचे सांगण्यात येते. अर्थात भारतात येणाऱ्या पर्यटकांच्या संख्येत झालेली वाढ स्वागतार्ह असली, तरी या संस्थेच्या वेबसाइटवर भारताची करून दिलेली ओळख मात्र पूर्णपणे फसवी आणि भारताबद्दल गैरसमज निर्माण करणारी आहे. अर्थात त्यास न जुमानता पर्यटक मात्र भारतात येत आहेत, हे या संस्थेनेही लक्षात घेतलेले बरे.

 
</text>
</doc>
