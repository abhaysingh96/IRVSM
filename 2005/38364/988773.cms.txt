<doc>
<docno>988773.cms.txt</docno>
<text>
 
क्रीडा
उगवती तारका
[ Wednesday, January 12, 2005  11:00:57 pm]


भगवान परब

सुप्रिया जोशी या नावावर लक्ष ठेवा. सध्या ज्युनियर बुद्धिबळामध्ये तिच्याइतकी फॉर्मात असलेली मुलगी कुणीच नाही. यंदाच्या मोसमात तिने धडाधड तीन स्पर्धा जिंकल्यात. साहजिकच मुंबईच्या बुुद्धिबळ क्षेत्रात तिच्याविषयी सर्वांच्या तोंडी आहेत ते केवळ कौतुकाचे उद्गार. ही मुलगी छानच खेळते बुवा, असं जाणकारही म्हणू लागलेत.

अन् हिच सुप्रिया गेल्या वर्षापर्यंत ' अल्सो रन ' च्या गटात होती हे ऐकून तुम्हाला नवल वाटेल. अल्सो रन म्हणजे स्पधेर्त केवळ भाग घेणारे खेळाडू. त्यांच्याकडून विजयाची अपेक्षा फारशी नसते. त्यांनी फक्त संख्या वाढवायचं काम करायचं. सुप्रियाही तशीच होती. तिची मजल असायची ती फारतर चौथ्या-पाचव्या क्रमांकापर्यंत. पण विजेतेपद पटकावणं तिला कधीच जमलं नाही.

मग अशी काय जादूची कांडी फिरली की सुप्रिया यंदा अचानक जिंकायला लागली ? 10 वर्षांच्या या छोकरीला विचारलं तर ती थोडीशी लाजत-लाजतच उत्तर देते , ' मला काय ठाऊक! ' मग तिच्याकडून उत्तर काढून घेण्यासाठी आणखी खोदून विचारायला लागतं. तेव्हा कुठे ती हळूच सांगते , '' गोखले नि अभ्यंकर सरांकडे कोचिंग घ्यायला लागल्यापासून. ''

रघुनंदन गोखले नि एम एन अभ्यंकर यांच्याकडे प्रशिक्षण घ्यायला सुरुवात केल्यापासून सुप्रियाने लागोपाठ तीन स्पर्धा जिंकल्यात. पहिली सप्टेंबरात झालेली मुंबई शालेय क्रीडा संघटनेची 12 वर्षांखालील स्पर्धा. दुसरी बोर्नव्हिटा स्पधेर्तली 10 वर्षांखालची अन् तिसरी नुकतीच झालेली व्हीनस अॅकॅडमीच्या शालेय बुद्धिबळ महोत्सवातली 12 वर्षांखालची. त्यातही 10 वर्षांखालचं विजेतेपद तिच्या हातून थोडक्यात हुकलं.

सुप्रियाने सुरुवातीला सुरेश परांजपे अन् नंतर धनंजय रामराजे यांच्याकडे बुद्धिबळाचे धडे गिरवले. पण तिला बुद्धिबळाची गोडी लागली ती भाऊ आशिष खेळायचा ते पाहून. पहिल्यांदा ती खेळली 2000 सालच्या बोर्नव्हिटा स्पधेर्त आठ वर्षांखालच्या गटात. त्यावेळी तिचा दहावा क्रमांक लागला. त्यानंतर अगदी गेल्या वषीर्पर्यंत ती एकही स्पर्धा जिंकू शकली नव्हती. अन् आता यंदाच्या मोसमात थेट तीन विजेतेपदं. या बालवयात प्रशिक्षकांनी बुद्धिबळामधल्या काय खाचाखोचा शिकवल्या हे सांगण्याइतपत सुप्रिया प्रगल्भ नसली तरी ती शेवटी विचार करून सांगते , '' गोखले सरांनी माझं तंत्र सुधारलं. तसंच मला धोका पत्करायला शिकवलं. '' मला स्वत: आक्रमक खेळ करायला आवडतो, असंही ती म्हणते.

आश्चर्य वाटेल, पण पालेर् टिळकला इंग्रजी माध्यमामध्ये पाचवीत शिकणारी सुप्रिया आठवड्यात फक्त तीनवेळा बुद्धिबळ शिकते. मला दररोज बुद्धिबळ खेळायला वेळच मिळत नाही, असं ती सांगते. तिचा दिनक्रमच तसा भरगच्च आहे. सकाळी सातला उठल्यानंतर साडेआठची शाळा. दुपारी अडीचला सुटल्यानंतर तीन ते चार अभ्यास. मग चार ते नऊ पार्ल्याच्या लोकमान्य सेवा संघाच्या व्यायामशाळेत जिमनॅस्टिक्सचा सराव अन् रात्री झोपण्यापूवीर् अभ्यास. बुद्धिबळासाठी वेळ आहेच कुठे ? त्याची कसर ती भरून काढते सोमवार व शुक्रवारी दुपारी अन् रविवार संपूर्ण दिवस चालणाऱ्या बुद्धिबळाच्या शिकवणीद्वारे.

सुप्रियाला बुद्धिबळाइतकंच जिमनॅस्टिक्सही प्रिय. म्हणूनच मोठं झाल्यानंतर कारकीर्द करायची ठरवल्यास बुद्धिबळ नि जिमनॅस्टिक्समध्ये कोणाची निवड करणार, या प्रश्नावर तिचं मन दोलायमान होतं. शेवटी ती महत्प्रयासाने उत्तर देते , '' बुद्धिबळाची! ''. पण आवडता खेळाडू कोण, असं विचारल्यानंतर मात्र चटकन सांगते की , ' कोनेरू हंपी '. का आवडते, या प्रश्नावर मिळतं ते एक साधंसोपं उत्तर , '' ती चांगली खेळते म्हणून. '' विश्वनाथन आनंद नि गॅरी कॅस्पारोव हेसुद्धा आपल्याला आवडत असल्याचं सुप्रिया आवर्जून सांगते.

प्रियांका सोमानी, फिलिशा शाह, स्नेहा गाडा या मुलींचं आतापर्यंत दहा- बारा वर्षं वयोगटातल्या स्पर्धांवर वर्चस्व असायचं. यंदा सुप्रियाच्या रूपाने त्यांच्या समोर नवा दमदार प्रतिस्पधीर् उभा ठाकलाय. त्यापैकी फिलिशा आपल्याला खेळायला कठीण जाते, असं सुप्रिया सांगते. अन् ते खरंच असावं. कारण व्हीनस अॅकॅडमीच्या महोत्सवात फिलिशानेच तिच्याकडून 10 वर्षांखालचं विजेतेपद हिसकावून घेतलं होतं.

सुप्रिया आता कुठे बुद्धिबळात चमक दाखवू लागलीय. अर्थात हे चमकणंही आत्मविश्वासपूर्ण आहे. बुद्धिबळात ती पुढे किती मजल मारू शकेल हे आताच सांगणं खूप लवकर होईल. पण एक मात्र निश्चित, तिच्या आगमनाने मुंबईच्या बुद्धिबळ क्षेत्रात एक नवी झुळूक आलीय.

 
</text>
</doc>
