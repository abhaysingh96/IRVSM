<doc>
<docno>988697.cms.txt</docno>
<text>
 
महामुंबई
'त्यांना रसिक कधीच विसरणार नाहीत'
[ Wednesday, January 12, 2005  09:28:20 pm]


म. टा. प्रतिनिधी

मुंबई : हिंदी चित्रपटसृष्टीतील एक ताकदीचा अभिनेता आपल्यातून निघून गेला असला तरी मिस्टर इंडिया चित्रपटातील मोगॅम्बोची खलनायकी भूमिका चित्रपट रसिक कधीच विसरू शकणार नाही, अशी प्रतिक्रिया मुख्यमंत्री विलासराव देशमुख यांनी दिली आहे. तर अमरीश पुरी यांच्या निधनाने चित्रपटसृष्टीचे फार मोठे नुकसान झाले, अशा शब्दांत राज्यपाल एस. एम. कृष्णा यांनी आपल्या भावना व्यक्त केल्या.

चेहऱ्यावरील हावभाव, आवाज याचा अतिशय कौशल्याने वापर करणारा चतुरस्त्र अभिनेता आपण गमावला आहे, असे मुख्यमंत्र्यांनी शोकसंदेशात म्हटले आहे. अनेक मराठी साहित्य, चित्रपट संमेलनांना आवर्जून उपस्थित राहणारे मराठीप्रेमी कलाकार म्हणून अमरीश पुरी सदैव स्मरणात राहतील, असे सांस्कृतिक कार्यमंत्री अशोक चव्हाण यांनी म्हटले आहे.

ज्येष्ठ नाट्यदिग्दर्शक व पुरी यांचे स्नेही पं. सत्यदेव दुबे म्हणाले : आजपर्यंत आम्ही एकत्र बरीच नाटकं केली. आम्ही दोघांनी कारकिदीर्ची सुरुवातही एकत्रच केली. अमरिश माझा आधारस्तंभ होता.

महाराष्ट्र कला अकादमीचे प्रमुख डॉ. जब्बार पटेल म्हणाले की, देखणं व्यक्तिमत्त्व, उत्तम आवाज व भावुक चेहरा त्यांना लाभला. व्यावसायिक सिनेमात लोकप्रियता मिळवूनही समांतर सिनेमाशी नातं तितकंच घट्ट ठेवलं होतं. रंगभूमीवर विविध प्रयोग करून पाहण्याचा प्रयत्न त्यांनी केला. डॉ. आंबेडकर हा सिनेमा करताना त्यांनी दाखवलेली आत्मीयता मनोधैर्य वाढवणारी होती.

 
</text>
</doc>
