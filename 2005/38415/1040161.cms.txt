<doc>
<docno>1040161.cms.txt</docno>
<text>
 
महाराष्ट्र
जमिनीच्या वादातून एकाचा खून
[ Friday, March 04, 2005  12:23:24 am]


म. टा. प्रतिनिधी

ठाणे : अपंग मुलाला चिडवणाऱ्या तरुणांच्या टोळक्याला रोखण्याचा प्रयत्न करणाऱ्या भरत गोवर्धन ( 20) या तरुणाची 15 जणांच्या जमावाने हत्या केल्याची खळबळजनक घटना मुंब्यातील साबा गावात बुधवारी मध्यरात्री घडली.

स्थायी समितीचे माजी सभापती गोवर्धन भगत यांचा भरत धाकटा मुलगा होता. गोवर्धन भगत आणि रमेेश भोईर यांच्यात सुरू असलेल्या खार जमिनीच्या वादातून ही हत्या झाल्याचा संशय असून पोलिसांनी या प्रकरणी एकाला अटक केली आहे. या गावातील चौकात तरुणांचे एक टोळके अपंगाला चिडवत होते. हा वाद सोडवण्यासाठी भरतने मध्यस्थी केली. त्यातून हा वाद वाढला आणि पंधरा जणांच्या टोळक्याने भरतवर जोरदार हल्ला चढवला. त्यापैकी एकाने भरतच्या छातीवर कुऱ्हाडीचा घाव घातला. त्यात भरत जागीच ठार झाला. या प्रकरणी मुंब्रा पोलिसांनी तेजस भोईर या तरुणाला अटक केली. तर इतर सर्व आरोपींना फरार घोषित करण्यात आले आहे. या हत्येमुळे गावात तणाव निर्माण झाला होता. गुरुवारी सकाळी या भागात दुकानदारांनी बंद पाळला. वरिष्ठ पोलिस निरीक्षक प्रशांत देशपांडे या प्रकरणी पुढील चौकशी करीत आहेत.

 
</text>
</doc>
