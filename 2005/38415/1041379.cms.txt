<doc>
<docno>1041379.cms.txt</docno>
<text>
 
लेख: आयफेल टॉवर
बायांनो, मुलांची काळजी असेल, तर नोकरी सोडू नका!
[ Friday, March 04, 2005  08:57:19 pm]


नोकरी करणाऱ्या महिलांचं कुटुंबाकडे होणारं दुर्लक्ष हा जागतिक प्रश्न आहे. आपल्याकडे अनेक महिला गुणवत्ता, क्षमता असूनही ' करियर ' वर पाणी सोडतात आणि कुटुंबातच रमतात. अशा महिलांना सुझान चेंबर्स या ब्रिटिश महिलेनं मोलाचा सल्ला दिलाय. कुटुंबाची कितीही ओढाताण होत असली, तरी नोकरी सोडू नका. नोकरी सोडली, तर तुम्हाला मुलांचे लाड करता येतील. पण, त्यांचं भवितव्य घडवता येणार नाही, असं तिचं म्हणणं आहे.

सुझानला बालपणी आईच्या सहवासाचं सुख फारच कमी मिळालं. सोशल वर्कर असलेली तिची आई खूप वेळ घराबाहेर असल्यानं तिचं आपल्याकडे दुर्लक्ष होतंय, असं सुझानला वाटे. आईची वाट पाहण्यात तासन्तास शाळेतच थांबून राहावं लागल्यानं ती चिडत असे. शाळेचा कॉरिडॉर मैलोन्मैल लांब असल्याचं तिला भासू लागे.

हीच सुझान आज दोन वर्षांच्या मुलीची आई तसेच मुक्त पत्रकारही आहे. मुलीला रडताना सोडून जाणं जीवावर येऊन तिला आपलं बालपण आठवू लागतं. आईप्रमाणं आपणही मुलीवर अन्याय करतो आहोत, असा विचार क्षणभर तिच्या मनात डोकावून जातो. पण वास्तवाचं भान आल्यानंतर ती लगेचच सावरते.

आईनं खस्ता खाल्ल्या त्या फक्त आपल्यासाठीच. ऑफिसातलं काम आटोपून ती वेगानं आपल्याला घ्यायला शाळेत येत असे. सुटी ग्रीसमध्ये घालवून नेहमी ' हॉर्स रायडिंग ' साठी घेऊन जाई. तिनं उपसलेल्या कष्टांमुळेच आपण चांगलं शिक्षण घेऊ शकलो आणि त्याहीपेक्षा महत्त्वाचं म्हणजे मानसिकदृष्ट्या कणखर बनलो. आपली निर्णयक्षमता विकसित झाली, याची आता तिला जाणीव झाली आहे.

तिला ' करियर ' मध्ये अजून मोठा टप्पा गाठायचाच. अशा परिस्थितीत काम करणं सोडून दिलं, तर मुलगी मोठी झाल्यावर आपल्याला काय म्हणेल, अशी धास्तीही तिला वाटतेय. त्यामुळेच तिनं काम सुरू ठेवण्याचा निर्णय घेतलाय. अगदी दुसऱ्या अपत्याची चाहूल लागूनही!

पण तिनं आणखी एका बाबीकडे महिलांचं लक्ष वेधलंय. घरातल्या सगळ्या कामांत तिला पतीची सुरेख साथ मिळते. सध्याच्या पिढीतील नवरे ' अॅडजस्ट ' करणारे आहेत, असं तिचं निरीक्षण आहे. त्यामुळेच मुलांच्या सुखद भवितव्यासाठी नोकरी करत राहा, असा सल्ला ती देते. तुमचा अनुभव काय सांगतो ?

 
</text>
</doc>
