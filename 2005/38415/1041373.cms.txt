<doc>
<docno>1041373.cms.txt</docno>
<text>
 
बहुतांची अंतरे
'मैत्र जीवाचे'मधील मोठी उणीव
[ Friday, March 04, 2005  08:54:48 pm]


' मैत्र जीवाचे ' हा हृदयनाथ मंगेशकर व लता मंगेशकर यांच्या गीतांचा आल्बम श्रवणीय व प्रेक्षणीय आहे. यामध्ये लतादीदींनी त्यांच्याबरोबर आतापर्यंत काम करणारे संगीतकार, गायक, गीतकार व रसिकजन यांना ' मैत्र जीवाचे ' मानले आहे. या मुलाखतीत लतादीदी हिंदी चित्रपटसृष्टीमधील अनेक गायक, संगीतकार, गीतकार यांच्याबद्दल अत्यंत आदराने, आपुलकीने बोलल्या. परंतु आतापर्यंत त्यांनी ज्या मराठी गीतकार, संगीतकारांची मराठी भावगीते, भक्तिगीते, चित्रपटगीते गायली, त्यांचा उल्लेखसुद्धा केला नाही. अपवाद आनंदघन, हृदयनाथ मंगेशकर, शांता शेळके यांचा. लता मंगेशकरांनी गायलेली वसंत देसाई, वसंत प्रभू, वसंत पवार, सुधीर फडके, श्रीनिवास खळे यासारख्या संगीतकारांची गाणी अविस्मरणीय आहेत. रसिकांच्या हृदयात ती कायमच प्रथम स्थानावर आहेत. परंतु या संगीतकारांचा, गीतकारांचा या मुलाखतीत कुठेही उल्लेख झाला नाही. अनिल मोहिले यांच्यासारख्या लतादीदीबरोबर सतत असणाऱ्या गुणी संगीतकाराचाही उल्लेख झाला नाही.

लतादीदींसारख्या स्वरसम्राज्ञीच्या या आल्बमची निमिर्ती खूप मेहनतीने, अनेक मान्यवरांचे सहकार्य घेऊन केली गेली असणार. मग ही एवढी मोठी उणीव का राहिली ? मराठीमधील उत्तमोत्तम गाण्यांचा एक कालखंडच दुर्लक्षिला गेला.

लतादीदींसारख्या क्कद्गह्मद्घद्गष्ह्लद्बश्ाठ्ठचा ध्यास असलेल्या गायिकेकडून मराठी गीतांच्या सुवर्णकाळावर, तो घडविणाऱ्या संगीतकार, गीतकारांवर झालेल्या अन्यायामुळे आम्ही रसिक - मैत्र जीवाचे - फार दुखावलो आहोत. लतादीदी ही उणीव भरून काढण्याचा प्रयत्न करतील काय ?

अनुराधा बापट, प्रभादेवी, मुंबई.

 
</text>
</doc>
