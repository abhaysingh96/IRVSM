<doc>
<docno>1041418.cms.txt</docno>
<text>
 
महाराष्ट्र
मोफत विजेबाबत सरकार अद्याप संदिग्धच?
[ Friday, March 04, 2005  09:42:27 pm]


म. टा. प्रतिनिधी

पुणे : शेतकऱ्यांना मोफत वीज देण्यासंदर्भात अद्याप सरकारने कोणतीही स्पष्ट भूमिका घेतली नसल्याचे मुख्यमंत्री विलासराव देशमुख यांनी शुक्रवारी स्पष्ट केली. महाराष्ट्र प्रदेश काँग्रेस कमिटीच्या विभागवार तसेच जिल्हानिहाय बैठकीचे चिंचवड येथे आयोजन करण्यात आले होते. बैठकीनंतर देशमुख पत्रकारांशी बोलत होते.

उत्तर महाराष्ट्रात शेतकऱ्यांना मोफत वीज देण्याबाबत विचारणा केली असता देशमुख यांनी त्याबाबत अद्याप स्पष्ट भूमिका ठरायची आहे, असे सांगितले. सात मार्चला होणाऱ्या राष्ट्रवादी काँग्रेस आणि काँग्रेसच्या समन्वय समितीमध्ये चर्चा करून अंतिम निर्णय घेतला जाईल, अशी माहिती दिली.

एन्रॉन खरेदीबाबत ते म्हणाले की, राज्य सरकारकडे त्याबाबतचा कोणताही प्रस्ताव आला नव्हता. केंद सरकारने पुढाकाराने चालवण्यात घेतला आहे, तरीही राज्यापुढे तसा प्रस्ताव आल्यास विचार केला जाईल. महामंडळ अध्यक्षपदाच्या निवडणुकीसाठी मोठ्या संख्येने अर्ज आले असून त्यांची वर्गवारी करण्याचे काम सुरू असल्याचे त्यांनी सांगितले.

हेल्मेट सक्तीचा निर्णय राज्य सरकारचा नसून उच्च न्यायालयाचा असल्याचा पुनरुच्चार करत न्यायालयाने दिलेल्या निर्णयाची अंमलबजावणी करणे सरकारची जबाबदारी असल्याचे सांगितले.

पश्चिम महाराष्ट्रात काँग्रेसची ताकद कमी पडली आहे. त्यामुळे पक्षाला बळकटी आणण्यासाठी कसोशीने प्रयत्न करायला पाहिजे, असे आवाहन पश्चिम महाराष्ट्र तसेच अहमदनगर येथील आलेल्या कार्यर्कत्यांना संबोधून बोलत असताना काँग्रेसच्या प्रदेशाध्यक्ष प्रभा राव यांनी केले. आपापसात पेमापेक्षा भांडणे अधिक असल्याने दुसऱ्या पक्षाकडे सत्ता गेली आहे. म्हणूनच आता विचारांमध्ये बदल करून आत्मपरीक्षण केले पाहिजे, असे सूचित केले. पक्षाची भूमिका जाहीर करताना त्यांनी लोकशाही पद्धतीने सरकार चालवण्याच्या मार्गावरून काँगेस जात आहे, झोपडपट्टी पुनर्वसनासंदर्भात पक्षाने भूमिका बदललेली नाही. 1995 पर्यंतच्या झोपडपट्टी पुनर्वसनाचा कायदा सर्व पक्षीय समितीच्या बैठकीत करण्यात आला. त्यामुळे आमच्याप्रमाणेच व इतर पक्षांवरही बंधनकारक असल्याचे सांगितले.

यावेळी विविध जिल्हा प्रतिनिधींनी स्वपक्षाबरोबरच राष्ट्रवादी काँग्रेसच्या नेत्यांवरही कडाडून टीका केली. साताऱ्यातील शिष्ट मंडळाने तेथे काँग्रेसचा एकच आमदार असून तोही कार्यर्कत्यांच्या संपर्कात नसल्याचा आरोप केला.
तर नगर जिल्ह्यातील शिष्ट मंडळाने गोविंदराव आदिक यांच्याबाबत नाराजी व्यक्त केली.

 
</text>
</doc>
