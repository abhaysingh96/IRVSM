<doc>
<docno>1041385.cms.txt</docno>
<text>
 
लेख
न्यायालयाचा दणका!
[ Friday, March 04, 2005  08:58:57 pm]


ठाकरसी उद्योग समूहाच्या दादर आणि प्रभादेवी येथील क्राऊन मिल आणि प्रोसेस हाऊस या गिरण्यांबाबत मुंबई हायकोर्टाचे न्या. धनंजय चंदचूड यांनी दिलेला निर्णय अनेक कारणांनी ऐतिहासिक तर आहेच, पण या निर्णयाने अनेक प्रश्ान्ही निर्माण केले आहेत. गेल्या काही वर्षांत मुंबईतील उद्योग मोठ्या संख्येने बंद झाले आहेत व त्यासाठी सरकारकडून परवानगी दिली गेली. किंबहुना मालकांनी उद्योग बंद करण्यास परवानगी मागितली की ती मिळणार आणि उद्योग बंद होणार, अशीच सध्याची स्थिती आहे.

औद्योगिक विवाद कायद्याच्या कलम 25 ओ अंतर्गत अशी परवानगी देण्यात येते. पण अशी परवानगी ही अपरिहार्य स्थिती असेल, उद्योग चालू ठेवणे अशक्य असेल तरच द्यावी, अशीच कायद्याची अपेक्षा आहे. याबाबत विचार करताना कामगारांच्याच नव्हे तर स्थानिक जनतेच्या हिताचाही विचार होणे आवश्यक आहे. त्यामुळेच उद्योगाच्या वतीने देण्यात आलेली कारणे खरी असणे पुरेसे नसून ती सबळ आणि उद्योग चालविणे अशक्य असल्याचे सिद्ध करणारी असावीत आणि त्याबाबत खातरजमा करून घेणे संबंधित यंत्रणांचे काम आहे, असे न्या. चंदचूड यांनी आपल्या निवाड्यात म्हटले आहे.

या पार्श्वभूमीवर या दोनच नव्हे, तर शहरातील 2001 नंतर बंद झालेल्या गिरण्यांचा अभ्यास केल्यास अनेक धक्कादायक गोष्टी उघड होतील आणि राज्य सरकारच्या कामगार खात्याने कोणत्या स्थितीत हे उद्योग बंद करण्यास परवानगी दिली, असा प्रश्ान् पडेल. गिरणी कामगारांचे प्रतिनिधित्व करणाऱ्या राष्ट्रीय मिल मजदूर संघाच्या भूमिकेबाबतही त्यामुळे प्रश्ान्चिन्ह निर्माण होत आहे. किंबहुना गिरणी मालक आणि अन्य उद्योजकही एकदा उद्योग बंद करण्याचा निर्णय घेतल्यानंतर सर्व गोष्टी ' मॅनेज ' करता येतात, या विश्वासानेच वागत असतात, असेच क्राऊनच्या प्रकरणाने लक्षात येते.

ठाकरसी ग्रुपच्या मुंबईत चार गिरण्या होत्या. त्यापैकी सात रस्ता येथील दोन आधीच बंद करण्यात आल्या. त्यानंतर 29 डिसेंबर 2002 रोजी क्राऊन व प्रोसेस हाऊसमधील सुमारे 2100 कामगारांना स्वेच्छानिवृत्ती देण्यासाठी व्यवस्थापन आणि गिरणी कामगार संघ यांच्यात करार झाला. या करारात जे कामगार निवृत्ती स्वीकारू इच्छित नाहीत, त्यांना काम देण्याची तरतूद होती. स्वेच्छानिवृत्तीचे करार करताना संघाने अनेक ठिकाणी अशी तरतूद केलेली आहे. पण कामाची मागणी करणाऱ्या कामगारांना कुठेच काम मिळू शकलेले नाही. सगळीकडे कामगारांवर स्वेच्छानिवृत्ती स्वीकारण्यासाठी सक्तीच झाली आहे. याबाबत प्रभादेवीच्याच स्टँन्डर्ड मिलच्या कामगारांनी दिलेला लढा सर्वश्रुत आहे. पण तेथेही कामगारांना हारच मानावी लागली.

त्यामुळेच आपल्या कामगारांनाही घरी बसावे लागेल, अशी खात्री असलेल्या क्राऊन मिलच्या व्यवस्थापनाने तांत्रिक गरज म्हणून करारात हा उल्लेख केला होता. याचा पुरावा म्हणजे 29 डिसेंबर 2002 रोजी या करारावर सह्या झाल्यानंतर दुसऱ्या दिवशीच, संचालक मंडळासमोर बोलताना गिरणीच्या अध्यक्षांनी सर्व कामगारांनी स्वेच्छानिवृत्ती स्वीकारली नाही, तरी गिरणी चालविणे अशक्य आहे ; त्यामुळे गिरणी बंद करण्याचा पर्याय स्वीकारावा लागेल, अशी कबुली दिली होती. संचालक मंडळाने याच बैठकीत गिरणी बंद करण्याची परवानगी मिळविण्यासाठी अर्ज करण्यास अनुमती दिली होती. म्हणजेच 29 डिसेंबर 2002 च्या करारातील काम मागणाऱ्या कामगारांना काम देण्याची हमी ही दिखाऊ होती व व्यवस्थापनाची तशी इच्छा व तयारीही नव्हती, हेच सिद्ध होते.

व्यवस्थापनाच्या दुदैर्वाने अपेक्षेप्रमाणे सर्व कामगारांनी राजीनामे न देता 2100 पैकी 700 कामगारांनी कामाची मागणी केली. या मागणीला प्रातिनिधिक संघटना असलेल्या राष्ट्रीय मिल मजदूर संघाने साथ दिली नाही तरी हिंदुस्थान क्राऊन मिल सिद्धिविनायक कामगार कर्मचारी संघर्ष संघटना आणि तिचे नेते किशोर देशपांडे यांच्या नेतृत्वाखाली कामगारांनी आपला लढा सुरू ठेवला. व्यवस्थापनाने नेहमीप्रमाणे पगार न देण्याचे हत्यार उपसले. कामगारांची उपासमार झाली की ते शरण येतात, या खात्रीने हा मार्ग अवलंबिण्यात आला होता. पण त्यालाही कामगार दाद देत नाहीत हे लक्षात आल्यावर व्यवस्थापनाने तीन महिन्यांतच , 10 एप्रिल 2003 रोजी, कायद्यातील तरतुदीच्या आधारे गिरणी बंद करण्याची परवानगी मागून ती मिळविली होती.

मात्र, हायकोर्टात हे प्रकरण आल्यानंतर गिरण्या बंद करण्यासाठी दिलेल्या कोणत्याही कारणाचे समर्थन गिरणीच्या व्यवस्थापनाला करता आले नाही. औद्योगिक न्यायालयासमोरही या गिरण्या चालविणे अशक्य असल्याचे व्यवस्थापन सिद्ध करून शकले नव्हते. तसेच ज्या कारणांखाली गिरणी बंद करण्यास परवानगी मागण्यात आली, त्याबाबतही पुरावे देण्यात आले नव्हते. पण गिरण्या बंद करण्यास परवानगी देताना या गोष्टी विचारात घेणे ना सरकारला आवश्यक वाटले होते, ना औद्योगिक न्यायालयाला!

सगळे काही मॅनेज करण्याच्या आत्मविश्वासाने व्यवस्थापन वागत होते. त्यामुळेच स्वेच्छानिवृत्ती करारात काम देण्याची तयारी दाखविण्यात आली व न्यायालयीन वाद सुरू असताना गिरणीतील यंत्रसामुग्री विकून टाकण्याची हिंमत ते दाखवू शकले. गुडलास नेरोलॅक, ब्रिटानिया यांच्यासारख्या कंपन्या आणि गेल्या काही वर्षांत बंद झालेल्या गिरण्यांच्या बाबतीतही असेच घडले आहे काय, याचा शोध घ्यावा लागेल. आता कदाचित हायकोर्टाच्या आदेशाप्रमाणे क्राऊनच्या कामगारांना भरपाईही दिली जाईल. पण मिल बंद व्हायची ती झालीच आहे. कम्युनिस्ट व्यवस्थेबद्दल ' ऑल आर इक्वल बट सम आर मोअर इक्वल ' अशी टीका केली जाते. भारतातील लोकशाही व्यवस्थेची स्थिती त्याहून वेगळी नाही, हेच या प्रकरणातून सिद्ध होत आहे.

प्रभाकर नारकर

 
</text>
</doc>
