<doc>
<docno>1041401.cms.txt</docno>
<text>
 
अर्थव्यवहार
सराफा बाजार ठप्प
[ Friday, March 04, 2005  09:13:05 pm]


म. टा. व्यापार प्रतिनिधी

मुंबई : बजेटमध्ये ब्रँडेड दागिन्यांवर दोन टक्के एक्साइज लागू केल्याच्या घोषणेविरुद्ध देशभरातील सराफा बाजार शुक्रवारी बंद राहिले. त्यामुळे सोने आणि चांदीची उलाढाल होऊ शकली नाही.

मुंबईची बाजारपेठ शुक्रवारी बंद राहिली. मात्र, पुणे, कोल्हापूर, गुजरात येथील बाजारपेठा गुरुवारपासून बंद असून, त्या शनिवारीही बंद राहणार आहेत. दोन टक्के एक्साइज लावल्यामुळे सर्वच व्यापाऱ्यांना त्याची झळ पोहोचणार आहे.

ब्रँडेड म्हणजे नेमके कोणते दागिने हे पुरेसे स्पष्ट होत नसल्याचे मुंबईतील ज्वेलर आनंद म्हाप्रळकर यांनी सांगितले. या कराच्या विरोधात व्यापारांनी समिती स्थापली आहे. कर मागे घ्यावा या विनंतीसाठी ही समिती लवकरच अर्थमंत्र्यांची भेट घेणार आहे. कर मागे न घेतल्यास बेमुदत संपावर जाण्याचा निर्णय समितीने घेतल्याचे जव्हेरी बाजारातील आणखी एका व्यापाऱ्याने सांगितले.

 
</text>
</doc>
