<doc>
<docno>1040157.cms.txt</docno>
<text>
 
देश-विदेश
कशासाठी? कुणासाठी? झारखंडमधल्या सत्तेसाठी!
[ Friday, March 04, 2005  12:21:31 am]


नवी दिल्ली : झारखंडमध्ये राष्ट्रीय लोकशाही आघाडीला पाठिंबा देणारे पाच अपक्ष आमदार रहस्यमय पद्धतीने गुरुवारी सायंकाळी पाचला दिल्ली विमानतळावर दाखल झाले खरे ; पण त्यानंतर तेथे उडालेला गोंधळ जितका चक्रावून टाकणारा होता, तितकाच सत्तेसाठी चाललेली धडपड स्पष्ट करणारा!

या पाच आमदारांचे स्वागत करण्यासाठी भाजपचे तीन बडे नेते प्रमोद महाजन, व्यंकय्या नायडू आणि अनंतकुमार जातीने हजर होते. एका बाजूला महाजन, दुसरीकडे नायडू आणि पाठीमागे अनंतकुमार अशा थाटात हे आमदार मोटारीपर्यंत पोहोचले. त्यांना पत्रकारांच्या गराड्यातून मोटारीपर्यंत पोहोचवण्यात महाजन यांनी महत्त्वाची भूमिका बजावली.

कुणी कुठल्या मोटारीत बसावे, हे ठरवण्याची जबाबदारी नायडू यांनी उचलली आणि त्यांनी दोन मोटारी नेमूनही दिल्या. एका मोटारीत तीन आमदार होते. एकीकडे प्रमोद महाजन पत्रकारांना टाळत असताना रंगीबेरंगी टी शर्ट आणि गॉगल लावून आलेल्या एका आमदाराने वाहिन्यांना प्रतिक्रिया देण्यास सुरुवातही केली. त्यांची मोटार सुटण्याच्या बेतात असताना एक आमदार ' बेपत्ता ' असल्याचे लक्षात आले आणि पुन्हा गोंधळ उडाला.

हे आमदार महाशय व्यंकय्यांबरोबर असल्याचे थोड्याच वेळात लक्षात आले आणि सगळ्यांचा जीव भांड्यात पडला. त्यानंतर राष्ट्रपतींनी दिलेली सहाची वेळ गाठण्यासाठी ते सगळे तडक राष्ट्रपती भवनाकडे रवाना झाले.

राष्ट्रपती कलाम आणि झारखंडचे राज्यपाल सय्यद रझी यांच्यात शुक्रवारी होणाऱ्या बैठकीतून काय निष्पन्न होते, यावर या आमदारांचे दिल्लीतील वास्तव्य अवलंबून राहील. राष्ट्रपतींनी मुख्यमंत्री सोरेन यांना बहुमत सिद्ध करण्यासाठी दिलेली मुदत 72 तासांवर आणली, तर हे आमदार दिल्लीतच राहतील. मात्र, ही मुदत आधी ठरल्याप्रमाणे 21 मार्चपर्यंतच राहणार असेल, तर त्यांना भाजपचीच सत्ता असलेल्या राजस्थानातील जयपूर येथे हलवण्यात येईल, असे कळते.

 
</text>
</doc>
