<doc>
<docno>1040130.cms.txt</docno>
<text>
 
महामुंबई
हॉस्टेलच्या विद्यार्थ्यांचे उपोषण
[ Friday, March 04, 2005  12:02:54 am]


म. टा. प्रतिनिधी

मुंबई : निकृष्ट दर्जाचे अन्न दिल्यामुळे जोगेश्वरीच्या महात्मा ज्योतिराव फुले वसतीगृहातील विद्यार्थ्यांना बुधवारी रात्री उपोषणाचा मार्ग पत्करावा लागला. विद्यार्थ्यांना जेवण पुरविणाऱ्या ठेकेदाराची उचलबांगडी केल्यानंतर अखेर गुरुवारी सकाळी विद्यार्थ्यांनी आंदोलन मागे घेतले.

राज्यभरात सर्वत्र मागासवगीर्य विद्यार्थ्यांच्या वसतीगृहातील गैरकारभार चव्हाट्यावर येत आहेत. अपुरे पाणी, निकृष्ट अन्न, तुटलेल्या खिडक्या-दारे, खराब बिछाने, गळके छत, घुशी-उंदरांचा सुळसुळाट अशा परिस्थितीत हे विद्याथीर् येथे राहत असतात. जोगेश्वरीच्या या वसतीगृहातही अळ्या, किडलेल्या भाज्यांचे निकृष्ट अन्न दिल्याच्या तसेच भोजन कर्मचाऱ्यांकडून वाईट वागणूक मिळत असल्याच्या विद्यार्थ्यांच्या तक्रारी होत्या. कंटाळून विद्यार्थ्यांनी समतावादी छात्रभारतीच्या नेतृत्वाखाली उपोषण आंदोलन सुरू केले.

आंदोलनाचे वृत्त समजताच मुंबई उपनगर विशेष समाजकल्याण अधिकारी यशवंत मोरे यांनी वसतीगृहाला भेट देऊन ठेकेदाराची हकालपट्टी केली. जेवणाचा दर्जा सुधारण्यासाठी भोजन व्यवस्थापनाची जबाबदारी वसतीगृहातील विद्यार्थ्यांवरच सोपविण्यात येणार असल्याची माहिती छात्रभारतीचे राज्य निमंत्रक गजानन काळे यांनी दिली.

 
</text>
</doc>
