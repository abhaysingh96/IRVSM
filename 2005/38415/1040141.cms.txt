<doc>
<docno>1040141.cms.txt</docno>
<text>
 
महामुंबई
बारावीच्या परीक्षेत गोंधळ सुरूच; इंग्रजीच्या पेपरलाही फटका
[ Friday, March 04, 2005  12:11:08 am]


म. टा. वृत्तसेवा

मुंबई : बारावीला इंग्रजी विषयासाठी यंदा प्रथमच वापरण्यात आलेल्या बहुसंची प्रश्नपत्रिका नेमक्या कोणत्या क्रमाने विद्यार्थ्यांना द्याव्यात, हे न कळल्याने अनेक परीक्षाकेंदांवर गोंधळाचे वातावरण होते. परिणामी, अनेक ठिकाणी इंग्रजीचा पेपर 10 ते 20 मिनिटे उशिरा सुरू झाला. तसेच, प्रश्नपत्रिकेत ज्या धड्याचा उतारा देण्यात आला होता, त्या विषयावरच निबंध लिहिण्यास सांगण्यात आल्याने विद्याथीर् चक्रावून गेले आहेत.

इंग्रजीच्या ' ए ' प्रश्नपत्रिकेत पाठ्यपुस्तकातील ' डाएट ' वरील एका धड्याच्या उताऱ्यावर प्रश्न विचारण्यात आले होते. तर, दुसरीकडे ' डाएट ' हाच विषय निबंधासाठी निवडण्यात आला होता. या दोन्ही प्रश्नाला प्रत्येकी दहा मार्क आहेत. त्यामुळे ज्यांनी ' डाएट ' वर निबंध लिहिला त्यांनी उताऱ्यातीलच माहिती उतरवून काढल्याचे विद्यार्थ्यांनी सांगितले. काही विद्यार्थ्यांना तर उताऱ्यातच ' डाएट ' वरील सर्व माहितीचा समावेश असल्याने निबंधात काय लिहायचे हा प्रश्न पडला होता. त्यामुळे इच्छा असूनही असूनही कित्येकांनी या विषयावर लिहिण्याचे टाळले.

काही विद्यार्थ्यांनी तर निबंधाच्या विषयांवरही आक्षेप घेतला आहे. निबंधासाठी ' पेट ' म्हणजे पाळीव प्राणी आणि ' इंग्रजी भाषेचे महत्त्व ' हे पर्याय देण्यात आले होते. पाळीव प्राणी हा तिसरी-चौथीच्या विद्यार्थ्यांसाठी निबंधाचा विषय ठरू शकतो. पण बारावीच्या विद्यार्थ्यांना पाळीव प्राण्यावर लिहावयास सांगणे म्हणजे हास्यास्पद प्रकार असल्याची प्रतिक्रिया मिताली राजाध्यक्ष या विद्याथिर्नीने दिली.

कॉपीला आळा बसावा यासाठी इंग्रजी विषयासाठी यंदा प्रथमच बहुसंची प्रश्नपत्रिका पद्धतीचा अवलंब करण्यात आला होता. मात्र, त्या नेमक्या कोणत्या क्रमाने विद्यार्थ्यांना द्याव्यात, याची माहितीच केंदावरील पर्यवेक्षकांना नव्हती. अनेक ठिकाणी प्रश्नपत्रिका चुकीच्या क्रमाने वाटण्यात आल्याचे लक्षात आल्यानंतर पुन्हा जमा करून वाटण्यात आल्या. या गोंधळामुळे पेपर सुरू व्हायला 10 ते 20 मिनिटे उशीर झाला. तसेच, जो संच आपल्याला देण्यात आला तो कठीण किंवा दुसऱ्याचा सोपा असू शकतो, त्यामुळे मार्कांमध्ये मोठी तफावत पडण्याची शंकाही काही विद्यार्थ्यांनी आणि पालकांनी उपस्थित केली आहे. मात्र, या प्रश्नपत्रिका तज्ज्ञ शिक्षकांनी तयार केल्या असून ' काठिण्याची पातळी ' सारखीच ठेवण्यात आल्याचे बोर्डाच्या परीक्षा विभागाच्या अध्यक्षा विजयाशील सरदेसाई यांनी पत्रकारांना सांगितले.

 
</text>
</doc>
