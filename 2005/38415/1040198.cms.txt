<doc>
<docno>1040198.cms.txt</docno>
<text>
 
महामुंबई
हेल्मेटची सक्तीच!
[ Friday, March 04, 2005  12:46:53 am]


म. टा. प्रतिनिधी

मुंबई : राज्यातील दुचाकीस्वारांच्या शिररक्षणासाठी एक एप्रिल ते एक जुलै या काळात टप्प्याटप्प्याने संपूर्ण राज्यात हेल्मेटसक्ती करण्याचे आदेश मुंबई हायकोर्टाने गुरुवारी राज्य सरकारला दिले. मुंबई, ठाणे आणि नवी मुंबईत एक एप्रिलपासून, तर हेल्मेटसक्तीला सर्वाधिक विरोध करणाऱ्या पुण्यात एक जुलैपासून ती लागू करण्याचे आदेश मुंबई हायकोर्टाने गुरुवारी राज्य सरकारला दिले. पुरेशी हेल्मेट उपलब्ध करून देण्याची जबाबदारी राज्य सरकारवर टाकण्यात आली आहे.

दुसऱ्या टप्प्यात, एक मेपासून नाशिक, सिंधुदुर्ग, रत्नागिरी, पेण, अहमदनगर, जालना, परभणी, हिंगोली, बीड, उस्मानाबाद, बुलढाणा, गडचिरोली, सांगली, सातारा, जळगाव, लातूर, नांदेड, यवतमाळ, अकोला, वाशीम, वर्धा, चंदपूर, गोंदिया, भंडारा या भागात हेल्मेटसक्ती लागू होईल. तिसऱ्या टप्प्यात, एक जूनपासून कोल्हापूर, सोलापूर, औरंगाबाद, अमरावती आणि नागपूरमध्ये तिची अमलबजावणी सुरू होईल. शेवटच्या टप्प्यात पुणे, धुळे, नंदुरबार आणि उर्वरित क्षेत्रात एक जुलैपासून हेल्मेटसक्ती लागू होईल.

ही सक्ती करताना जनतेला जागरुक करण्यासाठी प्रसारमाध्यमे आणि जाहिरातींचाही वापर करावा, असे कोर्टाने नमूद केले. हेल्मेटसक्तीमुळे कदाचित अपघातांचे प्रमाण कमी होणार नाही, पण, अपघातात बळी जाणाऱ्यांचे प्रमाण निश्चितच कमी होईल, असे मत मुख्य न्या. दलवीर भंडारी आणि न्या. शरद बोबडे यांच्या खंडपीठाने व्यक्त केले. या महिन्यात किमान पाच लाख हेल्मेट पुरवू आणि पुढच्या महिन्यापासून त्यात 25 टक्क्यांनी वाढ केली जाईल, असे आश्वासन ऑल इंडिया हेल्मेट मॅन्युफॅक्चरर्स असोसिएशनने हायकोर्टाला दिले आहे.

 
</text>
</doc>
