<doc>
<docno>1041423.cms.txt</docno>
<text>
 
महाराष्ट्र
तीन वर्षांत बीएसएनएल पुरवणार 25 कोटी दूरध्वनी
[ Friday, March 04, 2005  09:44:16 pm]


म. टा. प्रतिनिधी

पुणे : शहरांप्रमाणे ग्रामीण भागातही दूरध्वनी सेवा मिळण्यासाठी भारत संचार निगम लिमिटेडने (बीएसएनएल) येत्या तीन वर्षार्ंत 25 कोटी दूरध्वनी लाइन्स देण्याचे उदिष्ट ठेवल्याची घोषणा केंदीय दूरसंचार आणि माहिती-तंत्रज्ञान मंत्री दयानिधी मारन यांनी शुक्रवारी केली.

बीएसएनएलच्यावतीने ' सेल वन ' च्या दहा लाख लाइन्सचा शुभारंभ मारन आणि केंदीय कृषीमंत्री शरद पवार यांच्या हस्ते झाला. त्यावेळी मारन यांनी ही योजना जाहीर केली. कार्यक्रमाला खासदार सुरेश कलमाडी, शिवाजीराव आढळराव पाटील, बीएसएनएलचे मुख्य व्यवस्थापकीय संचालक ए. आर. सिन्हा, संचालक एम. के. मंगला आणि ' अल्का टेल ' चे अध्यक्ष फूक्स उपस्थित होते.

बीएसएनएलने आखलेल्या 25 कोटी लाइन्सच्या उदिष्टापैकी 9 कोटी लाईन्स देण्यात आल्या आहेत. उर्वरित 16 कोटींपैकी आठ कोटी लाइन्स देण्याची क्षमता असून अन्य कंपन्यांच्या मदतीने उदिष्ट पूर्ण करणार असल्याचे मारन यांनी स्पष्ट केले.

बीएसएनएलने ' रिलायन्स ' ला दिलेल्या आंतरराष्ट्रीय कॉलचे त्यांनी बेकायदा घरगुती कॉलमध्ये रूपांतर केल्याबद्दल त्यांना 150 कोटी रुपयांचा दंड ठोठावण्यात आला आहे. हा निर्णय चांगला असून याबाबतच्या निकालाची प्रत पाहिली नसल्याचे मारन यांनी नमूद केले.

देशात मोबाइल हँडसेट आणि स्विचेसचे उत्पादन होणे आवश्यक आहे. ' नोकिया ' कंपनी देशात स्विचेस तयार करण्याचा प्रकल्प सुरू करणार असून कंपनीचे संचालक मंडळ मे महिन्याच्या पहिल्या आठवड्यात येणार आहे, असेही ते म्हणाले. दूरध्वनी सेवेत सुधारणा घडवून आणण्यासाठी वायमॅक्स सारख्या अत्याधुनिक तंत्रज्ञानाचा वापर केला जाणार असल्याचे त्यांनी सांगितले.

दूरध्वनी केबल टाकण्यावर महाराष्ट्रात कर आकारला जातो. तो कर रद्द करण्यास राज्याला सूचना करण्याची विनंती मारन यांनी शरद पवार यांना केली. तालुका पातळीवर दूरध्वनी सेवा देण्यासाठी बीएसएनएलने लक्ष केंदीत केले आहे. त्यातून आथिर्क विकासास मदत होणार असल्याचे मत शरद पवार यांनी व्यक्त केले.

बीएसएनएलने पश्चिम विभागासाठी उपलब्ध केलेल्या 10 लाख मोबाइल लाइन्समध्ये महाराष्ट्र, गोवा, गुजरात, मध्यप्रदेश आणि छत्तीसगडचा समावेश आहे. त्यातील साडेचार लाख लाइन्स महाराष्ट्रासाठी आहेत. तालुक्याचे मुख्यालय, राष्ट्रीय आणि राज्य महामार्ग, तसेच महत्त्वाची प्रेक्षणीय स्थळे बीएसएनएलद्वारे जोडण्यात येणार आहेत. येत्या 10 महिन्यांत एक कोटी लाइन्स देण्यात येतील, असे सिन्हा यांनी सांंगितले.

 
</text>
</doc>
