<doc>
<docno>1041395.cms.txt</docno>
<text>
 
अग्रलेख
मुंबईच्या भल्यासाठी
[ Friday, March 04, 2005  09:04:27 pm]


महाराष्ट्राच्या वाषिर्क योजनेचे बराच काळ अडून बसलेले घोडे अखेर नियोजन आयोगाच्या गंगेत न्हाले, याबद्दल मुख्यमंत्री विलासराव देशमुख यांना आनंद झाला असणे स्वाभाविक आहे. महाराष्ट्र हे आथिर्कदृष्ट्या शिस्तीचे राज्य असल्याचा डांगोरा बरीच वर्षे पिटला जात होता.

एकेकाळी खरेच तशी परिस्थितीही होती. पण राजकीय गुणवत्ता ढासळत गेली, तशी नियोजन खात्याच्या शिस्तीची घडीही विस्कटली आणि गेल्या वषीर् तर महाराष्ट्राच्या योजनेचा मसुदाच नियोजन आयोगाकडे न पोहोचण्याची परिस्थिती उद्भवली. यंदा खूप उशिराने का होईना, राज्याचा अर्थसंकल्प विधानसभेला सादर होण्यापूर्वी 11 हजार कोटी रुपयांच्या वाषिर्क योजनेला केंदाची संमती मिळाली, हे बरे झाले.

गेल्या वर्षी महाराष्ट्राची योजना 19 हजार कोटी रुपयांची होती. प्रत्यक्षात केवळ 3500 कोटी रुपयेच खर्च झाले, असे सांगण्यात येते. याला नियोजनाची दिवाळखोरी असे म्हणतात. जयंत पाटील यांच्यासारखा नव्या दमाचा उच्चशिक्षित नेता अर्थ व नियोजन खात्यांच्या प्रमुखपदी असताना महाराष्ट्राला नियोजन आयोगाच्या कानपिचक्या सहन करायला लागाव्यात, हे बरे नव्हे. चूक नियोजन खात्याची की अर्थखात्याची या बाबी दुय्यम आहेत.

गणिते चुकू लागली, हे महत्त्वाचे. यापुढे तरी अशी नामुष्की महाराष्ट्रावर येणार नाही, याची दक्षता खात्यांचे सचिव आणि मंत्री घेतील, अशी आशा बाळगूया. पेलवता येणार नाहीत, अशा अव्वाच्या सव्वा योजना सादर केल्याने स्थानिक आमदारांचे, खासदारांचे समाधान करता येते व जिल्ह््याच्या गावी जाऊन टाळ्या मिळवता येतात, पण त्या योजना साकार करायच्या, तर खिशात रक्कम लागते.

तिचाच ठणठणाट असल्यावर सभांमध्ये टाळ्यांऐवजी दगड येण्याचीच भीती अधिक. तशी स्पष्ट समज आयोगाने दिल्यावर 19 हजार कोटींऐवजी साडे दहा हजार कोटींची सुटसुटीत योजना विलासरावांनी सादर केली, तेव्हा आयोगाने त्यात चारशे कोटींची भरच टाकली. त्याहूनही आनंदाची बाब ही की, मुंबईच्या विकासासाठी एक हजार कोटी रुपयांची मदत देण्याचे आश्वासनही आयोगाने दिले. मात्र त्यासाठी निश्चित स्वरूपाचे प्रकल्प सादर करावे लागतील.

हे आव्हान विलासरावांच्या सरकारने संधी म्हणून स्वीकारायला हवे. मुंबईच्या समस्या हा केवळ महाराष्ट्राचा विषय नसून तो राष्ट्रीय प्रश्न मानला जायला हवा, असा विचार बऱ्याच वर्षांपासून शरद पवार मांडत आले. नियोजन आयोगाने त्यास एक प्रकारे दुजोराच दिला आहे. मुंबईत अठरा पगड प्रांतांतून लोक उपजीविकेसाठी येता, याचे कारण त्यांचे मुंबई वा महाराष्ट्रावरील प्रेम हे नसून त्यांच्या प्रांतात विकासाच्या वा रोजगाराच्या संधी उपलब्ध नाहीत हे आहे.

गुजरातमधील अहमदाबाद वगळता अन्य कोणत्याही शहरापेक्षा अधिक संख्येने गुजराती भाषिक आणि उत्तर भारतातील कोणत्याही शहरापेक्षा अधिक हिंदी भाषिक मुंबई शहरात राहतात, याचे स्मरणही पवारांनी दिले होते. त्यामुळे मुंबईच्या विकासासाठी राष्ट्रीय तिजोरीतून रक्कम यायलाच हवी. मात्र ती मिळवण्यासाठी आता तातडीने सकस योजना आखाव्या लागतील. काँग्रेसच्या शताब्दी अधिवेशनानंतर तेव्हाचे पंतप्रधान राजीव गांधी यांनी झोपडपट्टी सुधारणेसाठी 100 कोटी रुपये देऊ केले.

प्रत्यक्षात तीनशे कोटींहून अधिक रक्कम खर्च होऊन धारावीत इमारती उभ्या राहिल्या. मात्र झोपडपट्टी हटली नाहीच. नव्या योजना सादर करताना असे होणार नाही, याची दक्षता तर घ्यावी लागेलच, शिवाय सुधारणा केवळ एका विशिष्ट समाजासाठीच न होता, मुंबईचे मुंबईपण टिकवणाऱ्या श्रमजीवींचे जगणे सुसह्य होईल, असे प्रकल्प यायला हवेत. त्यासाठी त्यांची उपजीविका ज्या उद्योगांवर चालते, ते उद्योग नव्याने बांधलेल्या फ्लायओव्हर्सवरून मुंबईबाहेर पळणार नाहीत, याचीही दक्षता घ्यायला हवी. तसे झाले, तर केंदाकडून मिळणाऱ्या हजार कोटींच्या प्रकल्पांतून आणखी दहा हजार कोटी रुपये कमावण्याची क्षमता निर्माण करता येईल. मात्र हे शिवधनुष्य पेलण्यासाठी मजबूत दंड आणि प्रचंड इच्छाशक्ती हवी.

मुंबईबरोबरच विदर्भ आणि मराठवाड्याचा विकासाच्या अनुशेषाचा प्रश्न मागीर् लावण्याचे कामही विलासरावांच्या सरकारला करावे लागेल. प्रादेशिक असमतोल दूर करण्यासाठी यंदाच्या अर्थसंकल्पात 8566 कोटी रुपयांची तरतूद करण्याचा मनसुबा मुख्यमंत्र्यांनी व्यक्त केला आहे. गेली दहा वषेर् अशा तऱ्हेने अनुशेषाच्या नावाने भल्या मोठ्या रकमा मुक्रर करण्यात येतात. तरीही मराठवाड्यातला पिण्याच्या पाण्याचा प्रश्न आवाक्यात येण्याची शक्यताही दिसत नाही आणि विदर्भातील शेतकऱ्यांच्या आत्महत्या थांबत नाहीत. हा निधी नक्की कुठे व कसा खर्च होतो आणि त्याचे खरे ' लाभाथीर् ' कोण, हे जनतेसमोर येणे उद्बोधक ठरेल. असो. वाषिर्क योजना संमत झाली. तिची अंमलबजावणी कशी होते, यावर सरकारचे कसब मोजले जाईल.

 
</text>
</doc>
