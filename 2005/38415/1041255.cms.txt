<doc>
<docno>1041255.cms.txt</docno>
<text>
 
महाराष्ट्र
मागासलेले पोलिस, आधुनिक दरोडेखोर
[ Friday, March 04, 2005  07:34:31 pm]


रवींद मांजरेकर

ठाणे : मुंबईइतकीच सुबत्ता शेजारच्या ठाणे जिल्ह्यातही आहे, याचा अचानक सुगावा लागावा आणि दरोड्यांची महामालिकाच सुरू व्हावी, अशी परिस्थिती सध्या ठाणे जिल्ह्यात दिसते आहे. काही महिन्यांपूवीर् आलेली आत्महत्येची लाट थांबल्याची चिन्हे दिसत असतानाच, दरोड्यांचे प्रमाण लक्षणीय वाढले आहे. आगाशीतील गावकऱ्यांनी कायदा हातात घेतल्यामुळे वाढत्या गुन्हेगारीला आळा घालण्यासाठी ठोस उपाययोजनांची आवश्यकता असल्याची जाणीव अखेर वरिष्ठ पोलिस अधिकाऱ्यांनाही झाली आहे.

अपुरे मनुष्यबळ आणि ज्या प्रमाणात नागरी वस्तीची वाढ झाली, त्याचा अंदाज घेण्यात गृहखात्याला आलेले अपयश, ही सध्याच्या बिघडलेल्या परिस्थितीची मुख्य कारणे आहेत. कोकण परिक्षेत्राचे महानिरीक्षक डॉ. सत्यपाल सिंह यांनी गुरुवारी वसई-विरार पट्ट्याला भेट दिली. तेथे त्यांनी सुमारे 700 गावकऱ्यांशी संवाद साधला. या भागात पोलिसांकडे पुरेसे मनुष्यबळ नसल्याच्या दाव्यात तथ्य आहे. परंतु, त्याबाबत सरकारला कळवण्यात आले असल्याची माहिती त्यांनी दिली. पोलिसांवर विश्वास नाही, असे गावकरी म्हणतात आणि दुसरीकडे त्यांची संख्या वाढवण्याची मागणी करतात, यात विरोधाभास आहे. पोलिस आणि गावकरी यांच्यातील सहकार्याशिवाय, या परिस्थितीवर मात करता येणे अशक्य आहे. या भागात चालणारे बेकायदा धंदे आणि त्यानिमित्त येथे सातत्याने वावरणाऱ्या समाजकंटकांच्या हालचाली हेरण्याचे काम सुरू आहे. अनधिकृत रिक्षाचालकांबद्दलही मोठ्या प्रमाणावर तक्रारी आहेत. अशा रिक्षाचालकांची माहिती मिळाल्यास ती ' आरटीओ ' कडे देऊन त्यांच्यावर कारवाई केली जाणार असल्याचे सिंह म्हणाले.

ठाणे जिल्ह्याच्या पश्चिम भागाची सगळ्यात मोठी गरज आहे ती स्वतंत्र आयुक्तालयाची. ते होत नाही तोपर्यंत या भागासाठी किमान स्वतंत्र अतिरिक्त पोलिस अधीक्षकाची नियुक्ती केली जावी. प्रशासनाच्या सोयीच्या दृष्टीने ते अधिक योग्य ठरेल आणि त्या भागातील पोलिस अधिकारी व कर्मचारी यांच्या कार्यशैलीवर वरिष्ठ अधिकाऱ्याची नजरही राहू शकेल.

पोलिसांसमोरचे सगळ्यात मोठे आव्हान आहे ते गमावलेला विश्वास पुन्हा कमावण्याचे. कमी मनुष्यबळ व साधनांच्या मर्यादेत ही अवघड जबाबदारी पार पाडणे, ही पोलिसांची खरी अडचण आहे.

शेजारच्या मुंबईतील अद्ययावत पोलिस दलाच्या तुलनेत ठाणे ग्रामीण पोलिस खूपच मागासलेले आहेत. दरोडेखोर, लुटारूंकडे त्यांच्यापेक्षा चांगली शस्त्र तर आहेतच ; शिवाय त्यांची यंत्रणा पोलिसांपेक्षा उत्तम काम करते, अशी माहिती पोलिसांतील वरिष्ठ अधिकारी देतात.

ठाण्यातील टोळ्यांचे प्रस्थ कमी करण्यात महत्त्वाची भूमिका बजावणारे खंडणीविरोधी पथकाचे प्रमुख रवींदनाथ आंग्रे मात्र ठाणे शहर अशा घरफोड्या करणारे, दरोडखोर, लुटारू, खंडणीबाज यांच्यापासून सुरक्षित करण्यात ठाणे पोलिसांना बऱ्यापैकी यश मिळाल्याचा दावा करतात. कल्याण- डोंबिवली, उल्हासनगर या भागातील गुन्हेगारांच्या संभाव्य हालचालींचा सुगावा आधीच लागण्याइतके प्रभावी नेटवर्क गेल्या दोन-अडीच वर्षांत बांधल्यामुळे हे शक्य झाले, असे ते सांगतात. मुंबईत सहायक पोलिस आयुक्तपदाचा कार्यभार सांभाळलेले आणि आता ठाण्याचे पोलिस आयुक्त असलेले डी. शिवानंदन यांनी ठाण्याच्या ग्रामीण भागात घडलेल्या घटनांविषयी अल्प मनुष्यबळ आणि अत्याधुनिक साधनसामुग्रीचा अभाव यांनाच जबाबदार धरले.

पश्चिम पट्ट्यात पोलिसबळ इतके कमी आहे की जेवढे गुन्हे घडतात, त्यांची नोंद तरी होत का, याविषयी ठामपणे कोणी सांगू शकत नाही. एवढेच नव्हे तर ज्या तक्रारी पोलिस ठाण्यांपर्यंत पाहोचतात त्यांची नोंद करण्यापलीकडे धडाडीने कृती करावी, इतकेही बळ त्यांच्याकडे उपलब्ध नाही.

आधुनिकीकरणाचे वारे पोलिसांपेक्षा गुन्हेगारांपर्यंत अधिक वेगाने पोहोचले आहे. त्यामुळेच तेथील परिस्थिती हाताळण्यात त्यांना अपयश येत आहे. म्हणूनच पोलिसांविषयी रहिवाशांमध्ये नाराजी आहे. त्याचा फायदा दरोडखोरांना मिळतो आहे.

स्वसंरक्षणाचा हक्क बजावताना रहिवाशांनी दरोडेखोरांना चोपले आणि त्यात त्यांचा मृत्यू झाला ही सत्य परिस्थिती आहे, त्याच्याविषयी खेद व्यक्त करून हे कृत्य अयोग्य असल्याचे म्हणणाऱ्यांची एक बाजू आहे. तर दरोडेखोरांना पकडून लोकांनी पोलिसांच्या हवाली केले असते तर त्यांना जामीन मिळाला असता आणि मग ते पुन्हा तीच कृत्ये करण्यासाठी ते मोकाट सुटले असते, त्यांना शिक्षा झालीच असती, याची खात्री देता येईल का, असा सवाल विचारणाऱ्यांचाही एक गट आहे. एकुणात, या भागातील पोलिस यंत्रणेने वेळीच या वास्तवाचा अंदाज घेऊन पावले टाकायला हवीत.

 
</text>
</doc>
