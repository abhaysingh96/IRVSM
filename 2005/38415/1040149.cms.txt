<doc>
<docno>1040149.cms.txt</docno>
<text>
 
महामुंबई
सबवेचा आराखडा मात्र नापसंत
[ Friday, March 04, 2005  12:15:56 am]


म. टा. प्रतिनिधी

मुंबई : शिवाजी पार्कप्रमाणचे माहीमलाही सुरू असलेल्या भुयारी मार्गाच्या कामामुळे माहीम चर्चच्या शेजारील सेंट मायकेल शाळेचे एक मुख्य प्रवेशद्वारच बंद झाले आहे. शाळेच्या प्रवेशद्वारासमोरच खोदकाम सुरू झाल्यामुळे विद्याथीर्, पालक आणि माहीम चर्चमध्ये प्रार्थनेला येणाऱ्या लोकांना जबरदस्त अडचणींना सामोरे जावे लागत आहे. माहीमच्या पादचारी मार्गावरून येजा करणारे लोकही वैतागले आहेत.

एकंदर सहा भुयारी मार्गांच्या प्रस्तावांपैकी शिवाजी पार्क सबवेचे काम विरोधकांच्या नाराजीमुळे तात्पुरते थांबविण्यात आले असले तरी माहीम येथील भुयारी मार्गाचे काम व्यवस्थित चालू आहे. अर्थात सध्या चालू असलेल्या खोदकामामुळे होणारा त्रास तात्पुरत्या स्वरुपाचा असला तरी त्याच जागेवर भुयारी मार्गाचा कायमस्वरूपी घुमट आला तर काय होईल, अशी चिंता सध्या येथील रहिवाशांना भेडसावत आहे.

मात्र, याचा फारसा त्रास होणार नाही, असा महापालिकेचा दावा आहे. विकास नियोजनाचे प्रमुख इंजिनिअर एम. एस. राव म्हणाले की, साधारण जिथे फुटपाथ संपतो तिथेच सबवेचे जिने येणार असून शक्यतो तिथल्या दैनंदिन व्यवहारात अडथळा येणार नाही याची काळजी घेतली जाईल. तसेच, तिथल्या प्लॅनबद्दल तज्ज्ञांशी बोलून त्यांच्या प्रतिक्रिया मागवण्यात येतील आणि त्यानंतर रहिवाशांच्या म्हणण्याप्रमाणे त्रुटींचाही विचार करण्यात येईल, असेही त्यांनी सांगितले.

सेंट मायकेल शाळेसमारे सुरू असलेल्या बांधकामाच्या कंत्राटदारानेही इथल्या नागरिकांना हा त्रास तात्पुरताच सहन करावा लागेल, असा दावा केला आहे. मुलांना अपघात होऊ नयेत यासाठीच शाळेचा दरवाजा तात्पुरता बंद ठेवण्यात आल्याचेही त्याने सांगितले. तसेच, आता थोडासा त्रास झाला तरी या मार्गामुळे भविष्यात अनेक अपघातही टळू शकतील, असेही त्याचे म्हणणे आहे.

खरे म्हणजे माहीमच्या भुयारी मार्गाला तिथल्या रहिवाशांचा तसा विरोध नाही. किंबहुना वीर सावरकर, वांदा, धारावी अशा चारही बाजूंनी येणारी वाहतूक, समोर असणारी शाळा, चर्चमध्ये प्रार्थनेसाठी येणारे लोक आणि त्यातही बुधवारची तौबा गदीर्... त्यामुळे इथे पादचाऱ्यांकरिता काही पर्यायी व्यवस्था असावी, असे माहीमच्या अनेक स्थानिक रहिवाशांचे म्हणणे होते. पण तरीही बांधकामाच्या प्लॅनबाबत मात्र शिवाजी पार्कप्रमाणेच इथलेही रहिवाशी नाराजच आहेत. भुयारी मार्गाची आवश्यकता असली तरी अडनिड्या व अडचणीच्या ठरेल अशा बांधकामामुळे हा भुयारी मार्ग मदत ठरण्याऐवजी अडचणच ठरण्याची जास्त भीती आहे, असे येथील लोकांचे म्हणणे आहे.

या भुयारी मार्गाची गरज त्या ठिकाणांना असो अथवा नसो, त्याबाबतचा निर्णय वरिष्ठ पातळीवर परस्पर घेण्यात आला ; पण त्या मार्गाशी ज्यांचा प्रत्यक्ष संबंध येणार आहे, त्या स्थानिक नागरिकांना मात्र याबाबत अनभिज्ञच ठेवण्यात आले, याबाबतही अनेकजण नाराजी व्यक्त करत आहेत.

 
</text>
</doc>
