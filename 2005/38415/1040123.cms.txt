<doc>
<docno>1040123.cms.txt</docno>
<text>
 
महामुंबई
सुटकेसाठी कोकण रेल्वेची धाव
[ Friday, March 04, 2005  12:00:45 am]


म. टा. प्रतिनिधी

मुंबई : दहा दिवसांपूर्वी जम्मू-काश्मिरातील तुफानी बर्फवृष्टीमुळे त्या भागातील राष्ट्रीय महामार्गावर अडकून पडलेल्या 123 प्रवाशांच्या सुटका कार्यात कोकण रेल्वेच्या रामबनच्या इंजिनिअरांनी मोलाची कामगिरी बजावली आहे. अडकलेल्या प्रवाशांमध्ये 33 महिला व 25 मुले होती.

सह्यराजीत अनेक नैसगिर्क संकटाचा सामना करीत कोकण रेल्वेच्या मार्गाची यशस्वी उभारणी करण्याचा अनुभव गाठीशी असलेले हे इंजिनिअर या हिमवृष्टीत आजारी पडले होते. तरीही रामबन परिसरातील तुफानी बर्फवृष्टी व महामार्गावरील दरड कोसळून अडकलेल्या प्रवाशांच्या मदतकार्यासाठी त्यांनी धाव घेतली. हिमवृष्टीमुळे त्या भागातील वीज व पाणीपुरवठा खंडीत झाला होता. तसेच, अन्नधान्याचा तुटवडाही भासत होता. अशा संकटकाळी अडकलेल्या 123 प्रवाशांना धान्य, औषधे आणि निवाऱ्याची सुविधा त्यांनी आठ दिवस पुरविली. त्याशिवाय महामार्गावर अडकून पडलेल्या ट्रकच्या ड्रायव्हरांना आवश्यक ती औषधे व पिण्याचे पाणीही पुरविले. कोकण रेल्वेच्या इंजिनिअरांच्या या चांगल्या कामाची दखल तेथील स्थानिक प्रशासनाने आवर्जून घेतल्याचे कोकण रेल्वेच्या पत्रकात म्हटले आहे.

 
</text>
</doc>
