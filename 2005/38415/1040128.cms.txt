<doc>
<docno>1040128.cms.txt</docno>
<text>
 
महामुंबई
एक हजार कोटींच्या वसुलीची मागणी
[ Friday, March 04, 2005  12:02:26 am]


म. टा. प्रतिनिधी

मुंबई : राज्यातील टंचाईग्रस्त गावांना मोफत वीज पुरविण्यासाठी 1200 कोटी रुपये नव्हे तर अवघे 183 कोटी रुपये एवढाच खर्च येत आहे. तो खर्च वजा करून उरलेली रक्कम अथवा किमान एक हजार कोटी रुपये संबंधितांकडून वसूल केले जावे, अशी मागणी एका जनहित याचिकेद्वारे मुंबई हायकोर्टात करण्यात आली आहे.

राज्यात 50 हजार गावांपैकी अवघी 8 हजार 689 गावेच टंचाईग्रस्त असल्याची माहिती सरकारच्याच खात्याकडून अर्जदारांना पुरविण्यात आली आहे. गावांची ही संख्या व विजेचा दर हे लक्षात घेता त्याचा हिशेब केल्यास या गावांसाठी 183 कोटी रुपये एवढीच रक्कम होते. त्यामुळे उरलेली रक्कम टंचाई नसलेल्या गावातील शेतकऱ्यांच्या पंपांना पुरविण्यात आल्याचे सिद्ध होते, असे अर्जदारांचे म्हणणे आहे.

सोलापूरच्या सांगोला तालुक्यातील अप्पासाहेब बाबाजी पाटील व उत्तमराव शामराव घातुले या शेतकऱ्यांनी ही याचिका केली आहे. त्यात बुधवारी अॅड. मच्छिंद पाटील व अॅड. सुनिता पाटील यांनी मुख्य न्या. दलवीर भंडारी आणि न्या. शरद बोबडे यांच्या खंडपीठापुढे बाजू मांडली. याच प्रकरणी आणखी एक याचिका कोर्टापुढे असल्याने त्या याचिकेसोबत ही याचिका सुनावणीला घेण्याचे आदेेश खंडपीठाने दिले.

टंचाईग्रस्त गावांबाबत सरकारनेच काही निकष ठरविले आहेत. त्यात पिकाची आणेवारी, रोजगाराची उपलब्धता, जनावरांसाठी पाणी व चारा आणि बालकांचे कुपोषण यांचा समावेश आहे. मात्र, या निकषाखाली केवळ 8 हजार 689 गावेच येतात. राज्य सरकारने 17 सप्टेंबर ,2004 रोजी निर्णय घेऊन जुलै 2004 ते 31 मार्च 2005 या कालावधीसाठी शेतकऱ्यांच्या पंपांना मोफत वीज देण्याचे जाहीर केले. टंचाईग्रस्त गावांचा निकष लक्षात घेतल्यास ज्या गावांमध्ये टंचाई नाही, अशाही गावांतील शेतकऱ्यांच्या पंपांना मोफत वीज देण्यात आल्याचे स्पष्ट होते, असा अर्जदारांचा दावा आहे.

या प्रकाराची कोर्टाने गंभीर दखल घेऊन केवळ टंचाई नसलेल्या गावांना मोफत वीज पुरवठा करण्यास मनाई करावी. तसेच, टंचाई नसताना मोफत वीज घेणाऱ्यांकडून त्या विजेचा खर्च वसूल करावा, असे अर्जदारांनी याचिकेत म्हटले आहे.

 
</text>
</doc>
