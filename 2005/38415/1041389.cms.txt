<doc>
<docno>1041389.cms.txt</docno>
<text>
 
लेख: एअरमेल
संध्याछाया भिवविती हृदया
[ Friday, March 04, 2005  09:00:11 pm]


राजांना कोणी सल्ला द्यायचा नसतो, त्यांना हवं ते ते करू शकतात, या नियमामुळे अनेकदा राजघराण्यातली तरुण मंडळी वर्तमानपत्रांचे लक्ष्य होतात. नवश्रीमंतांची संख्या वाढल्यामुळे राजघराण्यातल्या व्यक्तींना समारंभांमध्ये उठून दिसण्यासाठी पेहेरावावर खास लक्ष पुरवावं लागतं, असे काही काळाचे परिणाम सहन करत युवराज्ञी परंपरांचे समर्थन करत राहते.

सर्वसामान्य ब्रिटिशांचा राणीवर जीव. आपल्या देशाची शान म्हणजे राजघराणं ही त्यांची भावना. पण आजकाल त्यांच्यात आणि राणीच्या घराण्यात फारसा फरक राहिलेला नाही. सर्वसामान्यांच्या मुलांसारखी राजघराण्यातील मुलंही आपलं ' करियर ' उभारतात. त्यासाठी संघर्ष करतात, आपल्या ' तोलामोला ' च्या नसलेल्या व्यक्तींशी विवाह करतात... हे काहीतरी विपरीत होत आहे... पण त्याला रोखूही शकत नाही, असं ब्रिटिश राजघराण्यातल्या व्यक्तींना वाटत आहे. किंबहुना सर्वच युरोपीय राजघराण्यांत थोड्याफार फरकाने हेच दिसत आहे.

ब्रिटिश राजघराण्याभोवती असलेलं कुतुहलाचं आणि कौतुकाचं वलय कमी झालेलं नाही. पण समानतेच्या युगात आपली पत पूवीर्सारखी राहिलेली नाही, ती शान आता नाही, अशा भावनेची छाया या राजघराण्यातील सदस्यांवर व्यापून राहिलेली आहे. हर रॉयल हायनेस मायकेल ऑफ केंट यांनी एका जर्मन पेपरला दिलेल्या मुलाखतीत ही भावना प्रकर्षानं दिसली. आपल्या हातात सत्ता नाही ; पण राजेपणा जपण्यासाठी मोजावी लागणारी किंमत मात्र मोठी आहे, असं या मुलाखतीतून प्रतिबिंबित होतं.

लोकांसमोर आपलं ' सर्वश्रेष्ठ ' रूप दाखविण्याऐवजी युवराज्ञी मायकेल ऑफ केंट , ' आमचं काय बाबा.. ' अशा सुरात बोलते. आजकाल आपली श्रेष्ठता टिकवण्याकडे राजघराण्यातल्याच लोकांचा कल नाही.. ती खंतावते. आमच्याकडे पाळीव प्राण्यांची देखभाल ज्या प्राणपणानं केली जाते आणि त्यांची संततीही त्यांच्यासारखी प्युअर ब्रीड असावी म्हणून जेवढा आटापिटा केला जातो, त्याच्याइतकी आस्था स्वत:ची संतती ' शाही ' असण्याबद्दल का नाही, त्याकडे तरुणांचा कटाक्ष का नाही, या विचारानं ती अस्वस्थ होते.

युरोपातील राजघराण्यांना आजकाल पूवीर्सारखी इभ्रत राहिली नसल्याबद्दल ती सचिंत होते. ' पूवीर् उमराव आणि चर्चचं वर्चस्व होतं. तो काळ राजसत्तेची, धर्माची कदर करणारा होता. आता ते वैभव उरलं नाही. हा समाज तरी कुठे धामिर्क राहिलाय ? परवा शाळांमध्ये प्रार्थना शिकवायलाच बंदी करावी, या मताने जोर धरलेला ऐकला. हे काय भलतंच ? ख्रिश्चनिटीचे संस्कार तर व्हायलाच हवेत. परक्या धर्मांना कवटाळण्यात काय अर्थ आहे ? देवाशी निष्ठा राखण्यात गैर ते काय ? प्रार्थना ही देवाशी निष्ठा राखण्यासाठी असते. हे संस्कार शाळेत व्हायलाच हवेत ', असं मत ती मांडते.

अस्तित्व टिकवण्यासाठी आणि मानमरातब जपण्यासाठी परंपरांना चिकटून राहण्याचा अट्टहास युवराज्ञीच्या बोलण्यातून दिसत राहतो. पर्यावरण, प्राणीसंवर्धन वगैरे प्रकार तिच्या आसपासही फिरकत नाहीत. कोल्ह्यांची शिकार हा शाही शौक आहे, त्यावर बंदी येता कामा नये, असा तिचा आग्रह आहे. यात क्रूरपणा अजिबात नाही. चिकन खाण्यासाठी त्याला मारावं तर लागतंच. तसेच आहे हे. शिकारी कुत्रे कोल्ह्याला एका फटक्यात, जराही हाल न करता मारतात, असं म्हणत ती आपल्या छंदाची तरफदारी करते. आजकाल कायद्याचा बडगा अशा ' निरुपदवी ' बाबींच्या मुळावर येत असतो ; पण हे फार काळ चालणार नाही, कारण तीस लाख मच्छिमार म्हणजे तीस लाख मतदार. त्यांचा विचार करून असले कायदे रद्द करावेच लागतील, असं स्वत:चं समाधान करून घेण्यासाठी ती म्हणते.

कायदे आपल्या बाजूने राहिलेले नाहीत, कायदे करणंही आपल्या हातात नाही, याची मायकेल ऑफ केंटना जाणीव आहे. पण तरीही आपल्या पारंपरिक प्रतिमेला ती चिकटून आहे. राजांना कोणी सल्ला द्यायचा नसतो, त्यांना हवं ते ते करू शकतात, या नियमामुळे अनेकदा राजघराण्यातली तरुण मंडळी वर्तमानपत्रांचं लक्ष्य होतात. नवश्रीमंतांची संख्या वाढल्यामुळे राजघराण्यातल्या व्यक्तींना समारंभांमध्ये उठून दिसण्यासाठी पेहेरावावर खास लक्ष पुरवावं लागतं, असे काही काळाचे परिणाम सहन करत युवराज्ञी परंपरांचं समर्थन करत राहते. आमचं घराणं ब्रिटिशांचा आदर्श आहे आणि राणी एलिझाबेथ आमच्या आदर्श आहेत. त्यांच्या हातात सत्ता नसली तरी त्यांचा प्रभाव सर्वांवर आहे, अशी युवराज्ञीची ' समंजस ' भूमिका आहे.

एकीकडे आपल्या घराण्याच्या पारंपरिक प्रतिमेला चिकटून राहण्याचा अट्टहास असला तरी आधुनिक जगाचा रेटा मायकल ऑफ केंटपर्यंत पोहोचलाच आहे. राजघराण्यातील असूनही मी माझी ' रोजीरोटी ' मिळवते, असं म्हणताना सर्वसामान्य आणि ' शाही असामी ' यांच्यातलं अंतर आपण कमी करत आहोत, हे तिच्या लक्षात येत नाही. राणी एलिझाबेथ यांनी केंट दांपत्याच्या भत्त्यात कपात केल्यामुळे म्हणा किंवा आवड म्हणून म्हणा युवराज्ञी व्याख्यानं घेणे, पुस्तकं लिहिणे असे उपक्रम करते. ब्रिटिश जनतेला राजघराण्यातील व्यक्ती कामावर जाते, हे मंजूर नाही ; तसंच त्यांना बसल्याबसल्या भत्ते मिळतात म्हणून पेपरात वेळोवेळी छापूनही येत असतं. या भाकडकथा आहेत, असं सांगण्यासाठी युवराज्ञीने आपण कमावते आहोत, असं सांगितलं, पण त्यामुळे ' सुपीरिऑरिटी ' निष्प्रभ होते.

हे राजघराण्यातील जवळपास सर्वांचंच दु:ख आहे. करियरची वेगवेगळी क्षितिजं राजघराण्यातल्या तरुणांना खुणावत असली तरी वागण्याबोलण्याच्या नीतिनियमांनी त्यांच्यावर अनेक बंधनं लादलेली आहेत. केंट दांपत्याची कन्या ही बंधनं न मानता आफ्रिकेत माकडांचा अभ्यास करायला गेली आहे. परंतु तिच्या भारतीय बॉयफ्रेंडचा मुद्दा निघाला की युवराज्ञी मायकल ऑफ केंटची सारवासारव पुन्हा सुरू होते. तिचं लग्न ठरलंय, अशातला काही भाग नाही.. असं म्हणताना मात्र तिचा आत्मविश्वास हरवलेला असतो. गेल्या काही वर्षांत नेदरलँड्स, स्पेनसकट युरोपमधील अनेक देशांमधील राजघराण्यांचे विवाह तिच्या डोळ्यांसमोरच आहेत. यापैकी फार थोड्यांनी तोलामोलाच्या घराण्यांशी सोयरीक केली आहे.

आपल्या ' रक्ता ' ची एवढी काळजी असूनही युवराज्ञीने इतिहासाच्या गोडीतून लिहायला घेतलेलं पुस्तक मात्र या भावनेच्या अगदी विरुद्ध आणि प्रेमभावनेची बाजू घेणारं आहे. ' द सर्पंट अँड द मून ' या पुस्तकात सतराव्या शतकातील फ्रेंच राजा दुसरा हेन्री याची प्रेमिका आणि पत्नी यांच्यातला संघर्ष तिने तरल पातळीवरून चितारला आहे. उघडउघड प्रेमिकेची बाजू मांडणाऱ्या युवराज्ञीच्या भावना राजघराण्यातील व्यक्तीचं प्रातिनिधिक चित्रच म्हणायला हव्यात. काळाप्रमाणे बदललेली विचारसरणी आणि परंपरावादी राहणीमान यांच्या कात्रीत सापडल्यामुळे झालेली दोलायमान अवस्था हेच या घराण्यातील व्यक्तींचं वर्तमान आहे.

सुलेखा नलिनी नागेश

( रूपांतर)

 
</text>
</doc>
