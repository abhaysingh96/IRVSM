<doc>
<docno>1040148.cms.txt</docno>
<text>
 
महामुंबई
'मंत्र्यांनी डान्स बारवर छापे घालण्याचे प्रयोजनच काय?'
[ Friday, March 04, 2005  12:15:31 am]


म. टा. प्रतिनिधी

मुंबई : दादर पूर्व येथील ' बे वॉच ' या डान्स बारवरील कारवाई थांबविण्यासाठी पैसे घेण्यात आल्याप्रकरणी काँग्रेसच्या पक्षाध्यक्ष सोनिया गांधी यांच्याकडेच तक्रार करून गृह राज्यमंत्री सिद्धराम म्हेत्रे यांच्यावर कारवाई करण्याची मागणी ' फाईट फॉर राईट ' या बियर बारवाल्यांच्या संघटनेतफेर् करण्यात येणार आहे. दरम्यान, मंत्र्यांनी डान्स बारसारख्या ठिकाणी छापे घालण्याचे प्रयोजन काय, असा सवाल जनता दलाने केला आहे.

' बे वॉच ' या डान्स बारवर गृहराज्यमंत्री म्हेत्रे यांनी स्वत: छापा मारला होता. त्यानंतर त्यांचे खासगी सचिव म्हणविणाऱ्या व्यक्तींनी या बारच्या मालकाकडून कारवाई थांबविण्यासाठी पैसे घेतल्याचे आरोप होत आहेत. म्हेत्रे यांच्या नावाने अनेक बिअर बार व डान्स बारकडून पैसे गोळा करण्यात आले असल्याचा आरोप करीत त्यांना मंत्रिमंडळातून काढून टाकण्याची मागणी आपण सोनिया गांधी यांच्याकडेच करणार असल्याचे ' फाईट फॉर राइट ' या संघटनेचे अध्यक्ष मनजित सेठी यांनी सांगितले. काँग्रेसचे नेते ऑस्कर फर्नांडिस यांच्याशी आपण बोललो असून आता शिष्टमंडळ घेऊनच दिल्लीला जाणार असल्याचे ते म्हणाले. दुसरीकडे या प्रकरणाच्या चौकशीची मागणी मुंबई जनता दलाचे अध्यक्ष सुहास बने यांनी केली आहे. बेकायदा गोष्टींची माहिती म्हेत्रे यांना मिळाली असेल तर त्यांनी ती पोलिसांना देणे आवश्यक होते, स्वत: छापा घालण्याचे प्रयोजन काय, असा सवाल त्यांनी केला.

 
</text>
</doc>
