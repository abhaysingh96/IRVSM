<doc>
<docno>1041262.cms.txt</docno>
<text>
 
महाराष्ट्र
पोलिस असूनसल्यासारखे
[ Friday, March 04, 2005  07:36:41 pm]


शशी करपे

वसई : पोलिसांची दहशत कमी झाली की गुन्हेगारी वाढते. गुन्हेगारांचा उच्छाद वाढला की लोक कायदा हातात घेतात हा इतिहास आहे. त्याचीच पुनरावृत्ती वसईत झाली. म्हणूनच आगाशीच्या घटनेनंतर वसईतल्या वाढत्या गुन्हेगारीबाबत चिंता व्यक्त केली जात आहे. वसईत पोलिस असून नसल्यासारखेच आहेत. अपुरं पोलिस बळ, साधनसामुग्री आणि वाहनांची पुरेशी व्यवस्था नसल्याने गस्त घालणं कठीण होऊन बसलं आहे. गस्त जाणवली तरच दरोडेखोरांवर दहशत बसते. पण पोलिसांचं अस्तित्वच जाणवत नाही. त्यामुळे पोलिसांची गुन्हेगारांवरील दहशत संपुष्टात आल्याने गुन्हेगारांचा आत्मविश्वास वाढीस लागला आहे. पोलिसांची इच्छाशक्ती असेल तरच इथल्या गुन्हेगारांवर वचक बसू शकेल. पण इथल्या पोलिसांचा आत्मविश्वासच डळमळीत झाल्याचं जाणवतं.

वाढत्या नागरीकरणाच्या मानाने असलेलं तुटपंुज पोलिस बळ, त्यातच मुंबईतील झोपडपट्ट्या आणि परप्रांतियांचा वसईकरकडे वळलेला लोंढा.... गुन्हे करून मुंबईत पलायन करणं अगदी सहजसोपं! अशा कारणांनी वसईत असंघटीत गुन्हेगारी बेसुमार वाढली आहे. सध्या टोळीयुद्धाची भीती नसली तरी मुंबईतील खतरनाक टोळ्यांमधील सराईत गुंडांचा वावर सुरू झाला आहे. त्यांच्यावर वेळीच पायबंद घातला नाही तर वसईतली कायदा आणि सुव्यवस्था रोखणं हाताबाहेरची बाब असेल.

गेल्या काही महिन्यांपासून वारंवार पडणारे दरोडे आणि चोऱ्यांमुळे वसईकर त्रस्त झाले होते. पोलिस अपयशी ठरत असल्याने नागरिकांचा त्यांच्यावरील विश्वासच उडाला आहे. त्यामुळे स्वसंरक्षणार्थ वसईतील जनता दिवसरात्र जागता पाहरा देत होती. मंगळवारी आगाशीत चार दरोडेखोर हाती लागले आणि त्यांच्या संतापाचा उदेक झाला. म्हणूनच वसईतल्या वाढत्या गुन्हेगारीबद्दल आता चिंता व्यक्त केली जात आहे.

वसईत 1982 साली मंजूर झालेलंच पोलिसबळ आहे. मात्र, इतक्या वर्षांत वसईची लोकसंख्या 20 पटींनी वाढली. पण पोलिसबळात मात्र कोणतीही वाढ झाली नाही. उलट मंजूर पोलिसांपेक्षाही कितीतरी कमी पोलिस हजर असतात. सध्या वसईत चार पोलिस ठाणी असून तिथं एक पोलिस उपअधीक्षक, चार पोलिस निरीक्षक , 22 पोलिस उपनिरीक्षक आणि 314 कर्मचारी इतकं बळ आहे. वसई तालुक्याची लोकसंख्या 12 लाखांच्या घरात पोचली आहे. अशावेळी इतकं अपुरं पोलिस बळ कार्यक्षम कसं असेल, याचाही विचार केला जात नाही.

जमिनीच्या वादातून होणारे खून, दरोडे, लूटमार, मारामारी, बलात्कार, चोऱ्या, फसवणूक आदी प्रकार मोठ्या प्रमाणावर होत आहेत. प्रसिद्ध समाजसेविका नवलीनकुमार यांच्या हत्येत एखादी गँगच सामिल असल्याचा संशय आहे ; तर नालासोपाऱ्यातील बिल्डर पतंगे यांची हत्या छोटा राजननेच घडवून आणल्याचं निषन्न झालं आहे. वसईतल्या काही बिल्डरांना मुंबईतील खतरनाक गँगकडून खंडणीसाठी धमक्या दिल्या जाण्याचे प्रकारही अधूनमधून घडत असतात. वसईत संघटीत गुन्हेगारी अथवा टोळी कार्यरत नसली तरी अशा कामांसाठी मुंबईतील गुंडांचा वापर होताना दिसतो. बसिन सिरीयन बँक आणि वसई विकास बँकेवर दरोडा टाकणारी टोळी बाहेरचीच. या परिसरात जे काही गुन्हे उघडकीस आले आहेत त्यावरून वसईत बाहेरील अथवा परप्रांतीय गुन्हेगार कार्यरत असल्याचं निष्पन्न झालं आहे. वाढत्या शहरीकरणाने या गुन्ह्यांमधे वाढ झाली आहे. एकतर वसई मुंबईला लागून आहे. मुंबईला ये-जा करणं अगदी सहजसुलभ आणि सुरक्षित आहे. मुंबई रेल्वे आणि रस्त्याने जोडली गेल्याने गुन्हेगारी कारवाया करून सहज गायब होता येतं. म्हणूनच गुन्हेगार फ्लॅट भाड्याने घेऊन येथे राहतात, असा संशय व्यक्त केला जातो. मुंबईतले अनेक तडीपार गुंड अशा पद्धतीने वसईत आश्रयाला येत असल्याचा पोलिसांचा संशय आहे. त्यासाठी भाड्याने फ्लॅट घेणाऱ्याची माहिती पोलिसांना द्यावी, असं आवाहनही केलं गेलं होतं. पण नागरिकांकडून फारसा प्रतिसाद न मिळाल्याने गुन्हेगारांचं फावलं आहे. आता मुंबईतील झोपडपट्ट्यांचं स्थलांतर होत असल्याने तिथले गुंड विरार- वसईकडे सरकू लागले आहेत. मुंबईतील बहुसंख्य गुन्हेगार झोपडपट्टीत राहतात. त्या उठवल्यानंतर त्यातील लोकांनी वसईत आश्रय घ्यायला सुरुवात केली आहे. त्यातूनच गुन्हेगारी प्रवृत्तींची संख्या वाढू लागली आहे. मुंबईतील लेडीज बारमध्ये काम करणाऱ्या बारबालाही मोठ्या प्रमाणात या परिसरात रहायला येऊ लागल्या आहेत. त्यांच्यामार्फतही इथं गुन्हेगारांचं वास्तव्य वाढत आहे. वसई-विरार परिसरात मुंबईपेक्षा अधिक पटीने परप्रांतियांचा लोंढा वाढत आहे. त्यांच्यामुळेच युपी-बिहार मधील कित्येक खतरनाक आणि तडीपार गुंडांचा हा परिसर अड्डा बनू लागला आहे. तसं पोलिस वर्तुळातही उघडपणे बोललं जात आहे.

अर्नाळा, राजोडी, कळंब आदी परिसरात अनधिकृत रिसॉर्ट बोकाळले आहेत. तिथं गैरव्यवहार खुलेआम होत आहेत. त्यांच्यामुळेही गुन्हेगारीला खतपाणी मिळत आहे. किनारपट्टींवरील काही गावं आणि हायवेला लागून असलेल्या गावांमधे गावठी दारू तयार करणाऱ्या हातभट्ट्यांचं प्रमाण मोठं आहे. त्यामुळे गुन्हेगारांचा या परिसरात सतत वावर असतो. तर मुंबई-अहमदाबाद महामार्गावरील गुन्हेगारी वाढत चालली आहे. महामार्गावरील अनधिकृत ढाबे आणि भंगारव्यापारी त्यांचे आश्रयदाते आहेत. अनधिकृत रिक्शा हीही इथली डोकेदुखी आहे. तालुक्यात 25 हजारांच्या आसपास रिक्शा आहेत. त्यापैकी निम्म्यापेक्षा जास्त अनधिकृत आहेत. त्या चालवणारेही परप्रांतीय आहेत. रात्रीच्या गुन्हेगारीला त्यांचाही हातभार लागत असतो. बांगलादेशीय नागरिकांचं प्रमाणही लक्षणीय आहे. त्यांचा बंदोबस्त केला जात नाही. प्रचंड लोकसंख्या असलेल्या वसईत रोजगाराचं साधन नाही. त्यामुळे बेरोजगारापोटी नैराश्य आलेल्या तरुणांचा चोऱ्या, घरफोड्या आणि फसवणूक आदी गुन्ह्यांमधील सहभाग लक्षणीय असल्याचं दिसतं.

पोलिस असे गुन्हे रोखण्यात अपयशी ठरल्याने गुन्ह्यांचं प्रमाण दिवसागणिक वाढतच आहे. यावर उपाय म्हणून सागरी आयुक्तालयाची मागणी पुढे आली आहे. कारण वसई पोलिसांचं मुख्य कार्यालय दूर ठाण्याला असल्याने तक्रारदारांना तिथंपर्यत जाणं अवघड असतं. त्यामुळे स्थानिक अधिकारीही तेवढा तत्परतेने काम करताना दिसत नाही. त्याचा फायदा गुन्हेगारांनाच मिळतो. म्हणूनच सागरी आयुक्तालय झाल्यास इथं उच्च दर्जाच्या अधिकाऱ्यांसह मोठं पोलिस बळ उपलब्ध होईल. त्यातून गुन्हेगारी रोखणं शक्य होईल.

 
</text>
</doc>
