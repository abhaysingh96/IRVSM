<doc>
<docno>1146232.cms.txt</docno>
<text>
 
महामुंबई
'महिलांसाठी हॉस्टेल म्हणजे सुरक्षितता'
[ Saturday, June 18, 2005  07:49:37 pm]


वैष्णवी कानविंदे

घरापासून लांब, हॉस्टेलमध्ये राहणारी मुलगी? अरे बापरे! हॉस्टेल लाइफबद्दल आणि त्यातही मुलींच्या हॉस्टेलबद्दल चर्चा होत असली की त्याबाबत असा एखादा उद्गार ग्राह्यच आहे. 'हॉस्टेल' हा गप्पांसाठी तसा 'हॉट' टॉपिक असल्यामुळे त्याविषयी अनेक कल्पनाविलास, तर्कवितर्क, समज गैरसमज असतातच! महिलांचं हॉस्टेल म्हटल्यावर अनेक प्रश्ान् डोकं वर काढतात... एकटेपणामुळे येणाऱ्या डिप्रेशन, रॅगिंग आणि त्यातून उद्धभवणाऱ्या आत्महत्यांपासून ते समलिंगी संबंधांपर्यंत अनेक विषयांची चर्चा होते. सध्या तर मोबाइल फोनद्वारे मुलींच्या हॉस्टेलमध्ये चोरून केले जाणारे चित्रण आणि अशा प्रकारांमुळे मुलींच्या आणि खास करून प्रायव्हेट हॉस्टेलमध्ये मुलीला राहण्यास पाठवायच्या आधी असंख्य शंका उपस्थित होतात. वर्तमानपत्रात प्रसिद्ध होणाऱ्या बातम्यांतून समोर येणाऱ्या शंका काही प्रमाणात रास्तही आहेत. पण जर मुंबईसारख्या सतत धावणाऱ्या शहरातील हॉस्टेलमध्ये डोकावल्यास दिसतं की बेदारकारपणा, थ्रील, काही तरी वेगळं आयुष्य यापेक्षा इथे हॉस्टेलची ओळख 'एक महत्त्वाची गरज' अशी जास्त आहे. झपाट्याने बदलणारी करियरची गणितं, वाढती संधी आणि नोकरीच्या ठिकाणी पुरुषांच्या बरोबरीनेच स्वीकारल्या जाणाऱ्या उच्च पदांच्या बदल्या यामुळे मुंबईसारख्या ठिकाणी हॉस्टेल ही एक महत्त्वाची गरज बनत चालली आहे.

मुंबईत किती तरी खासगी हॉस्टेल खास आणि फक्त नोकरी करणाऱ्या मुलींसाठीच राखीव आहेत आणि या हॉस्टेलचा कॅटलॉग पाहिला तर इंजिनीअर, एमबीबीएस, वकील, पत्रकार, कलेक्टर अशा उच्च शिक्षित महिलांचीच संख्या त्यात जास्त असल्याचं आढळतं. अगदी बारामती, लातूर, कानपूरपासून ते आसाम, बिहार, नागालँडपर्यंतच्या मुली या हॉस्टेलमध्ये असतात. मुंबईत मॉडेलिंगसाठी येणाऱ्या अनेक मुलीदेखील हॉस्टेलचा आधार घेताना दिसतात.

वरळीच्या एका हॉस्टेलमध्ये राहणारी परी मिश्रा कॉल सेंटरमध्ये काम करते. तिचे आईवडील दुबईला असतात पण तिला भविष्याच्या दृष्टीने आवश्यक असलेल्या कामाच्या अनुभवासाठी ती भारतात राहत आहे. परीप्रमाणे अनेक मुलींचे ींचे पालक अमेरिका, इंग्लंडसारख्या देशात स्थायिक आहेत. इराणसारख्या देशातूनही अनेकजणी इथं येत आहेत. याबाबत बोलताना जेलूनिसा नावाच्या मुलगी म्हणाली : हॉस्टेलचा सगळ्यात मोठा फायदा म्हणजे 'सुरक्षितता'. आमचे पालक आम्हाला मुंबईत वेगळा फ्लॅटही द्यायला तयार असतात पण इथं आमच्यासारख्याच अनेक मुली असल्यामुळे कुठच्याही मोठ्या संकटाला सहजपणे हाताळणं शक्य होतं. त्याचप्रमाणे आमच्यासारख्या पाश्चिमात्य मुली जर फ्लॅट घेऊन एकट्या राहिल्या तर बऱ्याचदा ऑफिस किंवा अन्य ठिकाणीही 'गृहीत' धरलं जातं. पण हॉस्टेलमध्ये असल्यास हा अनुभव येत नाही.

लहान आकारचे हॉस्टेल संभाळणं तसं आवाक्यात असतं पण मोठ्या हॉस्टेलमध्ये मात्र विविध अडचणींचा सामना करावा लागतो. याबाबत तीस वषेर् काम करणाऱ्या एका मेट्रन बाईंनी सांगितलं की हॉस्टेलमध्ये बंधन कमी असल्यामुळे बऱ्याचदा नाइट लाइफ किंवा इतर व्यसनांना मुली लवकर चटावण्याची शक्यता वर्तवली जाते. पण त्याचे प्रमाण अगदी एखाद दोन टक्केच आहे. कारण रजिस्ट्रेशनच्या वेळीच सगळ्या प्रकारची काळजी घेतली जाते. आणि मुलगी म्हटल्यावर साहजिकच जबाबदारी अधिक असते. त्यामुळे अॅडमिशनच्या वेळेस सर्व अधिकृत प्रमाणपत्रं ताब्यात घेतली जातात. हॉस्टेलमध्ये परतण्यास काही ठराविक वेळा असतात. आणि या नियमांचे सहसा उल्लंघन होत नाही. आणि झाल्यास कडक कारवाई केली जाते.

लहान गावातून नाईलाजास्तव बाहेर पडाव्या लागणाऱ्या मुलींना मात्र हॉस्टेलमध्ये बऱ्याचदा डिप्रेशन येतं. त्याला कारण एकटेपणाची भीती किंवा रॅगिंग असलं तरी त्यामुळे डिप्रेशनची औषधं, व्यसनं आणि क्वचितप्रसंगी आत्महत्येसारखेही प्रकार घडतात. मुलं जेवढी चटकन सामावली जातात तितक्या सहजपणे मुली सामावल्या जात नाहीत त्यामुळे बऱ्याचदा अशा मुलींवर प्रत्यक्ष लक्ष ठेवावं लागत असल्याचं एका मेट्रनने सांगितलं.

पहिल्यांदा कॉलेजमध्ये आणि नंतर नोकरी निमित्त हॉस्टेलमध्ये आयुष्य काढलेल्या सरितासारख्या अनेक मुली हॉस्टेलमधील दिवसांचे वर्णन 'कधीही न पुसता येणारे दिवस' असचं करतात. सरिता मानशिंदे सांगते : हे आयुष्य चित्रपटासारखं निश्चितच नसतं पण ते वेगळं असतं आणि तुम्हाला वेगळं बनवतं. बिहारमधल्या मुलींबद्दल माझ्या मनात उगाच एक अढी होती आणि माझी रूम पार्टनर होती बिहारी. पण त्यांचं आयुष्य जगण्याची पद्धत मात्र बरच शिकवून गेली. अनेक ींना हॉस्टेलबाबत खूप चांगले-वाईट अनुभव आहेत. 'होम सीक' वाटतं पण त्यातूनच आपल्यासाठी एक घर वाट पहातयं ही भावनाही असतेच. मुलींचं हॉस्टेल आहे कळाल्यावर त्याच्या बाहेर सदा 'वासूगिरी' करणाऱ्यांची संख्या रांग वाढत असते. आणि त्याचा मानसिक त्रास होतो असेही अनेकींचे म्हणणे आहे.

हॉस्टेल अनेक प्रकारचे आहेत. धर्माप्रमाणे, व्यवसायाप्रमाणे... त्याकडे पाहणारे दृष्टीकोन कसेही असले तरी गरजवंताना त्याची खरी किंमत माहीत आहे. आणि त्यामुळे मुंबईत हॉस्टेलची संख्या वाढते देखील आहे. हॉस्टेलमध्ये अनेक चवींचे अनुभव येत असले तरी करियर करू इच्छिणाऱ्यांसाठी मुंबईतला हा एक महत्त्वाचा आधार आहे हे निश्चित!

 
</text>
</doc>
