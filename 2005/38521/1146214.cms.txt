<doc>
<docno>1146214.cms.txt</docno>
<text>
 
संवाद
राज आणि युवराज
[ Saturday, June 18, 2005  06:33:09 pm]


... नेत्यांच्या वाढदिवसांची पोस्टर्स रस्तोरस्ती लागतात व शहराच्या बकालपणात भर घालतात, तेव्हा जनतेचे आशीर्वाद व शुभेच्छांपेक्षा शिव्यांच्या लाखोल्याच पदरी पडतात...

मुंबई परिसरात राहणाऱ्यांच्या नजरेला गेल्या आठवडाभरात जर कोणता एक फोटो जास्तीत जास्त वेळा नजरेस पडला असेल, तर तो शिवसेनेचे दमदार युवा नेते राज ठाकरे यांचा. 14 जूनला त्यांचा वाढदिवस झाला, त्याच्या चार दिवस आधीपासून त्यांचे फोटो असलेले फलक मुंबईच्या चौकाचौकात नव्हे, तर दिव्याच्या खांबाखांबावर झळकत आहेत. हा मजकूर आपल्या हाती येईपर्यंत जर हे फलक आणि बॅनर्स उतरवले गेले असतील, तर मुंबई जणू ओकीबोकी वाटू लागेल. राज यांची वेगवेगळ्या पोझेस्मधली वेगवेगळ्या आकाराची कटआऊटस् जागोजागी झळकली. त्यामुळे या युवा नेत्याचा 37 वा वाढदिवस झाला, हे आम मुंबईकर जनतेला कळले. ही पोस्टर्स आणि बॅनर्स कुणी ना कुणी प्रायोजित केली असल्याने तसे करण्याइतकी ताकद राज आणि त्यांच्या नेतृत्वाखालील भारतीय विद्याथीर् सेनेत आहे, हेही सर्व 'संबंधितां'ना समजून चुकले. पुढे काय?

पूवीर् राजेशाही होती, तेव्हा राजाच्या वाढदिवशी राज्यभर गुढ्या-तोरणे उभारली जायची. हत्तीवरून साखर वाटली जायची, गोरगरिबांना दानधर्म व्हायचा, मंदिरे, मशिदीत प्रार्थना चालायच्या. हे सारे सोपस्कार दरवषीर् नित्यनेमाने करण्यास राजगृहातूनच उत्तेजन मिळायचे. कारण असे केल्याने राजाचे शक्तिप्रदर्शन व्हायचेच, शिवाय जनतेसमोर सतत नाव राहिल्याने जनतेच्या मनातील भीतियुक्त 'प्रेम'ही कायम राहील, अशी त्यांची समजूत असायची. राजे गेले, राजघराणीही नावापुरती राहिली. पण राजांप्रमाणेच वागणाऱ्या राजकीय नेत्यांची राज्ये आली. या नव्या राजांचे वाढदिवस साजरे होऊ लागले. तशीच रोषणाई आणि आतषबाजी. हे सारे 'राजकीय' नेत्यांच्या बाबतीत ठीक असले, तरी 'तशा' राजकीय नेत्यांपेक्षा हटके वागणाऱ्या राज ठाकरे यांनाही त्याच पद्धतीने आपल्या नेतृत्वाची द्वाही फिरवायला लागावी, याला काय म्हणावे? यावर राज म्हणतील की, ही सारे माझ्या संमतीने झाले नाही. कार्यर्कत्यांनी स्वत:च्याच उत्साहाच्या भरात सारे केले. हे सत्य असले, तरी संपूर्ण सत्य नव्हे. शहराच्या विभागाविभागातील विद्याथीर् सेनेच्या कार्यर्कत्यांनी बॅनर्स आणि पताका लावून शहरभर गलका केला, हे राज यांच्या संमतीने घडले नसेल, तरी त्यांच्या माहितीशिवाय हे घडलेले नाही. त्यामुळे त्याची जबाबदारी त्यांना टाळता येणार नाही.

राजना आपले नेतृत्व ठसवण्यासाठी हे सारे करण्याची खरेच गरज आहे का? शिवसेनेच्या व्यासपीठावरून ते राज्यभर दौरे करतात. तेव्हा त्यांच्या सभांना मोठी गदीर् होत असल्याचे सारे पाहतात. त्यांचे माध्यमांशी उत्तम संबंध असल्याने त्यांच्या उक्ती आणि कृतींना प्रसिद्धीही चांगली मिळते. गेल्याच महिन्यात मुंबईतील 'गेटवे ऑफ इंडिया'समोर त्यांनी शिवसेनाप्रमुख बाळासाहेब ठाकरे यांच्या फोटो-बायोग्राफीच्या प्रकाशनाचा अभूतपूर्व कार्यक्रम घडवून आणला. शिवसैनिकांबरोबरच आपण मुंबईतील सेलिब्रिटीजनाही भुरळ घालू शकतो आणि राजकारणातील शत्रूंना एका व्यासपीठावर आणून दाखवतो, हे सारे काही त्यांनी या एका कार्यक्रमातून सिद्ध केले. त्याचे सर्वांनी मनमुराद कौतुकही केले.

असे असताना वाढदिवसाची धामधूम कशासाठी? शिवसेनेच्या राजकारणात बाळासाहेबांपाठोपाठचे शक्तिस्थान कोण, हा प्रश्न शिवसेनाप्रमुखांनीच दोन वर्षांपूवीर् सोडवला. मात्र, उद्धव ठाकरे कार्याध्यक्ष झाल्यानंतरच राजनी थोडे नमते घेऊन राजकारणापेक्षा वेगळे असे काही करण्यास सुरुवात केली, असे नव्हे. दहा वर्षांपूवीर्पासूनच 'शिवउद्योग सेना' या नव्या संघटनेमार्फत कधी मायकेल जॅक्सन तर कधी लता मंगेशकरांचे शो असे राजकारणबाह्य उपक्रम राज चालवत होतेच. त्यांना यशही लाभले. राजकारणी घरात राहूनही वेगळे उपक्रम राबवणारा युवक नेता, अशी त्यांची प्रतिमा निर्माण होत असतानाच वाढदिवसाचे उत्सव साजरे करण्याने काय साध्य झाले? जानेवारीत बाळासाहेबांचा वाढदिवस झाला, तेव्हा अशीच पोस्टर्स झळकली. आता काही दिवसांनी उद्धव यांचा वाढदिवस येईल. तेव्हा उद्धवना मानणारे शिवसैनिक अशीच धमाल उडवतील. त्याला उतारा म्हणून काँग्रेस आणि राष्ट्रवादी काँग्रेसवाले आपापल्या नेत्यांच्या वाढदिवसांच्या जाहिराती करतील. हे सारे कशासाठी?

गेल्या काही वर्षांत राजकीय नेत्यांबद्दल जनतेत, विशेषत: मुंबईसारख्या महानगरातील मध्यमवगीर् जनतेत प्रेमापेक्षा शत्रुत्वाचीच भावना निर्माण होत आहे. सामान्य जनता असामान्य हालअपेष्टांनी पछाडलेली असताना जनतेचे नेते म्हणून मिरवणारे नेते आपले राहणीमान बदलत नाहीत. करदाते चाकरमाने लोकलना लटकून प्रवास करत असताना नेते मात्र एअर कंडिशन्ड गाड्यांच्या काळ्या काचा बंद करून जनतेपासून स्वत:ला लपवून ऐषाराम करतात. जनता वीजटंचाई, दुष्काळ अशा संकटांशी सामना करत असताना नेते मात्र सरकारी कामाच्या निमित्ताने सहकुटुंब परदेशवाऱ्या करुन मौज करतात. या गोष्टी जनतेला कळत नाहीत, असे नव्हे. त्यामुळे नेत्यांच्या वाढदिवसांची पोस्टर्स रस्तोरस्ती लागतात व शहराच्या बकालपणात भर घालतात, तेव्हा जनतेचे आशीर्वाद व शुभेच्छांपेक्षा शिव्यांच्या लाखोल्याच पदरी पडतात. अर्थात, राजकारणात ' Any Publicity is good Publicity ' हेच सूत्र वापरले जात असल्याने लोकांनी शिव्या देण्याकरता का होईना, आपले नाव ओठांवर ठेवावे, असे मानणारी राजकारण्यांची पिढी महाराष्ट्रात आहे. त्यामुळेच कोण कुठल्या नेत्याच्या वाढदिवसापासून पंतप्रधानांच्या स्वागतापर्यंत शेकडो फलक मुंबईत दररोज लागतात व त्यावर 'शुभेच्छुक' म्हणून गल्लीबोळातल्या पुढाऱ्यांच्या नावांची जंत्री लागते.

हाच रोग भारतीय विद्याथीर् सेनेला पछाडू लागला असेल, तर त्यावर तातडीने उपाय करण्याची जबाबदारी संघटनेच्या नेत्याचीच आहे. राज या बाबतीत जागरूक राहिले, तर ते 'राज' म्हणूनच मुंबईकरांना प्रिय राहतील. 'युवराज' म्हणून जनतेसमोर राहणे, त्यांना परवडेलच, असे नाही.

भारतकुमार राऊत

 
</text>
</doc>
