<doc>
<docno>1146216.cms.txt</docno>
<text>
 
संवाद
जीना - एक 'काटे'कोर व्यक्तित्व
[ Saturday, June 18, 2005  06:35:34 pm]


... राजकारणी व वकील ही त्यांची भूमिका होती. म्हणून कवी इक्बाल आजारी असताना पंडित नेहरू त्यांना भेटायला गेले तेव्हा इक्बाल म्हणाले की, तुम्ही देशभक्त आहात तर जीना राजकारणी. या राजकारणीपणामुळे जीना यांनी राजकीय भूमिकेत बदल करून द्विराष्ट्रवादाचा पुरस्कार केला आणि ते मुस्लिमांचे एकमेव नेते झाले...

व्हाइसरीगल लॉजमध्ये (राष्ट्रपती भवन) एका बाजूस लॉर्ड व दुसऱ्या बाजूस लेडी माऊंटबॅटन आणि मध्यभागी जीना उभे असता जीना त्यांना विनोदाने म्हणाले की, दोन गुलाबांच्या फुलांमध्ये एक काटा उभा आहे. नंतर ज्या काळात सत्तांतराच्या वाटाघाटी झाल्या तेव्हा जीना यांच्या 'काटे'कोर स्वभावाचा अनुभव माऊंटबॅटन यांना येत गेला...

सरोजिनी नायडू यांचा मात्र वेगळा अनुभव होता. अर्थात, जीना जेव्हा फाळणीची मागणी करत नव्हते तेव्हाचा तो होता.. त्यावेळी जीना सरोजिनींना स्त्रीप्रमाणे अंत:करण असलेले आणि लहान मुलासारखे आनंदी व लोकांचे मन आकर्षून घेणारे वाटले. काटेरी स्वभावाचे जीना एकेकाळी रंगभूमीवर नट म्हणून नाव कमावण्याची ईर्ष्या बाळगून होते, याचे आश्चर्य वाटेल. लंडनमध्ये राहात असताना जीनांनी अभिनयाचे धडे घेतले होते आणि काही हौशी नाटक कंपन्यांमध्ये कामही केले. प्रत्येक ब्रिटिश अभिनेता शेक्सपीअरच्या नाटकात नायकाची भूमिका करण्याचे अंतिम उद्दिष्ट बाळगतो; तसे ते जीना यांनीही बाळगले. पण ही आकांक्षा पुरी होण्याची शक्यता नसल्याचे लक्षात आल्यावर ते वकिलीकडे वळले.

मुंबईतले पहिल्या श्ाेणीचे वकील असणारे जीना अशिलाच्या कामात कधी कसूर करत नसत. जीना प्रत्येक केसची फी एकदा ठरल्यावर त्यापेक्षा कमी वा अधिक घेत नसत. कोणी अधिक दिल्यास 'काटेकोर जीना' त्यास नकार देत. तुम्ही तिसऱ्या दर्जाच्या न्यायाधीशापुढे बोलत नाही, असे सांगणाऱ्या न्यायमूतीर्स तुमच्यापुढे तिसऱ्या दर्जाचा वकील उभा नाही, असे जीना यांनी बजावले होते.

कमाई भरपूर असल्याने जीना आरामशीर जीवन जगत पण उधळेपणा नव्हता. रोजचा हिशेब त्यांचा मदतनीस लिहून ठेवे व जीना तो तपासत. त्यांनी बंगला बांधला तो मलबार हिलवर. एका ब्रिटिश कंपनीला त्याचे कंत्राट दिले होते. फाळणीनंतर जीनांनी हा बंगला विकला नाही. जीना यांचा दिल्लीतही बंगला होता. तो त्यांनी विकून टाकला. (लिआकत अलींनी त्यांचा दिल्लीतील बंगला पाकिस्तान सरकारला दिला. जीनांनी कराचीतील त्यांचा बंगला अमेरिकी वकिलातीला देण्याचे ठरवले होते, पण तो सौदा जमला नाही). जीनांना स्थावर मालमत्ता करण्याची हौस होती व त्यात गतीही होती. यामुळे मलबार हिलवरच्या बंगल्याखेरीज मेफेअर गार्डन्स या इमारतींच्या समूहात त्यांचे दोन-तीन फ्लॅट होते. पाकिस्तानचे गव्हर्नर-जनरल झाल्यावर त्यांनी भारताचे पहिले उच्चायुक्त श्रीप्रकाश यांना मुंबईतील बंगला निर्वासित मालमत्ता म्हणून जाहीर न करण्याची विनंती आपल्यातफेर् पंतप्रधान पंडित नेहरूंना करावी, असे सांगितले. हा बंगला दीर्घ मुदतीच्या भाड्याने द्यावा असे जीना यांनी कळवले; पण भाडेकरू कोण असावा याबद्दल त्यांची अट होती. एखादा सुसंस्कृत संस्थानिक किंवा लहानसे ब्रिटिश कुटुंब अशी त्यांची पसंती होती. त्याप्रमाणे नेहरूंनी तो बंगला ब्रिटिश उपउच्चायुक्तास दिला.

सत्तर सालानंतर इंदिरा गांधींनी ब्रिटिशांकडून तो काढून घेतला. त्याबरोबर पाकिस्तान सरकार त्यावर हक्क सांगू लागले. पण जीनांची ती खाजगी मालमत्ता असल्यामुळे पाकिस्तानचा दावा बिनबुडाचा होता. या वास्तूचे काय करायचे याचा घोळ दीर्घकाळ चालू राहिला. हा इतिहास मी 'मटा' व 'टाइम्स'मध्ये दिला. तो वाचून एक गृहस्थ मला भेटायला आले. (त्यांचे नाव आठवत नाही) ते स्थापत्यविशारद होते. त्यांनी सांगितलेली माहिती अशी:

जीनांनी बंगल्याचे काम ज्या ब्रिटिश कंपनीला दिले ती नावाजलेली असली तरी बंगल्याच्या एका भागात पावसाळ्यात गळू लागले तेव्हा बांधकाम कंपनीला ते दुरुस्त करताना नाकी नऊ आले. मला जे गृहस्थ भेटले ते मुस्लिम होते व तेव्हाही त्यांची कंपनी नावारूपाला आलेली होती. जीनांनी त्यांना काम दिले व बंगल्याची गळती थांबवण्यात ते यशस्वी झाले.

जीनांचे निधन झाल्यानंतर कराचीत त्यांचे स्मारक होईल, अशी कबर बांधण्याचे ठरले. तेव्हा पाकिस्तान सरकारने या गृहस्थांना काम दिले.

एका मुस्लिम देशाचे निर्माते जीना हे मुस्लिम आचार, धामिर्क विधी याबाबत फारसे जाणकार नव्हते. त्यांना उर्दू भाषा जवळजवळ येत नव्हती, नमाझही धड पढता येत नव्हता. सामान्य मुस्लिमांचा व त्यांचा काही संबंध नव्हता. त्यांना भेटणे बिनओळखीच्या मुस्लिमांना शक्य नसे. फ्रँक मोरेस यांची आठवण सांगण्यासारखी आहे. जीनांबरोबर बहुतेक रविवारी मोरेस सकाळची न्याहरी घेत. एकदा काही मुस्लिम जीनांना भेटण्यासाठी आले असल्याची वदीर् साहाय्यकाने दिली. जीना त्याला म्हणाले जे कोणी आले आहेत, त्यांनी वेळ घेतलेली नसल्यामुळे त्यांना परत पाठव. पण साहाय्यकाच्या आग्रहामुळे जीना त्यांना दोन-चार मिनिटे भेटले.

इस्लामला मद्य व डुकराचे मांस निषिद्ध आहे. जीना या दोन्हींचा आस्वाद घेत. न्यायमूतीर् छगला यांच्या 'रोझेस् इन डिसेम्बर' या पुस्तकात एक प्रसंग आहे. जीना यांनी पाकिस्तानची मागणी करण्यापूवीर्च्या काळात छगला त्यांचे राजकीय चिटणीस होते. दोघेही आनंदाने मद्यपान करत. एकदा दोघे मॉन्जिनीत (नंतर तिथे अकबर अलींचे दुकान आले) मद्यपान करत असता पोर्क (डुकराचे मांस) खात होते. त्यावेळी एक मुस्लिम म्हातारा जरा दूरवर बसला होता व त्याच्याबरोबर लहान मुलगा होता. तो मुलगा या दोघांकडे पाहात असताना छगला यांनी त्याला बोलावले व पोर्कचा तुकडा दिला. जीना म्हणाले, 'त्या म्हाताऱ्यास समजले, तर अनवस्था प्रसंग येईल.' छगला म्हणाले, 'त्याला कळण्याचा काही मार्ग नाही आणि मुलगा तर खूष.' आपण मुस्लिमांचा नेता म्हणून वावरलोच नाही; तर वकील म्हणून वागलो, असे जीना म्हणत याचे कारण त्यांची वर्तनपद्धती.

राजकारणी व वकील ही त्यांची भूमिका होती. म्हणून कवी इक्बाल आजारी असताना नेहरू त्यांना भेटायला गेले तेव्हा इक्बाल म्हणाले की, तुम्ही देशभक्त आहात तर जीना राजकारणी. या राजकारणीपणामुळे जीना यांनी राजकीय भूमिकेत बदल करून द्विराष्ट्रवादाचा पुरस्कार केला आणि तो मुस्लिमांचे एकमेव नेते झाले. शिवाय गांधीजी व जीना हे दोघे दुय्यम भूमिका बजावणे शक्य नव्हते व त्यांचे मनोमीलनही अशक्य होते.

अशा या जीनांना भेटणाऱ्या मराठी माणसांमध्ये न.र. फाटक यांचा समावेश होतो. पाकिस्तानच्या मागणीचा ठराव लीगने केल्यानंतर फाटक ऑपेरा हाऊसजवळ पुलावर उभे असता जीनांची गाडी आली व त्यांच्याशेजारी थांबली. जीनांनी विचारले, 'आजकाल तुम्ही भेटत नाही?' फाटकांनी उत्तर दिले, 'तुम्ही पाकिस्तानचा ठराव केलात व जी वक्तव्ये करत आहात ती पाहिल्यावर बोलण्यासारखे काही राहिले नाही.'

खरोखरच बोलण्यासारखे राहिले नव्हते.

गोविंद तळवलकर

 
</text>
</doc>
