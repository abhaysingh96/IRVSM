<doc>
<docno>1145627.cms.txt</docno>
<text>
 
महामुंबई
एन्रॉन, पुन्हा ऑन!
[ Saturday, June 18, 2005  12:07:07 am]


म. टा. प्रतिनिधी

मुंबई : तीव्र वीजसंकटाने ग्रासलेल्या आणि त्रासलेल्या महाराष्ट्राला त्यातून मुक्तता मिळवण्यासाठी अखेर वादग्रस्त एन्रॉन प्रकल्पाचाच आधार घ्यावा लागणार आहे. या प्रकल्पातून दोन हजार 184 मेगावॉट वीज दोन रुपये 30 पैसे प्रतियुनिट दराने खरेदी करण्याची तयारी राज्याने दर्शवली असून हा प्रकल्प ताब्यात घेण्यासाठी एनटीपीसी, गेल आणि विविध वित्तीय संस्थांची एक कंपनी स्थापन करण्याची प्रक्रिया सुरू करण्यात आली आहे. केंद सरकारच्या पुढाकाराने एन्रॉन प्रकल्प सुरू करण्यासाठी वेगाने हालचाली होत असून तिढा वेळेत सुटला, तर पुढील वर्षापर्यंत वीज उपलब्ध होऊ शकेल आणि वीजसंकटातून महाराष्ट्रातील जनतेला काही प्रमाणात दिलासा मिळेल, असा विश्वास ऊर्जामंत्री दिलीप वळसे-पाटील यांनी व्यक्त केला.

केंदीय समितीशी चर्चा करण्यासाठी राज्याचे मुख्य सचिव प्रेमकुमार यांच्या अध्यक्षतेखाली एक समिती नियुक्त करण्यात आली असून त्यात अतिरिक्त मुख्य सचिव(वित्त), प्रधान सचिव, उर्जा आणि एमएसईबी होल्डिंग कंपनीचे कार्यकारी संचालक जयंत कावळे यांचा समावेश आहे. प्रकल्पातील गुंतवणूकदार व शेअर होल्डर यांच्याशी वाटाघाटी करण्यासाठीही केंदीय समितीला काही सूचना करण्यात येतील, असे ऊर्जामंत्र्यांनी सांगितले. नव्याने अस्त्विात येणारा प्रकल्पाची व्यवहार्यता तसेच त्याची किंमत कमीत कमी असावी यासाठी कोणत्या उपाययोजना कराव्या याबाबतही मुख्य सचिवांची समिती केंदीय समितीशी चर्चा करणार आहे.

एन्रॉन प्रकल्पाचा तिढा सुटावा यासाठी प्रत्येकाने काही ना काही प्रमाणात दोन पावले मागे जाण्याची आवश्यकता असून त्याला संबंधितांची मान्यता मिळाल्यानंतर कराराचा मसुदा तयार करण्यात येईल आणि त्याला संबंधितांची संमती मिळाल्यानंतरच वीजखरेदी करार करण्यात येईल, असेही वळसे पाटील यांनी सांगितले.

एन्रॉन प्रकल्पाशी संबंधित गुंतवणूकदारांच्या अपेक्षांबाबत शुक्रवारी कॅबिनेट बैठकीत चर्चा झाली. हस्तांतर परवाना आणि मुदांकशुल्कात सवलत मिळावी, अशी त्यांची मागणी असून त्याबाबत काय निर्णय घ्यायचा, याचा अधिकार राज्यातील समितीला देण्यात आलेला आहे. प्रकल्पातील राज्य सरकारच्या भागभांडवलयाला तिलांजली द्यावी लागणार आहे.

 
</text>
</doc>
