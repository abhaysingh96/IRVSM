<doc>
<docno>1146338.cms.txt</docno>
<text>
 
क्रीडा
चॅपल तज्ज्ञांची मदत घेणार
[ Saturday, June 18, 2005  10:20:32 pm]


वृत्तसंस्था

बंगलोर : भारतीय क्रिकेट संघाचे नवे प्रशिक्षक ग्रेग चॅपल यांना आपल्या पदाचा भार स्वीकारला असून ते जोरात तयारीला लागले आहेत. भारताला क्रिकेट जगतात अव्वल क्रमांक मिळविण्यासाठी ते तज्ज्ञांची मदत घेणार आहेत.

क्रिकेटमध्ये मी काही सर्वज्ञ नाही अशी कबुली देत चॅपल म्हणाले, माझ्यापेक्षा इतरांना अधिक जाणकारी आहे आणि भारतातील तसेच इतर देशातील तज्ज्ञ मंडळीची मदत मी घेणार आहे. इतर कौशल्यपूर्ण मंडळीची मदत घेण्यास ते उत्सुक आहेत जेणेकरुन भारतीय क्रिकेटचा उत्कर्ष होईल आणि ते अव्वल क्रमांक पटकावतील असे चॅपल यांनी सांगितले.

या तज्ज्ञ मंडळीची नाव मात्र त्यांनी जाहीर केली नाहीत, त्यांचा तपशील मी सांगू इच्छित नाही असे त्यांनी स्पष्ट केले. केवळ क्रिकेटमधील तज्ज्ञ मंडळी नव्हेत तर मानसोपचार तज्ज्ञ तसेच आहारतज्ज्ञ यांचाही त्यात समावेेश असेल.

दोन वर्षासाठी चॅपल यांची प्रशिक्षकपदी निवड झाली असल्यामुळे ते खूष आहेत.या कालावधीत संघाला योग्य दिशा देण्याची भूमिका ते चोख बजावतील अशी अपेक्षा आहे. सध्या सूर हरवलेल्या गांगुलीबाबत तुम्ही काय करणार आहात असे विचारले असता ते म्हणाले मी कुणाबाबत काही बोलणार नाही. प्रत्येक खेळाडूच्या कारकिदीर्त चढउतार असतातच. खेळाडूंशी चर्चा करून याबाबत तोडगा काढता येईल असे चॅपल म्हणाले. सूर गवसलेला असताना तुम्ही निश्चिंत असता, लक्ष विचलीत होत नाही पण सूर हरवल्यावर सारे चित्र बदलते असेही त्यांनी नमूद केले.

निवड समिती सदस्यांशी बातचीत करून निवड समितीचा कारभार अधिक पारदर्शक करता येईल यावर त्यांचा कटाक्ष असेल. खेळाडू, निवड समिती सदस्य यांच्याशी चांगले संबंध ठेवण्याचा त्यांचा प्रयत्न असेल.

 
</text>
</doc>
