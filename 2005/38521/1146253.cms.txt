<doc>
<docno>1146253.cms.txt</docno>
<text>
 
देश-विदेश
...तर अडवाणी उदारमतवादी ठरत नाहीत!
[ Saturday, June 18, 2005  08:46:11 pm]


वृत्तसंस्था

नवी दिल्ली : महम्मद अली जीना आणि बाबरी मशिदीच्या मुद्यावर भारतीय जनता पक्षाचे अध्यक्ष लालकृष्ण अडवाणी यांनी पाकिस्तानात केलेली विधाने ही त्यांची वैयक्तिक मते आहेत, असे सांगत 'जिनांना सेक्युलर म्हटले म्हणून अडवाणी उदारमतवादी ठरत नाहीत' असा घरचा अहेर पक्षाच्या 'थिंक टँक'मधील एक ज्येष्ठ नेते गोविंदाचार्य यांनी दिला आहे.

पाक दौऱ्यातील विधानांच्या अनुषंगाने गोविंदाचार्य यांनी शनिवारी येथील पत्रकार परिषदेत अडवाणी यांच्यावर झोंबरी टीका केली. जिना काय किंवा बाबरी काय, त्या मुद्यांवर अडवाणी यांनी जी विधाने केली ती त्यांची वैयक्तिक मते आहेत. पक्षाने त्यास मान्यता दिलेली नाही. अशी विधाने करून स्वत:ची 'उदारमतवादी' प्रतिमा निर्माण करण्याचा अडवाणी यांचा प्रयत्न आहे. मात्र त्यांचा भूतकाळ लक्षात घेता, त्यांना ते शक्य होणार नाही, असा टोला गोविंदाचार्य यांनी हाणला.

जिना सेक्युलर असल्याचे प्रमाणपत्र भले अडवाणी यांनी दिले असेल, पण फाळणीस जिना आणि त्यांच्यासारखीच काही मंडळी कारणीभूत होती, ही बाब भारतीय लोक कसे विसरतील, असा सवाल गोविंदाचार्य यांनी केला. असली विधाने करण्याची अडवाणी यांना काही एक गरज नव्हती, अशी पुस्ती त्यांनी जोडली. अडवाणी यांच्या वादग्रस्त विधानांना पाठिंबा देणाऱ्या नेत्यांवरही हल्ला चढवत ते म्हणाले, असली विधाने पक्षाच्या मूळ तत्वांना हरताळ फासणारी आहेत.

संकेत आधीच दिले होते!

पाकिस्तान दौऱ्यावर जाण्याआधीच तेथे काय बोलायचे, हे अडवाणी यांनी निश्चित केले होते. तेथे आपण काय बोलणार आहोत, याचे स्पष्ट संकेतही त्यांनी त्यांच्या मित्रांना दिले होते, असा दावा गोविंदाचायांनी यावेळी केला.

 
</text>
</doc>
