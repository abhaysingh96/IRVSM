<doc>
<docno>1146250.cms.txt</docno>
<text>
 
देश-विदेश
चंडीगड बनतेय वाहनांची राजधानी
[ Saturday, June 18, 2005  08:43:11 pm]


वृत्तसंस्था

चंडीगड : भारतातील पहिले नियोजित शहर असलेल्या चंडीगडने महाराष्ट्राची सांस्कृतिक राजधानी पुण्याला एका बाबतीत मागे टाकले आहे. 'टू व्हीलर'चे शहर ही पुण्याची ओळख पुसून टाकण्याच्या दृष्टीने चंडीगडची वाटचाल सुरू आहे. येथे पादचाऱ्यांपेक्षा वाहनांची संख्या जास्त झाली असून, टू व्हीलर आणि फोर व्हीलर वाहनांची सर्वाधिक संख्या असलेले शहर म्हणूनही त्याची नोंद झाली आहे.

परिवहन विभागाच्या अहवालानुसार, चंडीगडमध्ये एक लाख 55 हजार फोर व्हीलर, तर तीन लाख 95 हजार टू व्हीलर आहेत. त्यात दरवषीर् 30 हजारांनी वाढ होत आहे. येथे प्रत्येक 1.7 व्यक्तींमागे एक वाहन आहे. हेच प्रमाण दिल्लीत चारजणांसाठी एक इतके आहे.

1971 मध्ये चंडीगडची लोकसंख्या दोन लाख 57 हजार होती. त्यावेळी येथे 12 हजार 345 वाहने होती. 2001मध्ये लोकसंख्या नऊ लाख झाली, तर वाहनसंख्या पाच लाख 52 हजार. वाहनांच्या वाढीचा वेग हा लोकसंख्यावाढीच्या 42 पट आहे.

चंडीगडची वाहनांची गरज पुरवण्याची जबाबदारी पंचकुला आणि मोहाली या शहरांनी उचलली आहे. येथील वाहनांपैकी अर्ध्या वाहनांची खरेदी गेल्या दशकातच झाल्याने मोटार उत्पादक कंपन्यांनी चंडीगडमध्ये डीलरशीप देण्याचा धडाकाच लावला आहे. पंजाब, हरयाणा, हिमाचल प्रदेश या राज्यांच्या मधोमध असल्याने ग्राहकांची पहिली पसंती चंडीगड हीच आहे.

 
</text>
</doc>
