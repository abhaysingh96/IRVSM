<doc>
<docno>1146317.cms.txt</docno>
<text>
 
महामुंबई
पावसाचा हा 'गोल' की 'डॉज'?
[ Saturday, June 18, 2005  10:07:13 pm]


म. टा. प्रतिनिधी

मुंबई : पहिला पाऊस येताच अंगात 'रोनाल्डो-बेकहॅम' संचारलेल्या तरुणांच्या टोळक्यांनी 'पाऊस आला रे'च्या आरोळ्या ठोकत, थेट मैदाने गाठून पावसाच्या पाण्याने झालेल्या चिखलात खेळ मांडला होता.... पावसाने मुंबईचा 'गोल' साधला की नुसतेच 'डॉज' केले, याची चिंता या तरुणांना नव्हतीच!

नरीमन पॉइंट, गिरगाव चौपाटी, वरळी सी-फेसवर या प्रेमीजिवांच्या हक्काच्या ठिकाणांनाही पालवी फुटली होती. पावसाचा मनमुराद आनंद लुटताना प्रत्येजण दिसत होता. काही ठिकाणी 'एक छत्री और हम है दो'चेही चित्र बघायला मिळाले.

लोकलगाड्यांमध्येही आज पावसाच्याच गप्पा होत्या! घामाच्या धारांनी हैराण होत, खच्चून भरलेल्या लोकलमध्ये गेल्या चार महिन्यांपासून भोगलेला 'वनवास' संपण्याची चिन्हे दिसू लागल्यामुळे प्रवासीही समाधानी दिसत होते. लोकलच्या दाराजवळ उभे राहून पाण्याचे तुषार अंगावर घेण्याची धम्माल सुरू होती. नव्या नवरीला न्याहाळावे, तशा पावसाच्या सरी खिडकीतून पहिल्या जात होत्या. पाऊस येणार येणार म्हणून छत्री, विंड चिटर अशी सामग्री सज्ज ठेवलेल्या मंडळींनी सकाळी कामावर जाताना ही अस्त्रे बाहेर काढली.

पावसाने ठिकठिकाणी 16 झाडांना जमिनीवर झोपवत सलामी दिली. पाणी तंुबण्याचे प्रकाराही घडले. अंधेरी सब-वे, खार (प.),दौलत नगर आणि चंदावरकर लेन-बोरिवली, संतोष नगर-गोरेगाव, कापड बाजार-माहीम, बाबरेकर नगर-कांदीवली आणि बडी मशीद-वांदे या भागात पाणी तंुबले होते.

 
</text>
</doc>
