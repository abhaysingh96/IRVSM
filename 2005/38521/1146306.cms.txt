<doc>
<docno>1146306.cms.txt</docno>
<text>
 
देश-विदेश
चहा मळ्यांतील एक हजार कामगार कुपोषणाचे बळी
[ Saturday, June 18, 2005  09:56:36 pm]


वृत्तसंस्था

कोलकाता : भारतातील चहा उत्पादनात मोठा वाटा उचलणाऱ्या पश्चिम बंगालमधील चहा उद्योगाला अवकळा आली असून त्याचा मोठा फटका चहा मळ्यांमध्ये काम करणाऱ्या कामगारांना बसला आहे. चहाचे मळे बंद पडल्याने पोटाची खळगी भरण्याची भ्रांत पडलेले मळ्यांतील कर्मचारी व त्यांचे कुटुंबीय असे एक हजारपेक्षा अधिक लोक गेल्या दोन वर्षांत कुपोषणाने बळी पडले आहेत, अशी धक्कादायक माहिती समोर आली आहे.

विस्तीर्ण पसरलेले चहाचे मळे आणि चहाची पाने खुडणाऱ्या सुंदर युवती, हे अनेक हिंदी चित्रपटांमध्ये दिसणारे दृश्य विलोभनीय असले तरी त्या मळ्यांआड दडलेले वास्तव अतिशय कटू आहे. विविध कारणांनी पश्चिम बंगालमधील अनेक चहाचे मळे बंद झाल्याने तेथे काम करणाऱ्या हजारो कामगारांवर बेकारीची कुऱ्हाड कोसळली आहे. मळे मालकांनी वाऱ्यावर सोडल्याने या कामगारांची अवस्था अतिशय बिकट झाली आहे. पोटापुरते चार घासही नाहीत...आजारपण उद्भवल्यास औषधपाणी करायला पैसा नाही...त्यातून उद्भवणारे कुपोषण अशा परिस्थितीत गेल्या दोन वर्षांत कुपोषणाने हजारपेक्षा अधिक बळी घेतल्याची माहिती जलपायगुडीचे फॉरवर्ड ब्लॉकचे आमदार गोविंद रॉय यांनी दिली. त्याशिवाय मलेरियामुळे किमान 400 जण दगावल्याचेही त्यांनी सांगितले.

चहा मळ्यांची स्थिती सुधारावी, यासाठी राज्य सरकार प्रयत्न करीत असले तरी ती मात्रा लागू पडलेली नाही, अशी कबुली उद्योगमंत्री निरुपम सेन यांनी दिली. राज्यातील चहा उद्योग सध्या संक्रमणावस्थेतून जात असल्याचेही त्यांनी नमूद केले. बंद पडलेल्या चहा मळ्यांतील कामगार व त्यांच्या कुटुंबियांना स्वस्तात धान्य उपलब्ध करून देणे, त्यांना आथिर्क मदत करणे आदी उपाय त्यासाठी करण्यात येत असल्याची माहिती सेन यांनी दिली.

 
</text>
</doc>
