<doc>
<docno>1145618.cms.txt</docno>
<text>
 
महामुंबई
माथाडी मंडळांच्या कारभाराची आज झाडाझडती
[ Saturday, June 18, 2005  12:02:52 am]


म. टा. प्रतिनिधी

मुंबई : माथाडी मंडळांमधील भ्रष्टाचार, माथाडी कायद्याच्या अमलबजावणीत येणाऱ्या अडचणी, माथाडी मंडळांशी संबंधित कामगारांचे प्रश्ान् याबाबत विचार करण्यासाठी कामगार सचिव भगवान सहाय यांनी शनिवारी संबंधित अधिकारी तसेच माथाडी मंडळांचे अध्यक्ष यांची बैठक बोलावली आहे.

माथाडी मंडळांच्या कारभाराबाबत गेली काही वषेर् सातत्याने तक्रारी करण्यात येत आहेत. मुख्यमंत्री विलासराव देशमुख यांच्याकडेही तक्रारी गेल्या असून त्यामुळेच ही बैठक बोलावण्यात आली असल्याचे सांगण्यात येते. किराणा बाजार आणि दुकाने मंडळातील माथाडींच्या भविष्य निधी व ग्रॅच्युईटीचे 100 कोटी रुपये राज्य सरकारच्या परवानगीशिवाय रिझर्व बँकेच्या रोख्यांमध्ये गुंतविण्यात आले आहेत. अधिक व्याजासाठी ही गुंतवणूक केल्याचे मंडळाचे अध्यक्ष अंकुश मोरे यांचे म्हणणे आहे. मात्र, अशा गुंतवणुकीवर दोन टक्के दराने दलाली मिळत असून ही दलाली कुणाच्या खिशात गेली, असा सवाल केला जात आहे.

आयर्न बोर्ड तसेच माथाडी रुग्णालयाचे पैसेही अशाचप्रकारे रोख्यांमध्ये गुंतविण्यात आले आहेत. मात्र, यातून मिळालेल्या दलालीबाबत संबंधितांनी हात वर केले असून आता रिझर्व बँकेकडूनच याबाबतची माहिती मागविण्यात आली असल्याचे सांगण्यात येत आहे.

अशाचप्रकारे कापड बाजार मंडळातील माथाडींच्या भविष्य निधींचे 21 कोटी रुपये घरबांधणीसाठी कर्ज घेण्याकरीता अर्थसंस्थेकडे गहाण ठेवण्यात आले होते. मात्र, चारकोप येथे बांधण्यात आलेल्या या घरांना माथाडींची मागणी नसल्यामुळे घेतलेल्या कर्जाची परतफेड होऊ शकलेली नाही. त्यामुळे संबंधित अर्थसंस्थेने गहाण असलेल्या 21 कोटी रुपयांमधून दरमहाचे 25 लाख रुपयांचे व्याज वळते करून घेतले असून त्यामुळे या मंडळाच्या माथाडींचा भविष्य निधीच धोक्यात आला आहे. अशाच प्रकारे आजारी बँकांमध्ये गुंतविण्यात आलेले विविध माथाडी मंडळाचे सुमारे 14 कोटी रुपये गेली बारा-तेरा वषेर् अडकून पडले असून व्याजासह ही रक्कम आता 50 कोटी रुपयांवर गेली आहे. हे पैसे परत न मिळाल्याने खोका बोर्डासारख्या मंडळातील निवृत्त होणाऱ्या कामगारांना त्यांच्या हक्काचे भविष्य निधी व ग्रॅच्युईटीचे पैसे मिळू शकत नसल्याची स्थिती निर्माण झाली आहे. या सर्वच प्रकरणी शनिवारच्या बैठकीत संबंधितांकडे जाब मागितला जाण्याची शक्यता आहे.

त्याचबरोबर माथाडी कायद्याच्या अमलबजावणीबाबत येणाऱ्या अडचणींवरही या बैठकीत चर्चा अपेक्षित आहे.

 
</text>
</doc>
