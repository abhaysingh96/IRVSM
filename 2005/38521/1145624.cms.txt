<doc>
<docno>1145624.cms.txt</docno>
<text>
 
महामुंबई
आठ तासांपेक्षा जास्त लोडशेडिंग नको!
[ Saturday, June 18, 2005  12:04:53 am]


म. टा. प्रतिनिधी

मुंबई : कोणत्याही परिस्थितीत ग्रामीण भागात आठ तासापेक्षा जास्त लोडशेडिंग करू नये, असा महत्वाचा आदेश राज्य वीज नियामक आयोगाने दिला आहे.

लोडशेडिंग करताना 'एक जिल्हा एक युनिट' मानण्याचा मंडळाचा प्रस्ताव बदलून एक डिव्हिजन एक विभाग' मानण्याचाही आदेश आहे. लोडशेडिंगबाबत मुख्य शहरी विभाग, अन्य शहरी विभाग आणि ग्रामीण भाग असे तीन प्रकार करण्यात आले आहेत. लोडशेडिंगचे प्रमाण ठरवताना वीजवहन आणि वितरणातील गळतीला 70 टक्के महत्त्व द्यावे आणि वसुलीला30 टक्के महत्त्व द्यावे, असा दंडक घालून देण्यात आला आहे. या टक्केवारीनुसार चार गटही करण्यात आले आहेत.

कमी गळतीच्या महापालिका क्षेत्रात अर्धा तास, शहरात एक तास आणि ग्रामीण भागात अडीच तास लोडशेडिंग होईल. सर्वाधिक गळतीच्या महापालिका क्षेत्रात दोन तास, शहरात चार तास आणि ग्रामीण भागात सहा तास लोडशेडिंग करण्यात येईल. या निकषांनुसार 2500 मेगावॉटचे लोडशेडिंग कसे होऊ शकते, याचा तक्ता नियामक आयोगाने दिला आहे. विजेचा तुटवडा 2500 मेगावॉटपेक्षा अधिक वाढल्यास हे प्रमाण वाढेल, असे आयोगाने स्पष्ट केले आहे. कोणत्याही परिस्थितीत ग्रामीण भागात आठ तासांपेक्षा जास्त लोडशेडिंग केले जाणार नाही. चार तासांहून अधिक लोडशेडिंग असेल तेथे ते सलग न करता दोन टप्प्यांत करावे, असे आयोगाने म्हटले आहे.

 
</text>
</doc>
