<doc>
<docno>1146319.cms.txt</docno>
<text>
 
महामुंबई
'रिलायन्स'चे मोहरे...
[ Saturday, June 18, 2005  10:08:40 pm]


म. टा. प्रतिनिधी

मुंबई : देशातील 'रिलायन्स' या सर्वात मोठ्या उद्योगसमूहाच्या नियंत्रणावरून अंबानी बंधूंमध्ये सुरू झालेल्या संघर्षात दोन्ही बाजूंनी सहभागी होण्याबरोबरच यात यशस्वीरीत्या मध्यस्थी करून तोडगा काढण्याच्या कामात धिरूभाई अंबानींच्या पत्नी कोकिलाबेन तसेच आयसीआयसीआय या कंपनीचे अध्यक्ष के. व्ही. कामत यांच्यासह अनेकांनी महत्वाच्या भूमिका बजावल्या आहेत.

धीरूभाईंच्या पश्चात दोन्ही भावांमध्ये आई कोकिलाबेन याच दुवा होत्या. मात्र, त्याही फार काळ दोन्ही भावांना एकत्र बांधून ठेवू शकल्या नाहीत व वडिलांच्या निधनानंतर दोन वर्षांतच भावाभावांत रिलायन्सच्या मालकीवरून संघर्ष सुरू झाला. अखेर या संघर्षात तोडगा काढून दोन्ही भावांमध्ये उद्योग समूहातील कंपन्यांचे वाटप करण्याचे काम अंबानी कुटुंबाचे मित्र म्हणून ओळखले जाणारे 'आयसीआयसीआय'चे कामत यांनी केले. मात्र मधल्या काळात दोन्ही बाजूंनी अनेकांनी महत्वाच्या भूमिका बजावल्या. किंबहुना रिलायन्सच्या संचालकांची दोन्ही आघाड्यांवर विभागणी झाली होती.

रिलायन्सच्या कंपन्यांच्या व्यवस्थापनात कोकिलाबेन यांची भूमिका नेहमीच मर्यादित राहिली आहे. मात्र धिरुभाईंच्या पश्च्यात दोन्ही भावांमध्ये संघर्ष सुरू झाल्यावर यातून मार्ग काढण्याची जबाबदारी त्यांच्याकडे आली व त्यांनी ती यशस्वीरीत्या पार पाडली आहे.

रिलायन्सच्या कंपन्यांच्या मालकीवरून दोन्ही भावांत मतभेद असल्याची कबुली पहिल्यांदा मोठा भाऊ मुकेश याने दिली. एका वृत्त वाहिनीवरील मुलाखतीत याचे सूतोवाच केले आणि दोन्ही भावांत युद्धच पेटले. केमिकल इंजिनीयर असलेले मुकेश अंबानी यांनी कॅलिफोनिर्या येथील स्टॅन्फोर्ड युनिव्हसिर्टीतून आपले शिक्षण पूर्ण केले व 1981मध्ये रिलायन्सच्या सेवेत ते रुजू झाले.

आपल्या कार्यालयात बसून भविष्यातील धोरणे, उद्योग समूहाचा विस्तार, त्याबाबतची व्युहरचना यांची आखणी करण्याचे काम मुकेश अंबानी करीत. प्रसिद्धीपासून काहीसे दूर राहणाऱ्या मुकेश अंबानींना 'बोर्ड रूम बॉय' म्हणूनच उद्योग जगतात ओळखले जाते. आता अनिल अंबानींच्या वाट्याला गेलेली रिलायन्स इन्फोकॉम' ही कंपनी हे खास त्यांचे अपत्य!

मुकेश अंबानींच्या तुलनेत धाकटा भाऊ असलेले अनिल अंबानी कायम प्रसिद्धीच्या झोतात राहिले आहेत. वॉर्टन स्कूलमधून 'एमबीए' झालेल्या अनिल अंबानी यांनी परदेशातून भांडवल उभारणी करण्याच्या पाया घातला, असे मानले जाते. उद्योग क्षेत्रातील अनेक पुरस्कारही त्यांना मिळाले आहेत.

रिलायन्स समूहातील आणखी एक महत्वाचे व्यक्तिमत्व म्हणजे व्ही. बालसुब्रमण्यम! रिलायन्सच्या साम्राज्याचा विस्तार होत असताना त्यात त्यांनी महत्वाची भूमिका वठवली. रिलायन्सचे अध्यक्ष म्हणूनही त्यांनी काम पाहिले आहे. आताच्या संघर्षात त्यांनी मुकेश अंबानींच्या पारड्यात आपले वजन टाकले होते.

टोनी जेसुदासन हे आणखी एक रिलायन्समधील महत्वाचे नाव. अनिल अंबानींचा उजला हात अशीच त्यांची ओळख आहे. दोन्ही भावांमधील वादात तोडगा काढण्याच्या प्रयत्नांत अनिल अंबानींचे प्रतिनिधित्व त्यांनीच केल्याचे सांगण्यात येते.

अमिताभ झुनझुनवाला हे आणखी एक अनिल अंबानी गटातील नाव. वित्तविषयक तज्ज्ञ अशी ओळख असलेले झुनझुनवाला 'रिलायन्स कॅपिटल'च्या संचालक मंडळावर होते. सतीश सेठ हेही अनिल अंबानी गोटातीलच नाव. रिलायन्स साम्राज्यातील पेट्रोकेमिकल्स, पेट्रोलियम, दूरसंचार, ऊर्जा या क्षेत्रातील उद्योगामध्ये त्यांचा सहभाग होता. अंबानी बंधूंचे चुलत भाऊ असलेल्या निखिल आणि हितल मेसवानी या दोन भावांनी या वादात मुकेश अंबानींच्या बाजूने उभे राहणे पसंत केले होते. निखिल मेसवानी हे रिलायन्सचे कार्यकारी संचालकही आहेत.

 
</text>
</doc>
