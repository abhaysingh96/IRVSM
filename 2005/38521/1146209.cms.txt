<doc>
<docno>1146209.cms.txt</docno>
<text>
 
संवाद
एकेकट्याचे चिमटे, बोचकारे...
[ Saturday, June 18, 2005  06:28:15 pm]


वासिंद या टिटवाळ्यापुढल्या गावात आज, 19 रोजी मुंबईतून कलाप्रेमींची एक बसच्याबस जाणार आहे. शिवाय काहीजण रेल्वेनं वासिंदला येतील. तिथं जिंदाल फॅक्टरीत 'खोज वर्कशॉप' म्हणून चित्रकारांची एक कार्यशाळा सुरू होती. दहा परदेशी आणि सुमारे पंध्रा भारतीय चित्रकार. सगळे तरुणबिरुण. त्यांच्याशी बोललो आणि मग हे लिहून काढावंसं वाटलं:

बार्बाडोसच्या अॅनालीनं एक आठवण सांगितली: आमच्या गावातला साखर कारखाना जवळपास 200 वर्षं जुना. त्याचा भोंगा गेली 130 वर्षं व्हायचा. कामगारांसाठीच्या या भोंग्यांनुसार आम्हां भावंडांचाही दिनक्रम ठरलेला होता. एके दिवशी, 14 जून 2004 रोजी, हा भोंगा कामगारच न थांबता सलग अख्खा दिवसभर वाजवत राहिले... निषेध म्हणून... त्या दिवशी कारखाना बंद पडला होता.

बार्बाडोस या वेस्टइंडीजच्या बेटावर आता पर्यटन/देहविक्रय/मौजमजा यांचं केंद म्हणूनच 'विकास' होतोय, हे अॅनाली डेव्हिसला डाचतं. या देशाच्या राष्ट्रगीतात 'अनंत सागर, अनंत टेकड्या। ही जमीन सदैव अमुची।' वगैरे शद्ब अखेरीस आहेत. तिनं ते बदलून, 'ही जमीन अमुची नाही' असे केले आणि राष्ट्रगीताची ही विटंबना गॅलरीत, एका मांडणशिल्पासोबत गायली! 'माझ्यावर कारवाई झाली असतीच; पण कुणी तक्रार नाही केली', असं ती म्हणते.

तुर्कस्तानची डेनीझ गुल ही त्यामानानं तरुण. पण भयंकर चौकस. तिनं तर, वाशिंद गावातल्या 'हेअर कटिंग सलून'मध्ये जाऊन पाहणी सुरू केली. पुरुषांच्या जगात (गोरी, तरुण) स्त्री आल्यानंतरच्या प्रतिक्रिया अजमावल्या. मग एका सलूनमध्ये... (पर)पुरुषाची दाढी करणं जमलं तिला! 'आज मी चार दाढ्या केल्या', असं गेल्या शनवारी ती सांगत होती... पण नुकताच पुन्हा गेलो, तर त्या सलूनमध्ये ती गेले चार दिवस आलीच नाही. का? घाबरली! कशाला? रक्तामुळे होणाऱ्या संसर्गजन्य रोगांना म्हणे! 'मी आता माझ्या या घाबरटपणावरच लक्ष केंदित केलंय' असं सांगताना डेनीझच्या लॅपटॉपवर दिसत असतात फोटो: वर्कशॉपस्थळाच्याच पांढऱ्या भिंतीच्या प्लास्टरवर, सजिर्कल हॅँडग्लोव्ह घालून तिच्या हातांतला वस्तरा फिरतोय... हातांवर ठिकठिकाणी रक्त लागलंय (हा फोटोशॉप इफेक्ट; पण भीती कशाची, हे स्पष्टच करणारा)!

पाकिस्तानची मरियम सुहैल वाशिंदच्या बाजारात जाऊन छोट्या साइजचा कुकर आणि काठापदराची साडी घेऊन आली. तिनं यापूवीर् गॅलरीत 'युद्धखोरी' या विषयावर कामं केली आहेत; पण इथं मेंदी, फारसी शिकणं, यांत रमली! ती वर्कशॉपमधलं काम म्हणून, 'भारतात फारसी भाषा शिकत्ये मी' अशी व्हीडिओकलाकृती

करते आहे.

फारसी भाषा मरियमला शिकवणारी मूळची इराणची परष्तू फोरौहर... आईवडील राजकीय कार्यकतेर्. जिवाला धोका होताच; तर इराणी गुप्तहेरांनी अखेर 1998 मध्ये दोघांनाही ठार केलं. ही एकटी जर्मनीत आली (2000). गेल्या सात वर्षांत तिनं पुरेपूर पाठपुरावा केला पालकांच्या हत्येचा. त्याची कागदपत्रं झाली छोट्या खोलीच्या सर्व भिंती भरून! मग तिनं ही कागदपत्रंच गॅलरीत मांडली आणि मधोमध झेरॉक्स मशीन ठेवलं. 'हवा तो कागद कॉपी करून घ्या'... कला जर 'मनं जोडत' असेल; तर या प्रयोगाला काय म्हणावं? परष्तूनं स्त्रीपुरुष असमानतेवर केलेलं 'सायनेज ऑफ जेंडर इनइक्वालिटी' थेट आहे. इराणी गालीच्यांसारख्या डिझाइनमध्ये तिनं जननेंदियांचे फॉर्म वापरले; ते मात्र अगदी सूचकपणे.

' पुष्कळा' म्हणावी अशा देहाची ट्रेसी रोज़्ा ... माझ्या देहाकडे ज्या पुरुषी नजरा वळतात, त्यांना मी माझ्या बुद्धीमुळे सभ्य अर्थानं वठणीवर आणू शकते का, याची उत्तरं तिनं परफॉर्मन्स आर्टमध्ये अनेकदा 'सदेह' शोधली. इतिहास/दंतकथांना नवं रूप देताना देह हे माध्यम वापरल्यानं, या कथा कशा बदलताहेत, याकडेच प्रेक्षकांचं लक्ष जातं. 'धर्मानंच बाई वंगाळ ठरवली. शिव्या आयाबहिणीवरूनच का हो?' ही तिची कन्व्हिक्शन्स आपल्यापर्यंत पोहोचतातही.

अशा एकेकाच्या कहाण्या. 'बंडखोरी'ला असललेलं रोमॅण्टिक वलय कधीच गळून पडलंय, आता बंडखोरीला डाव्या विचारांचाही फारसा सहारा नाही, मग स्वत:पुरतं- स्वत:तून आणि कधीकधी स्वत:शीही बंड करावं लागेल याची खात्रीच नव्वदच्या दशकात जग कळू लागलेल्या तरुणांना पटते आहे (किंवा बंड आता कध्धीच करायचं नाही याची खूणगाठ तरी बांधली जात्येय). जगाच्या या सद्यस्थितीशी एकट्यानं लढणारे कलावंत बरेच आहेत, त्यांचे हे काही नमुने! लढणं सामूहिक नाहिये. एकट्यानं चिमटे काढणं, बोचकारणं, डागणी देणं, एवढंच करता येतंय. एकेकट्या झुंजींची मोट 'खोज वर्कशॉप'नं बांधली; एवढंच त्यांचं श्रेय!

अभिजीत ताम्हणे

 
</text>
</doc>
