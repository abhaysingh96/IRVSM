<doc>
<docno>1146318.cms.txt</docno>
<text>
 
महामुंबई
भाजप भरवणार मिसाबंदींचा मेळावा
[ Saturday, June 18, 2005  10:07:57 pm]


सुकृत खांडेकर

मुंबई : तीस वर्षांपूवीर् आणिबाणीच्या काळात मिसाखाली ( मेंटेनन्स ऑफ इंटरनल सिक्युरीटी अॅक्ट ) अटक करून तुरूंगात डांबलेल्या संघपरिवारातील कार्यर्कत्यांचा भाजपने पुढील रविवारी 26 जून रोजी पुण्यात मेळावा आयोजिला आहे. मिसाखाली तुरुंगात गेलेल्या समाजवादी विचाराच्या व अन्य पक्षातील नेत्यांनाही यानिमित्ताने निमंत्रित करण्यात येणार आहे.

पंचवीस जून 1975 रोजी तत्कालीन पंतप्रधान इंदिरा गांधी यांनी जारी केलेल्या आणिबाणीला विरोध करण्यासाठी हजारोंनी सत्याग्रह केला, शिवाय महाराष्ट्रातील दोन हजारांहून अधिक कार्यर्कत्यांना मिसाखाली अटक झाली. 1971 साली बांगला देश युध्दाच्या वेळी आणल्या गेलेल्या मिसा कायद्याची अमलबजावणी आणीबाणीत प्रथमच करण्यात आली. मिसाखाली डांबण्यात आलेल्यांना 16 महिने तुरुंगात काढावे लागले. जनसंघ-भाजपला सत्ता देण्यात आणिबाणीविरोधी आंदोलन व मिसाबंदींचा महत्त्वाचा वाटा असल्याने भाजपच्या रौप्यमहोत्सवी वर्षाच्या वाटचालीचा भाग म्हणून मिसाबंदींचा मेळावा योजण्यात आला आहे, असे भाजपचे नेते आमदार विनोद तावडे यांनी मटाशी बोलताना सांगितले.

राज्यातील विविध तुरूंगांत मिसाखाली कोण अटक होते, त्यापैकी हयात किती आहेत, याची जिल्हावार यादी भाजपने तयार केली आहे. पुणे, नाशिक, नागपूर, धुळे, ठाणे आदी तुरूंगात मिसाचे बंदी ठेवण्यात आले होते. नाशिकच्या तुरूंगात सर्वात जास्त म्हणजे 1200 मिसाचे बंदी होते, नंतर त्यातले 400 अन्य तुरूंगात हलविण्यात आले. पुण्यातील मेळाव्याला 500 ते 550 मिसाबंदी उपस्थित राहतील, अशी अपेक्षा तावडे यांनी व्यक्त केली. मेळाव्यात तीस वर्षांपूवीर्च्या आठवणींना उजळा मिळेल व मिसाबंदींचा सन्मान करून त्यांच्याबद्दल आदर व्यक्त करण्यात येईल. आणिबाणीत मिसाखाली स्थानबध्द असणारे प्रमोद महाजन, बाळ आपटे, गोपीनाथ मुंडे, प्रकाश जावडेकर, गिरीश बापट यामेळाव्याला आवर्जून उपस्थित राहणार आहेत. भाजप प्रदेशचे अध्यक्ष नीतिन गडकरी, पांडुरंग फुंडकर यांची मेळाव्यास उपस्थिती राहील. डॉ. अशोक कुकडे, भिकू इदाते, प्रा. अनिरुध्द देशपांडे, सतीश मराठे, जयवंतीबेन मेहता या मिसाबंदींना मेळाव्याचे निमंत्रण आहे. आणीबाणीत तुरूंगवास भोगलेली संघपरिवारातील प्रल्हाद अभ्यंकर, बाबा भिडे, प्रल्हाद पाटील, रामदास नायक, प्रेमकुमार शर्मा, मालतीबाई नरवणे, मालतीबाई परांजपे ही मंडळी हयात नाहीत.

 
</text>
</doc>
