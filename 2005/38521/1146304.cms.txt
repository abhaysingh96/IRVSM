<doc>
<docno>1146304.cms.txt</docno>
<text>
 
देश-विदेश
विली डिसोझा कशाच्या आधारे स्वातंत्र्यसैनिक ?
[ Saturday, June 18, 2005  09:55:18 pm]


म. टा. प्रतिनिधी

पणजी : गोव्याचे उपमुख्यमंत्री डॉ. विली डिसोझा स्वातंत्र्यसैनिक आहेत का? होय, मी स्वातंत्र्यसैनिकच आहे, असं विली ठामपणे सांगत असले तरी गोव्याच्या स्वातंत्र्यसैनिकांमध्ये याबाबत दुमत आहे. गोवा क्रांती दिनाच्या शनिवारी झालेल्या सोहळ्यात या वादग्रस्त प्रश्नाने अचानक डोकं वर काढलं आणि चांगलीच खळबळ माजवली.

येथील आझाद मैदानावर आयोजित सोहळ्यात सुरुवातीला राज्यपाल एस. सी. जमीर आणि मुख्यमंत्री प्रतापसिंह राणे यांच्या हस्ते स्वातंत्र्यसैनिकांचा सन्मान करण्यात आला. त्यानंतर स्वातंत्र्यसैनिकांच्या सत्कारासाठी मी आता उपमुख्यमंत्री व स्वातंत्र्यसैनिक डॉ. विली डिसोझा यांना पाचारण करतो, अशी घोषणा निवेदकाने केली तेव्हाच तेथे उपस्थित स्वातंत्र्यसैनिकांमध्ये अस्वस्थता पसरली. तिचा स्फोट त्याक्षणी झाला नाही तरी सोहळा संपल्यानंतर लगेचच झाला.

गोवा स्वातंत्र्यसैनिक संघटनेचे अध्यक्ष वसंत मळये आणि गोवा स्वातंत्र्यसैनिक संघाचे चंदकांत केंकरे यांनी निवेदकाच्या विधानाला जोरदार आक्षेप घेत सांगितलं की, विली यांना फक्त उपमुख्यमंत्री म्हणावं, पण स्वातंत्र्यसैनिक म्हणू नये. गोव्याच्या स्वातंत्र्यलढ्यात त्यांचं यत्किंचितही योगदान नाही. त्यांना काहीजणांनी लगेच दुजोरा दिला. निवेदकाने माफी मागावी, अशी मागणीही काही संतप्त स्वातंत्र्यसैनिकांनी केली. निवेदकानेही माफी मागण्याची तयारी दर्शवून नमतं घेतलं. पण सर्वांसमोर घडलेला हा मामला विलींनी चांगलाच गंभीरपणे घेतला आणि नंतर पत्रकार परिषदेत बाजू मांडली.

धारवाडच्या कर्नाटक मेडिकल कॉलेजमध्ये शिकत असताना आपण 1942च्या चलेजाव चळवळीत भाग घेतला होता. त्यामुळे मला कारावासही भोगावा लागला आणि आमचं संपूर्ण वर्ष वाया गेलं होतं. 1946 साली मुंबईत निदर्शनं करताना मला गोळी लागली आणि उपचारांसाठी मला सेंट जॉर्ज रुग्णालयात दाखल करण्यात आलं होतं. गोवामुक्तीच्या लढ्यातही मी कुलाब्याला धरणं धरली होती, असा दावा विली यांनी यावेळी केला.

पुरावा हवा तर तुम्ही गोवा विधानसभेचे माजी अध्यक्ष फ्रोलियानो मचाडो यांना विचारू शकता. ते, मी, डॉ. जोजेफ माटिर्न्स आम्ही सर्वजण धारवाडला एकत्र शिकत होतो. डॉ. माटिर्न्स यांचं काही दिवसांपूवीर्च निधन झालं. पण माझ्या सुदैवाने मचाडो हयात आहेत, असं त्यांनी सांगितलं.

स्वातंत्र्यलढ्यात भाग घेतल्याबद्दल तुमच्याजवळ एखादं मानपत्र वा चिन्ह कसं नाही, या प्रश्नावर आपल्या कार्यालयातील डॉक्टरकीच्या प्रमाणपत्रांकडे बोट दाखवत विली म्हणाले, ही आहेत माझी खरी मानपत्रं! सर्जरीतली पदवी मिळाल्यानंतर मी अमेरिका-कॅनडाला जायचं सोडून 1963 साली गोव्यात आलो नि इथल्या रुग्णांची सेवा सुरू केली. स्वातंत्र्यसैनिकाच्या सटिर्फिकेटची मला गरजच पडलेली नाही. कारण त्यांच्याप्रमाणे मला पैसे कमवायचे नाहीत. मी अजून सरकारकडून एक दमडीही स्वीकारलेली नाही. उलट गोवामुक्तीला आज 44 वर्षं उलटूनही स्वातंत्र्यसैनिकांच्या संख्येत वाढच होत चाललीय हे कसं? असा सवाल त्यांनी केला.

पण केवळ गोळी लागली म्हणून विलींना स्वातंत्र्यसैनिक मानायचं का, असा प्रतिप्रश्न एका ज्येष्ठ स्वातंत्र्यसैनिकाने नाव न छापण्याच्या अटीवर केला. गोळी ही केव्हाही व कुठेही लागू शकते. मात्र विली स्वातंत्र्यसैनिक असल्याची नोंद कुठेही नाही वा तसा पुरावाही ते अद्याप देऊ शकलेले नाहीत. मग कशाच्या आधारावर ते स्वातंत्र्यसैनिक झाले? केवळ तोंडी दावे करण्याने काहीच सिद्ध होत नाही, असं त्यांनी सांगितलं.

 
</text>
</doc>
