<doc>
<docno>1145629.cms.txt</docno>
<text>
 
देश-विदेश
समेट सहा जुलैच्या आधीच?
[ Saturday, June 18, 2005  12:09:22 am]


वृत्तसंस्था

नवी दिल्ली : सुमारे 90 हजार कोटींच्या रिलायन्स समूहाचे वारसदार मुकेश आणि अनिल अंबानी समूहावरील प्रभुत्वावरून सुरू असलेला संघर्ष संपुष्टात आणण्यासाठी परस्परांच्या आणखी जवळ आले आहेत.

समूहाच्या विभाजनाची घोषणा धीरूभाई अंबानी यांच्या स्मृतीदिनी, सहा जुलै रोजी करण्याचे त्यांनी जाहीर केले होते. पण रिलायन्सच्या शेअरधारकांच्या वाढत्या दबावामुळे ही घोषणा त्याच्याआधीच होईल, अशी शक्यता आहे. मुकेश आणि अनिल यांनी गेल्या तीन दिवसांत एकत्र बैठक करून विभाजनाच्या आराखड्याला अंतिम रूप देण्याचा प्रयत्न केला आहे.

या आराखड्यानुसार, मुकेश यांच्याकडे रिलायन्स इंडस्ट्रीज आणि आयपीसीएल या कंपन्यांना सूत्रे सोपवण्यात येतील, तर अनिल रिलायन्स इन्फोकॉम, रिलायन्स एनजीर् आणि रिलायन्स कॅपिटलचे प्रमुख असतील. त्यामुळे या कंपन्यांच्या शेअरची वाटणी करण्याबाबतच्या प्रस्तावालाही अंतिम रूप देण्याच्या हालचाली सुरू झाल्या आहेत.

अंबांनींमध्ये समेट झाल्याचे वृत्त आल्यानंतर शेअर बाजारात रिलायन्स इंडस्ट्रीज, रिलायन्स इन्फोकॉम आणि रिलायन्स कॅपिटलच्या किमती वेगाने वाढून त्यांनी नवा उच्चांक नोंदवला.

अंबानी भावडांमधील या वाटणीचा तोडगा आयसीआयसीआयचे अध्यक्ष आणि अंबानी यांचे मित्र के. व्ही. कामत यांनी सुचवला होता. रिलायन्स इंडस्ट्रीज आणि आयपीसीएल या कंपन्यांचे विभाजन करण्याऐवजी त्या कुणा एकाकडे सोपवाव्या, ही सूचनाही त्यांनीच केली होती.

 
</text>
</doc>
