<doc>
<docno>1146210.cms.txt</docno>
<text>
 
संवाद
पंचवीस तासांचा चित्रपटच!
[ Saturday, June 18, 2005  06:28:56 pm]


भवनी भवाई, मिर्च मसाला आणि माया मेमसाब अशा चित्रपटांनी स्वत:ची वेगळी ओळख निर्माण करणारे ख्यातनाम चित्रपट दिग्दर्शक केतन मेहता हेही आता पुन्हा टीव्ही मालिकांच्या दुनियेत उतरताहेत. त्यांची 'टाइमबॉम्ब 9/11' ही मालिका झी टीव्हीवर सुरू होतेय. हा 25 तासांचा चित्रपटच आहे, असे ते ठामपणे सांगतात. मालिकांच्या टीआरपी आदी रूढ समीकरणांच्या चाकोरीतून माझ्या या 'अपत्या'कडे पाहू नका, असा त्यांचा आग्रह आहे.

' ही कथा आहे, एका दिवसाची! जीवन-मरणाच्या प्रश्नामधील धूसर रेषेची... साठा उत्तरी सुफळ संपूर्ण न होणारी. सध्याच्या परिस्थितीत हा मुद्दा केवळ एका कुटंुबाचा, शहराचा, राज्याचा किंवा देशाचा नाहीए. जगातला दहशतवाद, आण्विक आणि रासायनिक युद्धाचा धोका हे सारंच भयावह आहे. एखादा बॉम्ब तुमच्या आयुष्याचा कधी वेध घेईल आणि होत्याचं नव्हतं होईल, हे कोणीही सांगू शकणार नाही... या विचाराचा धागा पकडून 'टाइमबॉम्ब 9/11' ही संकल्पना मांडली आहे,' ख्यातनाम दिग्दर्शक केतन मेहता आपल्या आगामी प्रोजेक्टबद्दल सांगत असतात.

' रायझिंग'मधून काहीसा मोकळा होतोय न होतोय, इतक्यात 'झी नेटवर्क'चे प्रमुख सुभाषचंद गोयल यांचा फोन खणखणला. 'ग्लोबलाइज्ड इश्यू'वर सखोल मनोरंजनपर मालिका करण्याचा प्रस्ताव मांडला. त्यामध्ये एका वैश्विक प्रश्नाचा ऊहापोह करण्याची शक्यता असल्यामुळे ही मालिका करण्यासाठी पुढाकार घेतला. केवळ मनोरंजन नाही, तर शारीरिक, मानसिक, बौद्धिक आणि आत्मिक पातळीवर असणाऱ्या द्वंद्वाचं हे समरगीत आहे.'

' ओसामा बिन लादेनच्या हल्ल्याने अमेरिकेप्रमाणेच अवघ्या विश्वालाही एका वळणावर आणून ठेवलंय. त्या घटनेच्या कॅनव्हासवर चित्र रेखाटण्याचा केलेला हा प्रयत्न आहे.' असं सांगून केतन मेहता मोकळे होतात.

' केवळ एक मालिका म्हणून याकडे पाहिलेलं नाही. हा माझा पंचवीस तासांचा सिनेमा आहे. सिनेमामध्ये असणारं दोन-अडीच तासाचं बंधन इथे नाही, इतकंच! म्हणून या प्रोजेक्टकडे टीआरपीच्या दृष्टिकोनातून पाहता येणार नाही. इथल्या रूढ समीकरणांच्या चाकोरीतून माझ्या या 'अपत्या'कडे पाहू नका,' असं केतन मेहता वारंवार सांगत असतात.

संसदेवरील हल्ला किंवा भारतीय समस्येशी जवळीक साधणारा प्रश्न का हाताळला नाही, असं विचारता क्षणी केतन मेहता उद्गारतात की, एखाद्या ठराविक गोष्टींपर्यंत मर्यादित असणारा प्रश्न हाताळण्यापेक्षा निश्चितच व्यापक प्रश्नावर काम करण्यात एक आगळीवेगळी एक्साइटमेण्ट होती. त्यामुळे या मालिकेसाठी कास्टिंग करताना खूप काळजी घेतली. केवळ त्यांच्यामध्ये त्या व्यक्तिरेखेच्या अर्काचा अंश शोधला आणि त्यांना एक वेगळा चेहरा देण्याचा प्रयत्न केला, इतकंच!

असं साधंसोप्पं विधान करताना केतन मेहता यांची दूरदृष्टी दिसते. सध्या फेमस असलेला 'सुजल' म्हणजेच राजीव खंडेलवाल, 'व्हर्लपूल' आणि इतर अनेक जाहिरातीतून गेली सहा वर्षं अॅडर्वल्डमधून चमकणारी 'मम्मी का मॅजिक'वाली अमृता सलुजा-रायचंद आणि 'क्यूँ की साँस भी कभी बहु थी'मधला 'अंश' म्हणजे आकाशदीप, 'हजारों ख्वाइशें ऐसी'मधला 'केके' ही गँग आहे, असं सांगताना त्यांच्या नजरेत विश्वास असतो. या मालिकेची कतीर्सवतीर् प्रोड्युसर आहे ती 'माया' मेमसाब 'दीपा मेहता'. आता केतनच्या कामात आपण खांद्याला खांदा लावून स्क्रिप्ट, दिग्दर्शन आणि इतर कॅमेऱ्यामागील कामामध्ये इण्टरेस्ट जपण्याचा प्रयत्न करणार असल्याचं दीपा साहीने आवर्जून नमूद केलं.

आता या मालिकेसोबत केतन मेहता यांचं लक्ष लागलंय ते आगामी 'रायझिंग'कडे! आमिर खानसोबत राणी मुखजीर् आणि अमिशा पटेल यांची अनोखी केमिस्ट्री आणि केतन मेहता यांचा स्पेशल टच अनुभवायला मिळेल तो 12 ऑगस्टला. आणखी तीन स्क्रिप्ट्सवर सध्या काम सुरू आहे. तिन्ही फिल्म्स वेगवेगळ्या धाटणीच्या आहेत. पण अद्याप त्यांचं टायटल सुचलेलं नाही. तोपर्यंत या पंचवीस तासाच्या अनोख्या चित्रपटात स्वत:चं मन रमवण्यात केतन मेहता गुंग झालेत.

अमित भंडारी

 
</text>
</doc>
