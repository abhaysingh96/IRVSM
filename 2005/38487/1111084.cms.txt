<doc>
<docno>1111084.cms.txt</docno>
<text>
 
देश-विदेश
उमा भारती-अडवाणी भेट
[ Sunday, May 15, 2005  11:48:41 pm]


वृत्तसंस्था

नवी दिल्ली : 'मला पक्षातील कोणतेही पद नको; मला फक्त पक्षासाठी काम करायचे आहे' म्हणत रविवारी उमा भारती दिल्लीत पोहोचल्या आणि भाजपचे अध्यक्ष लालकृष्ण अडवाणी यांच्याशी दोन तास बोलल्या! भारती यांचे खंदे विरोधक आणि मध्यप्रदेश भाजपचे नवे प्रदेशाध्यक्ष शिवराजसिंग चौहानही त्यावेळी अडवाणींसोबत होते.

मात्र, 'अमरकंटकचे अनुभव मी अडवाणीजींना सांगितले', असे वार्ताहरांना भेटीनंतर सांगून उमा भारती यांनी 'सस्पेन्स' कायम ठेवला. मध्यप्रदेशच्या मुख्यमंत्री, मग 10 नोव्हेंबररोजी भारतीय जनता पक्षाच्या पदाधिकारी बैठकीत झालेल्या खडाजंगीनंतर 'बिगडी/बिछडी हुई बेटी' आणि पुढे अमरकंटक येथे अध्यात्मसाधना करणारी संन्यासिनी अशा भूमिका गेल्या वर्षभरात केलेल्या भारती यांना आता कुठला 'रोल' मिळणार, याची उत्कंठा या विधानांनी वाढली आहे. भेटीपूवीर् दिल्लीतील पत्रकारांशी बोलताना त्या खूपच निवळलेल्या दिसल्या. अगदी खंदे विरोधक शिवराजसिंग चौहान यांची प्रदेशाध्यक्षपदी झालेली नियुक्तीही 'मला आधी विचारूनच झाली होती', असे सुहास्यवदनाने सांगत त्यांनी पत्रकारांना गारेगार केले!

पक्षाध्यक्ष अडवाणी यांनी उमा भारती यांच्याशी वागण्याचा मार्ग आखला आहे, असा निर्वाळा भाजपचे सरचिटणीस अरुण जेटली यांनी दिला होता, तो बहुधा या भेटीत खरा ठरला.

मात्र, भारती-अडवाणी चर्चा होण्याचाच अवकाश असताना तिकडे ग्वाल्हेरमध्ये, 'भारती यांना पक्षात महत्त्वाची जबाबदारी दिली जाईल', असे माजी केंदीय मंत्री आणि ज्येष्ठ भाजपनेते विक्रम वर्मा यांनी रविवारी सायंकाळी वार्ताहरांना सांगितले होते. तशी सुवार्ता भारती यांनी तरी दिली नाही.

 
</text>
</doc>
