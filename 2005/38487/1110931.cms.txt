<doc>
<docno>1110931.cms.txt</docno>
<text>
 
महामुंबई
पाकिस्तानी वकिलांसाठी आजही मुंबई हायकोर्टाचे निकाल महत्त्वाचे!
[ Sunday, May 15, 2005  08:49:49 pm]


म. टा. प्रतिनिधी

मुंबई : स्वातंत्र्याच्या 58 वर्षाच्या कालावधीनंतरही पाकिस्तानची वकील मंडळी आजही तेथील न्यायालयांपुढे युक्तिवाद करताना बऱ्याचदा मुंबई हायकोर्टाने दिलेल्या निर्णयांचा हवाला देतात. त्यात प्रामुख्याने कंपन्यांविषयीच्या निकालांना अधिक प्राधान्य असून दोन्ही देशातील कायदे 80 टक्के समान आहेत, असे मुंबईत आलेल्या पाकिस्तान बार कौन्सिल शिष्टमंडळाचे प्रमुख हमीद खान यांनी सांगितले.

पाकिस्तानी बार कौन्सिलचे 10 सदस्यांचे शिष्टमंडळ मुंबईत आले असून त्यांनी शनिवारी मुंबई हायकोर्टाला भेट दिली. त्यावेळी स्वातंत्र्यपूर्व काळातील जुन्या आठवणींना उजाळा देण्यात आला. हायकोर्टातील न्यायालय कक्ष, न्यायमूतीर्ंचे ग्रंथालय यांना या शिष्टमंडळाने भेटी दिल्या. पाकिस्तानचे संस्थापक मोहम्मद अली जिना हे मुंबई हायकोर्टाच्या ज्या बार रुममध्ये बसत असत, त्याला या शिष्टमंडळाने भेट दिली असता क्षणभर ते नि:शब्द झाले. हमीद खान हे पाकिस्तानी बार कौन्सिलचे उपाध्यक्ष आहेत.

पाकिस्तान आणि भारतातील न्याययंत्रणेत बरेच साम्य असले तरी, दुदैर्वाने पाकमध्येे लोकशाहीची पाळेपुळे अद्याप नीट रोवली गेलेली नाहीत. त्यामुळेच भारतात जो खुलेपणा न्याययंत्रणेत आहे, तो पाकमधील न्याययंत्रणेत नसल्याची कबुली अनौपचारिकरित्या बोलताना हमीद खान यांनी दिली.

मुंबई हायकोर्टातील अॅडव्होकेटस् असोसिएशन ऑफ वेस्टर्न इंडियाचे (आवी) अध्यक्ष बाळकृष्ण जोशी व बार कौन्सिल ऑफ महाराष्ट्र अॅण्ड गोवाचे अध्यक्ष अॅड. सुरेशचंद भोसले यांनी या पाकिस्तानी वकिलांच्या शिष्टमंडळाचे स्वागत करून त्यांना पाहुणचार दिला. बार कौन्सिल ऑफ इंडियावर महाराष्ट्रातून गेलेले प्रतिनिधी अॅड. राजेंद रघुवंशी यांनी यावेळी प्रास्ताविक केले. हायकोर्टाचे ज्येष्ठ न्या. अजित शहा, न्या. रंजना देसाई यांनीही या पाहुण्यांशी उभयदेशातील न्याययंत्रणेबाबत चर्चा केली.

मुंबई हायकोर्टाच्या इमारतीला 125 वषेर् पूर्ण झाल्यानिमित्त काढण्यात आलेल्या स्मरणिकांच्या प्रती या सदस्यांना भेट देण्यात आल्या. मुख्य न्या. दलवीर भंडारी यांनीही या शिष्टमंडळाच्या सदस्यांशी सुमारे तासभर चर्चा केली. पाकिस्तानी बार कौन्सिलने बार कौन्सिल ऑफ इंडियाच्या शिष्टमंडळाला पाकिस्तानला भेट देण्याचे आमंत्रण दिले असून जुलै अथवा ऑगस्टमध्ये भारतीय शिष्टमंडळ पाकला जाण्याची शक्यता असल्याची माहिती अॅड. रघुवंशी यांनी यावेळी दिली.

पाकिस्तानी बार कौन्सिलच्या शिष्टमंडळाला बार कौन्सिल ऑफ इंडियाने भारत भेटीचे निमंत्रण दिल्याने ते येथे आले आहेत.आतापर्यंत त्यांनी दिल्ली, पंजाब, हिमाचल प्रदेश ,अजमेर येथे भेट दिली असून 18 मे रोजी गोवा भेटीने त्यांचा हा दौरा पूर्ण होणार आहे.

 
</text>
</doc>
