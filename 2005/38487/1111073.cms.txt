<doc>
<docno>1111073.cms.txt</docno>
<text>
 
महाराष्ट्र
युती सत्तेत आल्यास वीज मोफतच!
[ Sunday, May 15, 2005  11:43:13 pm]


म. टा. प्रतिनिधी

पुणे : राज्यात शिवसेना भाजप युतीचे सरकार पुन्हा सत्तेवर आल्यास शेतकऱ्यांना मोफत वीज देणे शक्य असल्याचा दावा विरोधी पक्षनेते नारायण राणे यांनी रविवारी येथे पत्रकार परिषदेत केला. आम्ही सत्तेवर असताना भदावती, रिलायन्ससारख्या चार वीजनिमिर्ती केंदांचे एमओयू तयार केले होते. त्यावेळी 700 मेगावॉट लोडशेडिंग होते. या प्रकल्पातून 3200 मेगावॉट विजनिमिर्ती करण्याचे ठरले होते. मात्र, नंतर काँग्रेस सरकारने त्याचा पाठपुरावा केला नसल्याचा आरोप करून राणे म्हणाले की, सध्याची वीज गळती 10 टक्क्यांनी कमी केली तरी वीज मंडळाचे 1600 कोटी रुपये वाचतील आणि राज्याच्या अर्थसंकल्पातून 400 कोटी सहज उपलब्ध करता येतील. शेतकऱ्यांना मोफत वीज देणे शक्य आहे, मात्र तशी इच्छाशक्ती सरकारकडे नाही. सत्तेवर आल्यास आम्ही मोफत वीज देऊ.

वीज, पाण्याच्या तीव्र टंचाईबरोबरच राज्यात कायदा सुव्यवस्थेचा प्रश्न निर्माण झाल्याने सरकारला सत्तेवर राहण्याचा नैतिक अधिकार नसल्याचा आरोप करून या पार्श्वभूमीवर रविवारपासून पुण्यातून राज्याच्या दौरा सुरू केल्याची माहितीही त्यांनी दिली. विदर्भ, मराठवाडा, पश्चिम महाराष्ट्र या क्रमाने होणारा हा दौरा एक जूनपर्यंत चालणार आहे. लोडशेडिंगमुळे जनता होरपळते आहे. सरकार आठ ते दहा तासांचे लोडशेडिंग होत असल्याचे सांगत असले तरी ग्रामीण भागात 19 तास वीज नसते. त्यामुळे विहिरीत पाणी असूनही शेतकऱ्यांना ते देता येत नाही. शहरातील व्यावसायिकांनाही याचा फटका बसला असून राज्याच्या उत्पन्नावरही परिणाम झाला आहे. गेल्या काही वर्षांत नवीन वीज निर्माण झाली नाही. काँग्रेसच्या अंतर्गत राजकारणामुळे एन्रॉन बंद पडल्याचा आरोप त्यांनी केला.

 
</text>
</doc>
