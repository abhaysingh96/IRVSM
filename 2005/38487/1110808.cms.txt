<doc>
<docno>1110808.cms.txt</docno>
<text>
 
महामुंबई: मुंबई टाइम्स
मुंबईचे जावई आता डोंबिवलीतही भाई
[ Sunday, May 15, 2005  05:44:42 pm]


मनोज पांडे

उत्तर प्रदेश, बिहारी मंडळी पोटासाठी फेरीवाले बनली. त्यांना दुखवणं मुंबई महापालिकेला जमलंच नाही. पण पन्नास किलोमीटर लांब डोंबिवलीतही परिस्थिती वेगळी नाही. फरक एवढाच, की मुंबईत ते फेरीवाल्यांच्या बरोबरीने व्यवसाय, राजकारण सर्वच क्षेत्रात पसरले. मुंबईचे जावई बनलेले हे लोक आता डोंबिवलीत रस्त्यावरील भाईगिरीच्या मार्गाने गल्लोगल्लीत पसरू पाहत आहेत.

डोंबिवली रेल्वे स्टेशनपासून गोग्रासवाडीपर्यंत रस्तोरस्ती पसरलेल्या फेरीवाल्यांवर त्यांची भाईगिरी चालते. या मोजक्या उत्तर भारतीय भाईंची नावंही भोजपुरी चित्रपटात शोभतील अशीच. हेमचंद- प्रेमचंद, चनवा, बलवा, मनवा अर्थात, त्यांना साथ द्यायला एरियाप्रमाणे महेश, संदीप असे मराठी भाई लोक आहेतही. पण त्यांची मध्यमवगीर्य जनतेला झळ पोहोचण्याची शक्यता कमीच. कारण रस्त्यावर बसून टोपलीत-हातगाडीवर भाजीपाला, फळं, वस्तू विकणाऱ्या मामा- मावशींवर त्यांचा वचक आहे.

डोंबिवली रेल्वे स्टेशन परिसरात फेरीवाल्यांना बसायचं असेल, तर महापालिका, पोलिस परवानगीआधी हेमचंद-प्रेमचंद यांची परमिशन मस्ट. महापालिका ते कस्तुरी प्लाझा परिसरातील सोमवार बाजारात तर पन्नास रुपयाप्रमाणे आठ-दहा हजारांची वसुली चालते. वर उल्लेख केलेल्या भाई लोकांनीच रेल्वे स्टेशन, मानपाडा रोड, फडके रोड, गोग्रासवाडी, अशी विभागणीही केली आहे.

रिक्षाचालक आणि फेरीवाल्यांमधील मारामारी, गोग्रासवाडीत बेंबीच्या देठापासून ओरडणाऱ्या फेरीवाल्यांचा विशेषत: शाळकरी विद्याथिर्नींना होणारा त्रास, महापालिका मंडईतील वॉचमनला केलेली जबर मारहाण आणि डवलीच्या पुलावर याच भाई लोकांनी केलेली आरक्षणं, अशा अनेक प्रसंगातून परप्रांतीय फेरीवाल्यांची भाईगिरी, अरेरावी चालू आहे. यातील अनेक प्रकरणं रस्त्यावरच सेटल होत असल्याने पोलिसात तक्रारी नाहीत. पण पोलिसांची, महापालिकेची आणि सर्वच पक्षांची अनास्था याला कारणीभूत आहे. नाही म्हणायला, शिवसेनेच्या महिला आघाडीने मध्यंतरी मोर्चा काढला होता. पोलिस तक्रारी, कारवाई होऊ शकत नाही, म्हणून हा विषय गंभीर नाही असं आपण कसं म्हणू शकतो, असा इथल्या सर्वसामान्यांचा सवाल आहे. यातूनच उद्याचे होतकरू गुन्हेगार तयार होऊ शकतात, याकडेही लक्ष वेधलं जात आहे.

 
</text>
</doc>
