<doc>
<docno>1110809.cms.txt</docno>
<text>
 
महामुंबई: मुंबई टाइम्स
भक्तीचा मोबाइल मार्ग!
[ Sunday, May 15, 2005  05:46:01 pm]


अमित भंडारी

आताच्या इन्स्टण्ट युगात भक्तीचा मार्गही क्वीक बाइट असला तर त्यात नवल ते काय? आतापर्यंत अभिषेक आणि पूजेची नोंदणी इण्टरनेटवर करण्याचा ऑप्शनही खुला झालाय. निरनिराळ्या देवस्थानांच्या वेबसाइट्सच्या हिट्समध्येही दिवसागणिक वाढ होत असल्याचं स्पष्ट झालंय, पण आता दररोज सकाळच्या घाईत लोकलच्या गदीर्त, बसच्या रांगेत किंवा स्वत:च्या गाडीत बसल्याबसल्या देवाची करुणा भाकणंही शक्य होणार आहे. तुमच्या मोबाइलवरून देवाची पूजा करण्याचं नवं तंत्र आता आलं आहे.

जगाच्या पाठीवर कुठेही गेलो, की आपल्या देवाची प्रतिमा आपल्यासोबत असेल आणि पाहिजे त्या वेळी पूजाअर्चा करता यावी, यासाठी मौज डॉट कॉमने हा पर्याय खुला केला आहे. ही पूजा केवळ तांत्रिक औपचारिकता नसावी, असाही प्रयत्न त्यात करण्यात आला आहे. अगदी सुरुवातीला आरती सुरू होऊन दिवा पेटतो आणि आपल्याला दुर्वा-फुलं वाहण्याची संधी मिळते. त्यानंतर मोदक नैवेद्य दाखवून षोडशोपचार पूजा पूर्ण होते. अर्थात, हे सगळं मोबाइलवर! या सगळ्यासाठी तुमच्या मोबाइलवरील कमाण्ड्सचा वापर करायचाय! गणपतीच्या बाबतीत, एक नंबरची की दाबली की दिवा पेटतो, 2 वर दुर्वा अर्पण, 3 म्हणजे फुलं वाहणं, 4 दाबल्यावर मोदक नैवेद्य, 5 नंबरची की दाबल्यावर घंटानाद, 6 नंबर दाबल्यावर आरती... अशा प्रकारे ही पूर्जा पूर्ण होते. प्रत्येक देवानुसार या कीज बदलल्या जातात.

गणपती, लक्ष्मी, हनुमान, दुर्गा, शंकर, राम, लक्ष्मी, सरस्वती, साईबाबा, गुरुनानक, येशूख्रिस्तापासून वेगवेगळ्या देवदेवतांची छायाचित्रं तुम्ही डाऊनलोड करण्याची त्यावर सोय असते आणि त्यानंतर तुमच्या कोडनुसार देवता मोबाइलच्या स्क्रीनसेव्हरवर विराजमान होतात. मोबाइलवर एकदाच 60 रुपयांची दक्षिणा दिली की, लाइफटाइम पूजेची सोय होते. पुढच्या सगळ्या पूजा या विनादक्षिणा करता येतात. मात्र दक्षिणा मोबाइल बिलातून वळती केली जाते.

यासंदर्भात अधिक माहिती देताना, मौज डॉट कॉमचे सीओओ अरूण गुप्ता म्हणाले की, आजच्या धकाधकीच्या जीवनात भक्तीमार्गापासून दुरावले जाण्याची शक्यता आहे. अशावेळी दररोजच्या वापरातील वस्तूंना स्पिरिच्युअल टच देण्याचा प्रकार केला तर मोबाइलशिवाय दुसरा पर्याय नाही आणि त्यामुळे मोबाइलवर हा भक्तीचा राजमार्ग देण्याचा पर्याय आम्ही निवडला.

 
</text>
</doc>
