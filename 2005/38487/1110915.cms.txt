<doc>
<docno>1110915.cms.txt</docno>
<text>
 
देश-विदेश
जवान और आवाम, अमन है मुकाम...
[ Sunday, May 15, 2005  08:21:59 pm]


म. टा. प्रतिनिधी

बारामुल्ला : 'जवान और आवाम, अमन है मुकाम, फौज और आवाम एक है, हमारे इरादे नेक है! अमन और खुशहाली का पैगाम मिलकर देंगे फौज और आवाम!'

मनाची पकड घेणारी अशी वाक्ये लिहिलेली होर्डिंग्ज नियंत्रण रेषेकडे कूच करताना अधिकाधिक संख्येनं भेटत जातात. सामान्य जनतेपासून लांब न राहता त्यांच्या समस्यांना भिडण्यासाठी भारतीय सैन्याने सुरू केलेल्या 'ऑपरेशन सद्भावना'मुळे खरोखरच सैन्य आणि सामान्य जनता यांच्यातील संबंध सुधारण्याच्या वाटेवर आहेत.

सीमारेषेवरून गावांमध्ये उतरावे लागल्याने सैन्याला अनेक समस्यांना सामोरे जावे लागते. गावकऱ्याचा विश्वास मिळवण्यासाठी झटावे लागते. केवळ दहशतवाद हाच शत्रू मानून लढणे आता अशक्य आहे, असे मत डॅगर डिव्हिजनचे बारामुल्ला येथील डेप्युटी डिओसी ब्रिगेडियर सुबोध यांनी मांडले. सरकारनेही दहशतवादाचा सामना करतानाच बेकारी दूर करण्यासाठी प्रयत्न करावेत. असं झाल्यास दहशतवाद आपोआपच दूर होईल, असे सुबोध यांना वाटते.

सामान्यांचा विश्वास मिळवण्यासाठी भारतीय सैन्याने हेल्पलाईन्स सुरू केल्या आहेत. सैन्याशी थेट बातचीत जनतेसाठी जीवघेणी ठरू शकते, याची जाणीव ठेवून फोन करण्याचे आवाहन केले जात आहे. याचा फायदा होत आहे. मात्र, एकमेकांवर सूड उगवण्यासाठी काही लोक हेल्पलाईनचा उपयोग करताता हे लक्षात आले आहे.

दहशतवाद्यांना गावकऱ्यांचा पाठिंबा केवळ भीतीमुळे आणि बेकारीमुळेच असून तोही आता कमी होत चालल्याची प्रतिक्रिया ब्रिगेडियर सुबोध यांनी व्यक्त केली. ऑपरेशन सद्भावनाच्या माध्यमातून हळूहळू या भागातील मुलांसाठी शाळा, तरुण मुली व महिलांसाठी व्यवसाय प्रशिक्षण या माध्यमांतून हे प्रश्ान् सोडवण्यासाचा प्रयत्न भारतीय सैन्य आपल्या परीने करत आहे. परंतु सरकारनेही विकासावर अधिक भर दिला तर गावांमधून सैन्य पुन्हा सीमेवर परतण्यास वेळ लागणार नाही, अशी आशा त्यांनी व्यक्त केली.

 
</text>
</doc>
