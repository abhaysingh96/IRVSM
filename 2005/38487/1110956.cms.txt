<doc>
<docno>1110956.cms.txt</docno>
<text>
 
क्रीडा
फत्ते-ए-द.आफ्रिका
[ Sunday, May 15, 2005  09:22:09 pm]


वृत्तसंस्था

पोर्ट ऑफ स्पेन, त्रिनिदाद : दक्षिण आफ्रिकेने यजमान वेस्ट इंडीजचा चौथ्या झटपट क्रिकेट सामन्यात 6 गडी आणि 19 चेंडू राखून पराभव केला आणि मालिकेत 4-0 अशी आघाडी घेतली.

अॅशवेल प्रिन्स, जस्टीन केम्प या चौथ्या जोडीने 132 धावांची भागी करून पाहुण्यांचा विजय सुकर केला. प्रिन्सने नाबाद 89 धावा केल्या, त्या 117 चेंडूत, सहा चौकारांनिशी. दक्षिण आफ्रिकेपुढे आव्हान होते ते 232 धावांचे पण 61 धावातच त्यांचे तीन खंदे वीर पॅव्हेलियनमध्ये परतले, पण नंतर प्रिन्स, केम्प यांनी शतकी भागी करून संघाचे तारू सुखरूप किनाऱ्याला लावले.

त्याआधी वेस्ट इंडीजने 50 षटकात 8 बाद 231 अशी मजल मारली ती सरवान, चंदरपॉल यांच्या अर्धशतकी भागीमुळे. चंदरपॉलला 30व्या षटकात हॉलकडून जीवदान लाभले ते 29 धावांवर. त्याने मग नाबाद 85 धावा फटकावल्या. सरवानने 77 चेंडूत 48 धावा केल्या त्या तीन चौकारांसह.

लाराने 22 धावा केल्यावर नेलने त्याचा अडसर दूर केला. लाराने सरवानसह 45 धावांची भर घातली. कसोटी तसेच झटपट क्रिकेट कसोटी मालिकेतही नेलने लाराला वारंवार बाद केले आहे. मखाय एनटिनीने सामन्यात तीन मोहरे तर मालिकेत दहा मोहरे टिपले आहेत.

धावफलक : वेस्ट इंडीज 50 षटकात 8 बाद 231 (रामनेश सरवान 48, ब्रायन लारा 22, शिवनरीन चंदरपॉल नाबाद 85, ब्रावो 28, एनटिनी 8-1-34-3) पराभूत वि. दक्षिण आफ्रिका 46.5 षटकात 4 बाद 232 (प्रिन्स नाबाद 89, जस्टीन केम्प 65, ब्रॅडशॉ 8-0-43-2).

 
</text>
</doc>
