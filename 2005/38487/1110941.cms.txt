<doc>
<docno>1110941.cms.txt</docno>
<text>
 
महामुंबई
भौतिकशास्त्रातील भरारीला नवा वेध
[ Sunday, May 15, 2005  08:54:22 pm]


म. टा. प्रतिनिधी

मुंबई : न्यूट्रिनो कणांवरील संशोधनाचा 500 कोटी रुपयांचा महत्त्वाकांक्षी प्रकल्प भारताने उभारला, तर भारतात मूलभूत विज्ञानातील संशोधनाची संस्कृती बहरेल आणि भौतिकशास्त्रातील भारताच्या भरारीचा तो नवा वेध ठरेल, असा विश्वास विज्ञान जगताला वाटतो. या प्रकल्पात भौतिकशास्त्रातील शास्त्रज्ञ, इंजीनीअर्स, भूगर्भतज्ज्ञ अशा अनेक संशोधकांचा सहभाग असल्याने त्याचे महत्त्व नक्कीच मोठे असेल.

या प्रकल्पाची टीआयएफआरमधील धुरा वाहणारे प्रा. नाबा मोंडल यांनी सांगितले की, कोलारच्या सोन्याच्या खाणींमध्ये 1965 साली वातावरणातील न्यूट्रिनो कणांचा शोध लागला होता. साठ- सत्तरच्या दशकात टीआयएफआरने याकामी संशोधन केले होते. कोलार खाणी बंद झाल्यानंतर संशोधन थांबले. अलीकडच्या काळात पुन्हा एकदा या विषयात रुची जागृत झाली असून त्यासाठी आवश्यक असलेल्या प्रयोगशाळा उभारण्यासाठी दोन पर्यायही निवडण्यात आले आहेत. दाजिर्लिंगजवळ रामम्् येथील डोंगरात किंवा मदुमलाईच्या जंगलात मसिनागुडी येथे डोंगराच्या गाभ्यामध्ये असे केंद उभारले जाईल. त्यात लोखंड आणि काच यांचे आवरण असलेला एक डिटेक्टर उभारण्यात येईल. न्यूट्रिनोंचा प्रवास कसा होईल, त्याचा आलेख या डिटेक्टरवर उमटेल. हा डिटेक्टर उभारणे हे इंजीनीअरींग क्षेत्रासाठी मोठे आव्हान असेल.

डोंगराच्या तळाशी भूपृष्ठापासून दोन किलोमीटर खोलवर ही प्रयोगशाळा उभारली जाईल. प्रयोगशाळेसाठी लागणाऱ्या लोखंडासाठी 200 कोटी रुपये आणि डिटेक्टरसाठी 200 कोटी रुपये लागतील. 10 ते 15 वर्षात पहिल्या टप्प्यात वैश्विक किरणांमधून येणाऱ्या न्यूट्रिनोंवर संशोधन केले जाईल. दुसऱ्या टप्प्यात आंतरराष्ट्रीय सहकार्य मिळाल्यावर जपान किंवा स्वीत्झर्लंड इथे तयार केलेले न्यूट्रिनो कण भारताच्या दिशेने पाठवले जातील.

मोंडल यांनी सांगितले की, भौतिकशास्त्रात या संशोधनाला अमर्याद मूल्य असून मेडिकल इमेजिंगसारख्या क्षेत्रात त्याचा उपयोग होऊ शकतो. अर्थात मूलभूत संशोधनात केवळ उपयोगावर लक्ष ठेवून संशोधन करता येत नाही.देशात मूलभूत विज्ञानाच्या संशोधनाची संस्कृती रुजेल आणि भारताचे नाव भौतिकशास्त्रात एका मोठ्या पंक्तीत जाईल, हा त्याचा सर्वात मोठा लाभ असेल.

 
</text>
</doc>
