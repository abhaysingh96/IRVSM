<doc>
<docno>1110842.cms.txt</docno>
<text>
 
अग्रलेख
बुडत्याचा पाय...
[ Sunday, May 15, 2005  07:19:27 pm]


भारतीय जनता पक्षाच्या नेतृत्वाखालील राष्ट्रीय लोकशाही आघाडीची सध्याची अवस्था 'बुडत्याचा पाय खोलात' म्हणतात, तशी झाली आहे.

वर्षापूर्वी झालेल्या लोकसभा निवडणुकांपूर्वी ही आघाडी जोरात होती आणि काँग्रेसने जशी तीन दशके अबाधित सत्ता गाजवली, तसेच आता आणखी काही दशके आपल्याला सत्तेवरून हलवण्याची कुणाची हिम्मत नाही, असे भाजपचे अर्ध्या हळकुंडाने पिवळे झालेले दिल्लीतले आणि गल्लीतले पुढारी सांगत असत. पण त्यांना धक्का देण्याची केवळ हिंमतच जनतेने दाखवली असे नव्हे, तर त्यांना सत्तेच्या खुचीर्तून दाणकन् जमिनीवर आदळण्याचे कर्तृत्वही करून दाखवले. तेव्हापासून रालोआ आणि भाजपचे प्रत्येक पाऊल चुकू लागले.

झारखंडचा अपवाद वगळता, या पक्षाला एखादेही छोटे यश मिळवता आले नाही. इंजिनात बिघाड झालेले विमान खाली येऊ लागते, तेव्हा ते कमालीच्या वेगाने जमिनीवर 'नोज डाइव्ह' घेते. रालोआचे तेच झाले. त्यामुळे एके काळी संसदीय कामकाज सुरळीतच झाले पाहिजे, असा आग्रह धरणाऱ्या भाजपचे सदस्य अधिवेशनात काही ना काही निमित्ताने गोंधळ घालू लागले.

कधी 'दागी मंत्री' तर कधी लालू प्रसाद, अशा निमित्ताने संसदेचे काम बंद पाडण्यात आणि त्याचे समर्थन करण्यातच रालोआच्या नेत्यांची शक्ती खर्च होऊ लागल्याने काँग्रेस आणि भाजपमध्ये फरक तो काय, असा प्रश्न जनतेला पडू लागला. अशा तऱ्हेने दररोज खच्चीकरण होत चाललेल्या रालोआला एकाच आठवड्यात दोन जबरदस्त दणक्यांना तोंड द्यावे लागले.

चार वर्षांपूर्वी गाजलेल्या तहलका प्रकरणाची चौकशी करण्यासाठी नेमलेल्या न्या. फुकन यांच्या आयोगाने तेव्हाचे संरक्षणमंत्री जॉर्ज फर्नांडिस यांना 'क्लिन चिट' दिल्याने विरोधकांना थोडे हायसे वाटू लागले होते. पण त्याच काळात न्या. फुकन यांना संरक्षण खात्याने खास विमान दिल्याचे उघडकीस आले आणि त्याचे स्पष्टीकरण करता करता जॉर्ज व भाजपच्या नाकी नऊ आले.

चौकशी करणाऱ्याला अशा सवलती देणे हा त्याच्यावर अप्रत्यक्ष दबावच. त्यामुळे तसे करणे नि:पक्ष चौकशीच्या तत्त्वाला हरताळ फासणे ठरते. त्याबद्दल देशभर टीका झाली आणि रालोआचे हसे झाले. पण प्रकरण तेवढ्यावर संपले नाही. हा अहवाल लोकसभेपुढे येताच संरक्षणमंत्री प्रणव मुकजीर् यांनी अहवाल अपूर्ण असल्याचे सांगून तो फेटाळला.

न्या. फुकन यांची नेमणूक तेव्हाच्या रालोआ सरकारने केली होती. गेले 47 महिने चौकशीचे काम चालू होते. इतका काळ चौकशी करूनही खुद्द आयोगानेच चौकशी अपूर्ण असल्याचे अहवालात मान्य केले. न्या. फुकन यांच्या आधी न्या. व्यंकटस्वामी चौकशी करत होते. पण त्यांनी 2002 मध्येच राजीनामा दिला. ज्या प्रश्नाकडे साऱ्या देशाचे लक्ष लागून राहिले, त्या प्रकरणाची चौकशीच चार वर्षे चालू राहावी आणि नंतर आयोगाने केवळ 41 पानांचा आणि तोही 'अपूर्ण' अहवाल सादर करावा, ही 'चौकशी' या संकल्पनेचीच विटंबना ठरते.

एका सरकारने नेमलेल्या चौकशी आयोगाचा अहवालच पुढील सरकारने फेटाळून लावण्याची भारतीय संसदीय इतिहासातील ही बहुदा पहिलीच वेळ असावी. आता तहलका प्रकरणाचे काय होणार, हा प्रश्नच आहे. अर्थात या विषयावर काही प्रकरणे न्यायप्रविष्ट आहेत. त्यांचा निकाल लागेल, तेव्हा संपूर्ण प्रकरणाची उकल होऊ शकेल. पण सध्या तरी जॉर्ज फर्नांडिस यांना शांत झोप मिळण्याची शक्यता नाही. असो.

न्या. फुकन यांचा अहवाल अव्हेरला गेला, तेव्हाच अर्थमंत्री पी. चिदम्बरम यांनी मुंबईच्या संेटॉर हॉटेल विक्री व्यवहारांची चौकशी करण्याचे जाहीर करून भाजपचे 'स्वच्छ' चारित्र्याचे निर्गंुतवणूकमंत्री अरुण शौरी यांच्या तोंडचे पाणीही पळवले. सेंटॉर हॉटेलची विक्री ज्या पद्धतीने झाली, त्यावरून हॉटेलच्या मुदपाकखान्यात बरेच काही शिजले, असे मानायला जागा आहे.

सरकारी यंत्रणांच्या अधीन नसलेल्या 'कॅग'ने या व्यवहारावर ताशेरे झाडल्यानंतर त्याची चौकशी करणे सरकारला क्रमप्राप्तच होते. ही नव्याने चौकशी झाल्यावर जे कुणी दोषी सापडतील, त्यांच्यावर गुन्हे दाखल करून खटला चालवणेही आवश्यक ठरेल. या प्रकरणात शौरी यांचे नाव पुढे येत असले, तरी एकटा मंत्री सरकारी यंत्रणेत राहून असे 'व्यवहार' करू शकत नाही.

मंत्र्याला अधिकाऱ्यांची साथ मिळते, तेव्हाच भ्रष्टाचाराची भली मोठी साखळी तयार होते. या भ्रष्टाचारातून मिळणाऱ्या मलिद्याचेही 'वाटप' होते. त्यामुळे पुन्हा तपास करायचाच, तर तो केवळ राजकीय नेत्यांच्या व्यवहारांचाच नव्हे, तर खात्यातील अधिकाऱ्यांचाही व्हायला हवा. तसा तो होईल, अशी आशा बाळगू या. एकूण, मनमोहन सिंग यांच्या सरकारला एक वर्ष पूर्ण होत असताना रालोआ मात्र आपणच केलेल्या चिखलात अधिकाधिक खोल रुतू लागला आहे.

 
</text>
</doc>
