<doc>
<docno>1110816.cms.txt</docno>
<text>
 
महाराष्ट्र
येथे 'मिस्टेक'चे काम नाही..!
[ Sunday, May 15, 2005  06:04:06 pm]


म. टा. वृत्तसेवा

पंढरपूर : जनता जनार्दनाला दिलेली आश्वासने पुढारी मंडळी निवडणुकीनंतर भले विसरत असतील, देवादिकांना केलेले नवस मात्र ते अजिबात विसरत नाहीत...हे नवस कुठल्याही जाहीरनाम्यात 'प्रिंट' झालेले नसले तरी ते फेडण्यात मात्र त्यांच्या हातून कुठलीही 'मिस्टेक' होत नाही, याची प्रचिती रविवारी आली ती साक्षात मुख्यमंत्री विलासराव देशमुख यांच्यामुळे! पंढरीत विठोबाच्या दर्शनासाठी विलासराव आले होते ते नवस फेडण्यासाठी. हा नवस केला होता तो मुख्यमंत्रिपदासाठी!

पंढरपुरात रविवारचा दिवस उजाडला तो नेहमीसारखाच. मात्र सकाळी अचानक सरकारी अधिकाऱ्यांची धावपळ सुरु झाली आणि काहीतरी विशेष दिसते आहे, याची जाणीव होताच पत्रकारांनी सरकारी विश्रामगृहाकडे धाव घेतली. तेथे कुठलाही अधिकारी काही सांगण्यास तयार नव्हता. मात्र मुख्यमंत्र्यांसाठी आरक्षित केलेल्या व्हीआयपी सूटमध्ये विलासरावांचे गुरू बी. एम. द्वारकानाथ विसावल्याचे पत्रकारांच्या निदर्शनास आले. मग त्यांनी थेट द्वारकानाथ यांच्याकडेच विचारणा केली असता, साक्षात विलासराव पंढरपुरात येत असल्याचे त्यांनी सांगितले.

मुख्यमंत्रिपदावरून अचानक पायउतार व्हावे लागल्यानंतर विलासरावांनी बंगलोरमधील द्वारकानाथ यांच्याकडे धाव घेतली होती. तेव्हा पुन्हा मुख्यमंत्रिपदासाठी द्वारकानाथ यांनी विलासरावांसाठी टिटवाळ्याचा गणपती आणि पंढरपूरच्या विठोबाला साकडे घातले. पुढे मुख्यमंत्रिपद मिळाल्यानंतर विलासरावांनी लगेचच टिटवाळ्याच्या गणेशाचे दर्शन घेतले. मात्र विठोबाचा नवस फेडायचा राहिला होता, तो रविवारी पुरा झाला, असे स्वत: द्वारकानाथ यांनीच सांगितले. आता विलासरावांचा पाच वर्षांचा कार्यकाल पुरा व्हावा, यासाठी दरवषीर् आपण विठोबाच्या दर्शनासाठी येणार आहोत, असेही त्यांनी सांगून टाकले!

सत्तेचा नवस फेडण्यासाठी कुटुंबीयांना सोबत घेऊन आलेल्या विलासरावांनी विठोबाची पूजा करून त्याच्या चरणी नवसाचा मौल्यवान हार अर्पण केला.

 
</text>
</doc>
