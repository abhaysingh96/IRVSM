<doc>
<docno>1111050.cms.txt</docno>
<text>
 
महामुंबई
एड्सबाधित पोलिसांच्या उपचारासाठी मोफत औषधे पुरवणार
[ Sunday, May 15, 2005  11:15:16 pm]


म. टा. प्रतिनिधी

मुंबई : पोलिसांमध्ये वाढलेल्या एचआयव्ही आणि एड्सच्या प्रमाणामुळे त्याला आळा घालण्यासाठी पोलिसांना मोफत उपचार मिळावे, म्हणून पोलिस रुग्णालयांना या रोगाची औषधे खरेदी करण्याची परवानगी देण्यात आली आहे.

मुंबईचे पोलिस आयुक्त ए. एन. रॉय यांनी ही अनुमती दिली असून त्याचा वापर काही एचआयव्ही / एड्सबाधित पोलिसांसाठी करण्यात येत असल्याची माहिती पोलिस सर्जन एम. एस. पाटील यांनी दिली. मात्र रोगाची लागणच होऊ नये, यासाठी पोलिस अधिकाऱ्यांनी आपल्या कनिष्ठांना मार्गदर्शन करावे, म्हणून त्यांना प्रशिक्षणही दिले जात असल्याचे पाटील यांनी स्पष्ट केले.

या खरेदीला 'रेड क्रॉन्ट्रॅक्ट' असे म्हणतात. ही औषधे खरेदी करण्यासाठी मार्चपासूनच परवानगी देण्यात आली असून त्यानंतर त्याची खरेदी सुरू करण्यात आली. ही उपचार पद्धती खचिर्क आहे व या उपचारासाठी महिन्याला किमान दोन ते तीन हजार रुपये खर्च येतो. मात्र पोलिसांना ही औषधे मोफत मिळत आहेत.

पोलिस खात्यात 312 एड्सचे रुग्ण असल्याची धक्कादायक माहिती असून ही आकडेवारी 1996 मधील आहे. यामुळे पोलिस खात्याला हादरा बसला आहे.

गेल्या महिन्यात मुंबई पोलिस खात्यातील एका पोलिस शिपायाचा एड्समुळे मृत्यू झाला. हा या खात्यातील एड्सचा पहिला मृत्यू असल्याचे सांगण्यात येते. पोलिस खात्यातील एड्स नियंत्रणासाठी मुंबई जिल्हा एड्स नियंत्रण सोसायटीही सहकार्य करीत आहे. त्यांनी नागपाडा येथील पोलिस रुग्णालयात एड्स उपचार केंद उभारण्यासाठी मदत केली आहे.

एड्स उपचारासाठी चाचण्या करून घेणे ऐच्छिक असून पोलिस शिपाई हे गरीब वर्गातून येतात. ते उपचार करून घेण्यासाठी येताना घाबरत असत. मात्र आता त्यांचा प्रतिसाद वाढला आहे. मात्र पोलिसांच्या भरतीदरम्यानही चाचण्या घेतल्या जात नसल्याच्या मुद्याकडे त्यांनी लक्ष वेधले.

पोलिस रुग्णालय क्षयासारख्या गंभीर आजारासाठीसुद्धा औषधे खरेदी करते. मात्र अनेक रोगांची लागण होऊ नये, म्हणून प्रतिबंधात्मक उपायांची आवश्यकता आहे, असे पाटील म्हणाले.

 
</text>
</doc>
