<doc>
<docno>1110835.cms.txt</docno>
<text>
 
लेख: जाता जाता
चला, शनिवारवाडा बुक करा!
[ Sunday, May 15, 2005  07:13:46 pm]


'चला चला चला, शनिवारवाडा बुक करा! आणि हो, शिवाजी पार्कही मिळतंय का, पाहा!'

'का हो?'

'अहो, सत्कार करायचाय ना पोलिसांचा!'

'काय हो तुम्ही माणसं? जरा कुठे मरीन ड्राइव्ह, ठाणे, बोरिवली, शिडीर्चे चार पोलिस चुकले, कुणाचा पाय वाकडा पडला, कुणाची नजर वाकडी पडली, तर लगेच त्यांच्यावर इतका राग? त्यांचा 'सत्कार' करायची भाषा? पोलिसही माणूसच असतो ना!'

'पण, तुम्हाला असं का वाटतंय की हे आम्ही खवचटपणे सुचवतोय म्हणून! खरोखरच पोलिसांचा सत्कार करण्याचा विचार नसेलच याची तुम्हाला खात्री का?'

'तसं असूही शकेल म्हणा! पण हल्लीच्या काळात पोलिसांनी केलेल्या 'कामां'ची, 'उपक्रमां'ची दखल घ्यायला शनिवारवाडा किंवा शिवाजी पार्कापेक्षा येरवडा जेल, आर्थर रोड जेल याच योग्य जागा ठरायला लागल्या आहेत.'

'घ्या! ही तुमची भाषा! आणि तुम्हीच म्हणत होता ना की पोलिस काही माणूस नाही का, म्हणून!'

'अहो, माणूस स्खलनशील असायचाच, अशा अर्थानं म्हणालो होतो ते. पण, सत्कार करण्यासारखं केलंय तरी काय पोलिसांनी?

'पुण्यातल्या डेक्कन जिमखाना स्टेशनाचे आणि मुंबईतल्या देवनारच्या ठाण्याचे पोलिस यांचा संयुक्त सत्कार केला पाहिजे!'

'का बुवा?'

'त्यांच्यापैकी एकाच्याही हद्दीत न घडलेला गुन्हा या दोन्ही पोलिस ठाण्यांनी नोंदवून घेतला म्हणून!'

'अहो, पण त्यात काय विशेष? कायदा तर असं सांगतो म्हणे की, कोणत्याही पोलिस ठाण्यात आधी गुन्ह्याची नोंद करून घेतली पाहिजे आणि मग तो योग्य पोलिस ठाण्याकडे वर्ग केला पाहिजे.'

'कायदा ढीग सांगेल हो! पण, डेक्कन जिमखान्यासारखं एखादं पोलिस स्टेशन सोडलं, तर आपल्या हद्दीबाहेर घडलेला गुन्हा नोंदवला गेल्याचं ऐकलंय का तुम्ही प्रत्यक्षात? हद्दीच्या आत घडलेला गुन्हाही हद्दीबाहेरच कसा घडलाय, हे सांगून तक्रारदाराला कटवण्यात एक्स्पर्ट असतात हे पोलिसवाले. त्या पोलिसांनी आपल्या हद्दीच्या शंभरएक किलोमीटर बाहेर घडलेला गुन्हा नोंदवून घेतला, ही गोष्ट तुम्हाला कौतुकास्पद वाटत नाही काय?'

'नाही!'

'पण, का?'

'अहो, तक्रारदार कोण आहेत ते पाहा. एक आहे कुणीतरी मुरारका नावाचा मालदार. आणि दुसरा फिल्मस्टार नाना पाटेकर! यांच्या तक्रारी नोंदवून घ्यायला या दोन्ही ठाण्यांचे पोलिस त्यांच्या घरी गेले असते, तरी आश्चर्य नव्हतं. ज्या दिवशी एखाद्या पोलिस ठाण्यात मुरारका किंवा नाना नसलेल्या, सामान्य माणसाशी सौजन्यानं बोललं जाईल, त्याला माणसासारखं वागवलं जाईल, त्यांची तक्रार नीट ऐकून घेतली जाईल ना, तेव्हा या! आपण डायरेक्ट लाल किल्लाच बुक करूयात सत्कारासाठी!!!'

-चकोर

 
</text>
</doc>
