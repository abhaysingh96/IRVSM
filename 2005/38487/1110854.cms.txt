<doc>
<docno>1110854.cms.txt</docno>
<text>
 
अर्थव्यवहार
ब्लू स्टारचा 100 टक्के लाभांश
[ Sunday, May 15, 2005  07:37:44 pm]


म. टा. उद्योग प्रतिनिधी

मुंबई : सेंट्रल एअरकंडीशनिंग यंत्रणांचे उत्पादन करणाऱ्या ब्लू स्टार लि.ने मार्च 2005 अखेर संपलेल्या आथिर्क वर्षात निव्वळ नफ्यात 20 टक्के वाढ साध्य केली असून, 100 टक्के लाभांशाची घोषणा (10 रु. दर्शनी मूल्याच्या समभागावर 9 रु.) केली आहे.

गेल्या वर्षात कंपनीने 930.92 कोटी रु.च्या एकूण उत्पन्नावर (आधीच्या वर्षाच्या तुलनेत 30 टक्के वाढ) 39.16 कोटी रु. निव्वळ नफा मिळविला. गतवर्षात सेंट्रल एअरकंडीशनिंग व्यवसाय 36 टक्क्यांनी वाढल्यामुळे कंपनीच्या विक्रीत वाढ झाली आहे. कंपनी हिमाचल प्रदेशात काला अंब येथे 25 कोटी रु. गुंतवणुकीचा विस्तार प्रकल्प उभारत असून, तो येत्या सहामाहीत पूर्ण होण्याची अपेक्षा आहे.

फिनोलेक्स केबल्स: 45 टक्के

मुंबई (वृत्तसंस्था): मार्च 2005 अखेर संपलेल्या आथिर्क वर्षात फिनोलेक्स केबल्स लि.ने निव्वळ नफ्यात 4.09 टक्के वाढ साध्य केली असून, गतवर्षासाठी 45 टक्के लाभांश जाहीर केला आहे.

गेल्या वर्षात कंपनीने 587.49 कोटी रु.च्या एकूण उत्पन्नावर (आधीच्या मार्च 2004 अखेर संपलेल्या वर्षात 506.43 कोटी रु.) 30.77 कोटी रु. निव्वळ नफा (29.56 कोटी रु.) मिळविला.

'येस बँक' पाच नव्या शाखा सुरू करणार

खाजगी क्षेत्रातील 'येस बँक' या नव्या बँकेने व्यवसाय विस्ताराची योजना आखली असून, देशभरात पाच शाखा सुरू करण्याचे ठरविले आहे.

येत्या सहा महिन्यांत मुंबई, गुरगाव, चेन्नई, हैदराबाद, अहमदाबाद येथे शाखा सुरू करण्यात येणार असल्याचे बँकेचे व्यवस्थापकीय संचालक व मुख्य कार्यकारी अधिकारी राणा कपूर यांनी येथे बोलताना सांगितले. 'मास्टरकार्ड'च्या सहकार्याने सुरू केलेल्या आपल्या बँकेच्या 'डेबिट कार्डा'चा शुभारंभ करताना ते पत्रकारांशी बोलत होते. बँकेच्या सध्या मुंबई व दिल्ली येथे अशा फक्त दोनच शाखा सध्या कार्यरत आहेत. बँकेचा खुली समभागविक्री करण्याचा विचार असून, 'सेबी'ची मंजुरी मिळाल्यानंतर त्याबाबतची अधिकृत घोषणा करण्यात येईल.

 
</text>
</doc>
