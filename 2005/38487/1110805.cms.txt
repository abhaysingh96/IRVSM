<doc>
<docno>1110805.cms.txt</docno>
<text>
 
महामुंबई: मुंबई टाइम्स
ड्युअल फ्लश कम्पल्सरी
[ Sunday, May 15, 2005  05:41:51 pm]


मुंबई टाइम्स टीम

मुंबईची भविष्यातील पाण्याची गरज लक्षात घेऊन 1 ऑगस्ट 2005 पासून मुंबईतल्या नवीन इमारतींच्या शौचालयात 'ड्युअल फ्लश' सक्तीचा करण्याचा निर्णय घेण्यात आला आहे. शौचालयातील सध्याच्या पाण्याच्या टाक्या दहा लिटर्सच्या आहेत. पण आता नवीन इमारतींच्या शौचालयांमध्ये पाच आणि दहा लिटर्सची क्षमता असलेली टाकी बसवावी लागणार आहे. अन्यथा पाण्याचे कनेक्शन दिले जाणार नाही.

देशातील पाण्याची गरज लक्षात घेऊन केंद सरकारने दोन महिन्यांपूवीर् सर्व राज्यांसाठी अधिसूचना जारी करून नवीन इमारतींच्या शौचालयात 'ड्युअल फ्लश' सक्तीचा करण्याचे आदेश दिले आहेत. मुंबईत या आदेशाची अमलबजावणी मुंबई महापालिकेवर सोपवण्यात आली आहे. मुंबईतील इमारतींमधल्या बहुतांश शौचालयातील फ्लश टँक दहा लिटर्सच्या आहेत. या फ्लशचा एकदा वापर केल्यावर किमान दहा लिटर शुद्ध पाणी वाहून जातं. अशा प्रकारे दररोज लाखो लिटर्स पाणी वाया जातं. त्यामुळे ड्युअल फ्लश सक्तीचा करण्याचा निर्णय घेण्यात आल्याचं मुंबई महापलिकेचे हायड्रोलिक इंजिनीअर टी.व्ही. शहा म्हणाले. दहा वर्षांपूवीर् मुंबईत अशा टाक्यांची सक्ती केली होती. पण अशा टाक्यांचं उप्तादन करणाऱ्या कंपन्यांची मक्तेदारी झाल्यामुळे मुंबई महापालिकेने आदेश मागे घेतला. 'ड्युअल फ्लश' म्हणजे एकाच टाकीत दोन कप्पे असतात. त्यातील एका भागात पाच आणि दुसऱ्या भागात दहा लिटर पाणी साठवून ठेवता येते. शौचालयातील वापराप्रमाणे फ्लशचं बटण दाबण्याची व्यवस्था यामध्ये असते. एका बाजूचं बटण दाबताच पाच लिटर पाणी बाहेर येईल. दुसरं बटण दाबल्यावर दहा लिटर पाणी बाहेर पडेल. सध्या अशा टाक्या बाजारात उपलब्ध आहेत. पण सक्ती करण्यापूवीर् बिल्डर आणि उत्पादकांना पुरेसा अवधी मिळण्यासाठी मुदत देण्यात आली आहे. मात्र 1 ऑगस्ट 2005 नवीन इमारतींसाठी ड्युअल फ्लश सक्तीचा करण्यात येणार असल्याचं शहा म्हणाले. अशा टाक्या बसवल्या नाहीत, तर नव्या इमारतींना पाणीपुरवठा होणार नाही. मुंबईतील बांधकाम व्यावसायिकांना नोटिसही पाठवण्यात आल्या आहेत.

 
</text>
</doc>
