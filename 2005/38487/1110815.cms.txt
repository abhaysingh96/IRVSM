<doc>
<docno>1110815.cms.txt</docno>
<text>
 
महाराष्ट्र
उन्हाने धुळेकर हैराण
[ Sunday, May 15, 2005  06:03:12 pm]


म. टा. वृत्तसेवा

धुळे : व्योमराज सूर्याने आपली वक्रदृष्टी अधिकच तीव्र केल्यामुळे धुळे शहर आणि परिसरातील तापमानात वाढ झाली आहे. सकाळी नऊ ते सायंकाळी पाच- साडेपाचपर्यंत तळपत्या सूर्याचे साम्राज्य शहरावर असल्यामुळे या कालावधीतील व्यवहार विस्कळीत होत आहेत.

शहर व परिसरात एप्रिलच्या अखेरीस बिगरमोसमी पावसाने हजेरी लावली होती. त्यामुळे काही दिवस आल्हाददायक वातावरण निर्माण झाले होते. तथापि, गगनराज भास्कराचे प्राबल्य दिवसेंदिवस वाढत गेले आणि 15 दिवसांपूवीर् निर्माण झालेल्या गारव्याच्या आठवणीही लुप्त झाल्या.

शहरवासीयांना सकाळी साडेआठपासूनच उन्हाच्या तडाख्याची जाणीव होण्यास प्रारंभ होतो. अकरानंतर तर बाहेर पडणे नकोसे वाटते. शहरातील मुख्य बाजारपेठ असलेला आग्रा रोड वगळता अन्य परिसरातील इतर वेळी गजबजलेल्या व्यापारी पेठांतदेखील दुपारी शुकशुकाट असतो. काही व्यावसायिकांनी तर ऐन लग्नसराईतदेखील दुपारच्या सत्रात व्यवसाय बंद ठेवणे पसंत केले आहे. दिवसभर आग ओकणाऱ्या उन्हामुळे तापलेल्या सिमेंटच्या भिंती मध्यरात्रीपर्यंत थंड झालेल्या नसतात. त्यामुळे असह्य उकाडा अंगावर घेत धुळेकरांचे जागरण सुरू असते. दुपारी लोडशेडिंगचा अमल असल्यामुळे एसी, पंखे, कूलर निष्प्रभ असतात. रात्री त्यांच्यात प्राण फुंकले जातात खरे; पण उन्हाच्या झळांची तीव्रता उशीरापर्यंत असल्यामुळे घामाच्या धारा आणि उकाडा रोखण्यास त्यांना यश येत नाही.

 
</text>
</doc>
