<doc>
<docno>1110912.cms.txt</docno>
<text>
 
देश-विदेश
मराठी गझलचा प्रसार हेच आयुष्याचं 'मिशन'
[ Sunday, May 15, 2005  08:20:55 pm]


भगवान परब

पणजी : 'मराठी गझलचा प्रसार जास्तीत जास्त रसिकांपर्यंत करणे हे माझ्या आयुष्याचे मिशन आहे', असे प्रतिपादन गझलनवाझ भीमराव पांचाळे यांनी 'मटा'ला दिलेल्या खास मुलाखतीत केले. गझलगायकीसाठी फारसे तरुण पुढे येत नाही, अशी खंतही त्यांनी व्यक्त केली.

महाराष्ट्र परिचय केंदातफेर् आयोजित 'महाराष्ट्र अमुचा' या प्रदर्शनानिमित्त पांचाळे यांच्या मराठी-उर्दू गझलांची मैफल पणजीतील कला अकादमीमध्ये रविवारी रंगली. सुमारे तीन तास त्यांनी रसिकांना मंत्रमुग्ध करून सोडले. नंतर 'मटा'शी बोलताना ते म्हणाले, की मराठीमध्ये गझल लिहिणारे खूप आहेत, पण गाणारे कमी! गझलगायकी म्हटली की एकट्या भीमराव पांचाळेंचं नाव पुढे येतं हे बरोबर नव्हे. गझलवर प्रेम करणाऱ्या मराठी तरुणांनी तिच्या गायनामध्येही प्रावीण्य मिळवायला हवं. 'मराठीत गझल लिहिणाऱ्यांची संख्या दिवसेंदिवस वाढतेय. खूपच छान लिहितात आजचे तरुण. कोकणातले काही कवी तर अप्रतिम शब्दरचना करतात. पण हेच तरुण गझल गायला मात्र पुढे येत नाहीत. त्यासाठी पुरेशी मेहनत घ्यायची त्यांची तयारी नसते', पांचाळे नाराजीच्या सूरात सांगत होते.

'दरवर्षी आम्ही मराठी गझलांचं अखिल भारतीय संमेलन भरवतो. त्यावेळी काही तरुण व्यासपीठावर येऊन गझल गातातही; पण नंतर सारे थंडावते. गझलगायकी ही तपश्चर्या आहे. तिचा आशय व तंत्र समजून घेऊन मग तिला सुरांचा साज चढवावा लागतो. तरच ती सुश्राव्य बनून रसिकांना भावते', असे ते म्हणाले.

गझल लोकांपर्यंत पोहोचवण्यासाठी 'गझल गुरुकुल' स्थापन करण्याचा पांचाळे यांचा मानस आहे. त्यासाठी ठाणे जिल्ह्यातील बदलापूरजवळ एक शांत-निसर्गरम्य जागा त्यांनी पाहून ठेवली आहे. या गुरुकुलात गझलविषयीचे संपूर्ण शास्त्रोक्त शिक्षण, तसेच गझलगायकीलाही प्रोत्साहन देण्यात येईल. त्यासाठी स्टुडिओ, वाद्ये, ग्रंथालय अशी सारी सामग्री तिथे मौजूद असेल, असे ते सांगतात.

'गझलसागर प्रतिष्ठान'च्या वतीने नवोदित गझलकवींना प्रोत्साहन देण्यासाठी एक नवा उपक्रम सुरू करण्यात आला आहे. या उपक्रमातंर्गत गझलचे संग्रह प्रकाशित करण्यात येतील. जे सातत्याने गझल लिहित आहेत, पण त्या अद्याप प्रकाशित झालेल्या नाहीत, अशा कवींना या संग्रहात संधी दिली जाईल, असे पांचाळे म्हणाले.

गझल अधिक लोकप्रिय बनवण्यासाठी मराठी- उर्दूमिश्रित गझल, लहानात लहान मीटरची गझल, वेगवेगळे छंद असे नाना प्रयोग करण्यात येत आहेत. पण मराठी साहित्य संमेलनात गझल गाण्याची संधी मिळत नाही, अशी खंत त्यांनी व्यक्त केली. गझल हाही एक काव्यप्रकारच असून संमेलनात गायची संधी लाभल्यास तिला खरी लोकप्रियता मिळेल आणि तिचा प्रसार शंभर पटीने होईल, अशी पांचाळे यांना आशा वाटते.

 
</text>
</doc>
