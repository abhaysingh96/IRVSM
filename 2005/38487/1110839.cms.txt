<doc>
<docno>1110839.cms.txt</docno>
<text>
 
लेख
तह नव्हे, तर संघर्षच!
[ Sunday, May 15, 2005  07:16:28 pm]


राजकारणाबाहेर असलेल्या बाबासाहेब पुरंदरे यांनी 'बाळ केशव ठाकरे' पुस्तकाच्या प्रकाशनसमारंभात शरद पवारांना अडचणीत आणण्याची खेळी केली, तेव्हा बाळासाहेबांनी दोन्ही हात आकाशाकडे करून दाद दिली. तर हे होणे नाही, असा स्पष्टपणे नकार दर्शविण्यासाठी पवारांनी मान हलविली. ठाकरे यांच्या आधी बोलण्याची संधी त्यांना मिळाली, तेव्हा आपण खरे विरोधकच असून विरोधातच राहू इच्छितो, असे सूचित करणारे भाषण त्यांनी केले. राजकारणात आपण कधीही बरोबर येऊ शकत नाही, असे त्यांनी स्पष्ट केले.

शरद पवार आणि बाळासाहेब ठाकरे हे जवळपास तेवीस वर्षांनी एका व्यासपीठावर येणार म्हणून लोकांत कमालीची उत्सुकता होती. दोघे तसे परस्परांचे कट्टर विरोधक. उभयतांनी एकमेकांवर टीका करण्याची एकही संधी कधी गमावली नाही. दोघांचीही भाषा तिखट. परस्परांवर केलेल्या हल्ल्यात दोघेही घायाळ झालेले आहेत. हे दोघे विरोधकच नव्हे तर त्यांच्यात राजकीय शत्रुत्वही आहे.

पवार आणि ठाकरे या दोघांचे पक्ष हे एकखांबी आहेत. प्रादेशिक अस्मिता हा दोघांच्याही राजकारणातील महत्त्वाचा भाग आहे. पण दोघांचीही प्रादेशिक अस्मिता भिन्न भिन्न पायावर उभी आहे. ठाकरे मराठी समाजातील न्यून दाखवून त्याच्यातील अस्मिता जागवण्याचा प्रयत्न करतात. अमराठी अशा परप्रांतियांना शत्रू मानतात. त्यांच्या विरोधात मराठी माणसाला उभे करतात. अलीकडे ते हिंदू समाजाला संघटित करताना मुस्लिमांना लक्ष्य करतात. यातून राज्याची सत्ता हस्तगत करण्याचे राजकारण करतात.

पवारांची मूस ही काँग्रेसची आहे. त्यामुळेच ते सर्वांना बरोबर घेऊन जाण्याचे राजकारण करतात. इतरांचा द्वेष न करता मराठी माणूस हा जगाच्या स्पधेर्त उतरला पाहिजे, असे मानतात. इथला शेतकरी अधिकाधिक प्रगत झाला पाहिजे, तळागाळातील लोक सुशिक्षित झाले पाहिजेत आणि मराठी समाज हा सुसंस्कृत झाला पाहिजे, यासाठी झटतात. त्यातून ते सत्तेचे राजकारण करतात. हे करीत असताना त्यांनाही प्रादेशिक अस्मितेचा वारसा लाभला आहे. जेव्हा जेव्हा दिल्लीच्या नेत्यांनी जनमानसात पाळेमुळे असलेल्या नेत्याला खच्ची करायचा प्रयत्न केला, तेव्हा तेव्हा त्यांनी दिल्लीशी दोन हात केले. हा संघर्ष त्यांनी त्यांच्या पद्धतीने केला. कधी जमवून घेतले तर कधी बंडाचा झेंडा हाती घेतला. त्यामुळे त्यांच्या राजकारणाला प्रादेशिक अस्मितेची झालर लागली.

दिल्लीशी स्वबळावर दोन हात करू लागल्याने त्यांना एक वलय प्राप्त झाले. काँग्रेसच्या विरोधात बंड करून समाजवादी काँग्रेस पक्ष स्थापन केल्याने प्रस्थापितांच्या विरोधात असलेले व राजकारणाची कवाडं ज्यांना बंद होती, असे घटक पवारांच्या बरोबर गेले. पण समाजवादी काँग्रेस बरखास्त करून पवार काँग्रेसमध्ये गेले तेव्हा त्यांचे अनुयायी अर्ध्या वाटेतच थांबले. काँग्रेसमध्ये खुर्च्या अडवून इतके लोक बसलेले आहेत की तिथे त्यांचा टिकाव लागणे शक्य नव्हते. अशावेळी रानोमाळ फुफाट्यात उभे असलेले कार्यकतेर् शिवसेनेकडे वळले. नव्वदच्या दशकात शिवसेना एकदम जोमाने पुढे आली, त्यामागच्या अनेक कारणांपैकी हे एक कारण होते. शिवसेनेने काँग्रेसच्या विरोधात रान उठविले तेव्हा पवारांनाच लक्ष्य केले. हिंदुत्व, मराठी माणूस याबरोबर पवारांच्या विरोधातील मसाल्याने सेनेचे राजकारण एकदम यशस्वी ठरले. पुढे पवार काँग्रेसपासून वेगळे झाले, तेव्हा प्रस्थापित विरोधी गट पुन्हा त्यांच्याकडे वळू लागले. सेनेतील उपेक्षितांना नवे व्यासपीठ मिळाले. त्यामुळे राष्ट्रवादी काँग्रेस आणि शिवसेना यांच्यात कमालीची स्पर्धा आहे. दोन्ही पक्ष एकमेकाच्या अस्तित्वावर उठले आहेत. पवार आणि ठाकरे हे राजकीय विरोधक नव्हे, तर शत्रूच्या भूमिकेतही गेले आहेत.

तर असे हे ठाकरे आणि पवार एका व्यासपीठावर आले, ही मोठीच राजकीय घटना होती. राजकारणात एकमेकाचे तोंड न पाहणारे विरोधकही प्रसंगी एका व्यासपीठावर येतात. तसे ते आले होते. प्रसंग म्हटला तर राजकारणातीत होता आणि म्हटला तर राजकीय होता. ठाकरे यांनी आत्मचरित्र लिहिले नाही. त्यामुळे राज ठाकरे यांनी त्यांच्या 40-45 वर्षांच्या राजकीय घडामोडीतील छायाचित्रांच्या आधारे छायाचरित्र तयार केले. त्याच्या प्रकाशनाचा हा कार्यक्रम होता. ठाकरे आता उतारवयात आहेत. तब्येतही म्हणावी तितकी चांगली नसते. त्यामुळे अशा प्रसंगाचे निमंत्रण आले तर जायला पाहिजे म्हणून पवार आवर्जून उपस्थित राहिले. पवारांचा अपवाद सोडला तर सगळेच नेते एनडीएचे होते. लता मंगेशकर, बाबासाहेब पुरंदरे हेही तसे हिंदुत्वाच्या आणि ठाकरे यांच्या जवळचे. अमिताभ बच्चन काँग्रेसविरोधी आणि सिनेमात असल्याने ठाकरे यांच्याबाबत भिडस्त.

कार्यक्रमाचे स्वरूप, गाभा राजकारणातीत होता. अशावेळी राजकारण आपल्याला कळत नाही, ते आवडत नाही, असे म्हणत म्हणत पुरंदरे यांनी हे सगळे एकत्र आले तर देशाचे सोने होईल, असे सांगून काडी केली. खरंतर पवार सोडले तर हे सगळे गेले 20-25 वषेर् एकत्रच आहेत. पवार आणि भाजप यांचे राजकारण भिन्न असल्याने ते भाजपच्या आणि भाजप त्यांच्या विरोधात आहे. पण तरीही भाजपच्या नेत्यांशी त्यांचा डायलॉग होऊ शकतो. वाजपेयी, महाजन यांच्याशी त्यांचे चांगले संबंध आहेत. पवार यांना काँग्रेसपासून दूर करण्यासाठी भाजपने बरेच प्रयत्न केले. पण तेव्हा पवारांना मी येऊ देणार नाही, असे सांगून ठाकरे यांनीच तलवार उपसली होती. हा नजीकच्या इतिहासातील प्रसंग आहे.

राजकारणाबाहेर असलेल्या पुरंदरे यांनी पवारांना अडचणीत आणण्याची खेळी केली, तेव्हा बाळासाहेबांनी दोन्ही हात आकाशाकडे करून दाद दिली. तर हे होणे नाही, असा स्पष्टपणे नकार दर्शविण्यासाठी पवारांनी मान हलविली. असा काही प्रकार होऊ शकतो, याची जाणीव पवार यांना असणार. तशातच ठाकरे यांच्या आधी बोलण्याची संधी त्यांना मिळाली. तेव्हा आपण खरे विरोधकच असून विरोधातच राहू इच्छितो, असे सूचित करणारे भाषण त्यांनी केले. सरतेशेवटी आपल्याशी लढण्यासाठी तब्येतीने त्यांना साथ द्यावी, अशी शुभेच्छा व्यक्त करून त्यांनी भाषण संपविले. राजकारणात आपण कधीही बरोबर येऊ शकत नाही, असे त्यांनी स्पष्ट केले.

इतके होऊनही ठाकरे यांनी पुरंदरे यांचा धागा पकडून काही वक्तव्ये केली. जागतिकीकरणाच्या प्रक्रियेत महाराष्ट्र देशाला मार्ग दाखवेल, असे एका सभेत पवार म्हणाले होते. त्या वक्तव्याचा दाखला देत महाराष्ट्र कसला मार्ग दाखविणार, महाराष्ट्रालाच दिशा नाही; दशा झालीय, असे ठाकरे म्हणाले. मराठे परस्परात लढतात, पाय ओढतात, मोगलांकडे वतनदाऱ्या करतात, असे सांगत पवारांनी याचा गांभीर्याने विचार करावा, असे ते म्हणाले. एकत्र यावे हे सूचित करणारे भाषणच त्यांनी केले. पण पवार एकत्र यायला तयार नसल्याने महाराष्ट्रावर पुन्हा भगवा फडकवा, असे आवाहन शिवसैनिकांना केले.

आपल्यानंतर आपला पक्ष एकसंध राहावा, तो सत्तेत यावा, असे कोणालाही वाटणे अगदी साहजिक आहे. राजे-रजवाडे सतत लढत असत. कधीकधी तहाची बोलणी करीत. आपलं राज्य राखण्यासाठी, थोडी शक्ती जमविण्यासाठी तह हा राजमार्ग मानला जात असे. आपल्यानंतर आपले राज्य राहावे, त्याचा विस्तार व्हावा, असे त्यांनाही वाटत होते. तहातून फुरसत मिळाल्यानंतर पुन्हा परस्परांशी लढत. एकमेकांची राज्ये गिळंकृत करण्यास प्रवृत्त होत. छायाचरित्राच्या प्रकाशन समारंभ ही तहापूवीर्ची सावधपणे केलेली चाचपणी होती. ज्यांच्यापासून धोका आहे, असे पवारच जवळ आले तर पक्ष शाबूत राहील. भ्रमनिरास होत असलेल्या सैनिकांना राष्ट्रवादीचा रस्ता बंद होईल. गादीवरील वारसाहक्काचा वाद मर्यादेत राहील. पक्षातील कुरबुरी काबूत राहतील. पवार आणि राष्ट्रवादीच्या राजकारणाला अप्रियतेची कळा लागली की तह आपोआप संपुष्टात येऊ शकतो. भगवा फडकविण्याचे स्वप्न पुन्हा प्रत्यक्षात येऊ शकते. पण चाचपणीच अयशस्वी ठरल्याने तह नव्हे, संघर्ष अपरिहार्य आहे, हे बाळ केशव ठाकरे या छायाचरित्राच्या प्रकाशन समारंभात स्पष्ट झाले.

- प्रताप आसबे

 
</text>
</doc>
