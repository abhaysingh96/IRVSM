<doc>
<docno>1110833.cms.txt</docno>
<text>
 
धावते जग
पुढचे पाऊल...
[ Sunday, May 15, 2005  07:09:09 pm]


लालूप्रसाद यादव एखाद्या समारंभात आले आणि त्यांनी वाद निर्माण केला नाही, असे क्वचित झाले आहे.

किमानपक्षी खुसखुशीत आणि चमकदार भाषण ऐकायला तरी मिळेल अशी अपेक्षा असते. लाल ूप्रसाद ती बऱ्याचवेळा पूर्ण करतात. मध्य प्रदेशातील छिंदवाडा येथे बोलताना लालूंनी रेल्वे गाड्या आणि स्टेशन्सवर शीतपेयांना बंदी घालण्याचा निर्णय जाहीर केला. या निर्णयाला खास 'मंत्रि'पणाची झालर होती. कारण ही बंदी नेमकी केव्हा अमलात येणार आहे, याबद्दल त्यांनी कोणतेही भाष्य केले नाही.

कदाचित या निर्णयाचे जनमानसात आणि मुख्यत्वे ही शीतपेये तयार करणाऱ्या कंपन्यांत काय पडसाद उमटताहेत, याचा अंदाज त्यांना घ्यायचा असावा. ही शीतपेये आरोग्याला हानिकारक आहेत, हे वारंवार सिद्ध झालेले आहे.

काही शीतपेयांमध्ये कीटकनाशकांचे प्रमाण जास्त असते, त्यामुळे शेतकरी खऱ्या व महागड्या कीटकनाशकांऐवजी शीतपेयेच फवारत आहेत, अशा आशयाची कार्टून्स प्रसिद्ध झालेली आहेत. यातील अतिशयोक्ती सोडली तरी या पेयांमुळे होणारे दुष्परिणाम सर्वांनाच माहीत आहेत. त्या अर्थाने सामान्य प्रवासी या बंदीचे स्वागतच करतील.

रेल्वे गाड्या आणि स्टेशन्सवर या शीतपेयांना भरपूर मागणी असते. एरवी या पेयांच्या मार्गाला न जाणाऱ्या लोकांनाही थेट पल्ल्यांच्या गाड्यांतून प्रवास करताना ही शीतपेये हवीशी वाटतात. याचे मुख्य कारण या पेयांना पर्यायी व आरोग्याला हितकारक अशी विश्वासार्ह पेये उपलब्ध नाहीत.

दूध, ताक किंवा लस्सीसारखे आरोग्याला उपकारक पेय गाड्यांमध्ये मिळेल, असा लालूंचा प्रस्ताव आहे. या गोष्टी फार काळ टिकणाऱ्या नसतात. त्या ताज्या असतानाच त्यांचे सेवन करावे लागते. हे नियंत्रण लालूंचे अधिकारी ठेवू शकतील काय, हा प्रश्न् आहे. अन्यथा विषबाधेसारखे प्रकार उद्भवू शकतील.

सध्या काही कंपन्या थंडगार मसाला दुधाचे वाटप करतात. तसाच मार्ग रेल्वेला अवलंबावा लागेल. लालूंनी याआधी प्लॉस्टिकच्या कपातून चहा देणे बंद करण्याचे फर्मान काढले होते. त्याऐवजी मातीच्या 'कुल्हड'मधून तो देण्यात यावा, असा आदेश काढला होता. त्यामागीलही मूळ हेतू प्लॅस्टिकमुळे होणारी पर्यावरणाची हानी रोखणे हाच होता.

आता लालूंनी पुढचे पाऊल टाकले आहे. स्वत:चीच घोषणा लालू गांभीर्याने अमलात आणतात की याच्या अंमलबजावणीतही काही 'अडचणी' येतात, हे येणारा काळच सांगेल.

 
</text>
</doc>
