<doc>
<docno>1110836.cms.txt</docno>
<text>
 
लेख
क्रांतिकारी परिवर्तनाचे दुधारी हत्यार
[ Sunday, May 15, 2005  07:14:46 pm]


संसदेने नुकत्याच मंजूर केलेल्या माहिती अधिकाराच्या कायद्यामुळे खासदार आणि आमदाराला संसदेत अथवा विधिमंडळात जी माहिती पुरवली जाते, ती सामान्य माणसालाही एका साध्या अर्जान्वये मिळवता येणे शक्य झाले आहे. लोकशाही व्यवस्थेची चावीच एका अर्थाने सामान्य माणसाच्या हाती आली आहे. देशाच्या शासनपद्धतीत क्रांतिकारी परिवर्तन घडवण्याची शक्ती असलेला 'माहिती अधिकार कायदा' अधिवेशनाच्या अखेरच्या सप्ताहात, संसदेच्या उभय सभागृहांनी 150 दुरुस्त्यांसह वाजतगाजत मंजूर केला. राष्ट्रपतींच्या स्वाक्षरीचे शिक्कामोर्तब झाल्याबरोबर त्याची अमलबजावणी सुरू होईल. नव्या कायद्याच्या कक्षेत केवळ केंद सरकारच नव्हे तर राज्य सरकारे, स्थानिक स्वराज्य संस्था तसेच सरकारी अनुदानांवर चालणाऱ्या संस्थांचाही समावेश आहे.

भ्रष्टाचारमुक्त इमानदार सरकार आणि जनतेच्या समस्यांचे जबाबदारीने उत्तरदायित्व सांभाळणारी प्रशासन व्यवस्था अशा आदर्श राजवटीचे स्वप्न भारतातल्या सामान्य माणसाने वर्षानुवषेर् पाहिले. प्रत्येक निवडणुकीत त्यासाठी रांगा लावल्या. प्रत्यक्षात सार्वजनिक संपत्तीची राजरोसपणे चाललेली लूट, असंख्य घोटाळे अन् महागड्या निवडणुकांचा फार्स त्याच्या वाट्याला आला. धनशक्ती आणि मनगटशाहीच्या बळावर सत्ता काबीज करणाऱ्या टोळ्या देशात निर्माण झाल्या. त्यांची अधिसत्ता लहानमोठ्या राजकीय पक्षांवरही प्रस्थापित होत असल्याचे दुदेर्वी चित्र सामोरे आले. ध्येयवादी कार्यकतेर् निराश झाले तर सर्वसामान्यांना राजकारणाविषयी घृणा वाटायला लागली. या पार्श्वभूमीवर नव्या माहिती अधिकार कायद्याची खरोखर काटेकोरपणे अंमलबजावणी झाली, तर प्रत्येक स्तरावर परिवर्तन घडण्याची शक्यता आहे.

वाजपेयी सरकारने डिसेंबर 2002 मध्ये माहिती स्वातंत्र्याचा कायदा संसदेत मंजूर केला. त्या कायद्यात असंख्य त्रुटी होत्या. राज्य सरकारे आणि स्थानिक स्वराज्य संस्थांना तो लागू नव्हता. अनेक महत्त्वाच्या विषयांना कायद्याच्या कक्षेबाहेर ठेवण्यात आले होते. अपिलासाठी स्वतंत्र व्यवस्था नव्हती. खरी माहिती दडवल्यास शिक्षेची तरतूद नव्हती, कायद्याची नियमावलीही अनेक महिने तयार झाली नाही. त्यामुळे सर्वार्थाने कमजोर ठरलेल्या या कायद्याची प्रभावी अंमलबजावणी होणे शक्यच नव्हते. युपीए सरकारने त्याच्या जागी नवा कायदा आणण्याची घोषणा केली, तेव्हा 'ओल्ड वाईन इन न्यू बॉटल' अशीच सुरूवातीची प्रतिक्रिया होती.

संसदेत गेल्या सप्ताहात मंजूर झालेल्या नव्या कायद्यात पारदशिर्त्वाचा किमानपक्षी प्रामाणिक प्रयत्न करण्यात आल्याचे जाणवते आहे. भ्रष्टाचार व अकार्यक्षमतेवर नियंत्रण प्रस्थापित करण्यासाठी, निवडणूक व दक्षता आयोगाच्या धतीर्वर नवा केंदीय माहिती आयोग स्थापन होणार आहे. पंतप्रधान, विरोधी पक्षनेते तसेच मंत्रिमंडळातला एक सदस्य असे तिघे या आयोगाची नियुक्ती करतील. प्रत्येक राज्यातही माहिती आयोग स्थापन होतील. मागितलेली माहिती सामान्यजनांना नाममात्र दरात तर दारिद्यरेषेखालील घटकांना विनामूल्य उपलब्ध होईल. चाळीस दिवसांत अपेक्षित माहिती न देणाऱ्या, तसेच खरी माहिती दडवणाऱ्या अधिकाऱ्यांना कारवाईला सामोरे जावे लागेल. देशाच्या सुरक्षेशी संबंधित तसेच गुप्तचर यंत्रणांच्या कामकाजाविषयीची माहिती, शिवाय संसद व विधिमंडळांच्या विशेषाधिकारांचे उल्लंघन करणारे विषय या कायद्याच्या कक्षेपासून दूर ठेवण्यात आले आहेत. तरीही भ्रष्टाचार अथवा मानवाधिकारांचे या यंत्रणांमार्फत उल्लंघन झाल्यास, त्याची माहिती द्यावीच लागेल. महाराष्ट्रासह ज्या सात राज्यांनी माहिती अधिकाराचा कायदा पूवीर्च मंजूर केला आहे, त्याच्या अंमलबजावणीला नव्या कायद्याचा कोणताही अडथळा नाही. राष्ट्रीय सल्लागार परिषद, मंत्रिस्तरीय उपसमित्या व संसदेच्या स्थायी समितीने केलेल्या अनेक उपसूचनांच्या चाळणीतून, नव्या कायद्याचा प्रवास झाल्याने संसदेत मंजूर होईपर्यंत त्यात 150 दुरूस्त्या झाल्या. खासदार आणि आमदाराला संसदेत अथवा विधिमंडळात जी माहिती पुरवली जाते, ती सामान्य माणसालाही एका साध्या अर्जान्वये मिळवता येणे शक्य झाले आहे. लोकशाही व्यवस्थेची चावीच एका अर्थाने सामान्य माणसाच्या हाती आली आहे.

संसदेत या महत्वपूर्ण कायद्याच्या चचेर्च्या वेळी दुदेर्वाने विरोधकांचा बहिष्कार होता. पंतप्रधानांच्या चेहऱ्यावर मात्र ऐतिहासिक संकल्पपूतीर्चा आनंद होता. चचेर्त हस्तक्षेप करून ते म्हणाले : कौशल्याच्या युगात कामकाजाचा वेग वाढतानाच समाजातल्या सर्व घटकांना लोकप्रतिनिधी अन् प्रशासकीय व्यवस्थेचे मूल्यमापन करण्याचा अधिकार, या कायद्याने प्रदान केला आहे. सामान्य माणूस व सरकार यांच्यातली गोपनीयतेची पोलादी भिंत दूर झाली आहे. राष्ट्रनिर्मात्यांची अन् सामान्यजनांची यापेक्षा वेगळी काय अपेक्षा होती? भ्रष्टाचारमुक्त नव्या युगाचा प्रारंभ या कायद्याने होतो आहे. सरकारी अधिकाऱ्यांना पंतप्रधानांनी या कायद्याकडे सकारात्मक दृष्टिकोनातून पाहण्याचा सल्ला दिला. 'तुमच्या अधिकारांना जेरबंद करण्यासाठी हा कायदा नसून सामान्यजनांच्या आकांक्षांना पारदशिर्कतेचा प्रतिसाद देणारा हा दस्तावेज आहे,' अशी ग्वाही त्यांनी दिली. संसदेत विधेयक सादर करणाऱ्या सुरेश पचौरींचे भोजनाच्या सुटीत सोनिया गांधी आणि पंतप्रधानांसह अनेकांनी अभिनंदन केले. संसदेच्या प्रांगणातल्या खासगी चचेर्त मात्र सर्वपक्षीय खासदारांच्या संमिश्ा प्रतिक्रिया होत्या. कायद्याच्या संभाव्य गैरवापराबद्दल अनेकांनी भीती व शंका बोलून दाखवल्या.

माहिती अधिकाराचा कायदा हे लोकशाहीतले दुधारी शस्त्र आहे. माहिती देणारे व मिळवणारे या कायद्याचा वापर कशाप्रकारे करतात, त्यावर त्याच्या उद्दिष्टांचे यशापयश अवलंबून आहे. अन्यायनिवारण समित्यांसारख्या संघटनांचा सर्वत्र सुळसुळाट झाला आहे. कुठेही नोंदणी नसलेल्या अशा संस्थांचे लेटरहेड छापून, राजरोसपणे ब्लॅकमेलिंग करणाऱ्यांची देशात कमतरता नाही. नव्या कायद्यामुळे एक अधिकृत हत्यार त्यांच्या हाती आले आहे. यातून नव्या प्रकारचा भ्रष्टाचार वाढण्याची शक्यताही नाकारता येत नाही. परस्परांच्या स्पधेर्तले अधिकारी आणि कर्मचारीही या कायद्याचा शह- काटशहासाठी वापर करू शकतील. ज्या सात राज्यांनी हा कायदा पूवीर्च लागू केला, त्यांत जनतेचा उत्साहवर्धक प्रतिसाद मिळाल्याचे ठळक उदाहरण ऐकिवात नाही. कायद्याबद्दलची अनभिज्ञता अन् वातावरणातला निरूत्साह याला कारणीभूत आहे. लोककल्याणासाठी सरकारने खर्च केलेला प्रत्येक रुपया, सामान्य माणसाजवळ पोहोचेपर्यंत त्याचे मूल्य सहा पैशांइतकेच उरलेले असते. याचे मुख्य कारण देशात आजही निरक्षरतेचे प्रमाण मोठे आहे. केवळ इंटरनेट आणि मोबाईल फोन वापरणाऱ्या शहरी संस्कृतीपर्यंतच या कायद्याचा प्रभाव रहाणार असेल तर अनेक निरर्थक कायद्यांच्या मालिकेत त्याचीही गणना होईल. अशा अनेक प्रतिक्रिया ऐकायला मिळाल्या. नकारात्मक पद्धतीनेच विचार करायचा झाला, तर असे असंख्य मुद्दे सांगता येतील.

ज्ञानार्जनासाठी आवश्यक असते ती माहिती. सामान्यांना माहितीचा अधिकार असणे ही लोकशाहीची प्राथमिक गरज आहे. 'लोकप्रिय सरकारच्या कामकाजात पारदर्शकता नसेल तर तो लोकशाहीचा निव्वळ फार्स व दुदैर्वी शोकांतिकेची प्रस्तावना ठरेल,' असे उद्गार अमेरिकेन राज्यघटनेचे शिल्पकार जेम्स मॅडिसन यांनी काढले होते. राज्यघटनेच्या मूलभूत अधिकारात माहिती मिळवण्याच्या अधिकाराचाही समावेश असायला हवा, अशी भारतात अनेक वर्षांपासूनची मागणी होती. स्वातंत्र्यप्राप्तीनंतर प्रथमच या महत्त्वपूर्ण विषयाला सरकारने कायद्याचे स्वरूप दिले आणि जगातल्या अशा देशांच्या मालिकेत भारत आला की जिथे या कायद्याची अंमलबजावणी पूवीर्च सुरू झाली आहे. आदर्श समाजव्यवस्था नेहमीच स्वप्नवत असते. वास्तवातले सत्य मात्र भविष्यातल्या खाचखाळग्यांची जाणीव करून देते. अधिक माहितीने संपन्न असलेली समाजव्यवस्था लोकशाही व्यवस्थेत चांगले बदल घडवू शकते. प्रत्येकाच्या जबाबदारीचे उत्तरदायित्व वाढते. सरकार लोकांच्या अधिक जवळ आले तर व्यवहार्य संकल्पनांच्या अंमलबजावणीचा विचार सुरू होतो. प्रगतीचा वेग वाढतो. दैनंदिन धकाधकीत सध्या उव्दिग्न मनस्थितीत पोहोचलेल्या प्रामाणिक जनतेच्या हाती, माहिती अधिकाराचे हत्यार सरकारने सुपूर्द केले. कोणत्याही वाटचालीत अपप्रवृत्ती जोडीला असतातच. याचा अर्थ आदर्श समाजव्यवस्थेचे स्वप्न पाहू नये, असे थोडेच आहे? हा कायदा खरोखर नव्या युगाचा प्रारंभ करील की नाही, याचे भविष्य आज वर्तवणे कठीण आहे. अखेर हाही एक प्रयोग आहे. हत्यार दुधारी असले तरी देशात परिवर्तन घडवण्याची क्षमता मात्र त्यात दडलेली आहे.

- सुरेश भटेवरा

 
</text>
</doc>
