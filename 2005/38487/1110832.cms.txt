<doc>
<docno>1110832.cms.txt</docno>
<text>
 
बहुतांची अंतरे
जनता भोळी असेल; पण मूर्ख नाही!
[ Sunday, May 15, 2005  07:08:25 pm]


2000 पर्यंतच्या झोपड्यांना आश्वासन ही 'प्रिंटिंग मिस्टेक' (म. टा. 3 मे) ही बातमी वाचून घटकाभर करमणूक झाली. पक्षाचा जाहीरनामा तयार करताना एक समिती नेमण्यात येते. या समितीचा एक अध्यक्ष असतो जर ती 'प्रिंटिंग मिस्टेक' होती तर ती जाहीरनामा समितीने त्याचवेळी का सुधारली नाही? आता निवडणूक होऊन सहा महिने उलटून गेले. या काळात काँग्रेसजनांना ही मिस्टेक कळली नव्हती का? जाहीरनामा पाळायचा नसतो हा राजकारण्यांचा दंडक आहेच, परंतु जाहीरनामा वाचायचाही नसतो, असे प्रभा राव यांच्या विधानावरून ध्वनित होते.

नुकतेच राष्ट्रवादी काँग्रेसचे प्रदेशाध्यक्ष अरुण गुजराथी खाजगी दूरचित्रवाणीवर बोलताना म्हणाले की, युती सरकारने 40 लाख झोपडपट्टीवासीयांना मोफत घरे देण्याची घोषणा केल्यामुळे 95 सालानंतर बेकायदा झोपड्यांत वाढ झाली. परंतु असे असूनसुद्धा काँग्रेसने त्यांच्या जाहीरनाम्यात 2000 सालापर्यंतच्या झोपड्या कायदेशीर करू असे आश्वासन दिले, त्यावेळी हे काँग्रेसवाले शुद्धीत नव्हते काय?

प्रभा राव सांगतात त्याप्रमाणे ही मिस्टेक नसून 'लबाडी' आहे. झोपडपट्टीवासीयांची मते घेऊन झाली. आता टॉवर्स आणि मॉल्स उभे करून या लोकांना आपले खिसे भरायचे आहेत. मध्यंतरी बेकायदा झोपड्या तोडत असताना त्या लोकांनी बेकायदा वीज आणि पाण्याची कनेक्शन्स घेतल्याचे आढळून आले होते. सरकार, नोकरशहा, लोकप्रतिनिधी, पालिका अधिकारी यांच्या संगनमतानेच हे शक्य होते, यात अर्थकारण झाले असणारच. राजकारण्यांचे हितसंबंध गुंतल्यानेच झोपड्या उभ्या राहिल्या. म्हणून तर आजपर्यंत एकाही झोपडपट्टीदादाला अटक झालेली नाही. जागतिक बँकेने मुंबईसाठी पैसे देताना झोपड्या हटवण्याची अट घातल्याची शक्यता नाकारता येणार नाही. जनता भोळी आहे, परंतु ती साफ मूर्ख आहे, या भ्रमात काँग्रेसवाल्यांनी राहू नये!

दिलीप मंगेश नाबर, बोरिवली, मुंबई.

 
</text>
</doc>
