<doc>
<docno>1111056.cms.txt</docno>
<text>
 
महामुंबई
महापालिकेच्या कूपर रुग्णालयाचे खासगीकरण
[ Sunday, May 15, 2005  11:17:35 pm]


म. टा. प्रतिनिधी

मुंबई : मुंबईच्या पश्चिम उपनगरांपासून थेट पालघर- डहाणूपर्यंतच्या रहिवाशांचा आधार असलेल्या विलेपार्ले पश्चिम येथील मुंबई महापालिकेच्या डॉ. आर. एन. कूपर रुग्णालयाचे खासगीकरण करण्यात येत आहे. 60 वर्षांसाठी कूपर रुग्णालय खासगी संस्थेला चालविण्यास देण्यासाठी निविदा काढल्या आहेत. पालिकेने यापूवीर् अशाच प्रकारे व्ही. एन. देसाई, मरोळ कॅन्सर ही रुग्णालये खासगी संस्थेच्या ताब्यात दिली आहेत.

मुंबईकरांना प्राथमिक आरोग्य सेवा पुरविणे महापलिकेचे कर्तव्य असल्याने मुंबईत केईएम, लोकमान्य टिळक आणि नायर यासारख्या 'सुपरस्पेशॉलिटी' रुग्णालयाबरोबरच उपनगरात पालिकेने रुग्णालये सुरू केली. पण आता रुग्णालये चालविणे पालिकेला अशक्य होत असल्याने पालिका प्रशासनाने खासगी संस्थांना पालिकेची रुग्णालये चालविण्यासाठी देण्यास सुरवात केली आहे.

विलेपार्ले येथील कूपर रुग्णालयाची सध्या दुरावस्था झाल्याने या रुग्णालयातील काही विभाग व्ही. एन. देसाई रुग्णालयात स्थलांतरित करण्यात आले आहेत. मुंबई, तसेच महामार्गांवर झालेल्या अपघातालील जखमींना उपचारांसाठी कूपर रुग्णालयातच दाखल करण्यात येते. पण या रुग्णालयात सी. टी. स्कॅन आणि मज्जातंतू शलचिकित्सा विभाग नसल्याने रुग्णाला पालिकेच्याच अन्य एखाद्या किंवा खासगी रुग्णालयात न्यावे लागते. नवीन यंत्रणेसाठी पालिकेकडे पुरेसा निधी नसल्याने आता खासगी संस्थेला साठ वर्षांसाठी कूपर रुग्णालय चालविण्यासाठी देण्यात येणार आहे. रुग्णालयाच्या एकूण 53 हजार 367 चौरस मीटर जागेपैकी 24 हजार 650 चौरस मिटर जागा खासगी संस्थेला देण्यात येणार आहे. या जागेवर 520 खाटांचे अद्ययावत रुग्णालय बांधण्यात येईल. त्यातील काही खाटा पालिकेच्या ताब्यात देण्यात येतील.

यापूर्वी सांताक्रूझचे व्ही. एन. देसाई रुग्णालयातील हृदरोग विभाग खासगी संस्थेला चालविण्यासाठी दिला आहे. पालिका प्रशासनाने 96 लाख रुपये खर्च करून दहा खाटांचा अतिदक्षता हृदयरोग विभाग सुरू केला. पण पुरेसा निधी नसल्यामुळे पालिकेने हा विभाग खासगी संस्थेला चालविण्यास दिला आहे. या विभागातील सात खाटा खासगी संस्थेच्या आणि तीन खाटा पालिकेच्या ताब्यात आहेत.

मरोळचे नियोजित कर्करोग रुग्णालय हैदराबादच्या 'सेव्हन हिल्स' या संस्थेला चालविण्यासाठी देण्यात येणार आहे. मात्र ही रुग्णालये खासगी संस्थांना चालविण्यासाठी दिलेली आहेत, या रुग्णालयांचे खासगीकरण करण्यात आलेले नाही, असे पालिका प्रशासनाच्या वतीने सांगण्यात आले.

 
</text>
</doc>
