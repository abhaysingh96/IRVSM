<doc>
<docno>1110757.cms.txt</docno>
<text>
 
सदर
सलाडचं वैभव
[ Sunday, May 15, 2005  05:03:00 pm]


लेटिसने आता भारतीयांना बऱ्यापैकी आपलंसं करून घेतलेलं दिसतं. लेटिस आणि सलाड यांच्यातील नातं जणू अतूटच. लेटिसमधील गुणधर्म उत्तम मानले जातात. पौष्टिकता याचं वैशिष्ट्य. याचा वापर व्हिटामिन्स, मिनरल्समुळे तर अनेक नेहमीच्या तक्रारींवर रामबाण उपाय ठरतो. व्हिटामिन ए (बिटा- कॅरोटिन स्वरूपात), व्हिटामिन सी, मँगनीज, क्रोनियमसह फायबर यांच्या समावेशामुळे तर याचं महत्त्व अबाधित आहे. लेटिसची वैज्ञानिक संज्ञा 'लॅक्टुका सॅटिवा' असून त्याचं पान तोडल्यास त्यात लिक्विड स्वरूपातील दूध आढळून येतं.

पूर्व मेडिटेरिअन प्रांताबरोबर पश्चिम आशियातील रहिवासी फार फार पूवीर्पासून लेटिस वापरात आणत होते. साधारण ख्रिस्तपूर्व 4500 पासून याचा वापर असल्याच्या नोंदी सापडू शकतात. ग्रीक्स आणि रोमन्स याच वापर आहारात करायचेच, शिवाय तत्कालीन वैद्यकीय उपचारपद्धतीतही हटकून करायचे. चीनमध्ये पाचव्या शतकापासून लेटिसची लागवड केल्याचा उल्लेख आढळतो. या ठिकाणी चांगल्या भाग्याचं लक्षण म्हणूनही लेटिसकडे पाहिलं जातं. वाढदिवस, नववर्षाबरोबर सणांना याचा वापर असलेले पदार्थ र्सव्ह केले जातात.

लेटिस 'रोमेन', 'क्रिस्पहेड', 'बटरहेड', 'लीफ' अशा चार प्रकारात उपलब्ध होतं. यातील प्रत्येक प्रकार आपलं वैशिष्ट्यं घेऊन येतं जातं.

लेटिस स्वच्छ करण्यासाठी पहिल्यांदा त्याची बाहेरील बाजूची पानं आणि त्यानंतर त्याच्या टोकावरचा भाग काढून टाकावा. त्याचं मूळ नीट साफ करून पानं वेगळी करावीत. नंतर एका मोठ्या भांड्यात कोमट पाणी घेऊन त्यात लेटिसची पानं सोडावीत. ते व्यवस्थितरीत्या हाताने ढवळून घेऊन ते पाणी टाकून द्यावं, मग पुन्हा त्यात पाणी घ्यावं. अशी प्रक्रिया दोन ते तीन वेळा केल्यानंतर त्यातील माती पूर्णपणे निघून जाईल. ड्रेसिंगसाठी याचा वापर करताना ती सुकलेली असतील याची काळजी घ्यावी. सलाडसाठी याचा वापर करताना कल्पकता वापरता येईल तेवढी कमीच. लेटिससह सर्व प्रकारचे पदार्थ चालतात.

ताजी हिरवी असलेली लेटिस विकत घ्यावी, पानांवर चॉकलेटी डाग नसतील हे पाहावं. ती फ्रिजमध्ये साधारण तीन ते चार दिवस सहज राहू शकतात, फक्त रबर बॅण्ड किंवा प्लास्टिक बॅगमध्ये ठेवू नयेत. मात्र, ती जेवढी ताजी वापरता येईल त्यास प्राधान्य द्यावं. पायनापल अॅण्ड लेटिस सलाड कोणत्याही वयोगटासाठी उत्कृष्ट ठरते.

पायनॅपल अॅण्ड लेटिस सलाड

साहित्य : अननस स्लाइस-सहा, आइसबर्ग लेटिस-15 ते 20 पानं, काकडी-दोन मध्यम आकाराच्या, लिंबू सरबत-दोन चमचे, अननस सरबत- तीन चमचे, मध-एक चमचा, मीठ- चवीपुरता, मिक्स ड्राय हर्ब पाव चमचा, पेपरकॉर्न्स, व्हाइटपेपर पावडर-पाव चमचा.

कृती : अननसाच्या स्लाइसचे तीन ते चार इंचाचे तुकडे करावेत. आइसबर्ग लेटिस स्वच्छ धुऊन बर्फाच्या पाण्यात साधारण पंधरा मिनिटं ठेवावीत. काकडी तीन ते चार इंचाच्या आकारात कापून त्यातील बिया काढाव्यात. त्यात लिंबू सरबत, अननस सरबत, मध, मीठ, मिक्स र्हब्स, पेपरकॉर्न्स आणि व्हाइट पेपर पावडर यांचं मिश्रण करावं. संपूर्ण मिश्रण पंधरा मिनिटांसाठी वेगळं ठेवावं. लेटिसची पानं छोट्या आकारात कापावीत. अननस आणि काकड्याच्या तुकड्यासह ठेवावेत. सलाड व्यवस्थित सजवून ते वाढावं.

- संजीव कपूर

 
</text>
</doc>
