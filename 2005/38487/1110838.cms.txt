<doc>
<docno>1110838.cms.txt</docno>
<text>
 
लेख
'पॅकेज'मुळे फायदा कोणाचा?
[ Sunday, May 15, 2005  07:15:55 pm]


आता पुन्हा एकदा साखर उद्योगाला, प्रामुख्याने महाराष्ट्रातील, वाचविण्यासाठी मदतीचे नवीन 'पॅकेज' आले आहे. राज्यात व केंदात राष्ट्रवादी काँग्रेस आणि काँग्रेसचे सरकार आल्याने असे 'पॅकेज' दिले जाईल असे सांगितले जात होते. केंदीय अर्थमंत्र्यांनी अर्थसंकल्प सादर करताना ते जाहीर करून टाकले. केंदीय कृषी मंत्री शरद पवार यांनी याकामी विशेष पुढाकार घेतला. सध्या जरी साखर कारखानदारीची अवस्था अत्यंत वाईट असली तरी यापुढचा काळ या कारखानदारीला बरा आहे असे या क्षेत्रातील जाणकारांना वाटते. पण सरकारकडून काहीही आणि कितीही मदत चालून आली तरी 'हम नही सुदरेंग' असे म्हणणाऱ्या काही 'सहकारी' साखर कारखानदारांचे काय, हा खरा प्रश्ान् आहे. दुदैर्वाने राज्यातील अशाच साखर कारखान्यांची संख्या अधिक आहे.

राज्यातील डबघाईला आलेल्या या साखर उद्योगाला नवसंजीवनी देण्यासाठी केंद सरकारने 'पॅकेज'चा हा प्रस्ताव मान्य केला आहे. अडचणीत आलेल्या साखर उद्योगाला मदत करण्यासाठी 'अन्न व सार्वजनिक वितरण' खात्याचे सचिव एस. के. टुटेजा यांच्या अध्यक्षतेखाली समिती नेमण्यात आली होती. 2 डिसेंबर 2004 रोजी या समितीच्या शिफारशी कृषी मंत्र्यांना सादर झाल्या. आजारी असणाऱ्या साखर कारखान्यांना सर्वांगाने मदत देऊ करणाऱ्या या शिफारशी आहेत. त्या स्वीकारल्या गेल्याचेही केंदीय अर्थमंत्र्यांनी जाहीर केले. त्याची साखर उद्योगाला मदत होऊ शकते, पण साखर उद्योग हे राजकारणाचे अड्डे व पैसे मिळविण्याचे साधन बनले नाहीत तर!

आजवर अशी अनेक 'पॅकेज' मिळूनही साखर उद्योग काहीसा आजारीच राहिला आहे. त्याची कारणे शोधून कारखाने चालकांनी अंतर्मुख होऊन विचार करण्याची गरज आहे. कारण सहकारी उद्योगातील खरा आजार हा अंतर्गत व्यवस्थापनाशी निगडित आहे. सहकारी साखर कारखानदारीत, व्यावसायिक व्यवस्थापनेचा, जो अभाव आहे तो नाहीसा होईपर्यंत अशी 'पॅकेज' देऊन काही उपयोग होणार नाही. त्यांचा आजारही 'कायमचा' दूर होणार नाही; तात्पुरते जीवदान मात्र मिळेल. सहकारी चळवळीचे नेते या प्रश्ानला भिडून उत्तर शोधत नाहीत तोवर बाकीचे सर्व उपाय व्यर्थ आहेत. त्या केवळ मलमपट्ट्या आहेत.

सहकारी क्षेत्रात काम करणाऱ्या लोकांनी व्यावसायिक व्यवस्थापनाचा अवलंब केल्यास काय घडू शकते याची अनेक उदाहरणे देता येतील. उत्तर भारतातील खाजगी कारखानदारी किमान वैधानिक किमतीपेक्षा दोन- तीनशे रुपये जादा राज्य सुचित किंमत देऊनही फायद्यात आहे. त्यांच्या भागभांडवालाचे भाव तेजीत आहेत. उलट अनेकवेळा सरकारी मदत मिळूनही महाराष्ट्रातील बरेच सहकारी साखर कारखाने आजारी आहेत. याचा खोलात जाऊन विचार कोण करणार? आणि ऊस गोड लागतो म्हणून मुळासकट खाण्याची प्रवृत्ती कशी नाहिशी होणार?

या वर्षात जागतिक व्यापार अधिक खुला होईल. स्पर्धा अधिक तीव्र होईल. 'मदतीचे पॅकेज' मिळणाऱ्या सहकारी साखर कारखान्यांनी, भविष्यात काय वाढून ठेवले आहे, हे लक्षात घेणे गरजेचे आहे. त्यासाठी आत्मपरीक्षण करण्याची आवश्यकता आहे. हा उद्योग एक व्यवसाय म्हणून चालवला गेला तरच यापुढे तो स्पधेर्च्या जगात टिकेल. अन्यथा सहकारी उद्योग कोणीही वाचवू शकणार नाही. खुद्द शरद पवार आणि या क्षेत्रातील अभ्यासू, जाणकार व तज्ज्ञ मंडळी देखील वारंवार हेच सांगत आहेत.

सांगली जिल्ह्याचाच विचार करायचा झाल्यास या जिल्ह्यात एकूण 13 सहकारी साखर कारखाने आहेत, त्यापैकी आठ बंद आहेत. ज्या वसंतदादा पाटील यांनी राज्यभर सहकारी साखर कारखानदारी उभारावी यासाठी प्रयत्नांची पराकाष्ठा केली, अगदी सुरुवातीस म्हणजे 1956-57च्या सुमारास सांगलीत स्वत: पुढाकार घेऊन साखर कारखाना उभा केला, तोही गेली दोन वषेर् बंद आहे. एकेकाळी आशिया खंडातील सहकारी क्षेत्रातील सर्वात मोठा साखर कारखाना अशी त्याची ख्याती होती. पण त्यांच्या वारसांनीच या कारखान्याची वाट लावली. सभासद, कामगार, ऊस तोडणी कामगार, वाहतूकदार, सप्लायर्स या सर्वांनाच देशोधडीला लावले. वास्तविक अशा मंडळींना जबर शिक्षा व्हायला हवी असताना त्यांनी 'मदती'चे पॅकेज दिले जात आहे. इतर बंद पडलेल्या सहकारी साखर कारखान्यांची अवस्थादेखील कमी- अधिक प्रमाणात 'वसंतदादा' साखर कारखान्यासारखीच आहे. या सर्वांचे डोळे आता मदतीच्या या 'पॅकेज' कडे लागले आहे.

सहकार मंत्री पतंगराव कदम यांनी येत्या गळित हंगामासाठी येत्या 30 जूनपर्यंत नाबार्डकडून पॅकेज मिळेल असे जाहीर केले आहे. जे कारखाने पुन्हा सुरू होण्याच्या व व्यवस्थितपणे चालण्याच्या परिस्थितीत आहेत, त्यांनाच हे 'पॅकेज' दिले जाईल असे केंदीय कृषी मंत्री शरद पवार, तसेच मुख्यमंत्री विलासराव देशमुख यांनी जाहीर केले होते. अद्याप त्याबाबतचे निकष जाहीर झालेले नसले तरी प्रत्येक 'बंद पडलेल्या' साखर कारखान्यास वाटत आहे की, आपल्याला मदतीचे हे 'पॅकेज' निश्चित मिळणार.

सहकारी साखर कारखाना असो की सहकारी सूत गिरणी; जी संस्था सरळसरळ चालविणाऱ्या पुढऱ्यांनीच खाऊन टाकली (म्हणजेच बंद पाडली) हे सूर्यप्रकाइतके स्वच्छ दिसत असतानाही त्यांना जगवण्यासाठी पुन्हा मदतीचे 'पॅकेज' देणे हे कितपत रास्त आहे? जनतेकडून कररूपाने जमविला जाणारा पैसा या आधुनिक 'प्रतिष्ठित' लुटारूंना सांभाळण्यासाठी वापरणे कितपत योग्य आहे? याचाही कुठेतरी साक्षमोक्ष लागलाच पाहिजे. अन्यथा हा वाळूत पाणी ओतण्याचाच प्रकार होणार आहे.

जी सूतगिरणी अर्धवट स्थितीतच पडली आहे तिच्यात अडकलेले कंत्राटदाराचे पैसे, राजकारण्यांचे संबंध असलेल्या, मोकळे करण्यासाठी, थकलेले पगार भागविण्यासाठी आणि इतर (...?) कारणासाठी सरकारने एक कोटी रुपये दिले अशी चर्चा आहे. सरकारी पैशाची ही लूटच नाही काय? पण हे प्रकार सर्रास चालले आहेत. साखर कारखान्यांना, अपवाद वगळता, 'पॅकेज' देणे हाही त्यातलाच प्रकार आहे.

- रवींद दप्तरदार

 
</text>
</doc>
