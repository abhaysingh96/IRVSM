<doc>
<docno>1111088.cms.txt</docno>
<text>
 
देश-विदेश
शांतता चिरायू होवो!
[ Sunday, May 15, 2005  11:59:24 pm]


गौरी कानेटकर

श्रीनगर : भारत- पाकिस्तान दरम्यान नियंत्रण रेषेपासून केवळ 150 फूट अंतरावर तुम्ही उभे असता... नजरेच्या टप्प्यात येणाऱ्या पाकिस्तानी सैनिकांकडे पाहून निर्धास्तपणे अभिवादनासाठी हात उचलता व तिकडूनही तितक्याच खुल्या दिलाने प्रतिसाद मिळतो. डोळ्यात तेल घालून पहारा देणाऱ्या दोन्ही बाजूच्या सैनिकांच्या चेहऱ्यावर हसू खुलतं.

एकेकाळी अहोरात्र युद्धाचा प्रसंग असणाऱ्या या नियंत्रण रेषेजवळ सध्या हे निर्भय वातावरण आहे. कारण हे ठिकाण श्रीनगर-मुझफ्फराबाद बससेवेचे भारतीय ताब्यातील शेवटचे ठिकाण 'कमान पोस्ट' आहे आणि नियंत्रण रेषेवरून दोन्ही देशांना जोडणारा 'अमन सेतू' इथेच आहे. श्रीनगर- मुझफ्फराबाद बससेवेमुळे 'कमान पोस्ट'ला ऐतिहासिक महत्त्व मिळवून दिल्याने या ठिकाणी शांतताही 'ऐतिहासिक'च आहे.

खळाळत्या झेलममधून बाहेर वळलेल्या 'खलियान दा खास' या छोट्याशा नाल्यावर भारतीय सैन्याने केवळ आठ तासांत उभारलेल्या या 'अमन सेतू'ची जबाबदारी साातव्या डोग्रा रेजिमेंटच्या केवळ 20 जवानांकडे आहे. या 220 फुटाच्या पुलावरील दरवाजावर तर एकावेळी केवळ दोन जवानांचा पहारा असतो. नियंत्रण रेषेबद्दलची कल्पनाच या सुखद शांततेमुळे भंग पावते. अर्थात पहाऱ्यावरील जवानांना मात्र ही शांतता किती काळ टिकेल, याबाबत शंका आहे. सध्यातरी डेप्युटी कमांडर जयगोपाळ यांच्या नेतृत्वाखालील ही तुकडी शांतता व अभिमानाचा अनुभव घेत आहे.

श्रीनगरहून निघणारी ही बस केवळ कमान पोस्टपर्यंतच जाते. अमन सेतू ओलांडून प्रवाशांना पाकव्याप्त काश्मीरमधील बसमध्ये बसवून मुझफ्फराबादपर्यंतचा पुढचा 52 किमीचा प्रवास करावा लागतो. श्रीनगर ते कमान पोस्ट दरम्यान पहिला टप्पा आहे तो श्रीनगर ते बारामुल्लाचा. दुसऱ्या टप्प्यात बारामुल्लाच्या पुढे उरी या शेवटच्या मोठ्या गावानंतर जबाला, सलामाबाद, जल्ला, उडुसा अशी गावं लागतात. या गावांमध्येही शांतता प्रस्थापित होत असल्याबद्दल समाधान तसेच पाकव्याप्त काश्मीरमधील नातेवाईकांना भेटण्याची शक्यता निर्माण झाल्याचा आनंद आहे. पण त्याहीपेक्षा थोडा वैतागच अधिक आहे. कारण या बससेवेच्या 'व्हीआयपी' असण्याचे फटके या गावांना बसत आहेत. या बससेवेमुळे आपला धंदा वाढीस लागेल, अशी गावकऱ्यांची अपेक्षा होती. पण बस या गावांमध्ये थांबत तर नाहीच उलट बस सुटण्याच्या दिवशी कडेकोट बंदोबस्तामुळे व्यवसाय करणेही मुश्किल झाले आहे.

उरी गावातील परवेझ अहमद या दुकानदाराची भावना काहीशी अशीच आहे. 'धंद्यावर बससेवेमुळे उलटाच परिणाम झाला आहे. पण थांबायची आमची तयारी आहे. शांततेच्या मार्गातलं हे एक पाऊल आहे. शांततेसाठी काहीही झळ सोसायची आमची तयारी आहे', असं अहमद सांगतो. याच मार्गावर हॉटेल चालवणाऱ्या अब्दुल लतीफ भट याच्या मते, दुरावलेल्या कुटुंबांची मने जोडण्याचे काम या बससेवेनं केले आहे. तर, प्रत्यक्षात प्रसिद्धी झाली तितके नियंत्रण रेषेवर जाण सोपे नसून तिकडे जाण्यासाठीचे नियम अधिक लवचिक व्हायला हवेत, असे आणखी एक स्थानिक दुकानदार राजा नजीर अहमद याला वाटते.

 
</text>
</doc>
