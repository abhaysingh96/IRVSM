<doc>
<docno>1110834.cms.txt</docno>
<text>
 
धावते जग
मैदानांवर कुऱ्हाड
[ Sunday, May 15, 2005  07:11:07 pm]


मुंबईचे रूपडे बदलून टाकण्याचा एक कलमी कार्यक्रम सध्या राज्यर्कत्यांनी हाती घेतला आहे. त्याचाच एक भाग म्हणजे, मुंबईतील मैदाने खेळांसाठी राखीव न ठेवता, ती धुमधडाक्यात होणारे विवाह आणि इतर समारंभांसाठीही उपलब्ध व्हावीत असा निर्णय राज्य सरकारने घेतला आहे.

प्रगत देशांमध्ये खेळांना उत्तेजन दिले जात असताना, मंत्रालयातील सत्ताधाऱ्यांना, भावी सचिन तेंडुलकर आणि अंजली भागवत यांपेक्षा, अशा भपकेबाज सोहोळ्यांचे कंत्राटदार जवळचे का वाटत असावेत हे न कळण्याइतके मुंबईकर दुधखुळे नक्की नाहीत.

आज मुंबईत अशा अनेक समारंभात निव्वळ जेवणावळी आणि सजावटी यावर कित्येक कोटी रुपये उधळले जातात. सत्ताधारी आणि अशा समारंभांचे ठेकेदार यांच्यातील संबंधही स्पष्ट दिसतात. मुंबईच्या विकासावर गेल्या काही वर्र्षांत नजर टाकली तर एक बाब जाणवते ती म्हणजे सर्वसामान्य मुलांना मोकळेपणाने खेळता येतील, अशी नवीन मैदाने तयार झालेलीच नाहीत.

अनेक ठिकाणी क्लब्ज निघाले, पण त्यांचे सभासदत्व मिळवण्यासाठी काही लाखांत रक्कम मोजावी लागते. शिवाजी पार्क, माटुंग्याचे मेजर रमेश दडकर उद्यान यांचा काही भाग आक्रमणांत गेला आहे. याच मैदानांवर अजित वाडेकर, सुनील गावस्कर, दिलीप वेंगसरकर ते सचिन तेंडुलकर व विनोद कांबळींसारखे मोहरे घडले.

मैदानांवर आक्रमणे करणारे रेशन कार्ड बाळगून आहेत आणि पर्यायी जागा मिळाल्याशिवाय आपण हलणार नाही, असा इशाराही ते देतात, कारण त्यांना स्थानिक राजकारण्यांची मदत मिळत असते. या पार्श्वभूमीवर, मैदाने समारंभांसाठी देण्याच्या सरकारच्या निर्णयाविरुद्ध खेळाडू आणि क्रीडाप्रेमी यांनी काढलेल्या मोर्चाचे स्वागत करायला हवे. पण असे करताना, याच मागणीसाठी, काही वर्षांपूर्वी सुनील गावस्करपासून अनेक नामवंत रस्त्यावर उतरले होते हे लक्षात घ्यायला हवे. तेव्हाही सत्ताधाऱ्यांनी पोकळ आश्वासने दिली आणि संतप्त आजी-माजी खेळाडूंना गुंडाळले होते हे विसरता येणार नाही. यावेळी तर सत्ताधाऱ्यांनी मोर्चाची साधी दखलही घेतली नाही. कारण क्रीडापटू रस्त्यावर उतरून जाळपोळ करणार नाहीत, हॉस्पिटलमध्ये दाखल करण्याइतके आमरण उपोषण करणार नाहीत किंवा न्यायालयाचे दरवाजेही ठोठावणार नाहीत याची संबंधितांना संपूर्ण खात्री आहे.

खरे म्हणजे मैदानांबाबत जिव्हाळा फक्त खेळाडूंनाच वाटायला हवा असे नाही, तर प्रत्येक मुंबईकराला याबाबत आत्मीयता असण्याची गरज आहे. शहराचा आकार आणि लोकसंख्या यांच्या प्रमाणात किती मोकळी मैदाने असावीत याचे काही मापदंड ठरवण्यात आले आहेत आणि ते आरोग्याशी निगडीत आहेत, हे लक्षात घेतले पाहिजे!

 
</text>
</doc>
