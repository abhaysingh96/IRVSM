<doc>
<docno>1110840.cms.txt</docno>
<text>
 
अग्रलेख
राष्ट्रीय अस्मितेचे यशोगान
[ Sunday, May 15, 2005  07:17:20 pm]


राष्ट्रगीत हे देशाचे गर्वगीत असते, राष्ट्रीय अस्मितेचे यशोगान असते, देशभक्तीची आरती असते. भारताच्या 'जन, गण, मन...' या राष्ट्रगीतातही ही सर्व वैशिष्ट्ये आहेत. देशाची एकात्मता अधोरेखित करण्यासाठी त्याच्या विविधतेचे वर्णन करताना विविध प्रांतांची नावे या गीतात गुंफण्यात आली आहेत.

सात सुरांतून संुदर गीत आकारास यावे, तसे हे राष्ट्रगीत गुरूदेव रवींदनाथांच्या प्रतिभेतून स्फुरले आहे. परंतु या काव्याची प्रकृती ज्यांना उमजली नाही, त्यांची समजूत राष्ट्रगीतातील प्रांतांची ही नावे म्हणजे देशाची चतु:सीमा आखून देण्यासाठीच आहेत, अशी झाली आहे. त्यामुळेच देशात समाविष्ट नसलेल्या 'सिंध' या प्रांताचे नाव काढून त्याजागी 'काश्मीर'चे नाव घालण्याची मागणी करीत एका महाभागाने सवोर्च्च न्यायालयात धाव घेतली.

न्यायालये कायद्याचा कीस काढीत व तर्ककठोर विचार करीत निकाल देत असतात. पण राष्ट्रगीताच्या बाबतीत सवोर्च्च न्यायालयानेही राष्ट्रभावना व त्यामागील काव्यविचार गृहीत धरून त्यात असा बदल करण्याची मागणी फेटाळून लावली आहे; एवढेच नव्हे तर हा नसता उपद्व्याप करून न्यायालयाचा वेळ आणि पैसा वाया घालविल्याबद्दल अर्जदारास 10 हजार रुपयांचा दंडही ठोठावला आहे.

राष्ट्रगीतातील सिंधचा उल्लेख केवळ प्रांतवाचक नाही तर तो भाषा व संस्कृतीवाचकही आहे याचे भान न्यायालयात पब्लिक इंटरेस्ट लिटिगेशन दाखल करणाऱ्याने ठेवले नाही. भारताच्या जवळजवळ सर्व प्रांतात मोठ्या संख्येेने सिंधी भाषिक पसरलेले आहेत. फाळणीच्या जखमांचे व्रणही अंगावर व मनावर राहणार नाहीत याची पूर्ण काळजी घेऊन हे लोक देशाच्या समाजजीवनाशी एकरूप होऊन व्यापार-व्यवहार करीत आहेत. त्यांची भूमी आता या देशात राहिलेली नसली तरी ते मात्र तन, मन, धनाने या देशात आहेत. त्यामुळेच राष्ट्रगीतात 'सिंध'चा उल्लेख असणे आवश्यक आहेच. पण त्याहीपेक्षा महत्त्वाची गोष्ट ही आहे की, ते एका सिद्धहस्त कवीच्या लेखणीतून उतरलेले काव्य आहे. त्यात बदल करण्याचा अधिकार कुणासही नाही.

जे या काव्याला एखाद्या जमिनीच्या तुकड्याची चतु:सीमा वर्णन करणारा सातबाराचा कागद मानतात, त्यांच्याच डोक्यात असे बदल सुचू शकतात. न्यायालयाने अर्जदाराला याबद्दल चांगलेच फटकारून असा विकृत विचार करणाऱ्यांना इशाराच देऊन ठेवला आहे. देशाचे कायदे बदलता येतील, घटनेत दुरुस्त्या करता येतील; पण राष्ट्रगीत हे अपरिवर्तनीय आणि अमर असते, हेही या निमित्ताने न्यायालयाने स्पष्ट करून यापुढे त्यासंबंधाने कोणताही वेगळा विचार करण्याची आवश्यकता नाही, हेही स्पष्ट करून टाकले आहे.

या देशाचे राष्ट्रगीत 'जन गण मन' असावे की 'वंदेमातरम्' असा वाद एकेकाळी माजला होता. त्या वादाचा धुरळा खाली बसल्यानंतर 'वंदेमातरम्'वाद्यांनीही पुन्हा तो उकरून काढलेला नाही. तसेच 'जन गण'वाद्यांनीही वंदेमातरम्ची हेळसांड केलेली नाही. अनेक सभा, संमेलनात ही दोन्ही राष्ट्रगीते सारख्याच अभिमानाने व भक्तीभावनेने गायली जातात. घटना समितीने 24 जानेवारी 1950 रोजी 'जन गण मन'ला राष्ट्रगीत म्हणून मान्यता दिल्यानंतर आता छोटी-मोठी खुसपटे काढून त्याबद्दल वाद माजविणे योग्य नाही आणि त्यात जनहितही नाही. जनहिताचे नाव घेत जनतेचे अहित करणारे वाद माज्विणे व त्यावर आपल्या स्वार्थाची पोळी भाजून घेणे हा हल्ली काही लोकांचा उद्योग झाला आहे. हेच लोक किरकोळ गोष्टींचा बाऊ करून धामिर्क भावना दुखावल्या, संस्कृती, धर्म बुडत चालला असा कांगावा करीत असतात. पण धर्म, संस्कृती आणि राष्ट्र अशा किरकोळ गोष्टींनी नष्ट होण्याइतकी लेचीपेची नसतात हे त्यांनी लक्षात ठेवलेले बरे!

 
</text>
</doc>
