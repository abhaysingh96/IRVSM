<doc>
<docno>1012888.cms.txt</docno>
<text>
 
महाराष्ट्र
हस्तगत वाहनांमुळे वाहतुकीला अडथळा
[ Sunday, February 06, 2005  06:22:26 pm]


श्री.वा. नेलेर्कर

ठाण्याच्या नौपाडा भागात, मोठी वर्दळ आणि विलक्षण रहदारी असलेल्या महात्मा गांधी मार्गावर तसंच रा.भा. लुमण मार्गावर पोलिसांनी जप्त केलेली सुमारे 100 वाहनं धूळखात, वर्षानुवर्षं पडून असल्याचं उघडकीस आलं आहे. पादचाऱ्यांना आणि वाहतुकीला त्याचा मोठा अडथळा होत आहे. पर्यावरणालाही त्यामुळे धोका पोहोचत असल्याचं दिसून येत आहे. ही वाहनं तात्काळ इतरत्र हलवून रहिवाशांना दिलासा द्यावा, अशी मागणी इथले समाजसेवक वसंत केळकर यांनी केली आहे.

नौपाडा पोलिस ठाण्याने जप्त केलेली रिक्षा, मोटारी, टेम्पो, स्कुटर्स आदी अनेक वाहनांचा त्यात समावेश आहे. निरनिराळ्या गुन्ह्यांमध्ये जप्त केेलेली ही वाहनं न्यायालयाचा निकाल लागेपर्यंत पोलिसांना परत करता येत नाहीत. त्यांचा लिलाव करता येत नाहीत. या गाड्या ठेवण्यासाठी जागा नाही. त्यामुळे ही समस्या निर्माण झाली आहे. ही समस्या एकट्या नौपाडा पोलिस ठाण्यापुरती मर्यादित नाही. ती समस्या प्रतिनिधीक असेल आणि जिल्ह्यात अन्य पोलिस ठाण्यांनाही भेडसावत असण्याची शक्यता आहे. परंतु या निमित्ताने त्याची कायमची सोडवणूक करण्यासाठी काही मार्ग निघावा, असं अपेक्षित आहे.

ठाण्यात वाहतुकीची समस्या अत्यंत गंभीर आहे. रस्ते प्रशस्त झाले तरी ही समस्या भेडसावत राहणारच आहे. कारण रस्त्यांचा अशाच प्रकारे वापर करणं लोकांच्याही अंगवळणी पडलेलं आहे. रस्त्यावर देवादिकांची चित्रं काढून पैसे कमवणं, निरनिराळ्या गावठी वैदूंच्या पथाऱ्या, भिकाऱ्यांचे संसार, ठाण मांडून बसलेले फळभाजी विक्रेते अशी त्याची कितीतरी उदाहरणं देता येतील.

नौपाडा भागात महात्मा गांधी रस्त्यावर मोठ्या प्रमाणावर वाहतूक होत असते. रिक्षा, बसेस, सायकली, मोटारी, टेम्पो, ट्रक्स, बसेस यांचा त्यात समावेश असतो. सध्या या रस्त्याच्या सीमेण्ट काँक्रीटीकरणाचं काम महापालिकेने हाती घेतलं आहे. तो रस्ता खणून ठेवला आहे. महात्मा गांधी रस्त्यावर वर्षानुवर्षं धूळ खात पडलेल्या भंगार वाहनांमुळे काही ठिकाणी हा रस्ता खोदणंही आज अशक्य झालेलं आहे. त्यामुळे काँक्रीटीकरणाचं काम वेळेवर न झाल्यास चार महिन्यांनी पावसाळा सुरू होऊन लोकांना आणखीन त्याचा त्रास होईल. नौपाडा पोलिस ठाण्यालगत राहणाऱ्या रहिवाशांनी या अडचणीबाबत यापूवीर्च निवेदन देण्यात आलं आहे. काँक्रीटीकरण कामाच्या निमित्ताने ही समस्या आताच कायमस्वरूपी सोडवावी, अशी मागणी वसंत केळकर यांनी पोलिस आयुक्तांकडे केली आहे. महापालिकेकडून एखादा भूखंड मिळवावा आणि तिथे ही वाहनं हलवावीत. भंगारात या वाहनांचा लिलाव करावा, अशीही सूचना त्यांनी केली आहे.

रस्ता हा रहिवाशांना चालण्यासाठी आणि वाहतूकदारांना वाहनं चालवण्यासाठी आहे, हे लक्षात घेऊन तातडीने या समस्येबद्दल मार्ग काढणं उचित राहील.

 
</text>
</doc>
