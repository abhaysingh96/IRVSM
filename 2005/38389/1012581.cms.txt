<doc>
<docno>1012581.cms.txt</docno>
<text>
 
महामुंबई
'आवाहने काहीही करा, आम्ही झोपड्या पाडणार'
[ Sunday, February 06, 2005  12:00:30 am]


म. टा. प्रतिनिधी

मंुबई : पुन्हा झोपड्या उभारण्याचे आवाहन कुणीही करीत असले तरी आम्ही आमच्या पद्धतीने कारवाई सुरूच ठेवू, असा इशारा आयुक्त जॉनी जोसेफ यांनी मेधा पाटकर यांचा आणि त्यांच्या आंदोलनाचा थेट उल्लेख न करता दिला.

झोपड्यांवरील कारवाई थांबबावी, यासाठी ज्येष्ठ सामाजिक कार्यर्कत्या मेधा पाटकर, माजी पालिका आयुक्त गो.रा.खैरनार तसेच इतर संघटनांनी आंदोलन छेडले आहे. पाटकर यांच्या नेतृत्वाखाली गुरुवारी मानखुर्द, गोवंडी येथे पाडलेल्या झोपड्यांच्या जागी पुन्हा झोपड्या उभारण्याचे प्रयत्न झाले. मोकळ्या भूखंडावरील तारेचे कुंपण तोडून, सुरक्षा रक्षकांना न जुमानता हे आंदोलन झाले. त्यासंदर्भात बोलताना आयुक्तांनी मेधा पाटकर यांचा थेट उल्लेख टाळला. तसेच झोपड्या उभारण्याचा प्रयत्न होत असल्याचे अमान्य केले. मोकळ्या झालेल्या भूखंडावर कुणी झोपड्या बांधलेल्या नाहीत, काही लोक भूखंडाच्या कंुपणाबाहेरील जागेत राहत आहेत, असा दावा त्यांनी केला. झोपड्या पुन्हा उभ्या करण्याचा प्रयत्न झाला, तर आम्ही आमच्या पद्धतीने कारवाई करू, असे आयुक्तांनी स्पष्ट केले. सध्या ' लास्ट कम र्फस्ट गो ' तत्वानुसार म्हणजे प्रथम 2004 सालच्या, त्यानंतर त्याआधीच्या वर्षात उभ्या राहिलेल्या झोपड्या तोडल्या जाणार आहेत. पण अद्याप सव्हेर् झालेला नाही, असे त्यांनी सांगितले.

मोठ्या बांधकामांवरील कारवाई थंडावल्याचा आयुक्तांनी इन्कार केला. संबंधितांवर नोटीस बजावणे, बाजू मांडणे या बाबींची पूर्तता करावी लागते, ती सध्या सुरू आहे, असे ते म्हणाले. दरम्यान, अंबुजनगर आदी ठिकाणी पाडलेल्या झोपड्यांच्या जागी पुन्हा नव्याने झोपड्या बांधण्याचे प्रयत्न सुरू झाले आहेत.

 
</text>
</doc>
