<doc>
<docno>1012923.cms.txt</docno>
<text>
 
धावते जग
नेहमीची कथा!
[ Sunday, February 06, 2005  07:03:40 pm]


रेल्वे फाटकांचे नियंत्रण करण्यासाठी कोणालाही नेमायचे नाही, हा रेल्वेचा खाक्या किती महागात पडतो, याची प्रचीती नागपूरजवळील रेल्वे दुर्घटनेमुळे पुन्हा एकदा आली आहे.

कान्हन गावाजवळ असलेले फाटक ओलांडणाऱ्या वाहनाला रेल्वेगाडीने धडक दिल्यामुळे तब्बल 52 प्रवाशांंना प्राण गमवावे लागले.

गेली अनेक वर्षे देशभर अशा दुर्घटना घडत आहेत आणि रेल्वे प्रशासन अशी फाटके नियंत्रित करण्याची कोणतीही योजना आखत नाही, असे चित्र आहे.

आज देशात सोळा हजारांहून अधिक अनियंत्रित फाटके आहेत. यापैकी तीन चतुर्थांश अत्यंत धोकादायक आहेत. एक फाटक सुसज्ज करण्यास प्रत्येकी किमान पंधरा लाख रुपये खर्च येतो, अशी आकडेवारी रेल्वे मंडळाने दिली आहे.

रेल्वे अंदाजपत्रकाचा विचार करता आणि यंदाच्या वर्षात फक्त 211 रेल्वे फाटकांसाठी आवश्यक कर्मचारी नेमणे, सिग्नल सिस्टिम बदलणे ही कार्यवाही केली जाणार आहे, हे लक्षात घेता ही संपूर्ण योजना राबवण्यात किती काळ जाईल, याचा अंदाज करता येतो. अशी फाटके बंद का करू नयेत, अशी विचारणा करणाऱ्या नोटिसा सुप्रीम कोर्टाने रेल्वे अधिकारी आणि राज्य सरकारे यांना अलीकडेच काढल्या आहेत.

त्यावरून या प्रश्नचे गांभिर्य लक्षात यावे. रेल्वेचा कारभार मर्यादित होता तेव्हा अशा फाटकांवर देखरेख करण्यासाठी कोणाला नेमण्याची गरज वाटली नाही.

आता सर्वच मार्गांवर वाहतूक वाढली आहे. फाटकांच्या दोन्ही बाजूंना असलेली वस्तीही वाढते आहे आणि पर्यायाने अपघातांचे प्रमाणही. अशा अपघातांना अनेकदा बेदरकारपणे रेल्वे फाटक ओलांडणारेही कारणीभूत असतात, असे स्पष्ट झाले आहे.

कान्हन येथेही ट्रॅक्टर ट्रॉलीमधून इतके प्रवासी घेऊन जाणाऱ्या वाहनाने रेल्वेगाडी येते आहे याचा नीट अंदाज घेतला नसावा, असे सकृतदर्शनी दिसते आहे. मुळात ट्रॅक्टर ट्रॉलीमधून इतकी माणसे नेणे योग्य आहे का, याचा विचार व्हायला हवा.

ग्रामीण भागात असे प्रकार सर्रास चालतात, असे वारंवार आढळले आहे. रक्षक नसताना, फाटक ओलांडताना पुरेशी काळजी घेतली जात नाही, हेही सत्य आहे. अशा अपघातांमध्ये सर्वस्वी जबाबदारी रूळ ओलांडणाऱ्यांची असते आणि रेल्वेची धडक किती भीषण असते हे समजत असूनही, फाटक पार करताना अत्यंत निष्काळजीपणा दाखवला जातो.

या अपघातात मरण पावलेल्यांच्या नातेवाईकांना रेल्वेने मदत देण्याची घोषणा केली असली, तरी रेल्वे अधिकाऱ्यांची जबाबदारी तेवढ्यावर संपत नाही, याची जाणीव संबंधितांना करून द्यायला हवी. काहीतरी फुटकळ उपाय करून, आपण गोरगरिबांचे वाली आहोत, असा आव सतत आणणारे यादव आता तरी ठोस पावले टाकतील, इतकीच अपेक्षा बाळगणे प्रवाशांच्या हाती आहे.

 
</text>
</doc>
