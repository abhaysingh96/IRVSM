<doc>
<docno>1012605.cms.txt</docno>
<text>
 
देश-विदेश
घरबांधणीत विदेशी कंपन्यांना मुक्तद्वार?
[ Sunday, February 06, 2005  12:25:44 am]


म. टा. विशेष प्रतिनिधी

नवी दिल्ली : स्वत:च्या मालकीचे घर हे प्रत्येक भारतीयाचे स्वप्न साकार करण्यासाठी लवकरच परदेशी कर्जाचा हात पुढे येण्याची शक्यता आहे... गृहबांधणीच्या क्षेत्रात 100 टक्के परदेशी गुंतवणुकीच्या योजनांना मंजुरी देण्याचा विचार केंदीय अर्थमंत्री पी. चिदंबरम गांभीर्याने करीत आहेत, असे समजते. तसे झाले तर, मित्तल, हिरानंदानी, अन्सल, रहेजा, युनिटेक आदी बड्या बांधकामदारांना आपल्याच भूमीत थेट चीन, तैवान, थायलंड, दुबईच्या बांधकाम व्यावसायिक कंपन्यांशी स्पर्धा करावी लागेल.

गृहबांधणी कर्जावरील व्याज कमी झाल्यानंतर बाजारपेठेतली मागणी अचानक वाढली, मात्र नव्या घरांचा पुरवठा त्या प्रमाणात होऊ शकला नाही. त्यामुळे या क्षेत्राला चालना देणारे अनेक निर्णय आगामी अर्थसंकल्पात अपेक्षित आहेत. स्थावर मिळकतींच्या व्यवहारावरील सर्व राज्यातली स्टँप ड्युटी पाच ते सहा टक्क्यांपर्यंत खाली आणण्याचा विचारही गांभीर्याने सुरू आहे. देशात सर्वाधिक स्टँप ड्युटी सध्या महाराष्ट्रात आहे. ती कमी झाल्यास अशा व्यवहारांतील काळ्या पैशांवरही नियंत्रण प्रस्थापित करता येईल, असे सरकारचे मत आहे.

गृहबांधणी क्षेत्रात परदेशी गुंतवणुकीला खरेतर यापूवीर्च परवानगी देण्यात आली आहे. पण, तिची नियमावली इतकी किचकट आहे की, निवडक परदेशी कंपन्याच या क्षेत्रात उतरण्याचे धाडस करू शकल्या. किमान शंभर एकराच्या भूखंडावर पाणी, रस्ते, ड्रेनेजच्या तमाम सुविधांसह ' इन्टिग्रेटेड टाउनशिप ' ची निमिर्ती करणाऱ्या परदेशी कंपन्यांनाच या क्षेत्रात उतरण्याची अनुमती आहे. कमावलेला नफा आपल्या देशात नेण्यासंदर्भातही अनेक अवघड शतीर् आहेत. या पार्श्वभूमीवर दुबईचा एम्मार समूह, जपानची किकेन सेकेल, कॅनडाची रॉयल इंडियन राज इन्टरनॅशनल अशा तीन-चार कंपन्यांनीच भारतात काही प्रकल्प महत्प्रयासाने कसेबसे पुरे केले.

अर्थमंत्रालयातून मिळालेल्या माहितीनुसार, टाउनशिपसाठी 100 एकरांची मर्यादा 50 एकरांवर आणणे, अगदी एका इमारतीपासून अनेक इमारतींच्या कॉलनींपर्यंत आणि शॉपिंग मॉल्ससारख्या प्रकल्पांमध्येही 100 टक्के परदेशी गुंतवणुकीला मंजुरी देणे,

अशा महत्वपूर्ण घोषणा यंदाच्या बजेटमध्ये होण्याची शक्यता आहे. ग्रामीण भागातील गृहनिर्माणासाठी विशेष उदार धोरण स्वीकारून परदेशी गुंतवणुकीला अनेक सवलती देण्याचा सरकारचा इरादा आहे. ' फिक्की ' सारख्या संघटनांनी अनेक वर्षांपासून या मागणीचा पाठपुरावा चालवला आहे.

परदेशी गुंतवणुकीमुळे गृहनिर्माण क्षेत्रातील स्पर्धा आणि गुणात्मक दर्जा निश्चितच वाढेल. ग्राहकाला त्याचे स्वप्नातील घर स्वस्तात मिळेल की नाही, हे सांगणे मात्र कठीण आहे ; कारण मुंबई- दिल्लीसारख्या महानगरांतील गृहनिर्माण क्षेत्र, घरांच्या बाजारपेठेपेक्षा गुंतवणूकदारांच्या इशाऱ्यावर अधिक अवलंबून असल्याचे या क्षेत्रातले जाणकार सांगतात.

बजेटमधील संभाव्य घोषणा

* स्टँप ड्युटी 5-6 टक्क्यांवर

* नियमावली सुलभ होणार

* 100 टक्के परदेशी गुंतवणुकीला मंजुरी

* टाउनशिपसाठी 100 एकरांची मर्यादा 50 एकरांवर

* ग्रामीण भागातील घरबांधणीत विशेष सवलती

 
</text>
</doc>
