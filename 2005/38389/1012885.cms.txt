<doc>
<docno>1012885.cms.txt</docno>
<text>
 
महाराष्ट्र
झपाटून प्रयत्न केल्यास यश तुमचंच
[ Sunday, February 06, 2005  06:20:13 pm]


टाइम्स टीम

ठाणे : प्रत्येकामध्येच न्यूटन, सचिन तेंडुलकर, आइनस्टाइन, किरण बेदी आणि सी.व्ही. रामन दडलेले आहेत. आपल्याला त्यापैकी कोणत्या क्षेत्राची आवड आहे, हे प्रत्येकाने ओळखून ते मिळवण्यासाठी झपाटून प्रयत्न केल्यास यश तुमचेच आहे, असं प्रतिपादन ज्येष्ठ शास्त्रज्ञ वसंत गोवारीकर यांनी केलं.

वैज्ञानिक जागृती वर्षाच्या निमित्ताने जिज्ञासा ट्रस्ट आणि थिराणी हायस्कूलच्या वतीने वर्तकनगर इथल्या थिराणी शाळेत आयोजित केलेल्या कार्यक्रमात ते बोलत होते. या कार्यक्रमात गोवारीकर यांनी विद्यार्थ्यांशी दिलखुलास गप्पा मारल्या. त्सुनामी लाटांपासून हे उडत्या तबकड्यांपर्यंत विद्यार्थ्यांच्या मनातील जिज्ञसायुक्त प्रश्नांना त्यांनी सरळ व सोप्या भाषेत दिलेली उत्तरं विद्यार्थ्यांना भावली.

लगान चित्रपटातील भुवनच्या टीमला बॅट आणि बॉल कसे असतात हेही माहीत नव्हते. तरीही भुवनच्या टीमने विजय मिळवला. आत्मविश्वास, प्रेरणा, जिद्द, आणि जिंकलंच पाहिजे हा ध्यास हे त्या टीमच्या विजयाचं गमक होतं. प्रत्येक विद्यार्थ्यांनी तस ध्यास बाळगून यशाची शिखरं पादाक्रांत करावीत, असं आवाहन त्यांनी या प्रसंगी केलं. पैसे नसल्याने रेल्वेच्या कॅण्टिनमध्ये जेवणारे अब्दुल कलाम मेहनत आणि जिद्दीच्या बळावर राष्ट्रपती पदापर्यंत पोहोचले. त्यांचा आदर्श विद्यार्थ्यांनी डोळ्यासमोर ठेवावा अशी अपेक्षा त्यांनी या वेळी व्यक्त केली.

राष्ट्रीय विज्ञान परिषदेत उल्लेखनीय कामगिरी करणाऱ्या बाल वैज्ञानिकांचा त्यांच्या हस्ते गौरव करण्यात आला.

 
</text>
</doc>
