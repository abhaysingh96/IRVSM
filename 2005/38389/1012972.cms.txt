<doc>
<docno>1012972.cms.txt</docno>
<text>
 
देश-विदेश
कोठडीबंद उमेदवार भरपूर!
[ Sunday, February 06, 2005  07:51:23 pm]


वृत्तसंस्था

पाटणा : बिहार विधानसभेच्या निवडणुकीत उतरलेल्या गुन्हेगारी पार्श्वभूमीच्या उमेदवारांना, अर्ज भरल्यानंतर लगोलग कोठडीतच नेण्याची तयारी आता पूर्ण झालेली आहे. अनेक उमेदवार यामुळे कोठडीतून निवडणूक लढवतील, असे चित्र सध्या दिसते. या ' बंद उमेदवारां ' मध्ये राष्ट्रीय जनता दलाच्या दोघा मंत्र्यांचाही समावेश आहे ; परंतु त्यांनी आधीच मंत्रिपदे सोडली आहेत.

सत्ताधारी पक्षाकडे ' स्टार्स ' ची रीघ लागल्याचे गेल्या लोकसभा निवडणुकीत दिसले होते, तशी स्थिती आता बिहारमध्ये आहे... फरक एवढाच की, चित्रपट वा टीव्ही मालिकांमध्ये झळकलेल्यांऐवजी येथे विविध ' एफआयआर ' मध्ये नावे आलेले उमेदवार अधिक आहेत! राजदखालोखाल गुन्हेगार उमेदवार उभे करण्यात रामविलास पासवान यांच्या ' लोक जनशक्ती पक्षा ' चा क्रमांक लागतो. या उमेदवारांना आणि त्यांच्या गुन्हेगार समर्थकांना ' अंदर ' करण्यासाठी बिहार पोलिसांनी तब्बल 20 हजार अजामीनपात्र वॉरंट तयार ठेवली असल्याची माहिती राज्याचे पोलिस महासंचालक नारायण मिश्रा यांनी नुकतीच हायकोर्टाला दिली आहे. हायकोर्टाच्या आदेशावरूनच उमेदवारी अर्ज भरल्यावर कोठडीत नेण्याची कारवाई होणार आहे.

राजदचे मंत्री रामप्रकाश महातो यांचाही गुन्हेगार उमेदवारांच्या यादीत समावेश असल्याने त्यांनी पद सोडले आणि पोलिसांपुढे शरणागती पत्करली. दुसरे माजी मंत्री सुरेन्दप्रसाद यादव यांनी कोर्टात शरणागती पत्करल्यानंतर त्यांची रवानगी कोठडीत झाली. खुनासह अनेक आरोप असलेले प्रह्लाद यादव हेही राजदचे सूरजगढ़ा (जि. मंुगेर) येथील उमेदवार, तर पश्चिम चंपारण जिल्ह्यातील नौटन येथून राजद तिकिट मिळालेले अमर यादव हे कुख्यात डाकू भगर यादव यांचे चिरंजीव!

लोक जनशक्तीचे राजन तिवारी यांनी तर बेऊर तुरुंगातूनच उमेदवारी अर्ज भरला आहे. तिवारींवर खुनाचा आरोप आहे ; तर त्यांच्याच पक्षाचे हिलसा (जि. नालंदा) येथील उमेदवार सुमन कुमार ऊर्फ ' रणजी डॉन ' हेदेखील बेऊर तुरुंगातच , ' आयआयएम ' च्या पेपरफुटीचे सूत्रधार असल्याबद्दल कोठडीबंद आहेत. ' रणजी डॉन ' चा पुतण्या श्रवणकुमार नालंदा शहर मतदारसंघातून राजदतफेर् लढतो आहे.

 
</text>
</doc>
