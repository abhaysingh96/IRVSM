<doc>
<docno>1012893.cms.txt</docno>
<text>
 
महामुंबई
खाकी वदीर्च्या प्रेमात आलो मुंबईत!
[ Sunday, February 06, 2005  06:32:27 pm]


प्रवीण मुळ्ये

हातात मोठी बॅग घेऊन बावरलेल्या चेहऱ्यांची चार मुलं ठाण्याला लोकल ट्रेनमध्ये चढली. ' आले बिहारहून मुंबईची लोकसंख्या वाढवायला... ' डब्यातल्या मराठी पब्लिकची चर्चा सुरू झाली. पण इतक्यात ' ही गाडी दादरला थांबेल का साहेब.. ,' असा मराठीत सवाल त्यांच्यापैकी एकानं केला आणि अनेकांचं लक्ष वेधून घेतलं. ' कुठून आलात मुलांनो.. ,' या प्रश्नावर आम्ही धुळ्यातून मुंबईत पोलिस भरतीसाठी आलो आहोत. इतर राज्यातून येणाऱ्या प्रत्येकाचं नशीब मुंबईत उघडतं. बघू मुंबईत आम्हाला नशीब साथ देतं का, असं उत्तर या मुलांनी दिलं. दादरला उतरताना त्यांना प्रत्येकजण ' बेस्ट ऑफ लक ' देत होता.

पोलिस कॉन्स्टेबलच्या 700 हून अधिक पदांसाठी सुमारे दोन लाख तरुण आपलं नशीब अजमावणार आहेत. यात केवळ मुंबईच्याच नव्हे, तर धुळे, अमरावती, अहमदनगर, नाशिक अशा ग्रामीण भागातील हजारो मुलंही बाडबिस्तरा घेऊन मुंबईत आली आहेत. एकाच वेळी राज्यात पाच ते सहा ठिकाणी पोलिस भरती होत आहे. पण मुंबईत भरतीसाठी जास्त जागा असल्यामुळे राज्यातील विविध जिल्ह्यांतून आलेल्या मुलांनी मुंबईला जास्त महत्त्व दिलं आहे.

शेतीत काय दम राहिला नाही, त्यामुळे गावाकडची तरुण मुलं नोकरीच्या शोधात निघाली आहेत. आमच्याकडे काय कम्प्युटरची डिग्री- बिग्री नाही. त्यामुळे पोलिस भरतीची साधी बातमी जरी आली, तरी आमच्याकडे धावाधाव सुरू होते... साताऱ्याजवळच्या गावातून आलेला तरुण सांगत होता. या मुलांना नोकरी मिळवण्यात यशस्वी होऊ, याची खात्री आहे. पण टक्कर मुंबईच्या मुलांशी असल्यानं सारी शक्ती त्यांना पणाला लावावी लागणार आहे. आपण कोणती कागदपत्रं विसरलो नाही ना ? भरतीसाठी द्याव्या लागणाऱ्या चाचण्यांसाठी शेवटचा कानमंत्र काय ? भरतीतील ' सेटिंग ' मुळे नंबर जाणार नाही ना ?.. खाकी वदीर्च्या प्रेमात गेल्या दोन दिवसांपासून नायगाव, वरळीची मुलं मनातल्या अशा अनेक प्रश्नांचं समाधान पोलिसांकडून करून घेत होती.

भरतीसाठी लागणाऱ्या रांगांमध्ये हातात इंजिनीअरिंग, एमकॉम, बीएस्सी, अशा पदवी घेऊन उभ्या असलेल्या तरुणांमधून वाढत्या बेकारीचं विदारक दर्शन घडत होतं. पोट भरायचं असेल तर आलेली संधी एन्कॅश करून घ्या, नाहीतर बेरोजगार म्हणून जगा, हा सध्याचा मंत्र आहे. त्यामुळेच हातातील पदवीपेक्षा पोटाच्या खळग्याचा विचार करून आपण भरतीसाठी उभे असल्याचं मुंबई विद्यापीठातून एमकॉमची परीक्षा उत्तीर्ण झालेल्या संतोष मिस्त्रीने सांगितलं.

 
</text>
</doc>
