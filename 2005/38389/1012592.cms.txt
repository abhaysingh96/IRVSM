<doc>
<docno>1012592.cms.txt</docno>
<text>
 
महामुंबई
'स्पधेर्त टिकायचे, तर गुणवत्तावाढ हवीच'
[ Sunday, February 06, 2005  12:04:51 am]


म. टा. प्रतिनिधी

मुंबई : जागतिकीकरणाचा दुसरा अर्थ आहे वाढती स्पर्धा आणि या स्पधेर्त टिकून रहायचे असेल तर त्याच तोडीची गुणवत्ताही वाढली पाहिजे. पण हे मात्र अभावानेच लक्षात येते असे प्रतिपादन कार्यक्रमाचे अध्यक्ष कुलगुरू डॉ. विलास खोले यांनी मुंबई विद्यापीठाच्या ' साहित्यवेध 2005' कार्यक्रमात केले.

शिक्षणपद्धती, जागतिकी- करण, मराठीचे स्थान आणि इंग्रजीचा वापर आदी विषयांवर या चर्चासत्रात चर्चा झाली. शिक्षणक्षेत्रातल्या प्रवृत्तींवर बोट ठेवत खोले म्हणाले की, आपले कामाचे तास कमी कसे होतील याचा आपण विचार करतो पण वेतन वाढल्यावर जबाबदारीही वाढते हे लक्षात घेत नाही. मराठीच्या अभ्यासाबद्दल बोलताना , ' मराठीचा अभ्यास, संशोधन, प्रबंधलेखन करत असताना तेच आपलं मुळ उद्दीष्ट आहे का याचा पूर्ण विचार करूनच पुढे गेले पाहिजे. प्रत्येक अभ्यासाच्या मागे काही विषय आणि आशय असतो आणि तो उद्दीष्ठात बसवावा लागतो. तेच जर जमत नसेल तर अभ्यास करण्यात काहीच अर्थ नाही. जगाच्या कक्षा आकुंचित असून प्रगतीच्या दृष्टीने सर्व प्रकारच्या अभ्यासमंडळाशी सहकार्य प्रस्थापीत करण्याची आवश्यकता आहे. त्यादृष्टीने अभ्यासक्रमात काही सुधारणा केल्या तरच काही बदल घडू शकेल. ' असे त्यांनी सांगितले.

चर्चासत्रात प्राध्यापक मीना गोखले, डॉ. प्रकाश परब, डॉ. अभय पेठे, अच्युत गोडबोले यांनी मराठीशी संबंधीत विषयांवर निबंध सादर केले. जागतिकीकरण आणि मराठीचे शिक्षण याविषयावर बोलताना अच्युत गोडबोले यांनी इंग्रजी भाषेचा खोटा बुरखा पांघरणारे आणि मराठी भाषेचा विनाकारण अट्टाहास धरणाऱ्या दोन्ही प्रवृत्तींच्या अतिरेकी वृत्तीवर टीका के ली. इंग्रजी भाषा बोलता येणे हे अमेरिकेत नोकरीचे प्रवेशद्वार हा रूढ झालेला समज निम्माच खरा आहे. जागतिकीकरणाबद्दल ते म्हणाले की, संगणकयुग म्हणजे जागतिकीकरण हा समज फार संकुचित आहे. जागतिकीकरण यशस्वी होण्यासाठी भाषेपेक्षा संवादाचे माध्यम महत्त्वाचे आहे असे प्रतिपादन त्यांनी केले.

प्राध्यापिका मीना गोखले यांनी ' मराठीचे शिक्षण : सद्यस्थिती ' या विषयावर बोलताना आतापर्यंत प्रसिद्ध झालेले विचार मांडत मराठी अभ्यासाच्या सद्यस्थितीचा आढावा घेतला. त्याचबरोबर आपल्या भाषणात विद्यापीठ अनुदान आयोग, सरकारची तसेच विद्यापीठाची भूमिका यांच्यात आढळणाऱ्या विसंगतीवर टीका केली.

 
</text>
</doc>
