<doc>
<docno>1012584.cms.txt</docno>
<text>
 
महामुंबई
'माझ्यावर आरोप, हे राजकीय अवमूल्यन'
[ Sunday, February 06, 2005  12:02:26 am]


म. टा. प्रतिनिधी

मुंबई : कामगार चळवळीतील राजकीय विरोधकांचे राजकीय अवमूल्यन झाल्याने आपल्यावर आरोप करीत सुटले असले तरी भारतात परत आल्यावर मुंबई महानगरपालिका आणि बेस्टमधील कामगारांचे वेतन करार विनाविलंब करणार असल्याचे हिंद मजदूर किसान पंचायतचे चेअरमन शरद राव यांनी कॅनडातून प्रसिध्दीला दिलेल्या निवेदनात म्हटले आहे.

सतत तीन महिने विश्रांतीशिवाय आणि डॉक्टरांच्या सल्ल्याच्या विरोधात केलेल्या कामामुळे कामगार नेेते शरद राव यांना पॅरालेटिक अटॅक आणि ब्रेन स्ट्रोक झाला. नानावटी रूग्णालयातील तातडीच्या उपचारांमुळे तब्येतीला आराम मिळाला.

आता नानावटी रुग्णालयाचे डॉक्टर मोहंती याच्या सल्ल्यानुसार कॅनडातील डलहौसी युनिव्हसिर्टीमध्ये निवासी डॉक्टर म्हणून काम करणाऱ्या त्यांच्या मुलीकडे राव सध्या औषधोपचार आणि विश्रांतीसाठी गेले आहेत. मुंबईतील गैरहजेरीत त्यांच्या राजकीय विरोधकांनी आरोप करण्यास प्रारंभ केल्याने शरद राव यांनी कॅनडाहून निवेदन प्रसिध्दीला दिले आहे.

एकेकाळचे त्यांचे सहकारी अडचणीत आल्याने त्यांचे राजकीयदृष्या अवमूल्यन झाले असून तोल सुटल्यामुळे आरोप करीत सुटले आहेत. आपली प्रतिमा डागाळण्याचा प्रयत्न करण्याचा प्रयत्न सुरु आहे. भारतात परत आल्यावर माझी भूमिका मांडणार आहे. तसेच पालिका कामगार आणि बेस्ट उपक्रमातील कामगारांचे वेतन व अन्य संदर्भात विनाविलंब करार करणार असल्याचे स्पष्ट केले आहे.

 
</text>
</doc>
