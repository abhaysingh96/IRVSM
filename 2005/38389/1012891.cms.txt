<doc>
<docno>1012891.cms.txt</docno>
<text>
 
महामुंबई
साहित्य संघाच्या 'रंगोत्सवा'त नसिरुद्दीन शाह
[ Sunday, February 06, 2005  06:30:45 pm]


मुंबई टाइम्स टीम

मुंबई मराठी साहित्य संघात प्रथमच नसिरुद्दीन शाह नाटक करणार आहे! होय, जिथे नाटक करायला व्यावसायिक नाटक मंडळ्या नाखुशीनेच तयार होतात, तिथे नसिरुद्दीन शाहसारखा अव्वल नट माफक पैशांत आपल्या ' इस्मत आपा के नाम ' या गाजलेल्या कथानाट्याचा प्रयोग करायला अगदी सहज तयार झालाय. प्रायोगिक नाट्य चळवळीला मदत करणं, हे तो आपलं कर्तव्य मानतो. म्हणूनच येत्या 14 फेब्रुवारीला तो संघाच्या नाट्यमहोत्सवाचं उद्घाटन आपल्या नाट्यप्रयोगानं करणार आहे.

मुंबई मराठी साहित्य संघाने आपल्या अमृत महोत्सवी वर्षात प्रवेश करताना तरुण प्रायोगिक नाटकवाल्यांना पुन्हा आपल्याकडे वळवण्यासाठी ' रंगसंग ' नावाचा उपक्रम सुरू केला. ' रंगसंग ' ने प्रायोगिक नाट्यकमीर्ंनाच नव्हे, तर गिरगावकरांनाही संघाच्या नाट्यगृहाकडे वळायची सवय गेल्या वर्षभरात लावली आहे. संघाला नवी पालवी फुटते आहे, असं खुद्द साहित्य संघातल्या मंडळींनाच वाटतंय. त्यामुळे यंदा त्यांनी ' रंगोत्सव 2005' हा नाट्यमहोत्सव बहुभाषिक करायचा, असं ठरवलंय आणि त्याची सुरुवात नसिरभाई करणार आहेत. या महोत्सवात मराठी, हिंदी, ऊर्दू, गुजराती आणि इंग्रजी या भाषांतल्या 12 नाटकांचे प्रयोग सादर होणार आहेत.

साहित्य संघाच्या नाट्यशाखेची धुरा सांभाळणाऱ्या रेखा सबनीस म्हणाल्या , ' या वषीर् आम्ही महोत्सवाचं स्वरूप मोठं ठेवलंय. गेलं वर्षभर ' रंगसंग ' उपक्रमामुळे मराठी प्रायोगिक नाटकं इथल्या प्रेक्षकांना बघायला मिळतात. पण इतर भाषांमध्ये काय होतंय, हे कळत नाही. त्यामुळे आम्ही अन्य भाषांमधली नाटकंही बोलावली आहेत. यात ' रंग बिरंग ', ' मध्यम व्यायोग ' ही हिंदी नाटकं , ' इस्मत आपा के नाम ' हे ऊर्दू , ' मरीज ' हे गुजराती आणि ' बांसुरी ' हे इंग्रजी नाटक आहे. चं. प्र. देशपांडे यांचं आविष्कार सादर करत असलेलं ' इराक ' आणि श्याम मनोहर यांचं वलय निमिर्त ' सन्मान हौस ' ही नवी कोरी नाटकं या महोत्सवात सादर होत आहेत. पुण्याच्या ' महाराष्ट्र कल्चरल सेंटरचं बहुचचिर्त ' छोट्याशा सुटीत ' हे नाटकही महोत्सवाचं आकर्षण ठरणार आहे. वामन केंदे, सुनील शानबाग, नौशिल मेहता, या नामवंत दिग्दर्शकांचे प्रयोग पाहायला मिळणार आहेत. '

मुंबई बाहेरच्या नाट्यसंस्थांचा सहभाग हे या महोत्सवाचं वैशिष्ट्यं आहे. नाट्य आराधना, सोलापूरचं ' सरती उन्हे कोवळी ', जांब इथल्या समर्थ नाट्यमंडळाचं वीजटंचाईच्या काळातलं शेतकऱ्यांच्या समस्यांना हात घालणारं ' आकडा ', सातारच्या सारांश थिएटरचं ' दिव्याखाली उजेड ', अन्वीक्षा संस्थेचं मिलिंद बोकिलांच्या कथेवरचं ' अधिष्ठान ' ही नाटकं आशय आणि विषयांचं वेगळेपण प्रकट करणारी आहेत.

14 ते 25 फेब्रुवारी या काळात रोज संध्याकाळी सात वाजता मुंबई मराठी साहित्य संघाच्या नाट्यगृहात होणाऱ्या या नाटकांना प्रेक्षकांनी मोठ्या प्रमाणावर यावं म्हणून त्यांचा तिकीट दरही फक्त 30 रुपये ठेवण्यात आला आहे. महोत्सवाचा एकूण खर्च मोठा होणार असला, तरी तो आम्ही पेलू, असं रेखा सबनीस म्हणाल्या.

 
</text>
</doc>
