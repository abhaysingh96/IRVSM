<doc>
<docno>1012902.cms.txt</docno>
<text>
 
हेल्थ
मिरगी
[ Sunday, February 06, 2005  06:43:13 pm]


मिरगी म्हणजे आखडी येण्याचा आजार. शॉर्टसकिर्ट झाल्याप्रमाणे मेंदूतील मज्जातंतूमधून वाहणाऱ्या विद्युतप्रवाहात बिघाड झाल्यास त्याचा संपूर्ण शरीरावर परिणाम होतो. अशी व्यक्ती अचानक खाली पडते. त्याची शुद्ध हरपते. त्याचे शरीर (किंवा काही भाग) झटके देऊ लागते. काही मिनिटानंतर हे झटके थांबतात व ती व्यक्ती गाढ झोपते. नंतर हळूहळू शुद्धीवर येते. आखडी येत असताना कधीकधी जीभ चावली जाते किंवा लघवीवरील ताबा सुटतो, तर कधीकधी अंगाला जखमही होऊ शकते. शुद्धीवर येताना ती व्यक्ती गोंधळलेल्या मन:स्थितीत असते.

आखडीच्या काही प्रकारांमध्ये नुसतीच शुद्ध जाते. तज्ज्ञ डॉक्टरांच्या मदतीने या आजाराचे योग्य निदान व दीर्घकाळ उपचार करणे फार महत्त्वाचे असते.

मधुमेहाच्या रुग्णांमध्ये विशेषत: इन्सुलिनचे इंजेक्शन चालू असताना जर रक्तातील साखर प्रमाणाबाहेर उतरली तर ती व्यक्ती बेशुद्ध पडू शकते. अशा व्यक्तीचे अंग गार पडते. श्वास हळू चालतो. त्यावेळी साखरेचे पाणी पाजल्यास काही मिनिटात शुद्ध परत येते.

पक्षाघात किंवा अर्धांगवायूचा झटका : जर मेंदूच्या मुख्य रक्तवाहिनीमध्ये अडथळा निर्माण झाला तर अर्धांगवायूचा झटका येऊ शकतो.

यामध्ये ती व्यक्ती अचानक बेशुद्ध पडते. काही वेळी आखडीही येते. तोंड वाकडे होते. जीभ जड होऊन नीट बोलता येत नाही. शरीराचा अर्धा भाग एकदम लुळा पडतो. अशा व्यक्तीला एका कुशीवर वळवून झोपवावे. तोंड खालील बाजूस वळवावे. ( यामुळे जीभ व तोंडातील लाळ घशात अडकून गुदमरण्याचा धोका कमी होतो.) कपडे सैल करून शुद्ध हवा खेळू द्यावी. यानंतर रुग्णास ताबडतोब हॉस्पिटलला न्यावे.

काही वेळा घरात एखादी व्यक्ती शुद्ध हरवल्यासारखी पडून राहते. विशेषत: घरात एखादा मानसिक ताणाचा विषय निघाला असताना असे होते. महिलांमध्ये याचे प्रमाण जास्त आढळते.

शरीराच्या विशिष्ट हालचाली, तोंड व डोळे गच्च मिटणे, मूठ आवळणे इ. लक्षणांवरून डॉक्टर याचे अचूक निदान करू शकतात. मेंदू, हृदय यांच्याबरोबर फुफ्फुसे, यकृत, मूत्रपिंड इत्यादी इतर अवयवांचे आजार, विषबाधा, अंतर्गत रक्तसाव अशा अनेक कारणांमुळे एखादी व्यक्ती बेशुद्ध पडू शकते. हे लक्षात ठेवून एखादी व्यक्ती शुद्धीवर येत नसेल तर त्याला ताबडतोब रुग्णालयात नेणे, हे केव्हाही योग्यच होय.

डॉ. राजशेखर सिंहासन

 
</text>
</doc>
