<doc>
<docno>1013128.cms.txt</docno>
<text>
 
महामुंबई
झोपड्या बचाव मोहीम सुरूच ठेवण्याचा निर्धार
[ Sunday, February 06, 2005  11:24:44 pm]


म. टा. प्रतिनिधी

मुंबई : राज्य सरकारने हाती घेतलेली मुंबईतील झोपड्या तोडण्याची मोहीम बंद होईपर्यंत प्रत्येक भागात कारवाईसाठी आलेले बुलडोझर व खाजगी सिक्युरिटी गार्ड्सना रोखण्याचा निर्धार प्रभादेवी येथे रविवारी झालेल्या ' झोपडी बचाव संयुक्त कृती समिती ' च्या बैठकीत व्यक्त करण्यात आला. तर कुर्ल्यातील इंदिरानगरमध्ये झोपड्यांच्या जागेचा ताबा घेण्यासाठी आलेले पोलिस व खाजगी सुरक्षारक्षकांना तेथील अडीचशे ते तीनशे झोपडीधारकांनी हुसकावून लावल्याचा दावा समितीने केला आहे.

झोपड्या तोडण्याची सरकारची कारवाई हाणून पाडण्यासाठी सर्व राजकीय पक्ष, सामाजिक व कामगार संघटनांनी एकत्र येऊन हा लढा अधिक तीव्र करण्याच्या उद्देशाने समितीची दुपारी प्रभादेवीच्या भुपेश गुप्ता भवनमध्ये बैठक झाली. त्यास समितीचे निमंत्रक प्रकाश रेड्डी, गिरणी कामगारांचे नेते दत्ता इस्वलकर, संजय शिंदे, धुव रेडेकर, प्रवीण घाग, विलास सुतार, सदाशिव गीते व अन्य पदाधिकारी उपस्थित होते. तर ' जनआंदोलनों का राष्ट्रीय समन्वय ' च्या नेत्या श्ाीमती मेधा पाटकर सकाळी कोलकाता येथे रवाना झाल्यामुळे त्या या बैठकीस हजर नव्हत्या.

शेतकरी कामगार पक्ष, समाजवादी पक्ष, मार्क्सवादी कम्युनिस्ट, लाल निशाण गट, रिपब्लिकन पक्ष आठवले गट, जनता दल ' सेक्युलर ', डाव्या कामगार संघटना आदींचा समावेश असलेली ' आवास अधिकार संयुक्त कृती समिती ' व ' झोपडी बचाव संयुक्त कृती समिती ' ची संयुक्त बैठक मंगळवारी दादर भागात आयोजित करण्यात आली आहे. या बैठकीत हे आंदोलन अधिक तीव्र करण्याच्या दिशेने निर्णय घेतले जातील, असे रेड्डी यांनी सांगितले.

कुर्ला उपनगरातील इंदिरानगर येथील तोडण्यात आलेल्या झोपडपट्टीच्या जागेवर कुंपण उभारण्यास आलेले पोलिस व खाजगी सुरक्षा रक्षक यांना दुपारी दोनच्या सुमारास तेथील तीनशेहून अधिक संख्येने असलेल्या झोपडीधारकांनी पिटाळून लावले, असे समितीचे कार्यकतेर् राजू भिसे यांनी सांगितले. तर इंदिरानगर, कुर्ला, गोवंडी, मानखुर्द आदी झोपड्यांच्या रिकाम्या केलेल्या जागेवर कुंपण घालून त्या जागा खाजगी सिक्युरिटी गार्डच्या ताब्यात देण्यासाठी पोलिस व त्यांचे अधिकारी ठिकठिकाणच्या झोपडीधारकांना दमबाजी करून धमकावत असल्याचा आरोप समितीतफेर् रेड्डी आणि भिसे यांनी केला आहे.

 
</text>
</doc>
