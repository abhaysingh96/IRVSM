<doc>
<docno>1012900.cms.txt</docno>
<text>
 
महाराष्ट्र
पराभूत भाजप उमेदवार 7 मतांनी विजयी जाहीर
[ Sunday, February 06, 2005  06:42:09 pm]


म. टा. वृत्तसेवा

सांगली : सांगली-मिरज-कुपवाड महापालिकेच्या क्र. 20( ब) प्रभागाच्या ' वादग्रस्त मतमोजणी खटला प्रकरणी ' येथील वरिष्ठस्तर दिवाणी न्यायाधीश एम. के. मिर्झा यांनी शनिवारी न्यायालयातच फेरमतमोजणी करून पराभूत उमेदवार अनिल पाटील सावडेर्कर 7 मतांनी निवडून आल्याचे जाहीर केले. त्यामुळे महापालिकेतील सत्तारूढ आमदार मदन पाटील गटाचे प्रभावशाली नगरसेवक आनंद परांजपे यांचे नगरसेवकपद रद्दबातल ठरले. या भागात ज्याच्या- त्याच्या तोंडी हा एकच विषय होता.

न्यायासमोरील फेरमतमोजणीत अनिल पाटील-सावडेर्कर ( भाजप) यांना 2252 तर आनंद परांजपे ( राष्ट्रवादी) 2245 मते पडल्याचे दिसून आले.

सावडेर्कर नगरसेवक म्हणून निवडून आल्याचा निर्णय पहाटे चार वाजण्याच्या सुमारास लागला, त्यानंतर त्यांच्या कार्यर्कत्यांनी फटाके उडवून जणू दिवाळी साजरी केली.

महापालिकेची ही दुसरी निवडणूक 20 जुलै 2003 मध्ये झाली होती व मतमोजणी 23 जुलैला झाली. त्यावेळी आनंद परांजपे विजयी झाल्याचे घोषित करण्यात आले होते. त्यांना 2245 तर अनिल पाटील यांना 2057 मते पडल्याचे निवडणूक निर्णय अधिकाऱ्यांनी जाहीर केले होते. एकूण मतपत्रिकांचा मेळ बसत नव्हता. त्यावर आक्षेप घेऊन अखेर सावडेर्कर यांनी निवडणूक आयोग व न्यायालयाकडे धाव घेतली होती.

सावडेर्कर यांची तक्रार होती की , 204 मतांचा हिशोब लागत नाही, आणि ती आपलीच मते आहेत. सत्ताधारी गट प्रशासनाला हाताशी धरून ' कागदोपत्री ' माझा परावभव करू पहात असल्याने फेरमतमोजणी केली जावी. पण सहाय्यक निवडणूक निर्णय अधिकारी श्रीरंग पाटील यांनी त्यांची ही तक्रार फेटाळून लावली. निर्णय अधिकारी नयना गुंडे यांनीही वेळेत तक्रार दाखल न झाल्याचे कारण देत त्यांचा अर्ज फेटाळला आणि परांजपे विजयी झाल्याचे घोषित करून टाकले.

निवडणूक निर्णय अधिकाऱ्यांनी निकाल घोषित केल्यावर त्यात राज्य निवडणूक आयोगाशिवाय अन्य कोणालाही हस्तक्षेप करता येत नसल्याने मुख्य निवडणूक अधिकारी व आयुक्त मिलिंद म्हैसकर यांनीही याप्रकरणी हस्तक्षेप केला नाही. निवडणूक निकालानंतर पाटील-सावडेर्कर यांनी राज्य निवडणूक आयोगाकडे तक्रार दाखल केली. मग निवडणूक आयोगाच्या आदेशानुसार आयुक्त म्हैसकर यांनी न्यायालयात प्रतिज्ञापत्र सादर करून फेरमतमोजणीची मागणी केली. पाटील यांच्या या खटल्याची सुनावणी गेले दीड वषेर् सुरू होती.

या निवडणूक निकालाबाबत तर न्यायालयात 25 हून अधिक खटलेही दाखल झाले आहेत.

या महापालिकेत काँग्रेस समर्थक अपक्ष आमदार मदन पाटील यांच्या गटाची सत्ता आहे. परांजपे हे या गटाचे एक प्रमुख नगरसेवक होते. फेरमतमोजणीतील त्यांच्या पराभवाने या गटाला चांगलाच धक्का बसला आहे.

 
</text>
</doc>
