<doc>
<docno>1012882.cms.txt</docno>
<text>
 
महाराष्ट्र
बँक घोटाळ्यातील दोघे अटकेत
[ Sunday, February 06, 2005  06:19:08 pm]


मुंबई टाइम्स टीम

ठाणे : भिवंडी नागरी सहकारी बँकेतील कोट्यवधी रूपयांच्या अफरातफरी प्रकरणी आथिर्क गुन्हे अन्वेषण विभागाच्या पोलिसांनी बँकेच्या एका कर्मचाऱ्यासह त्याच्या सासऱ्याला अटक केली आहे.

या प्रकरणाचे पडसाद विधानसभा अधिवेशनात उमटले होते. त्या वेळी विरोध पक्षांनी फक्त कर्मचाऱ्यांवरच नाही, तर बँकेतील वरिष्ठ अधिकाऱ्यांवरही कारवाईची मागणी केली होती. या प्रकरणी भिवंडी नागरी सहकारी बँकेमध्ये कम्प्युटरविभागात काम करणारा राजेश श्रीवास्तव आणि त्याचा सासरा रमेशचंद श्रीवास्तव यांना अटक करण्यात आली आहे. बँकेत सुमारे सव्वा पाच कोटींचा घोटाळा उघडकीस आला होता. त्या वेळी बँकेतील काही कर्मचाऱ्यांनी बँकेतील मोठी रक्कम नातेवाईकांच्या नावावर करून घेतली होती. या घोटाळ्यातील राजेश श्रीवास्तव आणि त्याचा सासरा रमेशचंद या दोघांनी मिळून एक कोटी पाच लाख रूपयांची अफरातफर केल्याचा आरोप त्यांच्यावर ठेवण्यात आला आहे. राजेशने सासऱ्याच्या नावावर परस्पर हे पैसे जमा केले होते.

अटक होणार हे लक्षात येताच राजेश श्ाीवास्तव याने हायकोर्टात जामिनासाठी धाव घेतली होती. पण कोर्टाने हा अर्ज फेटाळल्यावर वरिष्ठ पोलिस निरीक्षक अजित देशमुख यांच्या मार्गदर्शनाखाली उपनिरीक्षक शैलेश साळवी यांनी त्याला अटक केली. राजेशचा सासरा दुसऱ्या फसवणुकीच्या गुन्ह्यात बोरिवली पोलिस ठाण्यात अटकेत होता. त्यालाही अधिक चौकशीसाठी आथिर्क गुन्हे अन्वेषण विभागाच्या पोलिसांनी ताब्यात घेतलं आहे.

साडेपाच लाखांचं रॉकेल जप्त

अंजूरफाटा जकात नाक्याजवळ काळाबाजार करण्यासाठी आणलेले पाच लाख , 56 हजार 788 रूपये किमतीचे सफेद केरोसीन आणि टँकर असा एकूण दहा लाख , 56 हजार 788 रूपयांचा ऐवज ठाणे शिधावाटप कार्यालयाच्या ' फ ' परिमंडळाने छापा टाकून जप्त केला. या प्रकरणी चार आरोपींना अटक करण्यात आली आहे.

रॉकेलचा काळाबाजार करणारा राजेश घुटालिया, श्री साई केरोसीन एजन्सीचा व्यवस्थापक प्रकाश चौधरी, नारिंग चौधरी व टँकरमालक आणि चालक चंदूराम जोशी याला अटक करण्यात आली आहे. तर एजन्सीचा मालक मेघराज चौधरी फरारी झाला आहे.

परिमंडळ ' फ ' चे शिधावाटप उपनियंत्रक मनोजकुमार सूर्यवंशी यांच्या मार्गदर्शनाखाली शिधावाटप निरीक्षक पी.जी. पागोटे, आर. एस. नलावडे व डी. बी. जोशी यांच्या पथकाने ही कारवाई केली.

 
</text>
</doc>
