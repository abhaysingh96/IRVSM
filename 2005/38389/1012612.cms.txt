<doc>
<docno>1012612.cms.txt</docno>
<text>
 
महाराष्ट्र
दमा, नैराश्य औषधांविना?
[ Sunday, February 06, 2005  12:30:34 am]


म. टा. प्रतिनिधी

पुणे : नाकोर्टिक ड्रग्स अँड सायकोट्रोपिक सबस्टन्सेस अॅक्ट ( एनडीपीएस) या कायद्याअंतर्गत येणारी सर्व औषधे 10 फेब्रुवारीपासून न विकण्याचा निर्णय अखिल भारतीय औषधविक्रेता संघटनेने घेतला आहे. यामुळे दमा, खोकला, कॅन्सरवरील महत्त्वाची औषधे, झोपेच्या गोळया, वेदनाशामक औषधेही बाजारात मिळणार नसून रुग्णांना असह्य त्रास सोसावा लागणार आहे.

औषधे आणि अंमली पदार्थ यांच्यासाठीचा ' एनडीपीएस ' कायदा 20 वर्षांपासून अस्तित्त्वात आहे. मात्र, या कायद्याच्या कक्षेत येणाऱ्या औषधांचा गेल्या काही वर्षांत दुरुपयोग होत असल्याचे लक्षात आले आहे. यातीलच अल्पारोझेम नावाच्या अडीच कोटी रुपयांच्या नैराश्यनियंत्रक गोळ्या बेकायदा परदेशात नेण्यात येत असताना अलिकडेच मुंबईतील विमानतळावर हस्तगत करण्यात आल्या होत्या. त्यानंतर पोलिसांच्या अंमली पदार्थविरोधी विभागाने कारवाई सुरू केली. या कायद्याच्या काटेकोर अंमलबजावणीचे आदेश औषधाच्या दुकानदारांना देण्यात आले आहेत. या आदेशांचे पालन न करणाऱ्या काही दुकानांवर नाकोर्टिक्स कंट्रोल ब्युरोने छापेही घातले होते.

वितरकांनी या औषधांचा पुरवठाच काही दिवसांपासून बंद केला असून बाजारातून ही औषधे गायब झाली आहेत. त्यामुळे निदानाश, वेदना, दमा, खोकला, नैराश्य अशा विकारांनी ग्रासलेल्या रुग्णांचे हाल होत आहेत. कोरेक्स कफ सिरपसारखी साधी खोकल्यावरील औषधेही मिळणे मुष्कील झाले आहे. रेस्टीलसारख्या झोपेच्या गोळ्याही गायब झाल्याने निदानाश जडलेल्यांची झोप उडाली आहे. त्यातच आता 10 तारखेपासून देशभरच या औषधांची विक्री बंद करण्याचा निर्णय घेण्यात आला आहे.

या पार्श्वभूमीवर ' एनडीपीएस ' कायद्यात सुधारणा करण्याची आवश्यकता अखिल भारतीय औषधविक्रेता संघटनेचे मानद सचिव जगन्नाथ शिंदे यांनी व्यक्त केली आहे. या कायद्यात वेळीच बदल केले गेले नाहीत, तर जीवनरक्षक औषधांचा तुटवडा निर्माण होण्याची भीतीही त्यांनी व्यक्त केली. दमा, खोकला, कॅन्सरसारख्या रोगांवरील औषधेही रुग्णांना मिळणार नाहीत. त्यामुळे याबाबत सरकारने तातडीने मार्ग काढण्याची मागणी करण्यात येत आहे.

 
</text>
</doc>
