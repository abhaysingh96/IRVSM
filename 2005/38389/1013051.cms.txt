<doc>
<docno>1013051.cms.txt</docno>
<text>
 
महामुंबई
दरोडा घालणाऱ्या नऊजणांना सक्तमजुरी
[ Sunday, February 06, 2005  09:03:58 pm]


म. टा. प्रतिनिधी

मुंबई : घाटकोपर येथील बी. ए. शहा ज्वेलर्सवर 2000 साली दरोडा घालून एक कोटी रुपयांचा ऐवज लुबाडणाऱ्या नऊ आरोपींना सत्र न्यायालयाने सक्तमजुरीची शिक्षा ठोठावली आहे. महसूल संचालनालयाचे अधिकारी बनून या आरोपींनी दरोडा घातला होता.

पंतनगर येथील बी. ए. शहा ज्वेलर्सवर धनत्रयोदशीच्या दिवशी सहाजणांनी दरोडा घातला होता. दरोडेखोरांत एका महिलेचाही समावेश होता. महसूल संचालनायलाचे अधिकारी असल्याचे सांगणाऱ्या या आरोपींनी त्यांच्यासोबत बनावट झडती वॉरंट आणले होते. ओळखपत्र दाखवित आत घुसलेल्या या आरोपींनी दुकानात शिरल्यानंतर तेथील कामगारांना चॉपरच्या धाकाने एका खोलीत कोंडून ठेवले. यावेळी प्रतिकार करणारे दुकानाचे मालक उपेंद शहा यांची दरोडेखोरांनी करंगळीच कापली होती.

या दरोड्याच्या तपासाची जबाबदारी गुन्हे शाखेच्या घाटकोपर युनिटचे प्रमुख प्रफुल्ल भोसले यांच्याकडे सोपविण्यात आली होती. त्यांनी सखोल तपास करून किनिट जयंतीलाल अमिन, प्रवीण गोस्वामी, गीता प्रकाश परमार, देवेंद मनोहर मारू, मोहमद उमर फारूख खान, सलमा मोहमद शेख, शकिरा खान, किशोर पडय्या, जयेश मेहता आणि सुरिंदर जोहरासिंग पंजाबी अशा 10 जणांना अटक करण्यात आली होती. त्यांच्याकडून 85 लाखांचा ऐवजही हस्तगत करण्यात आला होता.

अटक केलेल्यांपैकी बहुतेकजणांवर अनेक गुन्ह्यांची नोंद असून प्रवीण गोस्वामी याच्या एकट्याच्याच नावावर दरोड्याच्या 18 गुन्ह्यांची नोंद आहे. यातील सलमाने गुन्ह्यासाठी लागणारे चॉपर विकत आणले होते. सलमाचा भाऊ अकबर तुरुंगात असताना ती त्याला भेटायला जायची. त्याचवेळी अकबरसोबत तुरुंगात असलेला प्रवीण गोस्वामी बरोबर तिची ओळख झाली. तुरुंगातून बाहेर आल्यानंतर प्रवीणने सलमाबरोबर लग्न केले. शकिरा ही सलमाची बहिण असून तिच्या घरीच या गुन्ह्याचा कट शिजला होता. गिता आणि किनिट हे दोघेही उत्तम इंग्रजी बोलायचे. हे दोघे तोतया अधिकारी बनले होते. जयेश मेहता याने सुरूवातीला शहा ज्वेलर्समध्येच सेल्समनचे काम केले होते.

यातील सर्व पुरावे गोळा करून पोलिसांनी दोषारोप पत्र दाखल केले होते. 50 हून अधिक साक्षीदार तपासण्यात आले आले होते. खटल्याचे कामकाज सुरू असतानाच प्रवीण गोस्वामीचा तुरुंगातच मृत्यू झाला होता.

पोलिसांनी दिलेले पुरावे ग्राह्य मानून सत्र न्यायाधीश व्ही. सी. सिंग यांनी यातील चार आरोपींना पाच तर उरलेल्या आरोपींना सात वर्षांच्या सक्तमजुरीची शिक्षा ठोठावली.

 
</text>
</doc>
