<doc>
<docno>1012610.cms.txt</docno>
<text>
 
महाराष्ट्र
संसार-कसरतीचा शुभारंभ
[ Sunday, February 06, 2005  12:28:34 am]


म. टा. प्रतिनिधी

पुणे : नेहमी विदूषकांची धमाल आणि कलाकारांच्या थरारक कसरती बघायला मिळणाऱ्या ' रॅम्बो ' सर्कशीत रविवारी चक्क विवाहसोहळा रंगणार आहे. सर्कशीतच लहानाची मोठी झालेली राजलक्ष्मी आणि वाघ-सिंह तसेच चिम्पांझींचा रिंगमास्टर असलेला कन्हैय्याकुमार हे दोघे सर्कशीच्या रिंगमध्येच रविवारी विवाहबद्ध होणार आहेत.

या लग्नाची जोरदार तयारी झाली असून शनिवारी उत्साहात हळदी आणि मेंदीचा कार्यक्रम पार पडला. रविवारी सकाळी नऊ ते 11 पर्यंत विवाहसोहळा होईल. नऊला कन्हैय्याकुमारची घोड्यावरून वरात निघेल. साडेनऊला सर्कस रिंगमध्ये विवाह, होम, सप्तपदी आणि अन्य धामिर्क विधी होतील. नंतर दुपारी एकपासून नेहमीप्रमाणे सर्कशीचे खेळ होतील. या विवाहाची जबाबदारी रॅम्बो सर्कसचे मालक पी. टी. दिलीप यांचे पुत्र सुजित यांनी घेतली आहे. त्यासाठी प्रकाश जांभुळकर, प्रवीण तरवडे, अब्राल, बाळासाहेब शिंदे यांची स्वागत समिती तयार करण्यात आली आहे. नवदाम्पत्याची सर्कसमध्येच स्वतंत्र तंबूंमध्ये राहण्याची व्यवस्था करण्यात आल्याचे प्रवीण वाळिंबे यांनी सांगितले.

दिलीप यांना 1987 मध्ये हैदाबादला सर्कस असताना एक पाच वर्षांची बेवारस मुलगी सापडली. त्यांनी तिच्या पालकांचा शोध घेण्याचा प्रयत्न केला, पण त्यात यश आले नाही. मग, त्यांनी तिला स्वत:ची मुलगी मानून तिचे नाव राजलक्ष्मी ठेवले. मात्र, सर्कशीत सर्व पुरुष कलाकार असल्याने त्यांनी राजलक्ष्मीला जेमिनी सर्कसचे मालक शंकर यांच्याकडे सांभाळण्यास दिले. त्यांनी तीन वषेर् तिचे पालनपोषण केले.

दिलीप यांनी 1990 मध्ये एरिना, ओरिएंटल आणि व्हिक्टोरिया या सर्कशी विकत घेऊन रॅम्बो सर्कस सुरू केली. त्यानंतर राजलक्ष्मीला संगोपनासाठी रॅम्बो सर्कसमध्ये आणण्यात आले, तेव्हा ती आठ वर्षांची होती. ती आता 21 वर्षांची झाली असून सायकलीच्या कसरती आणि बास्केटबॉलचे उत्तम खेळ करते. कन्हय्याकुमार गोविंद डोरा हा मूळचा ओरिसाचा आहे. तो पूवीर् वाघसिंहांचा रिंगमास्टर होता. आता तो चिम्पांझीचा रिंगमास्टर आहे. सर्कशीतच दोघांचे प्रेम जुळल्याने रविवारी ते विवाहबद्ध होत आहेत.

 
</text>
</doc>
