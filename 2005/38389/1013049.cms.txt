<doc>
<docno>1013049.cms.txt</docno>
<text>
 
क्रीडा
कांगारूंनी तिरंगी मालिका जिंकली
[ Sunday, February 06, 2005  09:03:11 pm]


सिडनी : अनुभवी तेज गोलंदाज ग्लेन मॅग्राच्या भेदक माऱ्यामुळे ऑस्ट्रेलियाने दुसऱ्या सामन्यात पाकिस्तानवर 31 धावांनी विजय मिळवला आणि तिरंगी झटपट क्रिकेट मालिका जिंकली. पहिला सामना जिंकून 1-0 अशी आघाडी घेणाऱ्या रिकी पाँटिंगच्या संघाने दुसरा सामनाही खिशात टाकत मालिकेवर आपल्या नावाचे शिक्कामोर्तब केले. मॅग्राने निम्मा संघ गारद केला. पाक कर्णधार इंझमाम उल हकला त्याने भोफळाही फोडू दिला नाही. तसेच अष्टपैलू रझाकचा अडसर दूर करताना पाकिस्तानच्या उरल्यासुरल्या आशाही संपुष्टात आणल्या.

पाकिस्तानी गोलंदाजांनी बलाढ्य ऑस्ट्रेलियन फलंदाजीला लगाम घालताना यजमानांना 239 धावांत रोखले होते. पण पाक फलंदाजांना अपेक्षित कामगिरी करण्यात यश आले नाही. उपकर्णधार योहाना व रझाक यांनी जोरदार प्रतिकार केला खरा पण त्यांना इतर साथीदारांकडून अपेक्षित अशी साथ मिळाली नाही.

गिलक्रिस्ट, पाँटिंग व माटिर्न यांनी प्रत्येकी चाळीशच्या आसपास योगदान दिल्यामुळे ऑस्ट्रेलियाला 239 धावांपर्यंत मजल मारता आली. नाणेफेक जिंकून प्रथम फलंदाजी करताना मोठी धावसंख्या उभारण्याचे कांगारूंचे मनसुबे सफल होऊ शकले नाहीत ते नावेद, रझाक व आफ्रिदी अचुक गोलंदाजीमुळे.

यजमानांचे माफक आव्हान पाकिस्तान पार करू शकेल, असे वाटत होते. परंंतू त्यांची सुरुवातच निराशाजनक झाली. तौफिक उमरला ( 3) बेट लीने बाद केल्यानंतर मॅग्राने कामरान अकमल ( 12), महमद हफिझ (6), इंझमाम उल हक ( 0) यांना लागोपाठ तंबूचा रस्ता दाखवत पाकिस्तानची हालत 4 बाद 38 केली.

युसुफ योहानाने अर्धशतक झळकावताना पाकचा डाव सावरण्याचा आटोकाट प्रयत्न केला. तसेच आफ्रिदी व रझाकनेही झुंजार खेळ केला. योहानाने 5 चौकारांसह 56 चेंडूत 51 धावा फटकावल्या. तर आफ्रिदीने 2 षटकार व 1 चौकारासह 21 चेंडूत 31 धावा केल्या. आफ्रिदीला धावचीत देण्याचा तिसऱ्या पंचांचा निर्णय वादग्रस्त ठरला. लीच्या थ्रोवर गिलक्रिस्टने त्याला धावाचीत करायच्या अगोदर तो क्रिझमध्ये पोेहचल्याचे दिसत होते. रझाकने 58 चेंडूत 43 धावांचे योगदान देत पाकच्या आशा जागवल्या होत्या, पण मॅग्राने रझाकला बाद करून सामन्याचे पारडे पुन्हा एकदा ऑस्ट्रेलियाच्या बाजूने झुकवले.

धावफलक : ऑस्ट्रेलिया 50 षटकांत 239 ( अॅडम गिलक्रिस्ट 40, मायकल क्लार्क 38, रिकी पाँटिंग 41, माटिर्न त्रि. गो. रझाक 43, वॅटसन 21, ब्रॅड हॉग 14, ब्रेट ली नाबाद 14; नावेद उल हसन 9-0-69-2, अब्दुल रझाक 9.5-2-51-2, आफ्रिदी 10- 0-38-2) विजयी वि. पाकिस्तान 45.4 षटकांत 208 ( कामरान अकमल 12, युसुफ योहाना 51, शोएब मलिक 14, अब्दुल रझाक 43, शाहिद आफ्रिदी 31, अझर मेहमुद 13, नावेद उल हसन 19; ग्लेन मॅग्रा 7.4-027-5, ब्रॅड हॉग 10-0- 63-2).

 
</text>
</doc>
