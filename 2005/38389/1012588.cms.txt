<doc>
<docno>1012588.cms.txt</docno>
<text>
 
महामुंबई
लिलावात घेतलेल्या फ्लॅटचा ताबा देण्यास टाळाटाळ
[ Sunday, February 06, 2005  12:03:49 am]


सुकृत खांडेकर

मुंबई : मराठा मंदिर को. ऑप. बँकेने वारंवार नोटिसा देऊनही कर्जाची परतफेड न केल्यामुळे ज्येष्ठ नेते शंकरराव जगताप यांची कन्या डॉ. आशा जगताप यांच्या मालकीच्या बोरिवलीतील फ्लॅटचा लिलाव झाला. लिलावात हा फ्लॅट बँकेचे कर्मचारी नितीन बांदेकर यांनी विकत घेतला. फ्लॅट विकत घेण्यासाठी बांदेकरांनी बँकेकडून कर्ज घेतले. गेले आठ महिने त्यांच्या पगारातून कर्जाचे हप्ते नियमित कापले जात आहेत, पण फ्लॅटचा त्यांना ताबा देण्यास टाळाटाळ केली जात आहे.

बांदेकर मराठा मंदिर को-ऑप. बँकेत 1989 पासून सेवेत असून ते सध्या कांदिवली शाखेत वरिष्ठ लिपीक पदावर काम करीत आहेत. आशा जगताप यांच्याकडे बँकेची फार मोठी थकबाकी असून त्यांनी बँकेचे कर्ज बुडवल्यामुळेच त्यांच्या बोरिवली येथील फ्लॅटवर व प्रभादेवी येथील दुकानावर कोर्टाच्या आदेशानुसार जप्तीची कारवाई झाली. बोरिवली पूर्व येथील सिध्दार्थनगरातील 800 चौ. फुटाच्या फ्लॅटचा कर्जवसुलीसाठी लिलाव झाला, तेव्हा बांदेकर यांनी कर्मचारी गृहकर्ज योजनेअंतर्गत बँकेच्या ताब्यात असलेला आशा जगताप यांचा फ्लॅट लिलावांतर्गत खरेदी करण्यासाठी अर्ज केला. बँकेच्या संचालक मंडळाच्या 19 मे 2004 रोजी झालेल्या बैठकीत बांदेकर यांची विनंती मान्य करण्यात आली व जगताप यांचा फ्लॅट खरेदी करता येऊ शकतो, अशा आशयाचे पत्र स्पेशल रिकव्हरी ऑफिसर ( एसआरओ) यांनी दिले. फ्लॅट खरेदीसाठी आवश्यक त्याबाबी पूर्ण करण्यासाठी बांदेकर यांनी सोसायटीला सुमारे एक लाख रू. ची रक्कमही दिली. फ्लॅट खरेदीसाठी बँकेकडून बांदेकर यांच्या नावावर 10 लाख रू. कर्ज डेबिट टाकण्यात आले आणि त्यानंतरच्या महिन्यापासून त्यांच्या पगारातून कर्ज वसुलीचा हप्ता म्हणून दरमहा आठ हजार रू. कापण्यात येऊ लागले. गेले आठ महिने त्यांच्या पगारातून कर्जचा हप्ता नियमितपणे कापून घेण्यात येत आहे.

आशा जगताप यांच्या फ्लॅटचा रितसर लिलाव करून बँकेने पैसे वसुल केले, पण फ्लॅट विकत घेतलेल्या बांदेकरांना आजतागायत त्या फ्लॅटचा ताबा मिळालाच नाही. एका मोठ्या राजकीय नेत्याच्या कन्येचा फ्लॅट असल्यामुळेच बांदेकरांना फ्लॅटचा ताबा दिला जात नसावा असा संशय व्यक्त करण्यात येत आहे. दुसरीकडे विकत घेतलेला फ्लॅट बांदेकरांनी परत करावा व त्या फ्लॅटवरील हक्क सोडून द्यावा असा त्यांच्यावर फार मोठा दबाव येत असल्याचे समजले. आपल्या नोकरीवर गदा येईल या भितीने खचलेल्या बांदेकरांनी फ्लॅट खरेदीची सर्व रक्कम जमा केलेली असतानाही, आपण या फ्लॅटचा हक्क सोडून देत आहोत, असेही एका कागदावर लिहून दिल्याचे समजले.

आशा जगताप यांनी बँकेकडे 14 लाख रू. भरण्याचे आश्वासन देऊनही ते न पाळल्याने त्यांच्या फ्लॅटचा लिलाव करण्यात येत असल्याचे व त्यांचा फ्लॅट बांदेकरांना 8 लाख रू. ला विकण्यात येत असल्याचे विशेष वसुली व विक्री अधिकाऱ्यांनी जगताप यांना कळवले होते. फ्लॅट विकून आलेली रक्कम कर्जखाती जमा करून उर्वरीत रकमेसाठी आपण व आपले जामिनदार यांच्यावर वसुलीची कारवाई सुरू राहील, असे या पत्रातच आशा जगताप यांना बजावण्यात आले होते. बांदेकर यांना न्याय मिळावा यासाठी मराठा मंदिर बँक डिपॉझिटर्स फोरम प्रयत्नशील आहे. मात्र या प्रकरणी डॉ. आशा जगताप यांच्याशी संपर्क होऊ शकला नाही.

 
</text>
</doc>
