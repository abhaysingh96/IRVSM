<doc>
<docno>1013048.cms.txt</docno>
<text>
 
क्रीडा
इंझमामची हकालपट्टी करा
[ Sunday, February 06, 2005  09:02:36 pm]


इस्लामाबाद : पाकिस्तानच्या कर्णधारपदावरून इंझमाम ऊल हकची उचलबांगडी करावी, अशी मागणी पाकिस्तानचे माजी जलदगती गोलंदाज सर्फराझ नवाझ यांनी केली आहे.

इंझमाम शारीरिकदृष्ट्या आणि मानसिकदृष्ट्या अजिबात फिट वाटत नाही. त्यामुळेच त्याची हकालपट्टी करावी अशीही आग्रहाची मागणी त्यांनी केली आहे. आगामी भारत दौरा लक्षात घेऊन पाकिस्तान क्रिकेट मंडळाने याबाबत तातडीने पावले उचलण्याची गरज आहे असे सांगून ते म्हणाले, लवकरात लवकर नवीन कर्णधाराची निवड जाहीर होणे आवश्यक आहे.

भारतातील खेळपट्ट्या तयार करण्याची जबाबदारी त्रयस्थ जाणकाराकडे सोपवावी अशी विनंती पाकिस्तान क्रिकेट मंडळाने भारताला करायला हवी, असेही सर्फराझ नवाझ म्हणाले. गेल्यावेळी जेव्हा भारतीय संघ पाकिस्तान दौऱ्यावर आला होता त्यावेळी पाकिस्तानने एका परदेशी व्यक्तीची नेमणूक खेळपट्टी बनवण्यासाठी केली होती. त्यामुळेच आता भारताने तसे करावे असे ते म्हणाले.

सर्फराझ नवाझ यांनी शोएब अख्तरची बाजू घेताना सांगितले, इंझमाम आणि संघ व्यवस्थापन शोएबवर मोठा अन्याय करत आहे असे मला वाटते.

आगामी भारतीय दौऱ्याआधी पाकिस्तानच्या जलदगती गोलंदाजांना मी विनामूल्य मार्गदर्शन करायला तयार आहे असेही सर्फराझ नवाझ म्हणाले.

 
</text>
</doc>
