<doc>
<docno>1012876.cms.txt</docno>
<text>
 
प्रगती फास्ट
डॉक्टर्स इन बीपीओ
[ Sunday, February 06, 2005  06:11:31 pm]


बीपीओ सेक्टर म्हटलं, की इथे आयटी, बिझनेस मॅनेजमेण्ट, कॉमर्स, आर्ट्सच्या विद्यार्थ्यांसाठी जॉब असं चित्र डोळ्यासमोर उभं राहतं. पण आता इथे मेडिकल प्रोफेशनल्सही करिअरसाठी वळू लागले आहेत. आथिर्क उत्पन्न हे यामागचं प्रमुख आकर्षण आहे.

पूजा एक नामांकित डेण्टिस्ट आहे. पण पेशण्ट्सवर उपचार
करण्यापेक्षा तिचा जास्तीतजास्त वेळ कम्प्युटरवर काम करण्यात जातो. दातांवर उपचार करणं, पेशण्ट्सना योग्य सल्ला देणं याऐवजी तिची बोटं कम्प्युटर कीबोर्डवरच फिरताना आढळतात.

थोडंसं ऐकायला विचित्र वाटतं ना! पण पूजासारखे आज कित्येक डॉक्टर्स कम्प्युटरवर काम करताना दिसून येतात. ते कम्प्युटरच्या मदतीने काही अॅडव्हान्स्ड स्टडी करत असतील, असा अंदाज मुळीच करू नका. तो चुकीचा ठरेल. हे डॉक्टर्स बीपीओ इण्डस्ट्रीत काम करत असल्यामुळे कम्प्युटरवर इतके गुंतलेले आहेत. कालपर्यंत सीए, एमबीए किंवा आयटीचे विद्याथीर् करत असणारं काम हे डॉक्टर आज करू लागले आहेत. बीपीओ इण्डस्ट्रीतील डॉक्टरांचा सहभाग दिवसेंदिवस वाढू लागला आहे.

ग्रॅज्युएशननंतर बीपीओ इण्डस्ट्रीतील जॉब्सकडे वळण्याचा ट्रेण्ड आहे. पण सायन्स, आर्ट्स, कॉमर्स, बिझनेस अॅडमिनिस्ट्रेशन आणि आयटीतील विद्यार्थ्यांबरोबर मेडिकल ग्रॅज्युएट्सही इथे शिरकाव करू लागले आहेत. असेन्च्युअर इंडियाचे पंकज जैन यांच्या मते , ' बीपीओमध्ये डॉक्टरांचा सहभाग हल्लीच्या काळात मोठ्या प्रमाणावर वाढला आहे. मेडिकल क्षेत्रातील माहिती कम्प्युटरवर स्टोअर करण्याचं काम बीपीओमध्ये केलं जातं. क्लिनिकमध्ये पेशण्टवर करण्यात येणाऱ्या प्रत्यक्ष उपचारपद्धतींची माहिती कम्प्युटरवर साठवून ठेवली जाते. या माहितीचा वापर नवीन औषध आणि उपचारपद्धती शोधून काढण्यासाठी केला जातो. त्यामुळे मेडिकल क्षेत्राला त्याचा फायदाच होत आहे. '

अमेरिकेतील बीपीओ इण्डस्ट्रीत कार्यरत असणारे डॉक्टर्स मेडिकल बिलिंग आणि कोडिंगचं काम करतात. अमेरिकतील हॉस्पिटल्ससाठी मेडिकल क्षेत्रातील माहिती मिळवण्याचं आणि ती स्टोअर करण्याचं कामही हे डॉक्टर्स करतात. नुकतीच मेडिकलची डिग्री घेतलेल्या विद्यार्थ्यांना आपल्या करिअरमध्ये सेटल होण्यासाठी साधारण तीन ते चार वर्षं लागतात. या काळात आथिर्क प्राप्ती तितकीशी चांगली नसते. आथिर्क स्थैर्य मिळवण्याच्या हेतूने अनेक डॉक्टर्स आता बीपीओमध्ये काम करायला प्राधान्य देतात. इथलं काम तुलनेने सोपं असतं. त्यातून मासिक उत्पन्नाशिवाय आंतरराष्ट्रीय स्तरावर मेडिकल क्षेत्रात होणाऱ्या बदलांची माहिती त्यांना मिळते.

नुकतीच मेडिकल डिग्री मिळवणाऱ्यांना साधारणत: या क्षेत्रात सुरुवातीला दहा हजार रुपये इतकं मासिक उत्पन्न मिळतं. पण बीपीओमध्ये करिअरची सुरुवात करणाऱ्या डॉक्टर्सना साधारणत: 15 हजार रुपये पगार मिळतो. चांगला पगार हे विद्यार्थ्यांचं प्रमुख आकर्षण ठरलं आहे. त्यामुळे मेडिकलचे विद्याथीर् बीपीओकडे वळू लागले आहेत. या ट्रेण्डमध्ये आश्चर्य करण्यासारखं काहीच नाही. आज ना उद्या असा ट्रेण्ड येणारच होता, असं इथल्या तज्ज्ञांचं मत आहे. शिवाय मेडिकल क्षेत्रातील तज्ज्ञांच्या मते, बीपीओ इण्डस्ट्रीत मेडिकल क्षेत्राचं काम वाढतच राहणार आहे. त्यामुळे डॉक्टर्सना या क्षेत्रात करिअर करण्याच्या चांगल्या संधी आहेत. ' बीटूके-कॉर्पचे अध्यक्ष आणि सीईओ विवेक कुलकणीर् म्हणतात , ' की अमेरिकेत जर तुम्हाला एखाद्या रेडिओलॉजिस्टचा काही कालावधीसाठी सल्ला घ्यायचा असेल, तर सुमारे दोन लाख अमेरिकन डॉलर खर्च करावे लागतात. पण भारतात रेडिओलॉजिस्ट मोठ्या प्रमाणावर उपलब्ध आहेत आणि बीपीओच्या तुलनेत त्यांचं उत्पन्न खूपच कमी आहे. त्यामुळे बीपीओच्या माध्यमातून तेच काम करून त्यांना जास्त उत्पन्न मिळवता येतं. आज परदेशातून मेडिकल क्षेत्रातील अनेक प्रकारचं काम भारतात येत आहे. हे काम करण्यासाठी बीपीओमध्ये डॉक्टर्सना काम करण्याची जास्तीत जास्त संधी उपलब्ध होत आहे. पण यात आता प्रमुख अडचण ठरणार आहे ती अशी की, भारतात डॉक्टर बनणाऱ्या विद्यार्थ्यांची संख्या मर्यादित आहे.

प्रगती फास्ट टीम

 
</text>
</doc>
