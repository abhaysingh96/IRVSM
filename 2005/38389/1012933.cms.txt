<doc>
<docno>1012933.cms.txt</docno>
<text>
 
अग्रलेख
'शाही दाम्पत्या' ची मुजोरी
[ Sunday, February 06, 2005  07:12:11 pm]


राष्ट्रध्वज, राष्ट्रगीत, तीन सिंहांचे राष्ट्रीय चिन्ह, अशोकचक्र या गोष्टी राष्ट्रप्रेम व राष्ट्राभिमान यांचे प्रतीक मानल्या जातात आणि त्यांचा सन्मान म्हणजे राष्ट्रभक्ती अशी सर्वसाधारण समजूत आहे. त्यात वावगेही काही नाही. याचे कारण भौगोलिक नकाशापलीकडे ' राष्ट्र ' ही सर्वसामान्यांसाठी अमूर्त संकल्पना असते. अशा लोकांसाठी राष्ट्रीय चिन्ह, संसद, विधानसभा, लाल किल्ल्यावर फडकणारा तिरंगा याच काय त्या ' राष्ट्रा ' च्या निशाण्या. ' जन गण मन... ' हे रवींदनाथ टागोर यांनी रचलेले राष्ट्रगीत किंवा बंकीमचंद चट्टोपाध्यायांच्या ' आनंदमठ ' मधील ' वंदे मातरम ' जेव्हा गायले किंवा वाजवले जाते, तेव्हा प्रत्येक भारतीयाने ' सावधान ' मध्ये स्तब्ध उभे राहावे, असा प्रघात आहे. पण बिहारचे ' शाही ' दाम्पत्य लालू प्रसाद यादव आणि त्यांच्या पत्नी राबडीदेवी यांना हे मान्य नसावे.

त्यामुळेच सार्वजनिक कार्यक्रमात राष्ट्रगीत चालू असताना ते दोघे बसून राहिल्याचे छायाचित्र प्रसिद्ध झाले आणि गहजब उडाला. हे प्रकरण कोर्टात गेले. पण राष्ट्रगीताच्या वेळी उभे राहावे, असा कोणताही कायदा नसल्याने निकाल लालूंच्या बाजूने लागला. शिवाय ते बसलेले होते, तेव्हा राष्ट्रगीत चालू होते, हेसुद्धा सिद्ध होऊ शकले नाही.

छायाचित्राला आवाज नसतो. त्यामुळे राष्ट्रगीत चालू होते की नाही, हे फोटोवरून सिद्ध करणे कठीण आहे. पण प्रश्न उरला राष्ट्रगीताच्या वेळी उभे राहावे, असा दंडक कायद्यात नसल्याच्या मुद्याचा. जगात सर्वत्र त्या त्या देशाचे राष्ट्रगीत वाजवले जाते, तेव्हा त्याला मान देण्यासाठी लोक स्तब्ध उभे राहतात. ही क्रिया केवळ राष्ट्रगीताला मान देण्यासाठी नसून त्या त्या राष्ट्राबद्दल आदरभाव व्यक्त करण्यासाठी असते.

देवळात प्रार्थना चालू असताना भाविक नमस्कार करून उभे राहतात, मशिदीत नमाज पढताना गुडघ्यावर बसतात किंवा चर्चमध्ये दोन्ही हातांची बोटे एकमेकात गुंफून नतमस्तक उभे राहतात. तसेच वागावे, असा कुठे कायदा नाही. पण जगातील प्रत्येक क्रिया आणि तिची शुचिता कायद्यानेच सिद्ध होते, असे नाही.

राष्ट्रगीत चालू असताना लालू आणि राबडीदेवी जाणूनबुजून बसून राहिले असतील, तर तो नैतिक गुन्हा आहे. तो कायद्याने शाबीत होवो वा न होवो, त्याची गर्हणीयता कमी होत नाही. लालू प्रसाद पेशाने वकील होते. त्यामुळे कायदा कसा ' वाकवायचा ', याचे शास्त्र व तंत्र त्यांना अवगत आहे. पण त्यापलीकडे जाणारी ' नैतिकता ' असते.

सार्वजनिक जीवनात वावरणाऱ्यांसाठी ती अतिशय महत्त्वाची. अर्थात लोकशाहीचे संकेत आणि प्रथा यांची फिकीर करण्याची वृत्ती लालू प्रसादांची नाही. त्यातच त्यांना बिहारी जनतेचा वारंवार भरघोस पाठिंबा मिळत राहिल्याने आपण बिहार नावाच्या सार्वभौम राष्ट्राचे सर्वसत्ताधीश, अनभिषिक्त सम्राट आहोत, अशीच त्या दाम्पत्याची भावना झाली आहे.

प्रत्यक्षात ते लोकशाहीतील एका राज्याचे लोकनियुक्त नेते आहेत. जनतेची मर्जी फिरली, तर एका रात्रीत ते ' माजी ' होऊन त्यांच्या खुचीर्चे व तीमुळे आलेल्या गर्वाचे हरण होऊ शकते. असो.

भारताने राज्यघटना स्वीकारून 55 वर्षे झाल्यानंतरही राष्ट्रगीतासंदर्भात स्पष्ट कायदे वा नियम नसावेत, ही आश्चर्याची बाब आहे. राष्ट्रध्वज कसा, कुणी व केव्हा लावावा, याविषयी नियम आहेत. तसे राष्ट्रगीताबाबत नाहीत.

' जन गण मन ' हे राष्ट्रगीत म्हणून मान्य केले गेले आहे, मग ' वंदे मातरम ' चे नक्की स्थान काय, याविषयी संदिग्धता आहे. ' आनंदमठ ' मध्ये सहा कडव्यांचे ' वंदे मातरम ' आहे. त्यापैकी पहिली दोन कडवीच बहुधा गायली जातात, पण काही मंडळींचा आग्रह ' संपूर्ण वंदे मातरम ' चा असतो. याबाबतही निश्चित नियम असायला हवेत. पण तसे होत नाही आणि नसते वाद निर्माण होत राहतात.

पूर्वी एका बाजूला मार्क्सवादी कम्युनिस्ट आणि दुसऱ्या बाजूला राष्ट्रीय स्वयंसेवक संघ राष्ट्रीय ध्वजारोहण करत नसत. पुढे त्यांना शहाणपण सुचले, हे बरे झाले. तसेच शहाणपण लालू आणि मुख्यमंत्रीपदी बसलेल्या त्यांच्या पत्नीला सुचले, तर लोकभावना प्रक्षुब्ध होणार नाहीत.

 
</text>
</doc>
