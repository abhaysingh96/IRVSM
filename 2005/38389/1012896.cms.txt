<doc>
<docno>1012896.cms.txt</docno>
<text>
 
महाराष्ट्र
मांढरदेव यात्रेत मृत्यु विजेच्या धक्क्यानेही तर आग जाळपोळीमुळेच
[ Sunday, February 06, 2005  06:38:08 pm]


म. टा. वृत्तसेवा

कराड मांढरदेव येथील काळूबाई देवीच्या यात्रेतील दुर्घटना चेंगराचेंगरी आणि त्यानंतर विजेचा धक्का बसल्याने झाली. तसेच दुकानांना शॉर्टसकिर्टमुळे नव्हे तर जाळपोळीनेच आग लागली, असे निष्कर्ष पोलिसांच्या प्राथमिक तपासात पुढे येत आहे. दुर्घटनेचे प्रत्यक्ष साक्षीदार असलेले पुणे जिल्ह्यातील हवेली तालुक्यातील शिवणे येथील काही भाविकांनी दिलेल्या माहितीचा आधार या निष्कर्षाला आहे.

देवीच्या मंदिराशेजारील मांगिरबुवा मंदिराजवळ शिवणे येथील श्रीकडेपाठार सेवा मंडळाचा व शिवडी, मुंबई येथील भक्तांचा ; असे देवीचे दोन छबिने एकत्र आले. हे दोन्ही छबिने देवीदर्शनानंतर परस्परांना समांतर गड उतरत होते. त्यावेळी शिवणे गावातील दीडशे भाविकांचा छबिना दीपमाळेपुढे आला. त्यावेळी पांडुरंग गणपती देवकर हे मुलगा तुषार व दोन बहिणींसह उतरत होते. देवकर यांची बहिण चंदभागा यांच्या डोक्यावर देवीचा देव्हारा होता. खाली उतरताना पुढची गदीर् पाहून देवकर हे बहिणीबरोबर चालू लागले. याच ठिकाणी रस्ता उताराचा आणि नारळाचे पाणी आणि तेलामुळे घसरडा झालेला होता. त्यामुळे भाविक घसरून एकमेकांच्या अंगावर पडू लागले. देवकर यांचा मुलगा आणि बहिण त्यात अडकले. बऱ्याच प्रयत्नांनंतर तुषार याला बाहेर काढण्यात देवकर यांना यश आले. पण चंदभागा या गतप्राण झाल्या. शिवणे येथील कडेपाठार मंडळाचे प्रमुख आबासाहेब देशमुख यांना विजेचा धक्का बसल्याने त्यांच्या डोक्याला जखम झाली.

दुर्घटनेत सापडलेल्या लोकांना मदत वेळेवर न मिळाल्याने लोक संतप्त झाले. त्यांनी जाळपोळ सुरू केली. दुकाने शॉर्टसकिर्टमुळे नव्हे तर जाळपोळीमुळेच आगीत भस्मसात झाली. वीजमीटरच्या पुढील बाजूस असणाऱ्या वीजतारांचा अनेकांना धक्का बसल्याचे लोकांनी जबाबात नोंदवले आहे. सातारा व वाई येथील पोलिस अधिकाऱ्यांनी भक्तांच्या गावी समक्ष जाऊन हे जाबजबाब नोंदवले आहेत.

दरम्यान, चेंगराचेंगरीच्या दुर्घटनेला दहा दिवस उलटले असून मांढरदेव येथे काळूबाईच्या दर्शनासाठी भाविकांची गदीर् वाढतच आहे. देवस्थान ट्रस्टने वाईतील ब्रह्मावृंदाच्या सहकार्याने शनिवारी उदकशांत आणि महाभिषेक केला. या पार्श्वभूमीवर बुधवारपर्यंत बकरी वा कोंबड्यांचा बळी देण्यास अतिरिक्त जिल्हा सत्र न्यायाधीशांनी मनाई केली आहे.

 
</text>
</doc>
