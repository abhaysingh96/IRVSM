<doc>
<docno>1012939.cms.txt</docno>
<text>
 
अग्रलेख
फीवाढीमुळे रक्तदाब
[ Sunday, February 06, 2005  07:16:06 pm]


सुप्रीम कोर्टाने ऑक्टोबर 2002 मध्ये विनाअनुदान कॉलेजांच्या स्वायत्ततेबाबत दिलेल्या निर्णयाचा परिणाम म्हणून खाजगी मेडिकल कॉलेजांमधील प्रवेशप्रक्रिया आणि फी याबाबत निर्माण झालेली अनिश्चिततेची स्थिती दोन वर्षांनंतरही कायम आहे.

एकीकडे महाराष्ट्रात न्या. पंडित समितीने तीन कॉलेजांना दिलेल्या जबर वाढीमुळे, सर्वच खाजगी मेडिकल कॉलेजांतील विद्याथीर् आणि त्यांचे पालक यांचे डोळे पांढरे होण्याची वेळ आली आहे, त्याचवेळी आपल्याच निर्णयाचा अर्थ लावण्याची धडपड सुप्रीम कोर्टाच्या सात न्यायमूर्तींचे पीठ करीत आहे!

तत्त्व, व्यवहार आणि हितसंबंध यांच्यात मेळ घालण्याचे प्रयत्न आजवर तरी अपयशी ठरले आहेत. शिक्षणव्यावसायिकांचा या वादात पुढे आलेला चेहरा पाहता, विद्यार्थ्यांवरील आथिर्क भाराच्या मुद्याशी त्यांना काही देणेघेणे आहे, असे जाणवलेले नाही. याचे साधे कारण त्यांच्याकडे मिळणाऱ्या शिक्षणाच्या दर्जाविषयी कोणतीही तक्रार न करता, वर प्रवेशासाठी लक्षावधी रुपयांची विनापावती दक्षिणा देणाऱ्या विद्यार्थी आणि पालकांची त्यांच्याकडे वानवा नाही. अशा स्थितीत कॉलेज मागते ती फी सुद्धा देण्याची ज्यांची ऐपत नाही, अशा विद्यार्थ्यांचा विचार त्यांनी का करावा ?

टी. एम. पै प्रकरणी सुप्रीम कोर्टाने दिलेल्या निर्णयामागील तात्त्विक भूमिकेचा फायदा घ्यायचा, मात्र घातलेल्या बंधनांची वकिली डावपेचांच्या आधारे चेष्टा करायची, अशी कार्यपद्धती गेल्या दोन वर्षांत महाराष्ट्रातील खाजगी शिक्षणव्यावसायिकांनी अवलंबली आहे.

न्या. आर. ए. जहागिरदार यांच्या फी-रचना समितीने या कारवाईचे पितळ उघडे पाडले होते. पण नंतर काही संस्थांनी हायकोर्टात धाव घेतली आणि काही मुद्यांवर फेरविचाराला वाव असल्याचे हायकोर्टाला वाटल्याने, नव्या माहितीसह संस्थाचालकांनी पुन्हा जहागिरदार समितीकडे जावे आणि समितीने त्यांच्या मागणीचा विचार करावा, असा आदेश हायकोर्टाने दिला होता.

मात्र ही प्रक्रिया चालू असतानाच, न्या. जहागिरदार यांची मुदत संपली आणि त्यांच्या जागी निवृत्त न्या. पंडित यांची नियुक्ती झाली. न्या. पंडित यांच्या समितीने तीन कॉलेजांना ज्या प्रमाणात फी वाढवून दिली, त्यामुळे अन्य शिक्षणव्यावसायिकांच्या डोळ्यात चमक आली असली, तरी विद्यार्थी हवालदिल झाले आहेत.

कॉलेज चालवण्याचा खर्च भागवून संस्थेच्या पदरात वाजवी शिल्लक राहील, इतके फीचे प्रमाण सुप्रीम कोर्टाने योग्य मानले आहे. नफेखोरीला मात्र प्रतिबंध केला आहे. पण कॉलेज चालवण्याचा खर्च फुगवून दाखवण्याच्या तंत्रात संस्था कुशल असेल, तर त्याची शहानिशा करण्यासाठी कोणतीही स्वतंत्र यंत्रणा नसलेली समिती ' वाजवीपणा ' आणि ' नफेखोरी ' यातील फरक कसा करणार ? अध्यापकांची अधिक रकमेवर सही घेऊन प्रत्यक्षात निम्मीही रक्कम न देणाऱ्या संस्थांनी, या कागदपत्राच्या आधारे पाचव्या वेतनआयोगाप्रमाणे पैसे देत असल्याचा दावा समितीपुढे केला किंवा नसलेल्या सोईसुविधांवरील खर्च दाखवला, तर समिती काय करणार ? या बाबी संबंधित अध्यापक किंवा कॉलेजात शिकत असलेले विद्यार्थी यांच्याकडूनच समितीच्या निदर्शनाला येऊ शकतात.

पण व्यक्तिगत हिताचा बळी देऊन हा धोका कोण स्वीकारणार ? समितीवर विद्यार्थी वा अध्यापक यांच्या संघटनांना प्रतिनिधित्व नाही आणि महाराष्ट्रातील सरकारचे वर्तन हे ते शिक्षणव्यावसायिकांचे दलाल असल्याप्रमाणेच आजवर राहिले आहे.

त्यामुळे खर्चाविषयी कोणतेही दावे करण्यास या संस्थांना मोकळे रान मिळाले आहे. जहागिरदार समितीने मंजूर केलेेल्या फी मध्ये कॉलेजे चालवणे परवडत नाही, असा कांगावा करणाऱ्या या संस्थांपैकी एकही गेल्या दोन वर्षांत बंद पडलेली नाही! अर्थात मेडिकलच्या विद्यार्थ्यांची फी हा शिक्षणक्षेत्रातील सर्वाधिक प्राधान्याचा प्रश्न आहे, असा आव आणणारा वर्गही कमी मतलबी नाही.

फीच्या प्रमाणाविषयी बोलणारा हा वर्ग निकृष्ट शिक्षण देणारी यातील अनेक कॉलेजे बंद करणे समाजहिताचे आहे, असा आग्रह धरताना दिसत नाहीत ; कारण त्यांनाही वैद्यकाचे परिपूर्ण ज्ञान नको आहे, तर केवळ पदवी पदरात टाकणाऱ्या परीक्षेला बसण्याची संधी हवी आहे. याची कल्पना असल्यानेच , ' आज आम्हाला पैसे द्या आणि भविष्यात खोऱ्याने पैसे ओढण्याची संधी साधा ', या भूमिकेतून शिक्षणव्यावसायिकांचा सर्व व्यवहार होत आहे.

या पार्श्वभूमीवर, टी. एम. पै प्रकरणी सुप्रीम कोर्टाच्या 11 न्यायमूर्तींनी दिलेल्या निर्णयामागील भाबड्या आणि सदोष गृहितांचा पुनविर्चार करणे, हाच तात्त्विक बुरख्याखाली लढवल्या जाणाऱ्या हितसंबंधांच्या या झगड्यातून मार्ग काढण्याचा उपाय आहे.

तो अधिकार केवळ अधिक मोठ्या घटनापीठालाच असल्याने, त्या दिशेने पावले उचलणेच योग्य ठरेल.

 
</text>
</doc>
