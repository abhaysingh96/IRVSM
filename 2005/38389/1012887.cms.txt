<doc>
<docno>1012887.cms.txt</docno>
<text>
 
महाराष्ट्र
विद्यमानाराज,इच्छुक उत्साहात
[ Sunday, February 06, 2005  06:21:25 pm]


टाइम्स टीम

नवी मंुबई : एप्रिल महिन्यात होणाऱ्या महापालिकेच्या तिसऱ्या सार्वत्रिक निवडणुकीसाठी काढण्यात आलेल्या प्रभाग आरक्षण सोडतीत, अनेक विद्यमान नगरसेवकांचे प्रभाग महिलांसाठी राखीव झालं आहेत. शिवाय प्रभागांची संख्या 66 वरून 90 च्या घरात गेल्याने विशेषत: नेरुळ, कोपरखैरणे व ऐरोली नोडमधील इच्छुकांमध्ये उत्साहाचं वातावरण आहे.

वाशीतील विष्णुदास भावे नाट्यगृहात प्रभाग आरक्षण लॉटरी काढण्यात आली. यात अनेक प्रभागांचं आरक्षण बदललं असून त्याचा फटका अनेक नगरसेवकांना बसला आहे. काँग्रेसचे ज्येष्ठ नगरसेवक रमण भोईर, राजू शिंदे, साबू डॅनियल, दीपक पाटील, राष्ट्रवादीचे बाळाराम जाधव, महादेव थोरात शशीकांत भोईर यांचे वॉर्ड महिलांसाठी राखीव तर नवी मंुबई जिल्हा काँग्रेसचे अध्यक्ष अनिल कौशिक यांचा प्रभाग मागासवगीर्यांसाठी राखीव झाला आहे. अनेक विद्यमान नगरसेवकांवर घरातील महिलांना राजकारणात उतरवण्याबरोबरच नवीन प्रभागाचा शोध घेण्याची वेळ आली आहे.

सर्वप्रथम पावणे इथे वाल्मिकी-आंबेडकर आवास योजना राबवून सुमारे 300 झोपडपट्टीवासियांना हक्काची घरे मिळवून देणारे राष्ट्रवादी काँग्रेसचे नगरसेवक शशीकांत भोईर यांच्या पावणे प्रभागाचे तीन प्रभाग करण्यात आलं. मात्र ते तीनही प्रभाग महिलांसाठी राखीव करण्यात आले आहेत. उलट कोपरखैरणे नोडमधील प्रभागांची संख्या दोन वरून 11, वाशीत 16 वरून 14, ऐरोली नोडमधील प्रभागांची संख्या 9 वरून 15 नेरूळ नोड मधील प्रभागांची संख्या 7 वरून 13, दिघामधील प्रभागांची संख्या 3 वरून 5 वर पोहोचली आहे. त्यामुळे ऐरोली, कोपरखैरणे, नेरुळ नोडमधील इच्छुक खूष आहेत.

 
</text>
</doc>
