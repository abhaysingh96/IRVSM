<doc>
<docno>1012916.cms.txt</docno>
<text>
 
बहुतांची अंतरे
'गरिबांच्या कैवाऱ्यां'ना सवाल
[ Sunday, February 06, 2005  06:59:01 pm]


राज्य सरकारने 1995 नंतरच्या बेकायदा झोपडपट्टी विरोधात सुरू केलेली मोहीम योग्यच आहे. नव्हे त्याबद्दल राज्य सरकारचे अभिनंदन केल्यास ते गैर ठरणार नाही ; कारण आज मुंबई शहराचे आधीच जे बकाल स्वरूप झाले आहे, ते अधिक बकाल व्हायचे नसेल आणि अनेक गैर गोष्टींना पायबंद घालायचा असेल, तर बेकायदा झोपड-पट्टीवर कारवाई व्हायलाच हवी.

अनधिकृत ते अनधिकृतच. मग तो बंगला असो किंवा व्यावसायिक / व्यापारी संकुल असो अगर झोपडी असो, त्यावर कारवाई ही व्हायलाच हवी. परंतु स्वत:ला ' गरिबांचे कैवारी ' असे लेबल लावून घेणारी नेतेमंडळी सहानुभूतीच्या नावाखाली बेकायदा झोपडपट्टीतील लोकांच्या भावना भडकवण्याचा उद्योग करीत आहेत. परंतु कायद्यासमोर सहानुभूतीचा विचार होऊ शकत नाही हे त्यांना सांगायला हवे काय ? आणि जे नेते या मोहिमेच्या विरोधात बोलतात त्यांच्यापैकी कितीजणांच्या निवास-स्थानासमोर अशी बेकायदाच नव्हे, तर अधिकृत झोपडपट्टी त्यांनी बांधून दिली आहे, हे त्यांनी जनतेला सांगावे आणि नंतरच या मोहिमेला विरोध करावा.

समजा त्यांच्या म्हणण्यानुसार कारवाई थांबवली तर पुढील गोष्टी थांबवण्याची जबाबदारी ते स्वीकारणार आहेत काय ? 1) झोपडपट्टीदादांची दादागिरी , 2) वीज व पाणी यांच्या बेकायदा जोडण्या व गैरवापर , 3) परप्रांतांतून आणि खास करून बांगलादेशीयांचे आक्रमण , 4) बेकायदा व्यवसाय व गुन्हेगारांचे वास्तव्य.

सुरेश पाटील, अंधेरी, मुंबई.

 
</text>
</doc>
