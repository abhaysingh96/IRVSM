<doc>
<docno>1012618.cms.txt</docno>
<text>
 
महामुंबई
मेधा पाटकरांवर गुन्हा
[ Sunday, February 06, 2005  12:35:13 am]


म. टा. प्रतिनिधी

मुंबई : शहरातील 1995 नंतरच्या झोपड्या तोडण्याच्या कारवाईला विरोध करणाऱ्या नर्मदा बचाव आंदोलनाच्या नेत्या मेधा पाटकर आणि इतर 80 जणांवर राज्य सरकारने लोकांना भडकवून दंगल करण्याचा प्रयत्न केल्याच्या आरोपाखाली गुन्हा दाखल केला आहे. दरम्यान या कारवाईच्या विरोधातील आंदोलन अधिक तीव्र करण्याचा निर्णय राजकीय पक्ष, तसेच विविध संघटनांनी घेतला आहे.

कारवाईला विरोध केल्याबद्दल मेधा पाटकर यांच्यावर शिवाजीनगर पोलिसांनी शनिवारी गुन्हा दाखल केला, तर मानखुर्द, मांडाळा येथे तोडलेल्या झोपड्या पुन्हा बांधण्याचा प्रयत्न करणाऱ्या सुमारे 125 झोपडीवासीयांना अटक करण्यात आली. या सर्वांना सायंकाळी सोडून देण्यात आल्याचे सांगण्यात आले. या पार्श्वभूमीवर मानखुर्द, शिवाजीनगर, गोवंडी, अण्णाभाऊ साठेनगर या भागात झोपडपट्टीवासीयांमध्ये पोलिस दहशत निर्माण करीत असल्याचा आरोप कार्यर्कत्यांनी केला आहे.

ही कारवाई थांबवण्यास सरकारने नकार दिल्यामुळे याबाबत विचार करण्यासाठी आवास अधिकार कृती समितीच्या वतीने सर्व पक्ष व संघटनांची शनिवारी बैठक बोलाविण्यात आली होती. यावेळी तोडलेल्या झोपड्यांच्या जागीच रहिवाशांचे पुनर्वसन करण्याची मागणी करण्यात आली. कारवाई रोखण्यासाठी संघर्ष अधिक तीव्र करण्याचा निर्णयही यावेळी घेण्यात आला.

 
</text>
</doc>
