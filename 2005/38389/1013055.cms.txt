<doc>
<docno>1013055.cms.txt</docno>
<text>
 
महामुंबई
वीज मंडळ विभाजनाच्या दुसऱ्या टप्प्यात 14 कंपन्या
[ Sunday, February 06, 2005  09:05:28 pm]


म. टा. प्रतिनिधी

मुंबई : पहिल्या टप्प्यात वीज मंडळाचे विभाजन करून चार कंपन्या स्थापन केल्यानंतर आता दुसऱ्या टप्यात वीज निमिर्तीसाठी आठ व वितरणासाठी सहा कंपन्या स्थापन करण्याची योजना राज्य सरकारने आखली आहे. तसेच, वीज मंडळाची मालमत्ता बाजारभावानुसार सुमारे 80 हजार कोटी रुपयांची असताना प्रत्यक्षात 18 हजार कोटी रुपयेच दाखविण्यात येत असल्याने कंपन्यांकडे मालमत्ता हस्तांतरण करताना हा वादाचा मुद्दा ठरण्याची चिन्हे आहेत.

राज्य सरकारने गेल्या पंधरवाड्यात वीज मंडळाचे विभाजन करून चार कंपन्या स्थापन करणारा जी. आर. प्रकाशित केला आहे. हे विभाजन दहा जूनपासून अमलात येईल, असे सांगितले जात असले तरी या कंपन्या नव्या आथिर्क वर्षापासून म्हणजे एक एप्रिलपासूनच अस्तित्वात येतील, असे जाणकारांचे म्हणणे आहे. राज्य सरकारने तयार केेलेल्या कृती आराखड्यानुसार एक एप्रिलपासून कंपन्या कायदेशीरदृष्ट्या अस्तित्वात येतील. तसेच, मंडळातील एक लाख कर्मचाऱ्यांच्या नियुक्त्या चार कंपन्यांत करण्याची प्रक्रिया 30 मेपर्यंत पूर्ण केली जाणार आहे.

विभाजनाची योजना प्रत्यक्षात आल्यावर बड्या वीज कंपन्यांकडे वीज वितरणाचे काम सोपवून मंडळाचे खाजगीकरण करण्याची योजना आखली जात असल्याची भीती सबऑडिर्नेट इंजिनिअर्स असोसिएशनचे सरचिटणीस सुनील जगताप यांनी व्यक्त केली आहे. तर, आयटकप्रणीत वर्कर्स फेडरेशन त्यास प्रखर विरोध करील, असे संघटनेचे उपाध्यक्ष ए. डी. गोलदांज यांनी सांगितले.

राज्य वीज मंडळाची मालमत्ता सुमारे 80 हजार कोटी रुपयांची असली तरी कागदोपत्री घसारा वगळून ही मालमत्ता सुमारे 18 हजार कोटी रुपयांचीच असल्याचे मंडळाचे म्हणणे आहे. मात्र, सबऑडिर्नेट इंजिनिअर्स असोसिएशन व वर्कर्स फेडरेशनने त्यास आक्षेप घेतला आहे. यामुळे नव्या कंपन्यांकडे मालमत्ता हस्तांतरीत करताना हा वाद उफाळून येण्याची शक्यता आहे.

 
</text>
</doc>
