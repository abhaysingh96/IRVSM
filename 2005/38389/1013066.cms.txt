<doc>
<docno>1013066.cms.txt</docno>
<text>
 
महाराष्ट्र
नाईकांच्या सत्कारावर बहिष्कार
[ Sunday, February 06, 2005  09:14:33 pm]


म. टा. वृत्तसेवा

धुळे : परिवहन मंत्री सुरुपसिंग नाईक यांच्या या महिन्यात मुख्यमंत्र्याच्या उपस्थितीत आयोजिलेल्या नागरी सत्कार समारंभावर बहिष्कार घालण्याचा निर्णय बहुजन समाज पक्षाच्या धुळे जिल्हा शाखेने घेतला आहे. धुळे जिल्हातल्या दरिदी आणि मागासलेल्या घटकांकडे त्यांनी दुर्लक्ष केले असल्याचा या पक्षाचा आरोप आहे.

राज्यातील सर्वात कमी दरडोई उत्पन्न असलेला जिल्हा म्हणून धुळ्याचा तर सर्वात कमी साक्षरता म्हणून नंदुरबार जिल्ह्याचा उल्लेख विधिमंडळाच्या अधिवेशनात करण्यात आला. बालमृत्यूच्या घटनांमध्ये नंदुरबार अग्रभागी असल्याचे विविध समित्यांच्या अहवालावरुन स्पष्ट झाले आहे.

धुळे आणि नंदुरबार जिल्ह्यास दरिदी, कुपोषित आणि अविकसित ठेवून या जिल्ह्यांचा विकासाचा अनुशेष वाढविण्यास जबाबदार असणाऱ्या पालक मंत्र्याचा सत्कार करणे योग्य ठरणार नाही. लोकांनीही या सत्कारावर बहिष्कार घातला पाहिजे, असे मत बसपच्या स्थानिक नेत्यांनी व्यक्त केलेे.

 
</text>
</doc>
