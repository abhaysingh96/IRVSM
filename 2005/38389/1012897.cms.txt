<doc>
<docno>1012897.cms.txt</docno>
<text>
 
महाराष्ट्र
तोडकर महाराजांविरोधात मोर्चा
[ Sunday, February 06, 2005  06:39:28 pm]


म. टा. वृत्तसेवा

कोल्हापूर : बेकायदा बांधलेला तोडकर महाराज यांचा आश्रम पाडून टाकावा, त्यांच्या कृत्यांची चौकशी करून त्यांना हद्दपार करावे, या मागणीसाठी या दहा तारखेला महापालिका व धर्मादाय आयुक्तालयावर मोर्चा नेण्यात येणार आहे.

ज्येष्ठ कामगार नेते अॅड. गोविंद पानसरे यांच्या अध्यक्षतेखाली तोडकर महाराजविरोधी कृतीसमिती स्थापन झाली आहे.

या समितीच्या बैठकीत हा निर्णय घेण्यात आला. मोर्चा संघटित करण्यासाठी वॉर्डवार बैठका घेण्यात येणार आहेत.

तोडकर महाराजांविरोधातील लढा हा केवळ अंधश्रद्धेविरोधात नाही. तो लैंगिक शोषणाविरोधातला लढा आहे, असे स्पष्टीकरण अॅड. पानसरे यांनी केले.

तोडकर महाराज यांच्या ' दोणागिरी ' या आश्रमातील बेकायदा बांधकामाबद्दल पाच लाख रुपये दंडाची केवळ नोटिस बजावली आहे. हा महाराजांच्या गैरकृत्यावर पांघरूण घालण्याचा प्रकार आहे, अशी टीका कार्यर्कत्यांनी केली.

आणखी तक्रारी ?

तोडकर महाराजांविरुद्ध तक्रारी येत आहेत. त्यात मुंबईतील महिलांची संख्या मोठी आहे. ज्या दोन तरुणींनी लेखी तक्रारी दाखल केल्या त्यांना धमक्या देण्यात येत आहेत. त्यामुळे त्या दहशतीखाली आहेत.

धमक्या देणाऱ्यांवर कारवाई करावी तसेच या तरुणींना संरक्षण द्यावे, अशी मागणी भारतीय महिला फेडरेेशनच्या महिला समस्या निवारण केंदप्रमुख मेधा पानसरे यांनी केली आहे. अन्यायग्रस्त महिलांनी आपल्या तक्रारी संघटनेकडे द्याव्यात. त्यांची नावे गुप्त राखण्यात येतील, असेही त्यांनी म्हटले आहे.

 
</text>
</doc>
