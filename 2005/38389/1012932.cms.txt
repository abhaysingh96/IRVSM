<doc>
<docno>1012932.cms.txt</docno>
<text>
 
लेख
यंदाचे ड्रीम बजेट नेमके कोणासाठी?
[ Sunday, February 06, 2005  07:11:12 pm]


चिदंबरम यांचा जुलै महिन्यातला अर्थसंकल्प, इंडिया विरुद्घ भारत या सनातन संघर्षात भारताच्या बाजूने उभा होता. त्याचवेळी अर्थमंत्र्यांनी जे संकेत दिले, त्यानुसार यंदाच्या अर्थसंकल्पात श्रीमंत अन् उच्चमध्यम वर्गाला करकपातीसह वाढत्या सवलतींची अपेक्षा आहे. त्याला मन:पूर्वक प्रतिसाद देण्याची अर्थमंत्र्यांची मनोभूमिका आहे. ही कसरत ते कशी करणार ?

ड्रीम बजेट सादर करण्याचा पूवेर्तिहास असलेले अर्थमंत्री चिदंबरम् 21 दिवसांनी देशाचा 57 वा अर्थसंकल्प सादर करतील. तीन राज्यांच्या निवडणुकांचे निकाल तोपर्यंत लागलेले असतील. नजीकच्या काळात कोणतीही निवडणूक नाही, त्यामुळे राजकीय मर्यादांचे ओझे त्यांच्या शिरावर नाही. यंदाचे बजेट मूलगामी (रॅडिकल) स्वरूपाचे असेल, असे सुतोवाच अर्थमंत्र्यांनी यापूवीर्च केले आहे. वाढत चाललेल्या महागाईने आमआदमी त्रस्त आहे. साहजिकच अर्थमंत्री नव्या ड्रीम बजेटद्वारा यंदा कोणती स्वप्ने विकणार आहेत, त्याची उत्कंठा शिगेला पोचली आहे.

चिदंबरम यांचा जुलै महिन्यातला अर्थसंकल्प, इंडिया विरुद्घ भारत या सनातन संघर्षात, भारताच्या बाजूने उभा होता. युपीए सरकारचा तो पहिलाच अर्थसंकल्प असल्याने आघाडीच्या किमान समान कार्यक्रमाचे प्रतिबिंब त्यात जाणवले. सामान्य माणूस अन् शेतकऱ्यांचे चेहरे उजळले तर सायंकाळपर्यंत शेअर बाजाराचा निदेर्शांक 112 अंकांनी घसरला. त्याचवेळी अर्थमंत्र्यांनी जे संकेत दिले, त्यानुसार यंदाच्या अर्थसंकल्पात श्रीमंत अन् उच्चमध्यम वर्गाला करकपातीसह वाढत्या सवलतींची अपेक्षा आहे. त्याला मन:पूर्वक प्रतिसाद देण्याची अर्थमंत्र्यांची मनोभूमिका आहे. ही कसरत ते कशी करणार ? यंदाचे ड्रीम बजेट नेमके कोणासाठी असेल ? याची त्रैराशिके मांडण्याचा कालखंड सध्या सुरू आहे.

ड्रीम बजेटचा मार्ग यंदा सोपा नाही. करांच्या दरात कपात अन् सवलती देण्याचा पेटारा उघडला, तर महसुली उत्पन्न अन् आथिर्क तोट्यात वाढ होणे क्रमप्राप्त आहे. अर्थमंत्री त्याला तयार नाहीत. गेला महिनाभर दिल्लीत अनेक अर्थसंकल्पपूर्व बैठकांमधून, हीच बाब स्पष्टपणे सामोरी आली आहे. अर्थसंकल्पीय व्यवस्थापनाच्या केंदीय कायद्यानुसार महसुली उत्पन्न अन् वित्तीय तोट्याची लक्ष्मणरेषा अगोदरच ठरलेली आहे. याखेरीज जागतिक बॅंक, आंतरराष्ट्रीय नाणेनिधी अन् परदेशी गुंतवणूकदारांच्या नाराजीचीही भीती आहे. अशावेळी चिदंबरम यांच्याकडे एकच मार्ग शिल्लक आहे, तो सरकारी खर्चात कपात करण्याचा. उपलब्ध पर्यायांमध्ये सर्वात आकर्षक अन् सॉफ्ट टारगेट म्हणजे सबसिड्यांवर अंकुश लावणे. सरकारी सबसिडी केवळ गरीब अन् गरजवंतांपुरती मर्यादित असावी, या युक्तिवादावर अर्थमंत्र्यांना राष्ट्रीय चर्चा हवी आहे. संसदेच्या हिवाळी अधिवेशनात त्यासाठीच त्यांनी सबसिडीबाबत एक विस्तृत अहवाल सादर केला. ' नॅशनल इन्स्टिट्यूट ऑफ पब्लिक फायनान्स अॅण्ड पॉलिसी ' ने ( एनआयपीएफपी) अलीकडेच प्रसिद्घ केलेल्या अहवालात सबसिड्यांची नकारात्मक प्रतिमा रंगवून त्यावर यथेच्छ हल्ला चढवला आहे. अहवाल वाचताना कोणालाही वाटावे की भारताच्या साऱ्या आथिर्क संकटांना एकमात्र सबसिडीच कारणीभूत आहे. चिदंबरम यांचे सबसिडी घटवण्याचे ऑब्सेशन लक्षात घेता, यंदाच्या रॅडिकल बजेटमध्ये नेमके काय असेल, याचा अंदाज करणे फारसे कठीण नाही.

सबसिडीवरची चर्चा अथवा हल्ला नवा नाही. सरकारी खर्चातली कपात अन् अर्थव्यवस्थेत सरकारची मर्यादित भूमिका याचा विशेष आग्रह धरणारे उदारीकरणाचे प्रवक्ते, त्यासाठी अत्यंत आकर्षक तर्कशास्त्र मांडतात. खासगी क्षेत्रातफेर् ज्या सेवा अन् वस्तू सहज उपलब्ध होऊ शकतात, त्यातून सरकारने बाजूला होऊन आपला तोटा कमी करावा. सबसिड्यांमुळे खासगी क्षेत्राला असमान स्पधेर्ला तोंड द्यावे लागते, अन्यथा या क्षेत्रात अधिक कार्यक्षमता, कौशल्य अन् बाजारपेठीय स्पधेर्चा प्रभाव आहे. या दोन तर्कांखेरीज तिसरा सिद्धांत म्हणजे सबसिडी अर्थव्यवस्थेच्या विकासाला मारक आहे. सबसिडाइज्ड सेवा अन् वस्तूंच्या व्यापक अपव्ययातून बाजारपेठीय विकृतीचा जन्म होतो. अकार्यक्षमता अन् भ्रष्टाचाराला संरक्षण प्राप्त होते. या तर्कशास्त्रात नक्कीच तथ्य आहे, मात्र त्यासाठी देशाने मुक्त अर्थव्यवस्थेचा पूर्णत: स्वीकार करायला हवा. ही अशी अर्थव्यवस्था आहे की ज्याचे सारे नियंत्रण बाजारपेठेच्या भरवशावर ठरते. त्याच्या मर्यादाही तितक्याच स्पष्ट आहेत, त्यासाठीच सरकारी हस्तक्षेप अटळ ठरतो.

उदारीकरण सिद्घांतांच्या वर्चस्वानंतरही जगातले विकसित भांडवलशाही देश सामाजिक संतुलनासाठी अनेक वस्तू अन् सेवांना मोठ्या प्रमाणावर सबसिडी देतात. युरोप खंडात माणूस तर सोडाच, दरदिवशी गायीला देखील नऊ डॉलर्सची सबसिडी मिळते. भारतात 80 टक्के जनसमुदायाचे दैनंदिन उत्पन्न दोन डॉलर्सपेक्षाही कमी आहे. अशा गरीब देशात सबसिडीवर सरसकट अंकुश लावून काय साध्य होईल ? भारतात डझनोगणती अत्यावश्यक सेवा अन् वस्तू अशा आहेत की ज्याचे मूल्य सबसिडीविना कोट्यवधी लोकांना परवडणे शक्य नाही. यासाठीच एनआयपीएफपीने सबसिडीत कपात करण्याच्या हेतूने प्रसिद्घ केलेल्या अहवालात, आवश्यकता व अडथळे यांचे संतुलन चलाखीने सांधण्याचा प्रयत्न केला आहे.

अहवालात भारतातल्या सबसिडीचे विभाजन गुणवत्तेच्या प्राधान्यानुसार तीन प्रवर्गात करण्यात आले आहे. 1) गुणवत्ता प्राधान्यक्रम एक 2) गुणवत्ता प्राधान्यक्रम दोन 3) अनावश्यक अथवा गैरगुणवत्तामूलक सबसिडी. या वगीर्करणाला सामाजिक गरजांच्या प्राधान्यानुसार नमूद करण्यात आले आहे. उदाहरणार्थ, प्राथमिक शिक्षणाला प्राधान्यक्रम एक तर माध्यमिक अन् उच्च शिक्षणाला प्राधान्यक्रम दोन ; त्याचप्रमाणे भूमी अन् जलसंरक्षण पहिल्या प्रवर्गात तर जमीन सुधारणा, पूरनियंत्रण अन् जलविकास दुसऱ्या प्रवर्गात, या छोट्याशा यादीतल्या सेवा अन् वस्तूंना विविध स्तरांवर सबसिडी देणे सरकारला मान्य आहे. इतर सर्व सबसिड्यांना मात्र या अहवालाने अनावश्यक अथवा गैरगुणवत्तामूलक ठरवले आहे. 2002/03 साली या प्राधान्यक्रमानुसार भारतीय सबसिड्यांचे विभाजन 34 टक्के गुणवत्तामूलक तर 66 टक्के गैरगुणवत्ता-मूलक ठरवण्यात आले. अनावश्यक सबसिड्यांच्या यादीतल्या 66 टक्के वस्तू अन् सेवांमध्ये प्रामुख्याने पेट्रोलियम पदार्थ, खते, खाद्यान्न इत्यादींचा समावेश आहे. अहवालानुसार 2002/03 मध्ये एकूण सबसिडीची रक्कम 45189 कोटी रुपयांची होती. विकासदराच्या ती 1.8 टक्के आहे. अहवालानुसार सबसिडीत व्यापक कपात करण्याच्या सूचनेचा अर्थमंत्र्यांनी खरोखर स्वीकार केला, तर आम आदमीच्या शिरावर अगोदरच वाढलेल्या महागाईत, आणखी 70 हजार कोटींचा बोजा पडणार आहे ; कारण सार्वजनिक सेवा अन् वस्तूंचा सर्वाधिक वापर तोच करतो. अहवालाने अनावश्यक ठरवलेल्या सबसिड्या दूर झाल्यास शेतकऱ्यांना विविध पिकांसाठी मिळणारी आधारभूत किंमत, खाद्यान्नाचे सुरक्षा कवच अन् सार्वजनिक वितरण पद्घती इतिहासजमा होईल. त्यातून नवे सामाजिक चित्र कसे उभे राहील, याची केवळ कल्पनाच केली जाऊ शकते.

सबसिडी म्हणजे अर्थव्यवस्थेतली खलनायिका ठरवणारे उदारीकरणाचे प्रवक्ते, खर्चातल्या कपातीऐवजी सरकारी उत्पन्न कसे वाढेल याची चर्चा का टाळतात, याचा बोध होत नाही. जगातल्या बहुतांश विकसित अन् विकसनशील देशांचा महसुली विकासदर सध्या 15 ते 40 टक्के आहे. भारतात आथिर्क सुधारणांच्या पहिल्या दशकात, विशेषत: ड्रीम बजेटच्या कालखंडातही महसुली उत्पन्न अन् जीडीपीच्या प्रमाणात घट झाल्याचे निदर्शनाला येतेे. सरकारी आकडेवारीनुसार 1990 च्या सुरुवातीला केंद सरकारचे एकूण महसुली उत्पन्न जीडीपीच्या 10 टक्के होते, सध्या ते 8.5 टक्के आहे.

चिदंबरम यांनी आणखी एका ड्रीम बजेटच्या मोहात पडताना, महसुली उत्पन्न 1990 च्या स्तरावर आणले तर सबसिड्यांमध्ये कपात करण्याचा प्रश्नच उद्भवणार नाही. करांच्या दरात कपात अथवा अन्य सवलतींचा लाभ अखेर कोणाला मिळणार आहे ? अप्रत्यक्षरीत्या श्रीमंत अन् उच्च मध्यमवगीर्यांना ही अप्रत्यक्ष सबसिडीच नाही काय ? यंदाचे ड्रीम बजेट नेमके कोणासाठी आहे ? आमआदमीने अशावेळी कोणाकडे पाहावे ? अर्थमंत्री याबाबतीत सध्या गप्प आहेत. सबसिड्यांच्या कपातीबाबत मात्र त्यांना राष्ट्रीय चर्चा हवी आहे.

सुरेश भटेवरा

 
</text>
</doc>
