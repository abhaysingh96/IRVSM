<doc>
<docno>1012920.cms.txt</docno>
<text>
 
धावते जग
शोएबवर बंपर
[ Sunday, February 06, 2005  07:01:49 pm]


कोणत्याही देशाचा क्रिकेट संघ असो, त्याच्या निवडीवरून त्या देशात वाद झाला नाही, असे कधीच घडत नाही. तरीही संघातल्या खेळाडूंनी एकमेकांवर जाहीर आरोप करण्याचे प्रसंग विरळाच म्हणायला हवेत.

अपवाद फक्त पाकिस्तानचा. अलीकडे दक्षिण आफ्रिका आणि झिम्बाब्वेच्या संघांत असे वाद झाले असले तरी या क्षेत्रातला ' दादा ' म्हणजे पाकिस्तानच. त्यांचा वेगवान गोलंदाज शोएब अख्तर याच्यावर त्याच्या सहकाऱ्यांनी टाकलेला बंपर हा याचा ताजा किस्सा म्हणावा लागेल.

त्या अर्थाने शोएबला भारतीय दौऱ्यावर जाणाऱ्या पाकिस्तानी संघात घेतले जाऊ नये, अशी मागणी कर्णधार इंझमामसह काही अन्य खेळाडूंनी केल्याचे वृत्त आश्चर्यजनक म्हणता येणार नाही.

पाकिस्तानी संघ सध्या ऑस्ट्रेलियाच्या दौऱ्यावर आहे. शोएबला संघात घेतल्यास हा दौराही अर्धवट सोडण्याची धमकी त्यांनी दिली आहे. शोएबच्या अनुपस्थितीत संघ अधिक चांगली कामगिरी करत आहे, असा दावाही त्यांनी केला आहे.

तो खरा असला तरी केवळ हे एकच कारण असेल, यावर कोणाचाही विश्वास बसणार नाही. याआधी काही वर्षांपूर्वी पाक संघ झिम्बाब्वेविरुद्ध पराभूत झाल्यावर कर्णधार आमिर सोहेलविरुद्ध अशीच बंडाळी झाली होती.

खेळाडू, प्रशिक्षक आणि कर्णधार यांच्यात तीव्र मतभेद होते आणि ते पराभवाच्या निमित्ताने बाहेर आले, एवढेच. सोहेलचे माथे चटकन तापते, अशा माणसाला कर्णधार करू नका, असे सईद अन्वरचे म्हणणे होते.

दक्षिण आफिक्रेच्या दौऱ्यासाठी संघ निवडायची वेळ आली, तेव्हा सलिम मलिकला वगळण्यात आले होते. वसीम अक्रमची निवड झाली होती. ती का करण्यात आली, यावरून वाद झाला. सर्फराझ नवाझ आणि इम्रान खान यांच्या काळातील वादही चांगलेच गाजले.

पाकिस्तानी किकेटमध्ये एक गोष्ट लक्षात घ्यायला हवी की, तेथील क्रिकेट मंडळ पूर्णपणे देशाच्या अध्यक्षांच्या मुठीत राहिलेले असते. त्यांच्या मजीर्प्रमाणे मंडळाचे सदस्य व अध्यक्ष हेही सतत बदलले जातात. मॅचफिक्सिंगचा शाप तर पाकिस्तानी क्रिकेटला याआधीच लागला आहे.

त्यात शोएबच्या वादाची भर पडली आहे. सध्याच्या ऑस्ट्रेलियन दौऱ्यावरून त्याला मध्येच परत पाठविण्यात आले. त्यामुळे हा दौरा तरी वाचला, असे म्हणावे लागेल.

 
</text>
</doc>
