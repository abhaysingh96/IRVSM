<doc>
<docno>1012953.cms.txt</docno>
<text>
 
अर्थव्यवहार
बेड इन इंडिया
[ Sunday, February 06, 2005  07:37:33 pm]


दिवस युत्या-आघाड्यांचे आहेत. स्वबळावर निवडणूक जिंकणं सोडा, स्वबळावर साधी मिरवणूक काढणंदेखील दिवसेंदिवस कठीण होत चाललं आहे. राजकारणातच नव्हे, तर उद्योगांच्या आघाड्यांवरही आघाडी बनवणं अपरिहार्य होत चाललं आहे. नाहीतर पर्यटन कंपन्या आणि इस्पितळं (हो, हॉटेल्स नाही, हॉस्पिटल्सच!) यांच्या युत्या कशासाठी झाल्या असत्या ? कदाचित या युतीचं तुम्हाला आश्चर्य वाटणार नाही. पर्यटनश्रमामुळे आणि पर्यटन कंपनीकडून मिळालेल्या मनस्तापामुळे अनेकदा पर्यटक आजारी होतात. तेव्हा पर्यटकांची लगोलग इस्पितळात सोय होत असेल तर चांगलंच! असा विचारही तुमच्या मनात आला असेल. पण या युत्या होत आहेत परदेशी रुग्णांना आकषिर्त करण्याकरिता!

एक काळ होता. भारतीय डॉक्टर परदेशात ( विशेषत: अमेरिकेत) स्थायिक होऊन बऱ्यापैकी ' प्रॅक्टिस ' करायचे. आपले धनवंत आणि राजकारणीदेखील उपचारार्थ परदेशाची (तीही बहुधा अमेरिकेचीच) वाट धरायचे. पण परदेशी रुग्णांना भारतातील डॉक्टरांच्या कौशल्याचा आणि त्यातील अर्थबचतीचा शोध लागला आणि हळूहळू त्यांचा इथे ओघ सुरू झाला. आत्ताच त्यांचेकडून आपणास वाषिर्क एक अब्ज डॉलर्सचं परकीय चलन मिळतं. त्यात नवीन युत्यांमुळे किमान 15 ते 20 टक्के वाढ अपेक्षित आहे.उदाहरणार्थ , ' सिटा ' ने अपोलो इस्पितळाशी गाठ बांधली आहे. ' अँंजिओप्लास्टी ', विमानतळावरून आणणंनेणं, सोबत्याला हॉटेलनिवास अधिक वातानुकुलित कारने एक दिवस स्थळदर्शन आणि हो! रुग्णाचा इस्पितळातील तीन दिवसांचा ' पाहुणचार ' हे सर्व फक्त 4000 डॉलर्समध्ये! ' अपोलो ' च्या दहा टक्के खाटांना आताच परदेशी रुग्णांची शय्यासोबत मिळते आहे. आता फक्त आपल्या इथल्या बड्या रुग्णांना ' बेड इन इंडिया ' चं महत्त्व पटलं आणि त्यांचं उपचारार्थ परदेशगमन थांबलं की, आमच्या इस्पितळांना ' पर्यटनयुती ' न करताही चांगला ' धंदा ' मिळत जाईल!

सुधीर सुखठणकर

 
</text>
</doc>
