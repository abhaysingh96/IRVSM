<doc>
<docno>1012615.cms.txt</docno>
<text>
 
महामुंबई
 तळेकरांना पोलिस कोठडी
[ Sunday, February 06, 2005  12:33:17 am]


म. टा. प्रतिनिधी

मुंबई : कोट्यवधी रुपयांच्या भ्रष्टाचाराचा आरोप असलेले ' महानंद ' चे कार्यकारी संचालक शिवाजी तळेकर यांना 10 फेब्रुवारीपर्यंत पोलिस कोठडीत ठेवण्याचा आदेश सेशन्स कोर्टाने दिला आहे. तळेकरांनी जामिनासाठी केलेला अर्जही कोर्टाने फेटाळला आहे.

तळेकर व त्यांची पत्नी मंगला यांना उत्पन्नाच्या ज्ञात मार्गांपेक्षा अधिक आणि बेहिशेबी संपत्ती जमवल्याप्रकरणी लाचलुचपत प्रतिबंधक खात्याने शुक्रवारी अटक केली आणि शनिवारी न्या. एस. पी. महाजन यांच्यापुढे हजर केले. आतापर्र्यंत तळेकरांची सुमारे दीड कोटी रुपयांची मालमत्ता पोलिसांनी ताब्यात घेतली आहे.

आपल्याला मधुमेहाचा त्रास असतानाही सकाळी 10 पर्यंत खाणे दिले गेले नाही, अशी तक्रार करून तळेकरांनी घरचे जेवण घेण्याची परवानगी कोर्टाकडे मागितली. ही विनंती कोर्टाने नाकारली, मात्र त्यांना रविवारी उपचारासाठी जे. जे. रुग्णालयात नेण्याची सूचना लाचलुचपत प्रतिबंधक खात्याला दिली आहे. अटकेनंतर जे. जे. रुग्णालयात ठेवण्यात येईल असे आपल्याला सांगितले गेले होते, तेथील डॉक्टरांनीही तीन दिवस अॅडमिट करण्याची सूचना केली होती, पण एक फोन आला, चक्रे फिरली आणि आपल्याला कोठडीत ठेवले, अशीही तळेकरांची तक्रार होती.

 
</text>
</doc>
