<doc>
<docno>1012586.cms.txt</docno>
<text>
 
महामुंबई
सीएसटी इमारतीत केबिनला आग
[ Sunday, February 06, 2005  12:03:13 am]


म. टा. प्रतिनिधी

मुंबई : सीएसटी रेल्वेस्थानकाच्या मुख्य इमारतीतच शनिवारी पहाटे अचानक आग लागली. ही आग ताबडतोब आटोक्यात आणण्यात आली असून त्यात फारसे नुकसान झालेले नाही.

इमारतीच्या दुसऱ्या मजल्यावरील एक केबिनमध्ये पहाटे चारच्या सुमारास आग लागली. लाकडी केबिन असल्याने आगीने काही क्षणांत पेट घेतला. रात्रपाळीवर असलेल्या एका कर्मचाऱ्याने ताबडतोब अग्निशमन दलाला माहिती दिल्यानंतर जवानांनी ताबडतोब धाव घेऊन 15 मिनिटांत आग आटोक्यात आणली.

आगीत केबिनच्या फॉल्स सीलिंगचे नुकसान झाले आहे. जागतिक वारसा म्हणून नोंद असलेल्या वास्तूंच्या यादीत या इमारतीचा समावेश असून आगीमुळे कदाचित या इमारतीच्या ढाच्याला धोका पोहोचू शकला असता. मात्र तसे फारसे झाले नसल्याचे मध्य रेल्वेच्या अधिकाऱ्याने सांगितले. या आगीच्या कारणांची चौकशी करण्याचे आदेशही देण्यात आल्याचे या अधिकाऱ्याने सांगितले.

 
</text>
</doc>
