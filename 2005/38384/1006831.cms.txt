<doc>
<docno>1006831.cms.txt</docno>
<text>
 
महाराष्ट्र
पावसामुळे पिकांवर रोगराई पसरण्याची भीती
[ Tuesday, February 01, 2005  12:38:49 am]


म. टा. प्रतिनिधी

पुणे : अवकाळी पावसामुळे विविध पिकांवर रोग पडण्याची भीती शेतकरी वर्गातून व्यक्त होत आहे. दरम्यान सोमवारी सलग दुसऱ्या दिवशीही शहर आणि जिल्ह्यात ढगाळ वातावरण होते. बोचरी थंडीही कायम होती.

ज्वारी, गहू, हरबरा आदी पिकांबरोबरच दाक्षे, अंजीर पिकांचे नुकसान झाले आहे. तसेच आंब्याचा मोहोरही गळून पडल्याने यंदा उत्पादन घटून दर वाढण्याची शक्यता व्यापारी वर्गातून वर्तवण्यात येत आहे.

नगरलाही ढगाळ हवामान

राहुरी : नगर जिल्ह्यात सलग दुसऱ्या दिवशीही हवामान ढगाळ होते. तुरळक पाऊसही झाला. सोमवारी दिवसभर सूर्यदर्शन झाले नाही. रविवारी रात्री झालेल्या पावसामुळे निर्माण झालेला गारठा कायम होता. बोचऱ्या थंडीमुळे लोकांनी घरी बसणेच पसंत केले. हे हवामान प्रतिकूल असल्याने पिकांवर रोगराई पसरण्याची भीती व्यक्त होत आहे.

 
</text>
</doc>
