<doc>
<docno>1007874.cms.txt</docno>
<text>
 
अग्रलेख
जोशीबुवांचा 'झटका'!
[ Tuesday, February 01, 2005  08:47:24 pm]


महाराष्ट्रातील शेतकऱ्यांना मोफत विजेचे आमिष दाखवून सत्ता अबाधित राखणाऱ्या काँग्रेस आघाडी सरकारने हा निर्णय फिरविला तर मुंबईची वीज तोडण्याचा इशारा शरद जोशी यांनी दिला आहे. त्याचवेळी मोफत वीज देताच कशी, असा सवाल मुंबई उच्च न्यायालयाने केला आहे.

वीज तोडण्याची घोषणा करून शेतकऱ्यांच्या टाळ्या मिळवतानाच, कापूस खरेदी चालू ठेवण्यासाठी आंदोलन करण्याचा निर्णयही शरद जोशी यांनी शेतकरी संघटनेने घेतल्याचे जाहीर केले आहे. मुंबईला वीज पुरविणाऱ्या तारा तोडण्याची नामी शक्कल जोशी यांनी काढली आहे.

जोशीबुवा उच्चविद्याविभूषित असून शेतीबरोबरच अर्थकारणाचीही त्यांना उत्तम जाण आहे. शेतमालाला आधारभूत किमती मिळाव्यात या मागणीसाठी 1970 व 80 च्या दशकांत त्यांनी आंदोलन केले, तेव्हा काँग्रेसमधील बड्या शेतकऱ्यांची त्यांना साथ होती. त्याचवेळी निवडणुकीच्या राजकारणात आपण गेलो, तर आपल्याला चपलेने मारावे, अशी घोषणा पिंपळगाव येथे केली होती. पण पुढे त्यांना त्यांच्या स्मरणशक्तीने दगा दिला असावा!

अन्यथा त्यांची संघटना निवडणुकीच्या राजकारणात सहभागी कशी झाली असती ? आता तर स्वत: जोशीही भारतीय जनता पक्षाच्या पाठबळावर राज्यसभेत जाऊन बसले आहेत. अर्थकारण आणि शेती यांच्याकडे साफ दुर्लक्ष करून ते मुंबईची वीज तोडण्याची सवंग घोषणा करून आपली घसरत चाललेली पत टिकवू पाहत आहेत. पण त्याच्या परिणामांची त्यांना कल्पना नाही, असे तरी कसे म्हणणार ?

मुंबई, पुणे तसेच अन्य मोठ्या शहरांत औद्योगिक ग्राहक मोठ्या संख्येने आहेत. कारखान्यांना आणि व्यापारी आस्थापनांना चढ्या दराने वीज दिल्याने ग्रामीण भागाला आणि शेतकऱ्यांना सवलतीच्या दराने वीज पुरविता येणे आजवर शक्य झाले आहे. त्यामुळे जिथे काळोख होता तिथे प्रकाश पोहोचला आणि जोशीबुवांच्या संघटनेच्या सदस्यांना पंपाने पाणी खेचणे शक्य झाले.

शेतीलाही बरकत आली. मोफत विजेचा निर्णय कायम राहावा म्हणून शहरांची वीज तोडली, तर सगळाच व्यवहार आतबट्ट्याचा होणार. त्यामुळे आता मरू की मग मरू, अशा अवस्थेतील वीज मंडळ उद्याऐवजी आजच बाराच्या भावात जाईल, यात शंका नाही. मुळात मोफत विजेने चोऱ्यामाऱ्या राजरोस झाल्या आणि फुकटच्या विजेने किंमत कळेनाशी झाल्याने वापरही वाढला. त्यातही वापरापेक्षा नासाडी अधिक आहे.

परिणामी लोडशेडिंगचे प्रमाणही वाढत चाललेे. असे हे दुष्टचक्र आहे. उद्या शहरांची वीज तोडण्याचे प्रकार झाले तर वीज मंडळाचे अस्तित्वच संपुष्टात येऊन राज्यभर विलक्षण प्रकारची अनागोंदी निर्माण व्हायला वेळ लागणार नाही. विजेच्या चोऱ्या थांबविण्यासाठी एकट्या नाशिक विभागात टाकलेल्या छाप्यातून दीडशे मेगावॉटची चोरी उघड झाली. विजेच्या लपंडावाने हैराण झालेल्या संगमनेर तालुक्यातील जवळे- कडलस येथील विद्यार्थ्यांनी पुढाकार घेऊन आपल्या गावासकट परिसरातील चोऱ्या बंद केल्या.

त्यापासून स्फूर्ती घेऊन सरकारने ' अक्षय प्रकाश ' योजना राबविण्याचा विचार सुरू केला आहे. जे खेड्यापाड्यातील ग्रामीण भागातील विद्यार्थ्यांना कळू शकते, ते जोशीबुवांसारख्या नेत्यांना कळू नये, हे आश्चर्य आहे. मुळात मोफत विजेच्या भस्मासुराची कल्पना बाळासाहेब ठाकरे यांनीच प्रथम मांडली होती. आता तो भस्मासूर ठाकरे व त्यांच्या प्रिय मुंबईच्याही मागे लागला आहे. जोशीबुवा मुंबईची वीज तोडायला निघाले असल्याने भाजपच्या नादी लागून आपण कोणाला संजीवनी दिली, अशी उपरती ठाकरे यांना झाली असणार!

ज्यांनी हा भस्मासूर प्रत्यक्ष जन्माला घातला त्या काँग्रेस आघाडी सरकारची तर यामुळे पाचावर धारण बसली आहे. न्यायालय, वीज नियामक आयोग आणि जनता या तिघांचे फटके सरकारला बसत आहेत. निवडणुका जिंकण्यासाठी घेतलेले सवंग निर्णय किती महागात पडतात, हे यावरून कळायला हरकत नसावी. अव्वाच्या सव्वा दराने चाललेली कापूस खरेदी आणि मोफत वीज हे निर्णय मागे घ्यावेच लागतील. या निर्णयांमुळे सत्ता मिळाली असेल तर आता त्यातून येणारे भोगही सरकारने भोगलेच पाहिजेत.

 
</text>
</doc>
