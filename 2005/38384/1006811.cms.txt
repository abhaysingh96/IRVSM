<doc>
<docno>1006811.cms.txt</docno>
<text>
 
महामुंबई
सुट्या पैशांवरून बेस्टमध्ये भांडणे
[ Tuesday, February 01, 2005  12:29:03 am]


म. टा. प्रतिनिधी

मुंबई : सुट्या पैशांच्या समस्येवर मात करण्यासाठी चलनात चार आण्यांची नाणी आणल्यामुळे बेस्ट उपक्रमातील बस कंडक्टरची डोकेदुखी कमालीची वाढली आहे. चार आणे घेण्यास बहुतेक प्रवासी राजी नसल्याने कंडक्टर आणि प्रवाशांमध्ये यावरून शाब्दिक चकमकी वाढल्याने आता चार आण्यांच्या नाण्यांचा स्वीकार करावा, असे आवाहन बेस्ट उपक्रमाने मुंबईकरांना केले आहे.

बेस्ट प्रशासनाने बस भाड्यात वाढ केल्यानंतर विविध मार्गांवर धावणाऱ्या बसगाड्यांमध्ये कंडक्टर आणि प्रवाशी यांच्यात चार आण्यांवरून वादावादी सुरू झाली आहे. चार आणे म्हणजे 25 पैशांचे नाणे अद्यापही चलनात असल्याने ते घेण्यास प्रवाशांनी खळखळ करू नये, अशी विनंती प्रशासनाला करावी लागली आहे.

वाढत्या महागाईमुळे एक रुपयांखालील किमतीच्या नाण्याचा वापर अत्यल्प झाला असून आता छोट्या किंमतीची नाणी चलनातून बाद झाली आहे असा काहींचा गैरसमज आहे. तर 25 पैशांच्या नाण्याचा आकार अतिशय लहान असल्याने ते बाळगण्यास अवघड वाटते, या समजातूनही चार आण्यांचे नाणे स्वीकारण्याची बहुतेक प्रवाशांची मानसिकता नसते.

नवीन भाडे आकारणीमध्ये साध्या ' आडिर्नरी ' सेवेसाठी किमान भाडे चार रूपये, मर्यादित सेवेसाठी साडेचार रुपये तर एअरकंडिशन्ड सेवेस 13 रुपये इतके आहे. साध्या बससेवेवर पाच किलोमीटर अंतराच्या प्रवासासाठी साडेचार रुपये भाडे आकारले जाते. साहजिकच कमी अंतरावर प्रवास करणाऱ्या प्रवाशांना 50 पैशांच्या नाण्याचा वापर करावा लागत आहे.

चलनामध्ये 50 पैशांच्या नाण्याची उपलब्धता कमी असल्यामुळे कंडक्टर प्रवाशांना सुटे पैसे देताना 50 पैशांच्या नाण्याऐवजी 25 पैशांची दोन नाणी देतात. प्रवाशांनी या नाण्यांचा स्वीकार करावा आणि प्रवासाच्यावेळी 50 पैशांचे नाणे उपलब्ध नसल्यास 25 पैशांची दोन नाणी कंडक्टरला द्यावीत व त्यास सहकार्य करावे, असे आवाहन प्रशासनाने केले आहे.

 
</text>
</doc>
