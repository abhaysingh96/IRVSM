<doc>
<docno>1007852.cms.txt</docno>
<text>
 
धावते जग
दिल्लीतील दंडेली
[ Tuesday, February 01, 2005  08:21:42 pm]


देशाच्या राजधानीतील कायदा आणि सुव्यवस्था तसेच गुन्हेगारी कारवायांमध्ये झालेली वाढ यासंबंधात अनेकदा लिहून झाले आहे. पण आता दिल्लीत गुन्हेगारांची दंडेली न्यायालयाच्या आवारात फिर्यादी महिलांना मारहाण करण्यापर्यंत गेली आहे.

बलात्काराची बळी ठरलेली एक तरुणी आणि तिच्या आईला आरोपींनी दिल्लीत तीस हजारी न्यायालयाच्या आवारात पोलिसांच्या साक्षीने ज्या पद्धतीने मारहाण केली, ती बघता पोलिस आणि गुन्हेगार यांच्या कायमस्वरूपी ' ऋणानुबंधा ' वरच पुन्हा एकदा प्रकाश पडला आहे.

शिवाय त्यावेळी न्यायालयाच्या आवारात उपस्थित असलेल्या लोकांनी घेतलेल्या ' बघ्या ' च्या भूमिकेमुळे आपली मने एकूणच कशी मुर्दाड बनली आहेत, तेही पुन्हा स्पष्ट दिसून आले आहे. या खटल्याची सुनावणी संपल्यावर संबंधित प्रकरणातील तीन आरोपींना घेऊन पोलिस न्यायालयातून बाहेर जात असताना हा प्रकार घडला.

आश्चर्याची बाब म्हणजे न्यायालयाच्या परवानगीविनाच आरोपींना न्यायालयातून बाहेर नेण्याचा निर्णय पोलिसांनी घेतला होता. न्यायालयाच्या परिसरातच त्यावेळी हे आरोपी अचानकपणे सामोरे आल्याने ती तरुणी आणि तिची आई यांच्या तोंडून संतापाच्या भरात त्यांच्याबद्दल काही अपशब्द उच्चारले गेले.

त्याक्षणी पोलिसांच्या ताब्यात असलेल्या एका आरोपीने आपली सुटका करून घेतली आणि आईला धक्काबुक्की आणि मारहाण सुरू केली. दुसऱ्या आरोपीनेही त्याचाच कित्ता गिरविला आणि त्या तरुणीला जबरदस्त फटके लगावले. संबंधित पोलिस अधिकाऱ्याने हस्तक्षेप करण्याचा प्रयत्न केला, पण त्यालाही आरोपींनी दमबाजी करून गप्प बसविले, असे दिल्लीच्या काही वृत्तपत्रांतून प्रसिद्ध झाले आहे.

यावरून ' गँग रेप ' सारख्या गुन्ह्यातील आरोपींसाठी असलेला बंदोबस्त काय लायकीचा असतो, तेच दिसून आले. पण त्याहीपेक्षा महत्त्वाची बाब म्हणजे न्यायालयाच्या परिसरातील लोकही हा प्रकार निमूटपणे बघत राहिलेे. कदाचित पोलिसच ' साथीदारा ' च्या भूमिकेत असल्यामुळे लोकांनी काही कृती न करण्याचा निर्णय घेतला असावा. अखेरीस अशा प्रकारे फिर्यादींना धमकावण्याच्या आरोपींच्या कृत्याची न्यायाधीशांनीच गंभीर दखल घेऊन पोलिसांना कडक शब्दांत समज दिली आहे. पण आरोपींशी साटेलोटे असल्याशिवाय असा प्रकार घडणे शक्य नाही.

त्यामुळे संबंधित पोलिसांची चौकशी करून त्यांना सजाच ठोठावायला हवी. तरच अशा प्रकारांना आळा बसू शकेल.

 
</text>
</doc>
