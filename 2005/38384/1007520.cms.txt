<doc>
<docno>1007520.cms.txt</docno>
<text>
 
महाराष्ट्र
मुंबईतल्या झोपड्या हटवल्यास वसईकरांपुढे समस्या
[ Tuesday, February 01, 2005  05:01:26 pm]


मुंबई टाइम्स टीम

वसई : शांघायच्या नावाखाली मुंबईतून गरीबांना हुसकावून लावून त्यांच्या जमिनी बिल्डरांच्या घशात घालण्याचा डाव राज्य सरकारने आखला आहे. त्यामुळे वसईवर त्याचा विपरीत परिणाम झाल्याशिवाय राहणार नाही. पण त्याची गंभीरपणे चर्चा करण्याऐवजी तंबाखूचीच चर्चा केली जात आहे, असा आरोप जनता दलाचे नेते प्रा. गोपाळ दुखंडे यांनी केला.

वसईत वाढते दरोडे, घरफोड्या आणि गुन्हेगारीच्या विरोधात जनता दलाच्या नेतृत्वाखाली वसईच्या तहसील कचेरीवर मोर्चा नेण्यात आला होता. या मोर्चात राष्ट्र सेवादल, मुळगाव संघर्ष समिती, निर्भय जनमंच, जागृती सेवा संस्था, एमसीजी महिला आघाडी, अपंग सेवा आदी संस्थांचे पदाधिकारी-कार्यकतेर् सहभागी झाले होते. या मोर्चासमोर बोलताना प्रा. दुखंडे म्हणाले की, पंतप्रधानांसह राज्य सरकारलाही मुंबईचं शांघाय करण्याची घाई झाली आहे. त्यासाठी मुंबईतील झोपडपट्टीवासीयांना मुंबईबाहेर हुसकावून लावण्याचा एककलमी कार्यक्रम हाती घेण्यात आला आहे. मुंबईतला हा लोंढा वसईकडे वळत असल्याने वसईकरांपुढे अनेक समस्या उभ्या राहणार आहेत.

लोकशाहीच्या पवित्र मंदिरात भ्रष्टाचाराचा अड्डा बनवण्यात आला आहे. त्यासाठी आमदारांची टोळीच कार्यरत आहे. म्हणूनच लोकसंघर्षातून लोकांचा स्वाभिमान जागा करायची गरज आहे. माणसं गप्प बसतात म्हणूनच भ्रष्टाचार फोफावतो, असं प्रतिपादन जनता दलाचे जिल्हाध्यक्ष विलास विचारे यांनी केलं. पोलिस बळ कमी असलं तरी त्यांचा वापर प्रामाणिकपणेे केल्यास गुन्हेगारांवर वचक बसेल. त्यांना शिक्षा झाल्यास गुन्हेगारीला पायबंद बसेल, असं मत फ ादर मायकल जी यांनी व्यक्त केलं.

फा. वेन्सी डिमेलो, मनवेल तुस्कानो यांचीही भाषणं झाली. तहसीलदार सानप आणि पोलिस उपअधीक्षक किरण गोसावी यांनी निवेदन स्वीकारलं. वसई तालुक्याला शहरी पोलिसांचा दर्जा देऊन पोलिस बळ वाढवण्यात यावं. उत्तन ते डहाणू परिसरासाठी सागरी आयुक्तालयाची स्थापना करण्यात यावी. आधुनिक यंत्रसामुग्री देऊन इथे गस्ती पथकं तैनात करण्यात यावीत. वसईत आजपर्यंत झालेल्या खून प्रकरणांची चौकशी करण्यात यावी. वसईतल्या गुन्हेगारीचं मूळ जमिनीच्या व्यवहारात असल्याने 1980 पासून तालुक्यात झालेल्या जमिनीच्या फेरफाराची तपासणी करावी. शहरी भागात तसंच समुद किनारपट्टीवर चालणारे शरीरविक्रय व्यवसाय ताबडतोबीने बंद करण्यात यावेत, अशा मागण्या करण्यात आल्या आहेत.

 
</text>
</doc>
