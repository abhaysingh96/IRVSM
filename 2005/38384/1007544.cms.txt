<doc>
<docno>1007544.cms.txt</docno>
<text>
 
महामुंबई: मुंबई टाइम्स
साखर महागच
[ Tuesday, February 01, 2005  05:06:46 pm]


समीर कर्वे

सुमारे महिनाभरापूर्वी आकाशाला भिडलेले साखरेचे भाव सरकारने आश्वासन देऊनही खाली आले नसून आज पुन्हा खुल्या बाजारात साखर किलोमागे 20 ते 21 रुपये इतक्या चढ्या दराने विकली जात आहे. त्यामुळे गृहिणी त्रासल्या आहेत. साखरेपाठोपाठ पावसाचं निमित्त साधून साठेबाजांनी गहू आणि डाळींवर आपलं लक्ष वळवलं असून त्यांचेही भाव एकेक रुपयाने वाढवण्यास सुरुवात केली आहे.

सध्या साखरेच्या भावात कधीही चढ-उतार होत असल्यामुळे आम्ही साखरेचा जास्त स्टॉक ठेवतच नाही, असं एका किरकोळ विक्रेत्याने सांगितलं. या विक्रेत्याकडे साखर 20 रुपये किलोने विकण्यास होती. काही जणांकडे हा भाव 21 रुपयांपर्यंतही पोहोचला आहे. शिवाय अनेकांकडे या साखरेत जाडी आणि बारीक यांचं मिश्रण केलं जात आहे. अपना बाजारसारख्या स्वस्त धान्य दुकानांमध्येही साखरेचा भाव सध्या 19 रुपये 75 पैसे किलोपर्यंत पोहोचला आहे.

अवेळी पावसामुळे आंबा, दाक्ष या पिकांना फटका बसला आहे. त्याचा परिणाम सध्या उपलब्ध असलेल्या गहू आणि डाळींच्या भावावर व्हायला नको होता. पण पावसाचं निमित्त पुढे करून गहू आणि तूरडाळींवरही एकेक रुपया मलिदा खायला व्यापाऱ्यांनी सुरुवात केली आहे, याकडे ग्राहकांनी लक्ष वेधलं.

अपना बाजारचे महेश कांबळी यांनी सांगितलं, की हा सगळा प्रकार साठेबाजीमुळे झाला आहे. गेल्या चार महिन्यांत सरकार साखर आयात करणार होतं. गेल्या महिन्यात साखरेचे भाव कडाडल्यावरही सरकारने असंच आश्वासन दिलं आणि आणखी साखर आयात करण्यात आल्याचंही सांगितलं. पण साठेबाजांना कोण आवर घालणार ? साखर 17-18 रुपयांपर्यंत मिळायला हवी होती, असंही ते म्हणाले.

गेल्या चार महिन्यांत साखरेचे भाव किलोमागे 16-17 रुपयांपासून 20-22 रुपयांपर्यंत पोहोचले. वाहतूकदारांच्या संपाच्या वेळी तर त्यात भरच पडली होती. महाराष्ट्रात गेल्या 30 वर्षांतला उच्चांक होऊन साखरेचे भाव कडाडले आणि 21-22 रुपयांपर्यंत पोहोचले. यंदा साखरेचं उत्पादन कमी झालं असल्यामुळे ही परिस्थिती ओढवली असल्याचं सांगितलं जात होतं.

जानेवारीच्या पहिल्याच आठवढ्यात ही परिस्थिती उद््भवल्यावर केंदीय कृषिमंत्री शरद पवार यांनी साखरेचे भाव लवकरच कमी होतील, असा दिलासा ग्राहकांना दिला होता. साखर आयात केली जात असल्यामुळे साखरेचे भाव 20 रुपयांपेक्षा खाली येतील, असं आश्वासन दिलं होतं. मात्र मुंबईत आजच्या घडीला साखरेचे भाव 20 रुपयांच्या वरच आहेत.

जेवढी साखर खुली केली जाते, तेवढ्याच प्रमाणात तिची साठेबाजी होते. सरकारने खुला केलेला सगळा साठा साठेबाजांकडेच जातो. मिलमधली साखर 17 रुपये दराने विकली जाते. म्हणजे किमान 18 ते 19 रुपये किलोपर्यंत साखर मिळायला हवी होती. पण साठेबाजांवर नियंत्रण ठेवण्याची सरकारची तयारी नाही, याबद्दल शिवसेनेचे कन्हैयालाल गिडवाणी यांनी नाराजी व्यक्त केली.

 
</text>
</doc>
