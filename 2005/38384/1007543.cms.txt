<doc>
<docno>1007543.cms.txt</docno>
<text>
 
महामुंबई: मुंबई टाइम्स
ठाण्यातही झोपड्यांवर बुलडोझर
[ Tuesday, February 01, 2005  05:06:03 pm]


रवींद मांजरेकर

मुंबईत अनधिकृत झोपड्या हटवण्याची जोरदार मोहीम सुरू झाल्यानंतर ठाणे शहरातील 465 अनधिकृत झोपड्या दीड महिन्यात ठाणे महापालिकेच्या अतिक्रमणविरोधी पथकाने जमीनदोस्त केल्या आहेत.

मुंबईतून उठवण्यात आलेले झोपडीधारक मोठ्या प्रमाणात ठाणे जिल्ह्याकडे येतील, अशी शंका वारंवार व्यक्त केली जात आहे. या स्थलांतराचा सगळ्यात मोठा धोका मीरा-भाईंदर, वसई-विरार आणि ठाणे परिसराला आहे. हे लक्षात घेऊन ठाण्याचे महापालिका आयुक्त संजय सेठी यांनी अतिक्रमण विभागाच्या अधिकाऱ्यांना दक्ष राहण्याचे आदेश दिले आहेत. सुरुवातीला मेण्टल हॉस्पिटलजवळ नव्यानं उभ्या राहिलेल्या झोपड्यांबाबत नगरसेवक प्रताप सरनाईक यांनी पालिका बैठकीत आवाज उठवला होता. इतर सदस्यांनीही ही समस्या गंभीर असल्याचं मत व्यक्त केल्यानंतर आयुक्तांनी वॉर्ड ऑफिसर्सना ताकीद दिली. त्यांच्या विभागात एकही झोपडी उभी राहिल्यास त्या अधिकाऱ्यावर कारवाई करण्यात येईल, असं आयुक्तांनी स्पष्ट केलं.

नंतर नऊ विभागांमधील झोपडपट्ट्या आणि मोकळ्या जागांचं 19 व 20 डिसेंबर रोजी चित्रीकरण करण्यात आलं. त्यात वागळे इस्टेट वॉर्डमधील लुईसवाडी, मेण्टल हॉस्पिटल, श्रीनगर, वारलीपाडा हे भाग, मुंब्रा वार्डमधील भारत कंपनी, रशिद मुगा कम्पाऊंडच्या मागे, कोपरीत स्वामी समर्थ मठ, कस्टम ऑफिस, कोपरी बाग आणि रायलादेवी प्रभागातील रामनगर, लोकमान्यनगर पाडा क्रमांक चार, सावरकर नगर या भागात झोपड्या येण्याची शक्यता गृहित धरून त्याचं चित्रीकरण करण्यात आलं आहे.

गेल्या दीड महिन्यात मेण्टल हॉस्पिटल ( 135), हाजुरी ( 35), रघुनाथनगर ( 20), खारेगाव फाटक (125), नितीन कंपनी ( 40), घोडबंदर रोडवर हिरानंदानीकडे जाणाऱ्या मागगावर (40), मुंब्रा-रेतीबंदर ( 70) या भागात सुमारे 465 कच्च्या, नव्याने बांधलेल्या झोपड्या पाडल्या. नवी झोपडी निदर्शनास आली, की ताबडतोब कारवाई करण्यासाठी तीन ज्युनिअर इंजिनीअर्सचा सेल तयार करण्यात आला आहे. त्यात प्रत्येकाच्या हाताखाली 17 बिगारी देण्यात आले आहेत. पोलिसांकडून सुरक्षा दल मिळाल्यानंतर ताबडतोब ही कारवाई करण्यात येत असल्याची माहिती अतिक्रमण विरोधी पथकाचे प्रमुख हरिश्चंद मोरे यांनी दिली.

दर आठवड्याला वॉर्ड ऑफिसरने आपल्या क्षेत्रातील कारवाईची माहिती मुख्यालयात आणून देणं बंधनकारक करण्यात आलं आहे. स्वत: आयुक्तही या दौऱ्यात परिस्थितीचा आढावा घेत आहेत.

 
</text>
</doc>
