<doc>
<docno>1008024.cms.txt</docno>
<text>
 
देश-विदेश
श्रीमंतांवर अधिकाधिक कर लावण्याची डाव्यांची मागणी
[ Tuesday, February 01, 2005  11:38:47 pm]


वृत्तसंस्था

नवी दिल्ली : सार्वजनिक क्षेत्रातील कंपन्यांमधील निर्गुंतवणुकीला असलेला विरोधाचा सूर कायम ठेवत, आगामी बजेटमध्ये कंपनी करात वाढ करण्याची मागणी डाव्या पक्षांनी केली आहे. या बजेटच्या माध्यमातून देशातील धनिक वर्गावर जास्तीत जास्त कर लावण्यात यावा, असेही त्यांनी म्हटले आहे.

आगामी बजेटच्या पार्श्वभूमीवर डाव्या पक्षांच्या नेत्यांनी मंगळवारी अर्थमंत्री पी. चिदंबरम यांची भेट घेतली. बजेटमधील तरतुदींसंदर्भातील अपेक्षा त्यांनी या भेटीत मांडल्या. भारतीय कम्युनिस्ट पक्षाचे नेते ए. बी. बर्धन, डी. राजा, मार्क्सवादी कम्युनिस्ट पक्षाचे नेते प्रकाश कारत आदींनी नंतर पत्रकारांना या भेटीबाबत माहिती दिली. आगामी बजेटमध्ये राष्ट्रीय रोजगार हमी योजनेवर तसेच कृषी, आरोग्य आणि शिक्षण या क्षेत्रांतील गुंतवणुकीवर भर देण्यात यावा, अशी मागणी या नेत्यांनी केली. गेल्या बजेटमध्ये या चार क्षेत्रांसाठी सुमारे 10 हजार कोटींची तरतूद होती. त्यात मोठी वाढ आवश्यक असल्याचे त्यांनी नमूद केले.

' कॉपोर्रेट ' क्षेत्राचे लाड नकोत

अप्रत्यक्ष करांच्या रचनेत बदल करण्यात यावा तसेच कंपनी करात वाढ करण्यात यावी, अशा मागण्याही त्यांनी केल्या. कॉपोर्रेट जगताला देण्यात येणाऱ्या ज्या सवलती अनावश्यक असतील त्या ताबडतोब रद्द करण्यात याव्यात, असेही मत त्यांनी नोंदवले.

सार्वजनिक क्षेत्रातील जे उद्योग नफ्यात आहेत, ते बंद केले जाणार नाहीत, असे आश्वासन केंदातील संयुक्त पुरोगामी आघाडीच्या किमान समान कार्यक्रमात देण्यात आले आहे, याचे स्मरण ठेवून ' भेल ' सारख्या कंपन्यांत निर्गुंतवणूक करण्यात येऊ नये, असे मत या नेत्यांनी नोंदवले.

बँक विलीनीकरणापूर्वी...

राष्ट्रीयीकृत बँकांच्या विलीनीकरणाची प्रक्रिया सरकारने एकतफीर् हाती घेऊ नये. असे काही पाऊल उचलण्याआधी संबंधित बँकांतील कर्मचारी संघटनांशी चर्चा करावी, अशी मागणीही या मंडळींनी केली.

 
</text>
</doc>
