<doc>
<docno>1006865.cms.txt</docno>
<text>
 
महाराष्ट्र
गोविंदराव आदिक - जयंत सासणे आमनेसामने
[ Tuesday, February 01, 2005  12:56:47 am]


ताराचंद म्हस्के

शिर्डी : ' गुरूची विद्या गुरूला कधीकधी फळते ' असे म्हणतात. काँग्रेसचे ज्येष्ठ नेते आणि राज्याचे माजी कृषिमंत्री गोविंदराव आदिक यांच्या बाबतीत असेच झाले असावे. आपल्या श्रीरामपूर मतदारसंघात जयंत ससाणे या चेल्यास आमदारकी बरोबरच शिडीर्च्या साई संस्थानातील अध्यक्षपदाची गादी बहाल करूनही चेल्याने मात्र दुसऱ्या नेत्यांशी घरोबा केल्याने अस्वस्थ झालेल्या आदिकांनी त्यांचे पंख छाटण्यासाठी मोचेर्बांधणी सुरू केली आहे. आदिक-ससाणे यांच्यातील वाढत्या मतभेदांमुळे नगर जिल्ह्याची राजकीय समीकरणे बदलण्याची चिन्हे आहेत.

काँग्रेसचे आमदार जयंत ससाणे हे मूळचे आदिकांचे कार्यकतेर्. मध्यंतरी ते भानूदास मुरकुटे यांच्याबरोबर गेले होते. पण त्यांनाही शह देऊन निवडून आलेले ससाणे एवढे भारी निघाले की, नुकत्याच झालेल्या विधानसभा निवडणुकीत आपले राजकीय गुरू आदिक यांनाही त्यांनी शह दिला. ससाणे यांनी आदिकांऐवजी खासदार बाळासाहेब विखे पाटील यांच्याशी संगनमत करून त्यांच्यामार्फत दिल्ली दरबारात आदिकांना शह देण्याचा प्रयत्न केला आणि विधानसभा निवडणूक लढविण्याचे आदिकांचे स्वप्न धुळीस मिळाले. तेव्हापासूनच आदिक-ससाणे यांच्यातील शीतयुद्ध सुरू झाले होते. अर्थमंत्री जयंत पाटील यांच्या रविवारच्या श्रीरापूर दौऱ्यात ते अधिकच उघड झाले.

पाटील जेवतात आदिकांच्या बंगल्यावर आणि भाषण ठोकतात ससाणे यांच्या व्यासपीठावर, असे चित्र या दौऱ्यात पाहायला मिळाले. पाटील नगरचे पालकमंत्री. त्यांचे श्रीरामपुरात विविध कार्यक्रम आखण्यात आले ; मात्र तसे करताना ससाणे यांनी एका शब्दानेही आदिकांना विचारले नाही की कार्यक्रमाचे निमंत्रणसुद्धा दिले नाही. मग आदिकांनीही, कै. राजाराम बापू पाटील यांच्या पठडीत तयार झालेला मी कार्यकर्ता आहे. त्यामुळे त्यांच्या चिरंजीवांचे आपण स्वागत करायलाच हवे, असे म्हणत आपल्या निवासस्थानी जयंत पाटील यांच्या सत्काराचा कार्यक्रम केला. आदिकांच्या निवासस्थानी ससाणे फिरकलेही नाहीत आणि ससाणे यांच्या शहरातील कार्यक्रमाला आदिक गेले नाहीत. श्रीरामपूरसाठी मी दिलेल्या निधीची ' वाळू ' झाली, अशी टीका आदिक यांनी ससाणे यांच्यावर केली ; तर नेते कुठेही असले तरी कार्यकतेर् माझ्याच पाठीशी आहेत, असा टोला ससाणे यांनी आदिकांना लगावला.

ससाणे- आदिक यांच्यातील वाढत्या मतभेदास अनेक पदर असले तरी ससाणे यांनी विखे पाटलांशी केलेला घरोबा आदिकांना रुचलेला नाही. आदिक-विखे यांच्यातील शह-काटशहाच्या राजकारणात दोघांचेही मंत्रीपद हुकले. संगमनेरच्या बाळासाहेब थोरातांनी कॅबिनेट मंत्रपद कधी पळवून नेले, हे या त्यांनाही कळले नाही.

' बॅकडोअर एन्ट्रीतून आलेला नेता ' हा डाग मुख्यंमत्रीपदासाठी मोठा अडसर ठरत असल्याने जनतेतून आमदार म्हणून निवडून आलो, तरच ' वर्षा ' कडे जाणारी वाट सुकर होईल, असे आदिकांना वाटले होते. परंतु, त्यांच्या शिष्यानेच त्यांचा ' घात ' केला. ससाणे ऐनवेळी आदिकांना खो देऊन विखे यांच्या मदतीने आमदार झाले. साई संस्थानाचे अध्यक्षपद दिल्यानंतर तरी ससाणे बधतील आणि आमदारकीवरील दावा सोडून देतील, असे त्यांना वाटले होते. पण ससाणे यांच्या महत्त्वाकांक्षेला पंख फुटले आणि त्यांनी राजकीय गुरूला दगा देऊन दुसऱ्याशी घरोबा केला. त्यामुळे शिष्याला रोखण्यासाठी आदिकांनी प्रयत्न सुरू केले आहेत. मतदारांकडे न फिरकणारे आदिक नित्यनेमाने श्रीरामपुराची वारी करू लागले आहेत.

विखे-पाटलांच्या वळचणीला गेलेले ससाण्यांमुळे एकेकाळचे आदिक यांचे कट्टर विरोधक, माजी आमदार भानुदास मुरकुटे यांनीही आदिकांबरोबर जूळवून घेतले आहे. या दोघांचा शत्रू सध्या ससाणे हेच असल्याने स्थानिक राजकारणात आदिक-मुरकुटे विरुद्ध ससाणे-विखे असा संघर्ष होईल ; तर जिल्ह्याच्या राजकारणात आदिक- थोरात-गडाख-राजळे असा गट विखे यांच्या विरोधात एकत्र येईल आणि त्यास तनपुरे, कोल्हे, नागवडे साथ करतील, असा होरा आहे.

 
</text>
</doc>
