<doc>
<docno>1006765.cms.txt</docno>
<text>
 
महामुंबई
विक्रोळी दारूकांडातील आरोपींकडून साक्षीदारांना धमक्या?
[ Tuesday, February 01, 2005  12:06:32 am]


म. टा. प्रतिनिधी

मुंबई : शहरात मिथेनॉलमिश्रित दारू पुरविणाऱ्या दोघा आरोपींनी नव्यानेच धंदा सुरू केला होता. ' स्वस्तात मस्त ' दारू पुरवून पैसा कमविण्याच्या नादात त्यांनी दारूमध्ये मिथेनॉल मिसळल्याची माहिती उघड झाली आहे. दरम्यान, आरोपींनी साक्षीदारांना धमकाविण्यास सुरुवात केली असल्याचे पोलिसांचे म्हणणे आहे.

ना. म. जोशी मार्ग परिसरात विषारी दारू पिऊन बळी जाण्याच्या प्रकरणाला दोन दिवसही उलटत नाही ; तोवर विक्रोळीतही या घटनेची पुनरावृत्ती घडली होती. प्रकरणाचे गांभीर्य ओळखून याचा तपास करण्याची जबाबदारी गुन्हे शाखेच्या घाटकोपर युनिटकडे सोपविण्यात आले. वरिष्ठ पोलिस निरीक्षक प्रफुल्ल भोसले यांच्या मार्गदर्शनाखाली आतापर्यंत या प्रकरणात आशा ऊर्फ सरोज बाबू कांबळे, लक्ष्मी सेल्वम शेट्टीयार, सुनिल सोमाजी खंदारे, सिमा वसंत शेट्टी, आनंद पांडुरंग शिंदे, ब्रिजपाल शामलाल उजीनवाल, नागम्मा रामा शेट्टी उर्फ कानी आंटी, राधा सुरेश शेट्टी, रमेश ज्ञानेश्वर पोखरकर, संजय कोळेकर, वडीवेल शेट्टीयार, आयप्पा शेट्टीयार, चित्रा मुगेर्श शेट्टीयार, पंडित शंकर कालन, बाळाराम सुकऱ्या म्हात्रे, प्रदीप ऑलिवर डिमेलो आणि विष्णु अंबू म्हात्रे, अशा 17 जणांना अटक करण्यात आली आहे.

म्हात्रे आणि कालन यांनी सर्वप्रथम ना. म. जोशी मार्ग परिसरात मिथेनॉल मिश्रित दारू पुरविली. नवीनच ' धंदा ' सुरू करणाऱ्या या दोघांना स्वस्तात मस्त दारू विकून पैसे कमवायचे होते. मात्र, या दारूमुळे बळी गेल्याची माहिती पुढे आल्यानंतरही त्यांची पैशांची हाव काही सुटली नाही. त्यांनी पुन्हा अशीच दारू पुरविण्यासाठी ठाणे गाठले. तेथील हेदवणे गाव गाठले. तेथून त्यांनी दारू घेतली. मात्र, पहिल्या घटनेमुळे पोलिस बंदोबस्त कडक करण्यात आला होता. तरीही या दोघांनी मारुती एस्टीमधून ही दारू विक्रोळीच्या गुत्त्यावर पुरविली.

या दारूचा नमुना कलिना येथील न्यायसहायक प्रयोगशाळेत दिल्यानंतर त्यात मिथाइल मिसळल्याचे स्पष्ट झाले आहे. यातील उरलेली आणखी काही दारू आरोपींनी लपवून ठेवली असून पोलिस त्याचा शोध घेत आहेत.

 
</text>
</doc>
