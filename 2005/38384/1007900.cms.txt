<doc>
<docno>1007900.cms.txt</docno>
<text>
 
लेख
लोडशेडिंगमधून सुटका...
[ Tuesday, February 01, 2005  09:22:35 pm]


नगर जिल्ह्याच्या संगमनेर तालुक्यातील जवळे कडलग गावातील लोकांनी स्वयंस्फूतीर्ने वीज चोरणे बंद केले आणि त्यांची भारनियमातून सुटका झाली. हा प्रकार नेमका कसा झाला, त्याचा वेध...

महाराष्ट्रातल्या नगर जिल्ह्यातील गावांत काही महिन्यांपूवीर् गायी-म्हशींना आंघोळ घालण्यासाठी गरम पाणी होते... घरातील जेवण विजेच्या शेगड्यांवर शिजत होते. रात्री थंडी पडली तर हिटर सुरू आणि रात्रभर सुरू असलेल्या हिटरमुळे सकाळी गरम पाण्याने आंघोळ. वीज मंडळाच्या विजेच्या तारांवर आकडा-हूक टाकला की काही वेळातच घरात विजेचा अखंड पुरवठा... सर्व चोरीचा मामला... पण मुलांना अभ्यास करायला वीज नव्हती. घरातील विजेची उपकरणे विजेअभावी थंड पडली होती. उद्योग व्यवसायावर विपरीत परिणाम झाला. एक दिवस अचानक विजेच्या तारांवरील हुक निघाले. गावकऱ्यांनी वीज चोरी थांबवली आणि गावात अखंड वीज पुरवठा सुरू झाला. ही गोष्ट आहे, नगर जिल्ह्यातल्या जवळे कडलग गावातील.

महाराष्ट्रात गेल्या काही वर्षांत लोडशेडिंग हा परवलीचा शब्द झाला आहे. महाराष्ट्राच्या ग्रामीण भागातील सुमारे एक कोटी जनता काळोखात आहे. महाराष्ट्रात दररोज 12 हजार मेगावॉट विजेची निमिर्ती होते. पण अडीच ते तीन हजार मेगावॉटचा तुटवडा आहे. त्यामुळे राज्याच्या अनेक भागात लोडशेडिंग केले जात आहे. पहाटे पाच ते सकाळी 11 आणि सायंकाळी पाच ते रात्री 11 यावेळात वीज पुरवठा बंद होतो.

महाराष्ट्र राज्य वीज मंडळाचे एक कोटी 40 हजार ग्राहक आहेत. त्यापैकी 60 लाख घरगुती ग्राहक आहेत. त्यांच्यापैकी 20 लाख ग्राहकांना सायंकाळी पाच ते रात्री अकरा यावेळेत लोडशेडिंगशी सामना करावा लागतो. या लोडशेडिंगला अनेक कारणे आहेत. त्यापैकी प्रमुख कारण म्हणजे विजेची चोरी. महाराष्ट्र राज्य वीज मंडळातील काही कर्मचाऱ्यांचे साटेलोटे आणि दुर्लक्ष यामुळे राज्याच्या ग्रामीण भागात मोठ्या प्रमाणावर वीज-चोरी होते. नगर जिल्ह्याच्या संगमनेर तालुक्यातील जवळे कडलग गावात अशाच प्रकारे मोठ्या प्रमाणावर विजेची चोरी सुरू होती. शेतातल्या नांगराच्या फाळाला चोरलेल्या विजेच्या तारा जोडून हा नांगर हौदात सोडून पाणी गरम केले जात होते. ग्रामीण भागात पाणी गरम करण्याच्या हिटर्सना प्रचंड मागणी होती. सकाळी उठल्यावर लगेच गरम पाणी पाहिजे म्हणून रात्रभर पाण्याच्या पिंपातील हिटर सुरू असायचा. विजेच्या तारांमधून वीज चोरताना शॉक लागून गावकरी मृत्युमुखीही पडत होते. पण विजेची चोरी थांबत नव्हती. सर्वांनाच अखंड वीज पुरवठा पाहिजे होता.

गेल्या डिसेंबर महिन्यातील 14 आणि 15 तारखेला गावकऱ्यांची बैठक झाली. विजेची चोरी करायची नाही असा ठराव गावकऱ्यांनी केला. 16 डिसेंबरला गावकऱ्यांनी स्वयंस्फूतीर्ने घरातील- शेतातील हिटर, शेगड्या काढल्या. वीजचोरी थांबली आणि विजेचे भारनियमन बंद झाले. अखंड वीज पुरवठा सुरू झाला. या योजनेचे ' अक्षय प्रकाश योजना ' असे नामकरण झाले. प्रयोग यशस्वी झाला. अर्थात त्यामागे वीज मंडळाचे बी. बी. पवार उर्फ दिवाणजी, तसेच अशोक देशमुख, राजेंद कडलग, अॅड. बी. आर. सोनावणे, अॅड. सूर्यकांत वरपे, गिरीश सुवेर्, मिलिंद देशमुख अशा सरपंच मंडळींचा हात होताच ; पण सुरज कडलग, सोनाली सुवेर् अशा विद्यार्थ्यांचाही सहभाग होता. दिवाणजी तर गावागावत फिरले आणि वीजचोरीमुळे विद्यार्थ्यांना अभ्यास करता येत नसल्यामुळे त्यांचे भवितव्यही अंधारात असल्याची जाणीव पालकांना करून दिली. त्याचा योग्य परिणाम झाला. गावकऱ्यांनी घरातील हिटर-शेगड्या जाहीरपणे रस्त्यात आणून फोडल्या. गावकऱ्यांनीच या योजनेला ' जवळे कडलग पॅटर्न ' नाव दिले. ही मोहीम या गावातच थांबली नाही तर आसपासच्या राजापूर, चिकणी अशा 35 ते 40 गावांनी ' जवळे कडलग पॅटर्न ' ला आपलेसे केले. वीजचोरी थांबल्यामुळे ट्रान्सफॉर्मर जळाला नाही. फ्जूज उडणे बंद झाले. वीज चोरताना शॉक लागून होणारे अपघात बंद झाले. ' अक्षय वीज ' पुरवठा सुरू झाला. वीजचोरी थांबवून गावकऱ्यांनी स्वयंशिस्तीने भारनियमातून सुटका करून घेतली. ' जवळे कडलग पॅटर्न ' यशस्वीपणे राबविणाऱ्या गावकऱ्यांचा ऊर्जा मंत्री दिलीप वळसे पाटील, कृषिमंत्री बाळासाहेब थोरात आणि वीज मंडळाचे अध्यक्ष जयंत कावळे यांच्या हस्ते सत्कार करण्यात आला. आता महाराष्ट्राच्या ग्रामीण भागात ' जवळे कडलग पॅटर्न ' राबविण्यासाठी गावकऱ्यांना उत्तेजन आणि वीजचोरी थांबविण्यासाठी शेतकऱ्यांना त्वरित वीज कनेक्शन देण्याची योजना आहे.

राजेश चुरी

 
</text>
</doc>
