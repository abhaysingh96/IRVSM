<doc>
<docno>1006775.cms.txt</docno>
<text>
 
महामुंबई
परवीन बाबीच्या मालमत्तेवर आता 'दत्तकपुत्रा'चा दावा
[ Tuesday, February 01, 2005  12:09:36 am]


म. टा. प्रतिनिधी

मुंबई : हिंदी चित्रपटसृष्टीतील ख्यातनाम अभिनेत्री परवीन बाबी हिच्या मृत्यूनंतर तिच्या कोट्यवधी रुपयांच्या मालमत्तेचा वाद सुरू झाला असून परवीनचा दत्तकपुत्र म्हणवून घेणाऱ्या 44 वर्षांच्या जावेद अहमद नूर अहमद शेख याने परवीन बाबीचा जुहू येथील फ्लॅट व जुनागढमधील घरावर दावा केला आहे.

परवीन बाबीने मृत्युपत्र केलेले नाही त्यामुळे आता नातेवाईक मालमत्तेवर दावा करण्यासाठी पुढे येऊ लागले आहेत. जुनागढमध्ये वकिली करणाऱ्या जावेद अहमद नूर अहमद शेखने तिच्या सुमारे साडेचार कोटी रुपयांच्या मालमत्तेवर हक्क सांगितला आहे. अहमद शेख हा परवीन बाबीचा भाचा आहे. पण सात वर्षांचे असताना परवीन बाबीने आपल्याला दत्तक घेतले असल्याचा दावा त्याने केला आहे. मूल दत्तक घेतले असल्यास मोठी कायदेशीर प्रक्रिया पूर्ण करावी लागते. दत्तक घेतल्याचा कागदोपत्री पुरावा असल्याचे आपल्याला आठवत नाही, मात्र हा कौटंुुबिक मामला आहे, असे तो सांगतो.

परवीन बाबीचे जवळचे मित्र म्हणून ओळखले जाणारे महेश भट्ट, डॅनी आणि कबीर बेदी यांनाही आपल्याबद्दल माहिती आहे, असे शेख म्हणाले. परवीन बाबीची आई जमाल बक्ते हिच्या बँक खात्यात जावेद शेखचे ' जॉइंट ' नाव आहे. परवीन बाबीच्या मालमत्तेचे व्यवहार शेखच्या मध्यस्थीने झाले आहेत. मुंबईच्या पश्चिम उपनगरातील परवीन बाबीचा कालुमल इस्टेट हा बंगला विकण्यापासून जुनागढपासून 20 कि. मी. अंतरावर असलेल्या बामन गावातील 20 गुंठे जमीन विकण्याच्या व्यवहारात त्याने मध्यस्थी केली होती. परवीन बाबीने जुहूमधील फ्लॅट आणि जुनागढमधील हवेली यांव्यतिरिक्त आणखीन कोणतीही मालमत्ता मागे ठेवलेली नाही. तिने फिक्स डिपॉझिटच्या स्वरूपात काही पैसा मागे ठेवला असल्याची शक्यताही त्याने व्यक्त केली.

परवीन बाबीचा वारसदार सिद्ध करण्यासाठी शेखला सर्वप्रथम मुंबई हायकोर्टाच्या शहानिशा विभागातून प्रमाणपत्र सादर करावे लागेल. पण अन्य कोणी नातेवाईकाने हेच प्रमाणपत्र मिळविण्यासाठी दावा केला तर मात्र वारसदार सिद्ध करून दाखविण्यासाठी कायदेशीर लढाई सुरू होईल.

परवीन बाबीचा वारस सिद्ध करून दाखविण्यात शेखला अपयश आले आणि अन्य कोणीही वारसदार म्हणून सिद्ध करून दाखवू शकला नाही तर सरकार तीन वर्षांनी मालमत्ता ताब्यात घेऊ शकते.

 
</text>
</doc>
