<doc>
<docno>1007878.cms.txt</docno>
<text>
 
अग्रलेख
पाणकळा की अवकळा?
[ Tuesday, February 01, 2005  08:51:00 pm]


दक्षिण भारतावर त्सुनामी संकट येऊन सव्वा महिना लोटतो न लोटतो, तोच महाराष्ट्रावर अस्मानी संकट कोसळले आहे. अवेळी पडणारा पाऊस आणि गारपिट यामुळे या कणखर आणि राकट प्रांतातील शेतकऱ्यांचे कंबरडेच पार मोडून गेले आहे.

राज्यातील एकही भाग असा नाही की जिथे पालटलेल्या हवामानामुळे, अकाली पडलेल्या पावसामुळे आणि परतीची हुल देऊन उलटलेल्या थंडीमुळे पिकांचे नुकसान झाले नाही. पूवीर् राजाची लहर फिरली की होत्याचे नव्हते होई.

परंतु राजेशाही इतिहासजमा झाली आणि कुडाच्या झोपडीचा महाल किंवा मातीचे सोने होण्याची किमयाही संपली. परंतु निसर्गराजाने आपणही इतिहासातील राजांसारखेच लहरी असल्याचे दाखवून दिले आहे. त्याच्या या फिरलेल्या लहरीमुळे असंख्य फळबागा उद्ध्वस्त झाल्या,

कापूस भिजून गेला आणि ज्वारी, गहू, कांदा, सूर्यफूल ही पिके भुईसपाट झाली. पिकांच्या या नासाडीमुळे शेतकऱ्यांची सारी स्वप्ने भंग पावली. त्यामुळे होणारे आथिर्क नुकसान काही कोटी रुपयांच्या घरातले आहे. त्याचा अंदाज घेण्यासाठी राज्य सरकारने तातडीने पाऊल उचलले आहे.

सरकारकडून शेतकऱ्यांना नुकसानभरपाई मिळेलही ; परंतु या अरिष्टामुळे शेतकऱ्यांचे झाकोळून विदीर्ण झालेले मन सावरायला काही काळच जावा लागेल. शेतात राबणाऱ्या शेतकऱ्यासाठी त्याची जमीन आणि त्यावर उभे असलेले पीक हे सर्वस्व असते.

त्यासाठीच तर जिवाची होड लावून, श्रमाचा घाम गाळून आणि कष्टाचे खत घालून तो शेतात राबत असतो. त्या कष्टाप्रमाणेच पीक हातात आले की शेतीवरच अवलंबून असलेल्या त्याच्या जीवनाचे सार्थक होत असते.

पुढच्या मोसमासाठी लागणारे बियाणे आणि खते, शेतीची अवजारे आणि इतर साहित्य याची बेगमी हाती आलेले पीक विकल्यानंतरच करता येते. परंतु यावेळी या साऱ्यावरच पाणी पडले आहे. या अनर्थामुळे शेतकऱ्याच्या हाती पुरेसा पैसा येणार नाहीच ; परंतु त्याला कर्जासाठी हात पसरण्याची वेळ येणार आहे.

अर्थात, ऋतुमानावरच अवलंबून असलेल्या आपल्या देशातील शेतीला निसर्गाचा तडाखा नवीन नाही. गारपिटीमुळे यापूवीर्ही अनेकदा पिकांचे नुकसान झाले आहे. पावसाने पाठ फिरविल्यामुळे किंवा तो अखंड बरसत राहिल्यामुळेही पिकांची हानी झाली आहे. परंतु यावेळी मात्र राज्यातील सर्वच भागांतील सर्व प्रकारच्या पिकांना जोरदार तडाखा बसल्याने होणाऱ्या नुकसानीची तीव्रता वाढली आहे. असे संकट ही व्यापाऱ्यांना पर्वणी वाटते आणि ज्या गोष्टींचा पडलेल्या पाऊसपाण्याशी थेट संबंध नाही, अशा गोष्टींचेही भाव लगेच वाढतात.

यावेळी असे होऊ नये, यासाठीही सरकारने काळजी घ्यावी, अशी अपेक्षा आहे. गेल्या काही वर्षांमध्ये निसर्गाची लय कुठेतरी बिघडते आहे, असे सातत्याने जाणवते आहे. याला कारणे अनेक आहेत. प्रदूषणाचे वाढलेले परिणाम, कार्बनडायऑक्साईड, मिथेन, नायट्रस ऑक्साईड यासारख्या उष्णताशोषक वायूंचे वाढते प्रमाण, पृथ्वीचे कवचकुंडलच असलेल्या ओझोन या वायूच्या थराला पडलेले छिद अशा अनेक बाबी त्यामध्ये आहेत. या गोष्टी कोण्या एकाच देशात नसून जगभरच्या सर्वच देशांत आहेत. त्या साऱ्याचा एकत्रित परिणाम आपल्याला भोगावा लागतो आहे.

निसर्गामध्ये झालेला हा बिघाड पूर्णपणे दुरुस्त करणे शक्य नसले, तरी त्याची तीव्रता कमी करता येऊ शकते. त्यासाठी सर्वच प्रकारच्या प्रदूषणावर कठोर नियंत्रण आणण्याची गरज आहे. ज्या उष्णताशोषक वायूंचे प्रमाण वाढले आहे, ते कमी करण्याचे प्रयत्न सुरू आहेत. या वायूंमुळे पृथ्वीवरील एकंदर तापमानामध्ये वाढ झाली आहे. उत्तर ध्रुवावरील हिमनद्या वितळू लागल्या आहेत. दक्षिण ध्रुवावरील प्रचंड हिमखंड अलग होऊन सागरात आले आहेत. या साऱ्यामुळे सागराच्या सरासरी पातळीमध्ये वाढ होऊ शकते. तशी ती झाली तर त्याचा फटका समुद किनाऱ्यालगतच्या गावांना बसू शकतो.

उष्णता वाढत असतानाच उत्तर ध्रुवालगतच्या काही भागांत थंडीची जोरदार लाट आहे. ती कायम राहिली तर त्याचा फटका ओझोन वायूच्या थराला बसू शकतो ; अशी भीती शास्त्रज्ञ व्यक्त करीत आहेत. यंदा ओझोनच्या थराला गेल्या काही वर्षांपेक्षा अधिक मोठे छिद पडू शकेल, अशीही शंका व्यक्त होत आहे. ही सारी चिन्हे धडकी भरवणारी आहेत. अर्थात या साऱ्याचा थेट संबंध आताच्या अकाली पावसाशी, गारपिटीशी आहे काय, याचा शोध संशोधकांनी घ्यावयाचा आहे. एक खरे की निसर्गाची बिघडलेली लय सावरण्यासाठी आणि आलेल्या संकटाचा धैर्याने मुकाबला करण्यासाठी सर्वांनीच प्रयत्न करावयास हवेत. त्यामध्ये सर्वांचेच हित आहे.

 
</text>
</doc>
