<doc>
<docno>1006817.cms.txt</docno>
<text>
 
महामुंबई
आम्हाला वगळून मुंबईचे शांघाय कसे करणार?
[ Tuesday, February 01, 2005  12:31:34 am]


म. टा. प्रतिनिधी

गिरणगावातल्या तरुणांचा मुख्यमंत्र्यांना सवाल

मुंबई : कायदे आणि माणुसकी धाब्यावर बसवणाऱ्या गिरणीमालकांसमोर शरणागती पत्करलेले मुख्यमंत्री मुंबईचे शांघाय करायला निघाले असले तरी कामगार व कष्टकऱ्यांच्या मुलांना टाळून त्यांना एकही पाऊल उचलता येणार नाही, असा इशारा गिरणगाव रोजगार हक्क समितीच्या तरुणांनी दिला आहे.

मुंबईच्या विकासात मोठा वाटा असलेल्या कापड गिरण्यांमध्ये तीन पिढ्या राबणाऱ्या कामगारांना मालकवर्गाने उपाशी मारले आणि त्यांना आवरण्यासाठी कायदाच नसल्याचा गळा राज्य सरकारने काढला, असा आरोप करून याच मालकवर्गाशी संगनमत बांधून मुख्यमंत्री विलासराव देशमुख मुंबईचे शांघाय करायला निघाले आहेत, मात्र आम्हाला वगळून तुम्ही पुढे कसे जाल, तुम्हाला तसे जाता येणार नाही, असे ठणकावून सांगणारी पदयात्रा या तरुणांनी करीरोड, चिंचपोकळी, सातरस्ता ते मुंबई सेंट्रल अशा मार्गाने काढली होती. गिरण्या बंद करून पगार द्यायचा नाही, स्वेच्छा निवृत्तीची रक्कमही रखडत रखडत द्यायची, अशी मग्रुरी दाखवणाऱ्या मालकांवर कारवाई करण्याची तरतूद कायद्यात नाही असे म्हणायचे, संप फोडण्यासाठी त्याच मालकांबरोबरीने गुंडांची मदत घ्यायची आणि मग गुन्हेगारी वाढली असे म्हणत त्या गुंडांचा एनकाऊंटर करायचा, अशी सरकारची तऱ्हा असल्याचे या तरुणांचे म्हणणे आहे. एनकाऊंटर करण्याचा कायदा आहे का, असा सवाल उपस्थित करत मालकवर्गाला पाठीशी घालण्याची ही लबाडी चालणार नाही असेही त्यांनी म्हटले आहे.

मुंबई भकास झाली ती गडगंज कमावणारे धनिक, स्वत:ची घरे भरणारे राज्यकर्ते, राजकीय पुढारी आणि तुंबड्या भरणारे अधिकारी यांच्यामुळे. त्यामुळे मुंबईचा खरा विकास करायचा असेल तर गिरण्याकारखान्यातील कामगार, फेरीवाले, झोपडीवासी यांच्या विकासाचा आणि रोजगाराचा विचार करावा लागेल. तो केला गेला नाही तर मुंबईतील गरीबीच्या खाईत लोटली गेलेली तरुण मुले-मुली संघर्ष छेडल्याशिवाय राहणार नाहीत, असा इशारा रोशन घाडिगावकर, योगिता साळवी, ज्योती बडेर्, संतोष टाकळे, गौतम कांबळे व गणेश दळवी यांनी दिला.

 
</text>
</doc>
