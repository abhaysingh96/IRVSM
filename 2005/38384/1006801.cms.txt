<doc>
<docno>1006801.cms.txt</docno>
<text>
 
महाराष्ट्र
चार कोटींच्या फसवणूक प्रकरणी चौघांना अटक
[ Tuesday, February 01, 2005  12:24:09 am]


म. टा. प्रतिनिधी

ठाणे : ' थोडे पैसे गुंतवा आणि भरपूर मोबदला कमवा ' या प्रकारच्या योजनांमध्ये होणाऱ्या फसवणुकीची प्रकरणे दिवसाआड उघडकीस येत असूनही सर्वसामान्यांनी अशाच प्रकारच्या योजनांमध्ये ठेवी ठेवण्याचे सोडलेले नाही, याचे आणखी एक ताजे उदाहरण ठाणे पोलिसांच्या आथिर्क गुन्हे शाखेचे वरिष्ठ पोलिस निरीक्षक अजित देशमुख आणि त्यांच्या सहकाऱ्यांनी उघडकीस आणले आहे. या प्रकरणात चारजणांनी हजारो ठेवीदारांना चार कोटी रुपयांना गंडा घातल्याची प्राथमिक माहिती आहे.

सप्टेंबर 2002 मध्ये ठाणे रेल्वे स्टेशनजवळील दादा पाटील वाडीतील राजदर्शन इमारतीमध्ये समर्थ लाइव्ह स्टॉक प्रा. लि. या कंपनीची स्थापना झाली. मत्स्योद्योग, बकरी दालन, बांधकाम व्यवसाय यातून मिळणाऱ्या नफ्यातून 10 ते 15 टक्के व्याजाचे भरघोस आमिष दाखवणाऱ्या जाहिराती वर्तमानपत्रांतून करण्यात आल्या.

गोव्यातील म्हापसा, सिंधुदुर्गमधील देवगड यांसारख्या ठिकाणी जमिनी घेतल्या असून तेथे बकरीपालन व्यवसाय तसेच बांधकाम व्यवसायद्वारे नफा कमावला जाणार असल्याची माहिती गुंतवणूकदारांना एजंटांच्या मार्फत देण्यात आली. त्यासाठी त्यांना आकर्षक कमिशनही देण्यात येत असल्याने अल्पावधीतच कंपनीकडे 2500 गुंतवणूकदारांनी जून 2004 पर्यंत सुमारे चार कोटी रुपयांची गुंतवणूक केली.

परंतु, दिलेल्या आश्वासनाप्रमाणे टक्केवारीचे चेक मात्र मिळत नव्हते. एक ते सहा वर्षांच्या विविध गुंतवणूक योजनांत पैसे गुंतवूनही परतावा मिळत नसल्याने गुंतवणूकदारांनी कंपनीकडे पैशासाठी तगादा लावला. संचालक केवळ आश्वासनच देत होते. त्यामुळे वैतागलेल्या सीमा अरविंद पाटील यांनी ठाण्याच्या आथिर्क गुन्हे शाखेकडे तक्रार केली.

त्या तक्रारीवरून अजित देशमुख आणि उपनिरीक्षक उत्तम सुर्यवंशी यांच्या पथकाने अवघ्या चोवीस तासांच्या आत कंपनीच्या संचालक मंडळातील संभाजी कोलमकर, मनोहर रहाटे, श्रीरंग केरेकर यांना मुंबईतून तर विकास मिराशी यांना ठाण्यातून अटक केली. त्यांना सोमवारी महाराष्ट्र ठेवीदार हितसंबंध संरक्षण कायद्याअतंर्गत कोर्टाचे विशेष न्यायाधीश एन. व्ही. भैद यांनी 3 फेब्रुवारीपर्यंत पोलिस कोठडी सुनावली आहे.

आरोपींमध्ये यशवंत बापडेर्कर, विरेंद प्रतापसिंग, विजय जाधव, महेश परब, मनोहर अभ्यंकर, उमेश तारी आणि अशोक कदम हे सातजण अद्याप फरार असून पोलिस त्यांच्या मागावर आहेत.

 
</text>
</doc>
