<doc>
<docno>1006887.cms.txt</docno>
<text>
 
महामुंबई
झोपडपट्टीदादांविरोधात छापेसत्र; 174 जेरबंद
[ Tuesday, February 01, 2005  01:05:42 am]


म. टा. प्रतिनिधी

मुंबई : अनधिकृत झोपडपट्ट्या आणि बड्या बिल्डरांची अनधिकृत बांधकामे यांच्याविरोधात जोरदार मोहीम राबविल्यानंतर उपमुख्यमंत्री आर. आर. पाटील यांच्या आदेशावरून मुंबई पोलिसांनी झोपडपट्टीदादांच्या विरोधात छापेसत्र सुरू केले असून आतापर्र्यंत 174 झोपडपट्टीदादांना अटक करण्यात आली आणि त्यातील 14 झोपडपट्टीदादांना ' एमपीडीए ' खाली जेरबंद करण्यात आले आहे. या कायद्यानुसार त्यांना एक वर्षासाठी स्थानबद्ध करण्याचे अधिकार पोलिसांना आहेत. 106 झोपडपट्टीदादांच्या विरोधात एमआरटीपी कायद्याखाली गुन्हे नोंदविण्यात आले आहेत.

पाडण्यात आलेल्या अनधिकृत झोपडपट्ट्यांतील रहिवाशांनी दिलेल्या माहितीवरून ही कारवाई करण्यात आली असून या झोपडपट्टीदादांना कोणत्या राजकीय पक्षाच्या नेत्यांचे आशीर्वाद आहेत, तसेच त्यांना पालिकेतील कोणत्या अधिकाऱ्यांचे संरक्षण आहे, याची चौकशी पोलिसांनी सुरू केली आहे. संबंधितांवर कारवाई करण्याचे आदेश पाटील यांनी पोलिस अधिकाऱ्यांना दिले आहेत. अनधिकृत झोपडपट्ट्यांना संरक्षण देणारा कोठल्याही राजकीय पक्षाशी संबंधित असला तरी गय करू नका, त्यात राजकीय हस्तक्षेप केला जाणार नाही, असे उपमुख्यमंत्र्यांनी स्पष्ट केले आहे.

झोपडपट्टीदादांवर कारवाईचा बडगा उगारताच त्यांच्यात पळापळ सुरू झाली असून त्यापैकी अनेकांनी पोलिसांचा ससेमिरा चुकविण्यासाठी मुंबईबाहेर पळ काढण्याचा प्रयत्न केला असला तरी ठावठिकाणा हुडकून त्यांना अटक करण्यात येईल, असे पाटील यांनी स्पष्ट केले.

 
</text>
</doc>
