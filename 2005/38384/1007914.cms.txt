<doc>
<docno>1007914.cms.txt</docno>
<text>
 
महाराष्ट्र
नांदेड जिल्ह्यात गारपीटीने 12 कोटींची हानी
[ Tuesday, February 01, 2005  09:41:49 pm]


म. टा. वृत्तसेवा

नांदेड : गेल्या पाच दिवसांपासून नांदेड जिल्ह्यात झालेल्या गारपीट व अवकाळी पावसाने थैमान घातल्याने 12 कोटी 16 लाख 60 हजार रु. चे नुकसान झाले आहे, अशी माहिती जिल्हाधिकारी तानाजी सत्रे यांनी पत्रकारांना दिली.

पाऊस व गारपीटीने नांदेड जिल्ह्यातील कंधार, लोहा, बिलोली, नायगाव, धर्माबाद, किनवट आणि हिमायतनगर या तालुक्यांत मोठ्या प्रमाणावर हानी झाली. सुमारे 187 गावांना नैसगिर्क संकटाचा फटका बसला आहे. 28143 हेक्टर रबी पिकाचे नुकसान झाल्याने शेतकऱ्यांची 11 कोटी 25 लाख 72 हजार रुपयांची हानी झाली. जनावरे मृत्युमुखी पडल्याने दोन लाख 72 हजारांची हानी झाली ती वेगळीच आहे. कंधार व लोहा तालुक्यांत 3 कोटी 20 लाख 3500 रु. चे नुकसान झाले आहे. लोहा तालुक्यात चार कोटी 22 लाख 5 हजारांचे नुकसान झाले आहे.

पालकमंत्री अशोक चव्हाण आणि कंधार-लोहा तालुक्याचे आमदार प्रताप पाटील चिखलीकर यांनी काही गारपीटग्रस्त गावांना भेटी दिल्या आहेत. मंत्रिमंडळाच्या बैठकीत मदत जाहीर होईल, असे पालकमंत्र्यांनी सांगितले.

कंधार तालुक्यात काटकळंबा येथे पावपाव किलोच्या गारांचा वर्षाव झाल्याने सुमारे दोन हजार लोक बेघर झाले आहेत. त्यांना सुरक्षितस्थळी हलविण्यात आलेले आहे. नायगाव तालुक्यातील दरेगावच्या 11 कुटुंबांना ते बेघर बनल्याने इतरत्र आश्रय देण्यात आला आहे.

 
</text>
</doc>
