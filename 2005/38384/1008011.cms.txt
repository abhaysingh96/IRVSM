<doc>
<docno>1008011.cms.txt</docno>
<text>
 
महाराष्ट्र
तरुण वयात हृदयरोग आणि एड्सचा भस्मासूर;
[ Tuesday, February 01, 2005  11:32:27 pm]


म. टा. प्रतिनिधी

सखोल संशोधनाने तरुणाईच्या शत्रूंचा सामना करा

पुणे : देशामध्ये तरुण वयातच हृदयविकाराचे प्रमाण वाढले आहे. तसेच एड्सचा धोकाही वाढत चालला आहे. त्यामुळे वैद्यकीय क्षेत्राने त्यावर लक्ष केंदित करून संशोधनाला प्राधान्य दिले पाहिजे, असे प्रतिपादन राष्ट्रपती डॉ. ए. पी. जे. अब्दुल कलाम यांनी मंगळवारी केले.

' आर्मड् फोसेर्स मेडिकल कॉलेज ' ने आयोजित केलेल्या 53 व्या ' आर्मड् फोसेर्स मेडिकल रिसर्च कॉन्फरन्स ' चे उद्घाटन राष्ट्रपतींच्याहस्ते झाले. यावेळी राज्यपाल डॉ. एस. एम. कृष्णा, मुख्यमंत्री विलासराव देशमुख, सदर्न कमांडचे प्रमुख लेफ्टनण्ट जनरल बी. एस. तखार, डीजीएएफ एमएसचे लेफ्टनण्ट जनरल जे. आर. भारद्वाज, एएफएमसीच्या प्रमुख कमाडण्ट लेफ्टनण्ट जनरल पुनीत अरोरा उपस्थित होते.

यावेळी एड्स आणि हिप्पेटायटिस या रोगांवर लघुप्रबंध सादर करण्यात आले. शिवाय डीआरडीओचे चीफ कंट्रोलर डॉ. डब्लू. सेल्वामूतीर् यांनीही लष्करातली डीआरडीओची भूमिका आणि संशोधन या विषयावर लघुप्रबंध सादर केला.

भारतातील सुमारे 25 लाख रुग्णांना हृदयशस्त्रक्रियेची आवश्यकता आहे. त्यापैकी केवळ 50 ते 60 हजार रुग्णांवरच शस्त्रक्रिया होतात. पाश्चिमात्य देशांमध्ये 55 ते 60 या वयात हृदयरोग होण्याचे प्रमाण जास्त आहे, तर भारतात वयाच्या 35 ते 55 या वयातच हृदयरोगाची सुरुवात होते, अशी माहिती त्यांनी दिली.

शहरी भागातले बदललेले जीवनमान हेच असे रोग बळावण्यामागचे मुख्य कारण असल्याचे मत व्यक्त करत हे प्रमाण रोखण्यासाठी भारतीयांचे जनुकीय विश्लेषण करून तरुणवयात हा रोग का होतो, याची कारणे शोधली पाहिजेत असे डॉ. कलाम म्हणाले.

हृदयविकारावर ' स्टीम सेल ' उपचार पद्धती उपयोगी पडू शकेल. हृदयाजवळील मूलपेशींवरील उपचाराचा, तसेच कर्करोग, मणक्यांचे विकार बरे करण्यासाठी त्याचा चांगला उपयोग होऊ शकतो. मूलपेशी आणि जनुकीय पेशी यांच्या माध्यमातून पाकिर्न्सन सारखे विकार बरे करता येतील का, याचा विचार व्हायला हवा.

पाश्चिमात्य देशात एड्सचा जो विषाणू आढळतो. त्यापेक्षा आपल्याकडे तो वेगळा आहे. त्याचे वेगळे संशोधन होणे गरजेचे आहे, असे डॉ. कलाम म्हणाले. एड्सवर बरेच संशोधन सुरू आहे. मात्र त्याचा वेगाने होत असलेला प्रसार लक्षात घेऊन लस संशोधनाची मोहीम युद्धपातळीवर हाती घेतली पाहिजे. त्यामध्ये लष्करासह स्वयंसेवी संस्थांनीही सक्रिय सहभाग घेतला पाहिजे.

जैववैद्यकशास्त्र, नॅनो आणि माहिती तंत्रज्ञान या तिन्हीच्या संगमातून विविध रोगांवर उपचार करणे शक्य आहे का, याचा लष्करी वैद्यकीय तज्ज्ञांनी विचार करणे आवश्यक आहे, असेही कलाम यांनी स्पष्ट केले.

लष्करी मोहिमांमध्ये अनेक जवानांना अवयव गमवावे लागतात. त्यासाठी वैद्यकीय क्षेत्राने जैववैद्यक अवयवपेढी (ऑर्गन बँक) उभारणे अत्यंत आवश्यक आहे. ती देशातील अनेक रुग्णांसाठीही उपयोगी पडू शकेल, असे डॉ. कलाम म्हणाले.

 
</text>
</doc>
