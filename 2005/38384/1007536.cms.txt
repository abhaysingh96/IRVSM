<doc>
<docno>1007536.cms.txt</docno>
<text>
 
महाराष्ट्र
कचरा विल्हेवाटीचा वाद
[ Tuesday, February 01, 2005  05:03:39 pm]


जैविक कचऱ्याची विल्हेवाट लावण्याचं काम करणाऱ्या खाजगी संस्थेने पालिका आणि डॉक्टरांना विश्वासात न घेताच अचानक दुपटीने भाववाढ केल्याने डॉक्टरांनीच त्याविरोधात आंदोलनाचा पावित्रा घेतला आहे. संस्थेने सुप्रीम कोर्टाच्या निर्णायाचा चुकीचा अर्थ लावून डॉक्टरांना ब्लॅकमेल करण्याचं धोरण अवलंबल्याचा आरोप डॉक्टर करत आहेत. त्यामुळे वसईत एका नव्या वादाला तोंड फुटलं आहे.त्यामुळे डम्पिंग ग्राउण्डचा वादही समोर आला आहे.

घनकचऱ्याची शास्त्रोक्त पद्धतीनेच विल्हेवाट लावली पाहिजे, असा निर्णय सुप्रीम कोर्टाने दिला आहे. त्यासाठी कोर्टाने सूचना दिल्या आहेत. डिसेंबर 2004 आधीच सर्वच पालिकांनी डम्पिंग ग्राउण्ड तयार करून तिथे कचऱ्याची शास्त्रोक्तपद्धतीने विल्हेवाट लावण्याचे आदेश आहेत. पण वसईत डम्पिंग ग्राउण्डसाठी अद्यापि जमिनी मिळाल्या नसल्याने काम रेंगाळलं आहे. तालुक्यातील चारही पालिकांचे डम्पिंग ग्राउण्ड सध्या वादाच्या भोवऱ्यात सापडले आहेत. वसई, नवघर-माणिकपूर आणि नालासोपारा शहरातील डम्पिंग ग्राउण्डच्या विरोधात आंदोलनं झाली. या पालिकांच्या हद्दीतील डम्पिंग ग्राउण्ड वस्तीच्या जवळ असल्याने त्यांना जोरदार विरोध होत आहे. जिल्हाधिकाऱ्यांकडे आता नव्या जागेची मागणी करण्यात आली आहे. चारही पालिकांचं मिळून आता एकाच जागी डम्पिंग ग्राउण्ड करण्याचा प्रस्ताव विचाराधीन आहे. त्यामुळे काही दिवसांनंतर कदाचित हा वाद मिटण्याची शक्यता आहे.

कचऱ्याची विल्हेवाट लावताना त्यापासून खतनिमिर्ती करण्याचे प्रकल्प काही पालिकांनी हाती घेतले होते. त्यातले गांडुळखतनिमिर्ती प्रकल्प अयशस्वी ठरले आहेत. त्यामुळे खतनिमिर्ती प्रकल्पाबाबतही आता पालिका उदासीन झाल्या आहेत. हे कमी म्हणून की काय आता जैविक कचऱ्याची विल्हेवाट लावण्याचं काम दिलेल्या पर्यावरण दक्षता मंच या खाजगी संस्थेने पालिका आणि डॉक्टरांना विश्वासात न घेता अचानक दुपटीने वाढ करून नवा वाद उभा केला आहे.

जैविक कचऱ्याच्या (बायो-मेडिकल वेस्ट) विल्हेवाटीचं काम ठाण्यातील पर्यावरण दक्षता मंचला देण्यात आलं आहे. मीरा- भाईंदर महापालिका आणि वसईतील चारही पालिकांच्या हद्दीतील डॉक्टर आणि हॉस्पिटल्समधील कचरा ही संस्था गोळा करते आणि कळवा इथे ठाणे महापालिकेच्या हद्दीत त्याची विल्हेवाट लावते. त्यासाठी मंच काही ठराविक रक्कम घेते. सुप्रीम कोर्टाचे कडक निर्बंध असल्याने प्रत्येक डॉक्टर आणि हॉस्पिटल्सना त्यांच्याकडील कचऱ्याची विल्हेवाट शास्त्रोक्त पद्धतीनेच लावण्याचं बंधन आहे. त्याबाबतीत हलगजीर् करणाऱ्यांना एक लाख रुपये दंडाची शिक्षा करण्याची तरतूद आहे. त्यामुळे पालिकांनी जैविक कचऱ्याची विल्हेवाट लावण्याची यंत्रणा नसल्याने पर्यावरण दक्षता मंचला ठेका दिला आहे. त्यासाठी मंचाने पालिकांच्या माध्यमातून तसा एक वर्षाचा करार केला आहे. या कराराच्या आधीन राहूनच मंचाला काम करायचं असताना मंचाने भाववाढ करून कराराचा भंग केला आहे.

मंचाने भाववाढ केल्यानंतर वसईतील सर्व जनरल प्रॅक्टीशनर डॉक्टर आणि हॉस्पिटलचालक एकत्र आले आहेत. मंचने काम सुुरू करून अजून वर्षही पूर्ण झालं नाही. त्या दरम्यानच मंचाच्या कारभाराबद्दलच आता डॉक्टरांमध्ये नाराजीचा सूर आहे. सुप्रीम कोर्टाच्या भीतीने डॉक्टर मंचाचा मनमानी कारभार मुकाट्याने सहन करत होते. मात्र कोर्टाच्या आदेशाचा बारकाईने अभ्यास केल्यास मंचाकडून डॉक्टरांची पिळवणूकच होत आहे, असा आरोप जनरल प्रॅक्टीशनर्स असोसिएशनचे अध्यक्ष डॉ. विवेक परूळेकर यांनी केला आहे. पाच लाख लोकसंख्येच्या आतील पालिकांच्या हद्दीत खोल खड्डा खणून त्यातच जैविक कचऱ्याची विल्हेवाट लावण्याची तरतूद आहे. हे काम पालिका करू शकते. एक तर अशा पालिकांच्या हद्दीतील डॉक्टरांकडे येणाऱ्या पेशंटची संख्या मर्यादित असते. त्यामुळे त्या प्रमाणात कचरा निर्माण होत नाही. हे काम पालिकांनी केलं तर अगदी वीस ते पंचवीस रुपयांत होऊ शकते. पण मंचाला त्यासाठी महिन्याला दोनशे रुपये द्यावे लागतात. आता मंचाने तिनशे रुपये केले असून कचरा गोळा करण्यासाठी लागणाऱ्या पिशव्यांचे दरही वाढवले आहेत. त्यामुळे एका डॉक्टरला महिन्याला किमान चारशे ते पाचशे रुपये खर्च करावे लागणार आहेत. मंचाला स्वत:चा प्लाण्ट टाकायचा आहे. त्यासाठी पैसे उभारावयाचे आहेत. म्हणूनच त्यांनी दरवाढ केली आहे. त्याला आमचा तीव्र विरोध आहे. पालिकांनी स्वत: जैविक कचऱ्याची विल्हेवाट लावणारा प्रकल्प उभारावा आम्ही सहकार्य करू, असं परुळेकर यांचं म्हणणं आहे.

हॉस्पिटलचालकांचंही यापेक्षा वेगळं म्हणणं नाही. उलट जैविक कचऱ्याची विल्हेवाट लावण्यासाठी हॉस्पिटल चालकांना जादा पैसे मोजावे लागतात. आतातर हॉस्पिटलमधील प्रत्येक बेडसाठी पैसे मोजावे लागणार आहेत. वर्षाचे 365 दिवस प्रत्येक बेडवर पेशंट नसतो. तरीही पैसे देणं बंधनकारक करण्यात आलं आहे. हे अन्यायकारक असल्याची प्रतिक्रीया विरार येथील सिद्धार्थ हॉस्पिटलचे डॉ. प्रदीप देशमुख यांनी व्यक्त केली. बहुतेक डॉक्टरांनी कचऱ्याची विल्हेवाट लावण्यासाठी आधीपासूनच हॉस्पिटलमध्ये यंत्रणा बसवली आहे. त्यामुळे त्यांच्याकडून तेवढ्या प्रमाणात कचरा निर्माण होत नाही. म्हणून दरवाढ करण्याची गरजच नाही, असं डॉ. अशोक कवळी आणि डॉ. प्रवीण क्षीरसागर यांचं म्हणणं आहे. तर मुंबईसारख्या शहरातील डॉक्टरांवर एवढं बंधन लादलं जात नाही. पालिकेचा जैविक कचरा विल्हेवाट लावणारा प्रकल्प गेल्या कित्येक महिन्यांपासून बंद पडला आहे. असं असताना तिथे कडक धोरण अवलंबल जात नाही. मग वसई- विरारमधील डॉक्टरांची लूट करण्याचं कारण काय, असा सवाल ओंकार हॉस्पिटलचे

डॉ. जयंत जाधव यांनी उपस्थित केला आहे.

जैविक कचऱ्याच्या विल्हेवाट लावण्याच्या प्रकरणावरून असा वाद उभा राहिला आहे. पर्यावरण दक्षता मंच विरार-वसईतून कळव्याला कचरा घेऊन जाते. त्यासाठी त्यांचा वाहतुकीवर खर्च होत आहे. आता प्रदूषण नियंत्रण मंचाला स्वत:चा प्रकल्प उभारण्याची सूचना केली आहे. त्यासाठी मंचाला पैशाची गरज आहे. मंच सेवाभावी संस्था असल्याने ना नफा ना तोटा तत्त्वावर काम करते. म्हणूनच नवा प्रकल्प उभारण्यासाठी लागणारा पैसा या दरवाढीच्या माध्यमातून उभा करण्याचा त्यांचा प्रयत्न आहे. एकतर मंचाची माणसं नियमितपणे कचरा उचलून नेत नाहीत. तालुक्यातील मोक्याच्या आणि सोयीच्याच डॉक्टर आणि हॉस्पिटलमधूनच कचरा उचलला जातो. बाकीचे लांब असल्याने परवडत नाही, अशा सबबीखाली त्यांच्याकडून कचरा उचलला जात नाही आणि त्यांना सभासदही केलं जात नाही. हे अन्यायकारक धोरण राबवून डॉक्टरांची पिळवणूक करणाऱ्या मंचऐवजी पालिकांनीच कचऱ्याची विल्हेवाट लावण्याचं काम करावं, अशी डॉक्टरांची मागणी आहे. विरार पालिकेचे आरोग्य सभापती प्रशांत चौबळ यांनी विरार शहरातील डॉक्टरांना न्याय मिळवून देण्याचं आश्वासन दिलं आहे. सध्या तालुक्यात एक हजाराच्या आसपास जनरल प्रॅक्टीशनर्स तर शंभराच्या घरात हॉस्पिटल्स आहेत. दरवाढीने ते हवालदिल झाले आहेत. आज आंदोलन केलं म्हणून मंच दरवाढीचा प्रस्ताव मागे घेईल. पण भविष्यात त्यांचा मनमानी आणि पिळवणुकीचा कारभार सुरू राहणार नाही याची गवाही कोण देणार, असा त्यांचा सवाल आहे.

शशी करपे

 
</text>
</doc>
