<doc>
<docno>1006827.cms.txt</docno>
<text>
 
महाराष्ट्र
पंचाहत्तरीतही स्फुरताहेत त्यांना नवे बोल...
[ Tuesday, February 01, 2005  12:37:19 am]


म. टा. प्रतिनिधी

पुणे : ज्येष्ठ कवी आणि गीतकार गंगाधर महांबरे यांनी सोमवारी अमृतमहोत्सवी वर्षात पदार्पण केले. साधेपणाने झालेल्या घरगुती कार्यक्रमात अनेक चाहत्यांनी त्यांच्यावर शुभेच्छांचा वर्षाव केला. शब्दसुरांचा झंकार आजही मनात निनादत असून त्यातून अनेक नवी गीते लिहून होतील, असा विश्वास त्यांनी ' महाराष्ट्र टाइम्स ' शी बोलताना व्यक्त केला.

पूवेर्च्या देवा तुझे सूर्यदेव नाव, रसिका तुझ्याचसाठी, संधीकाली या अशा...अशी अनेक गाजलेली गीते महांबरे यांच्या लेखणीतून साकारली आहेत. आतापर्यंत जे केले ते रसिकांसाठीच ; त्यांनीही भरभरून दिले. त्यामुळेच मी समाधानी असल्याचे सांगून ते म्हणाले की, गीत या प्रकारामध्ये उपक्रमशीलता दाखवण्याचा प्रयत्न केला. द्वंदगीताला ' युगुलगीत ' हा शब्दप्रयोग आम्ही प्रथम वापरला. संगीतकाराची नाईट असते त्या धतीर्वर कवीची नाईट असायला काय हरकत आहे, असा प्रश्न मनात उभा राहिला आणि ' गंगाधर महांबरे नाईट ' या नावाखाली कार्यक्रम घेतले. तिकीट काढून लोक त्या कार्यक्रमाला येत असत. गीतकारांसाठी कार्यशाळा घेतल्या. एका आसामी बाईला मराठी शिकवून तिच्याकडून ' रसिका तुझ्याचसाठी ' हे गाणे ठिकठिकाणी गाऊन घेतले. या उपक्रमशीलतेचे रसिकांनीही वेळोवेळी स्वागत केले.

कविता आणि गीत यांमध्ये मी भेद मानत नाही. चांगली कविता ही उत्तम गीत बनू शकते तसेच उत्तम गीत ही चांगली कविता असू शकते, अशी माझी धारणा असल्याचे सांगून त्यांनी डॉ. माधवी वैद्य लिखित ' परशुराम ' या संगीत नाटकासाठी गीतलेखन त्याचप्रमाणे पुरुष बावकर यांच्या आगामी मालवणी चित्रपटासाठीही गीतांचे लेखन करीत असल्याचे नमूद केले.

कवी यशवंत, कुसुमाग्रज, बोरकर हे आपले आवडते कवी असल्याचा उल्लेख करून गदिमा, राजा बढे यांच्या गीतलेखनाचे संस्कार माझ्यावर झाले त्यातूनच प्रत्येक गीत आपआपल्या ताकदीवर उभे असते याची प्रचिती येत गेली. रिमिक्सच्या धाबडधिंग्यातही ' ग्यानबा- तुकारामचा ' जयघोष सुरू असल्याने लोकं परत जुन्या गीतांकडे वळतील, अशी आशाही त्यांनी व्यक्त केली.

 
</text>
</doc>
