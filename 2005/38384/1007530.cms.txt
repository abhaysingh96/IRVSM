<doc>
<docno>1007530.cms.txt</docno>
<text>
 
महाराष्ट्र
उल्हासनगरचं 'सिंधूनगर' होणार?
[ Tuesday, February 01, 2005  05:03:05 pm]


सुनील जावडेकर

उल्हासनगर : शहराचं नामकरण सिंधूनगर करण्यासाठी आमदार पप्पू कलानी यांनी पुन्हा हालचाली सुरू केल्याने खळबळ उडाली आहे.

9 ऑगस्ट 1949 रोजी तत्कालीन गव्हर्नर जनरल राजगोपालाचारी यांच्या हस्ते उल्हासनगरच्या कोनशीलेचं अनावरण झालं होतं. त्या कार्यक्रमातही सिंधी समाजाच्या काही मंडळींनी सिंधूनगर या नावासाठी निदर्शनं केली होती. मात्र राज गोपालाचारी यांनी ही मागणी फेटाळून लावताना त्यामुळे भारत-पाकिस्तान फाळणीच्या वेदना कायम राहतील. त्याऐवजी या परिसरातून वाहणाऱ्या उल्हासनदीच्या नावावरून उल्हासनगर हे नामकरण केल्यास अधिक संयुक्तिक होईल, असं समर्थन केलं होतं. त्यानंतर 1980, 1990 आणि 1995 मध्येही सिंधी समाजातील काही मंडळी सिंधूनगर हे नाव होण्यासाठी प्रयत्नशील राहिली. मात्र जेव्हा-जेव्हा हा विषय उचलला गेला तेव्हा-तेव्हा इथे सिंधी आणि मराठी भाषिकांमध्ये दंगली उसळल्या.

मराठी भाषिकांच्या संतापातून सध्याचे अंदमान निकोबारचे राज्यपाल आणि माजी खासदार राम कापसे हे सुटले नाहीत. सिंधू यूथ सर्कलच्या कार्यक्रमात सिंधूनगरचा पुरस्कार केल्याने शिवसैनिकांनी कापसेंचा कार्यक्रम तर उधळून लावलाच वर त्यांच्यावर खुर्च्याही फेकून मारल्या. अखेरीस राम कापसेंचे तत्कालीन खाजगी अंगरक्षक व आताचे कल्याण- डोंबिवलीचे महापौर हरिश्चंद पाटील यांना चक्क हवेत गोळीबार करावा लागला होता. मात्र त्यानंतरही भाजप नेते लालकृष्ण अडवाणी यांच्या माध्यमातून सिंधूनगर करण्याचे प्रयत्न सुरूच राहिले. मराठी जनतेला विश्वासात घेतल्याशिवाय नामकरण होऊ देणार नाही, अशी ठाम भूमिका त्या वेळी शिवसेनाप्रमुख बाळासाहेब ठाकरे यांनी घेतली होती. परंतु 1995 ला राज्यात शिवसेना-भाजप युतीची सत्ता आली. बॉम्बेचं मंुबई झालं आणि इथले उद्योजक, व्यापारी व मंुबईतील बड्या सिंधी भाषिक व्यवसायिकांनी मातोश्रीवर शिवसेनाप्रमुखांची भेट घेतली आणि सिंधूनगरला असलेला विरोधही मावळला. त्या वेळी मंुबईत झालेल्या सिंधी समाजाच्या मेळाव्यात सिंधुनगर नामकरणाबरोबरच सिंधी समाजाला लोकसभेत प्रतिनिधीत्व देण्याबाबतही बाळासाहेबांनी हिरवा कंदील दाखवला होता. मात्र मराठी भाषिकांचा सिंधूनगरला असणारा विरोध त्यानंतरही कायम राहिला. त्यामुळे नामकरणाची मागणी मागे पडली.

आता कलानीनेच सिंधी भाषिकांची अस्मिता असल्याचं सांगून नामकरणाबाबत हालचाली सुरू केल्या आहेत. मात्र जाहीरपणे आपण असं काही करत असल्याचा इन्कार त्यांनी केला आहे. नामकरणाच्या या हालचालींना आथिर्क आणि राजकीय कारणं असल्याचं सांगण्यात येत आहे. गेल्या काही वर्षांत कलानीचा सिंधी समाजावरील करिष्मा संपुष्टात आला आहे. राजकीय अस्तित्वासाठीच हा मुद्दा पुढे केला जात असल्याची चर्चा या निमित्ताने होत आहे.

 
</text>
</doc>
