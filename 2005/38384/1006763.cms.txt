<doc>
<docno>1006763.cms.txt</docno>
<text>
 
महामुंबई
वीजमंडळाकडेच आमची थकबाकी
[ Tuesday, February 01, 2005  12:04:59 am]


म. टा. प्रतिनिधी

तेरणा साखर कारखान्याचा दावा

मुंबई : तेरणा सहकारी साखर कारखान्याने केलेल्या 14 मेगवॉट वीज निमिर्तीचे पैसेच वीज मंडळाने कारखान्याला दिलेले नाहीत. तसेच कारखान्याचा वीज पुरवठा खंडित केल्याने कारखाना वसाहतीमधील कर्मचारी व अधिकाऱ्यांना पाणी व दळणासाठी भटकंती करावी लागत आहे. तसेच, विद्यार्थ्यांच्या अभ्यासावरही परिणाम होत आहे. पाणी पुरवठा बंद असल्याने पिकांचेही नुकसान होत आहे. मंडळाने वीज पुरवठा खंडित करून अन्यायच केला असल्याची तक्रार तेरणा सहकारी साखर कारखान्याचे अध्यक्ष सुरेशराव देशमुख यांनी केली आहे.

वीज बिल न भरल्याने कारखान्याचा वीज पुरवठा खंडित करण्यात आला असल्याचे वृत्त ' महाराष्ट्र टाइम्स ' ने 30 जानेवारीच्या अंकात प्रकाशित केली आहे. त्यावर खुलासा पाठविताना वीज बिल न भरल्याचे मान्य करताना सह वीज निमिर्तीची 14 मेगवॉट वीज कारखान्याने मंडळाला विकली आहे. यासाठी मंडळानेच कारखान्याला 16 लाख 16 हजार रुपये देणे आवश्यक आहेत. वरील रक्कम वजा करून देय रक्कमेचे हप्ते पाडून देण्याची विनंती मंडळाला करण्यात आली होती. पण वीज पुरवठा खंडित करुन कारखान्यावर अन्याय करण्यात आला असल्याचे देशमुख यांनी म्हटले आहे.

 
</text>
</doc>
