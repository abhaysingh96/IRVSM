<doc>
<docno>1006767.cms.txt</docno>
<text>
 
महामुंबई
महसूलवाढीसाठी राजपत्रित अधिकाऱ्यांकडून सरकारला प्रस्ताव
[ Tuesday, February 01, 2005  12:06:59 am]


म. टा. प्रतिनिधी

मुंबई : राज्याचा महसूल वाढविण्यासाठी देशी दारूच्या दुकानांची संख्या चार हजारांवरून दहा हजारांपर्यंत वाढवावी, श्ाीमंत बागायतदारावर ' विकासकर ' आकारावा, तसेच केंदाच्या धतीर्वर पाच टक्के सेवाकर लागू करावा, आदी सूचनांचा समावेश असलेला करविषयक व सरकारी खर्चात काटकसर करण्याबाबतचा प्रस्ताव राज्य राजपत्रित अधिकारी महासंघाने राज्य सरकारला सादर केला. या प्रस्तावांमध्ये मुख्यमंत्री विलासराव देशमुख यांनी रस दाखविला असून उपमुख्यमंत्री आर. आर. पाटील यांनीही पाठिंबा दिला आहे. अर्थमंत्री जयंत पाटील यांनी संघटनेच्या पदाधिकाऱ्यांशी चर्चा केली.

महसुली उत्पन्न वाढविण्याबरोबरच खर्चात काटकसर सुचविणारी योजना महासंघाने दापोली येथील शिबिरात तयार केली आहे. ही योजना मुख्यमंत्र्यांना सादर करण्यात आली. त्यावेळी त्यांनी यावर चर्चा करण्यासाठी स्वतंत्र वेगळी वेळ देण्याचा आदेश कार्यालयातील अधिकाऱ्यांना दिला.

महासंघाने सादर केलेले करविषयक प्रस्ताव नक्की किती कोटी रुपयांचे आहेत, हे सांगण्यास महासंघाचे सरचिटणीस ग. दि. कुलथे व अध्यक्ष डॉ. सुरेश मोरे यांनी नकार दिला. राज्याचे उत्पन्न वाढविण्यासाठी अधिकारी महासंघ गंभीर आहे, असे सांगताना कुलथे म्हणाले : कर बुडवेगिरीत एखादा अधिकारी मदत करीत असल्याचे आढळल्यास त्याचा कडेलोट केला तरी महासंघाची हरकत नाही! सरकारी कार्यालयातील भ्रष्टाचाराबाबत विचारले असता, वरपासून खालपर्यंत ही स्थिती आहे. समाजाला लागलेल्या या किडीबाबत महासंघालाही चिंता असल्याचे ते म्हणाले.

गावठी दारूमुळे दुर्घटना होत असल्याने भावनेच्या आहारी न जाता व तत्त्वांचा बागुलबुवा न करता देशी दारूच्या दुकांनाची संख्या 10 हजारापर्यंत वाढवावी, असे प्रस्तावात म्हटले आहे. महात्मा गांधींच्या वास्तव्याने पावन झालेल्या ' वर्धा ' जिल्ह्यातही दारूविक्री केली जाते, याकडे त्यांनी लक्ष वेधले. अवैध प्रवासी वाहतूक रोखावी, मोफत पाठ्यपुस्तक व मोफत वीज पुरवठा बंद करण्यात यावा, बॅनर्स व पोस्टर्स लावणाऱ्यांवर दंड आकारताना ज्या नेत्याचे छायाचित्र लावले असेल, त्यालाही दंड आकारावा, अशी सूचना महासंघाने केली असल्याची माहिती कुलथे यांनी दिली.

आय. ए. एस अधिकाऱ्यांची संख्या कमी करण्याची मागणीही महासंघाने केली आहे. तसेच विधिमंडळात सदस्यांनी मागणी केल्यावर एखाद्या अधिकाऱ्याला निलंबित केले जाते, या पद्धतीवर महासंघाने आक्षेप घेतला असून निलंबित कर्मचाऱ्याला निम्मा पगार द्यावा लागत असल्याने दरवषीर् सरकारचे चार कोटी रुपये नाहक खर्च होत असल्याने त्यात काटकसर करण्याची मागणी महासंघाने केली आहे!

 
</text>
</doc>
