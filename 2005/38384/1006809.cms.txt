<doc>
<docno>1006809.cms.txt</docno>
<text>
 
महामुंबई
फुकट्या बसप्रवाशांकडून चार लाखांची वसुली
[ Tuesday, February 01, 2005  12:28:34 am]


म. टा. प्रतिनिधी

मुंबई : बेस्टच्या बसगाड्यांमध्ये फुकट प्रवास करणाऱ्या प्रवाशांच्या प्रवृत्तीस आळा घालण्याच्या उद्देशाने हाती घेण्यात आलेल्या खास मोहिमेत 29 हजार 713 व्यक्तींना पकडून, त्यांच्याकडून चार लाख 15 हजार 434 रुपयांचा दंड वसूल करण्यात आला.

विनातिकीट प्रवास अथवा खरेदी केलेल्या तिकिटापेक्षा अधिक अंतराचा प्रवास करणाऱ्या अशा प्रवाशांविरुद्ध नोव्हेंबर आणि डिसेंबर 2004 या दोन महिन्यांत ही कारवाई करण्यात आली आहे. प्रवाशांनी आपले आथिर्क नुकसान व मानहानी टाळण्यासाठी योग्य तिकीट खरेदी करून प्रवास करावा, असे आवाहन बेस्ट प्रशासनाने केले आहे.

विनातिकीट अथवा चुकीचा प्रवास करताना प्रवासी आढळल्यास त्यास प्रवासाचे भाडे अधिक 10 रुपये दंडाची तरतूद आहे. मात्र, तो दंड भरण्याचे संबंधित प्रवाशांनी नाकारल्यास एक महिना कारावास किंवा दोनशे रुपये अथवा दोन्ही शिक्षा एकत्रितपणे देण्याची कायद्यात तरतूद आहे, असे सांगण्यात आले.

 
</text>
</doc>
