<doc>
<docno>1007525.cms.txt</docno>
<text>
 
महाराष्ट्र
नालासोपारा पालिकेची घरपट्टी वसुली अवघी 22 टक्के
[ Tuesday, February 01, 2005  05:02:25 pm]


मुंबई टाइम्स टीम

वसई : आथिर्क वर्ष संपायला अवघे दोन महिने बाकी असताना नालासोपारा पालिकेची घरपट्टी वसुली फक्त 22 टक्क्यांपर्यंतच पोहोचली आहे. घरपट्टी वसुलीबाबतच उदासीन धोरण, अपुरे कर्मचारी आणि मुख्याधिकाऱ्याचं दुर्लक्ष ही कारणं सांगितलं जात आहेत. मात्र घरपट्टी वसुली किमान 80 टक्के झाली नाही तर मुख्याधिकाऱ्यासह कर्मचाऱ्यांवर कारवाई करण्याचे अधिकार जिल्हाधिकाऱ्यांकडे आहेत. पण वसुलीची सध्याची गती पाहता पुढील दोन महिन्यांत तेवढी वसुली होणं शक्यच नसल्याचं दिसून येत आहे.

घरपट्टी वसुलीतून पालिकांना सर्वांधिक उत्पन्न मिळतं. त्यानंतर सरकारी अनुदान मिळतात. त्यातूनच शहरातील विविध विकासकामं केली जातात. त्याचबरोबर घरपट्टी वसुलीतील रोजगार, शिक्षण आणि वृक्ष कराचा भरणा राज्य सरकारच्या तिजोरीत केला जातो. त्यामुळे किमान 80 टक्के वसुली झालीच पाहिजे, असा कडक निर्बंध प्रत्येक पालिकांवर घातले गेले आहेत. पण नालासोपारा पालिका या वषीर् तेवढी वसुली करण्याची शक्यता आता मावळली आहे.

वसई तालुक्यात चार पालिका आहेत. त्यापैकी मोठं बजेट असलेली नालासोपारा ही दुसरी पालिका आहे. आतापर्यंत घरपट्टी वसुली अवघी 22 टक्क्यांपर्यंतच पोहोचली आहे. गेल्या दोन वर्षांपासून पालिका विविध भ्रष्टाचारांच्या प्रकरणांमुळे गाजत आहे. त्यात अडकलेले बहुसंख्य कर्मचारी घरपट्टी विभागातलेच आहेत. जेवढे कर्मचारी निलंबित केले आहेत अथवा बडतर्फ केले आहेत. त्यातही घरपट्टी विभागातील कर्मचाऱ्यांची संख्या अधिक आहे. सध्या भ्रष्टाचाराची खातेनिहाय चौकशी सुरू आहे. त्यात लेखापरीक्षकांना घरपट्टी विभागातील काही कर्मचारी दोषी आढळून आले आहेत. तसा अहवाल त्यांनी मुख्याधिकाऱ्यांना दिला आहे. मात्र त्यावर कोणतीही कारवाई केली नाही, असं समजतं. त्यामुळे गेल्या वर्षभरापासून घरपट्टी विभागातील काम ठप्पच झालं आहे. वसुलीसाठी नियोजनबद्ध कार्यक्रम हाती घेण्यात न आल्यानेच वसुलीवर मोठा परिणाम झाल्याचं दिसून येतं. मुख्याधिकारी घरपट्टी वसुलीकडे गांभिर्याने लक्ष देत नाहीत. आता तर मुख्याधिकारी आठवड्यातून दोन-तीन दिवस कार्यालयात फिरकतच नाहीत, असा नगरसेवकांचा आरोप आहे.

घरपट्टी विभागाचं कम्प्युटराझेशन करण्यात आलं आहे. मात्र तिथं पुरेसेे कम्प्युटर नसल्याने कामाला गती नाही. कम्प्युटर आणि प्रिंटर जुनाट झाल्याने त्यात वारंवार बिघाड होत असल्याने काम ठप्प होत असतं. सभागृहाने नवी यंत्रणा खरेदी करण्यास मंजुरी दिली आहे. मात्र त्याची अमलबजावणीच होत नाही. त्यामुळे घरपट्टी भरावयास आलेल्या रहिवाशांना तासन्तास ताटकळत उभं राहावं लागत आहे. दुसरीकडे घरपट्टी आकारणीत अनेक चुका राहिल्याने कर्मचाऱ्यांचा बराच वेळ रहिवाशांच्या तक्रारी दूर करण्यात जात आहे. शहरात 84 हजार घरपट्टीधारक आहेत. त्यांच्याकडून वर्षाला किमान 9 कोटी रुपयांची घरपट्टी अपेक्षित आहे. दुसरीकडे, पालिकेच्या निवडणुका तोंडावर असल्याने लोकप्रतिनिधी कामाला लागले आहेत. त्यामुळे त्यांचंही याकडे दुर्लक्ष झालं आहे.

 
</text>
</doc>
