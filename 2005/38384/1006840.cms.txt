<doc>
<docno>1006840.cms.txt</docno>
<text>
 
महाराष्ट्र
नियोजित इमारतींमध्ये सौर ऊर्जा यंत्रणेच्या सक्तीचा राज्य सरकारचा आदेश
[ Tuesday, February 01, 2005  12:41:05 am]


म. टा. प्रतिनिधी

पुणे : विजेची टंचाई लक्षात घेता नियोजित इमारतींमध्ये सौरऊर्जा यंत्रणा बसवणे अनिवार्य करण्याचा निर्णय राज्याच्या नगरविकास खात्याने घेतला असून तसे आदेश त्यांनी सर्व महापालिका, नगरपालिका, पंचायत समित्यांना दिले आहेत.

संपूर्ण राज्यात विजेची मोठ्या प्रमाणात टंचाई जाणवू लागली आहे. त्यामुळे वीज बचतीच्या दृष्टीने ठोस पावले उचलणे आवश्यक आहे. यासाठीच राज्याच्या नगरविकास विभागाने खाजगी, व्यापारी आणि इतर सर्व नियोजित इमारतींमध्ये सौरऊर्जा यंत्रणा बसवणे अनिवार्य करण्याचा निर्णय घेतला आहे. नगरविकास खात्याचे प्रधान सचिव नानासाहेब पाटील यांची स्वाक्षरी असलेले 24 नोव्हेंबरचे पत्र महापालिकेला मिळाले आहे. मात्र त्यात अस्तित्त्वात असलेल्या इमारतींमध्ये ही यंत्रणा बसवणे अनिवार्य आहे किंवा नाही हे स्पष्ट होऊ शकले नाही.

या आधी राज्य सरकारने असाच आदेश सर्व नगरपालिका आणि महानगरपालिकांना दिला होता. मात्र त्याची अंमलबजावणी करणे प्राप्त परिस्थितीत शक्य झाले नाही. केवळ ठाणे महानगरपालिकेनेच बांधकाम नियमावलीमध्ये सौरऊर्जा यंत्रणा बसवण्याच्या नियमाचा समावेश केला आणि त्याची अंमलबजावणी सुरू केली. त्यामध्ये जुन्या इमारतींचाही समावेश केला.

इतर नगरपालिका, पंचायत समित्या आणि महापालिकांनी स्वत:ची नियमावली बनवताना ठाण्याच्या नियमावलीच्या आधार घेण्यास कोणतीही हरकत नसल्याचे नगरविकास खात्याकडून आलेल्या आदेशात म्हटले आहे.

सौरऊजेर्च्या अनिवार्यतेसाठी 37(1) नुसार हरकती-सूचना मागवण्यात याव्यात. त्यासाठी मुख्य सभेची मान्यताही आवश्यक आहे. तोपर्यंत अधिनियम 154 नुसार त्वरित अंमलबजावणीला सुरुवात करावी, असेही या आदेशात नमूद केले आहे. खाजगी, व्यापारी उपयोगितेसाठी असलेल्या इमारतींच्या बांधकामांना परवानगी देताना सौरऊर्जा यंत्रणा बसवण्याची सक्ती आवश्यक असल्याचे आदेशातून स्पष्ट होते. मात्र अस्तित्त्वात असलेल्या आणि जुन्या इमारतींना ही यंत्रणा बसवणे अनिवार्य आहे किंवा नाही याविषयी कोणताच उल्लेख आदेशात केला नसल्याने, जुन्या इमारतींना ही सक्ती लागू होईल की नाही हे आदेशावरून स्पष्ट होऊ शकले नाही.

 
</text>
</doc>
