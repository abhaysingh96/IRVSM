<doc>
<docno>1006861.cms.txt</docno>
<text>
 
महाराष्ट्र
भदावती दारूगोळा गोदामास आग
[ Tuesday, February 01, 2005  12:55:16 am]


चंदपूर : लष्करासाठी दारूगोळा तयार करणाऱ्या ' भदावती ऑर्डनन्स फॅक्टरी ' तील एक गोदाम किमान एक हजार बॉम्ब फुटल्याने सोमवारी दुपारी बेचिराख झाले. तब्बल 35 हून अधिक अग्निशमन बंबांनी ही आग तासाभरात आटोक्यात आणली ; पण आगीचे नेमके कारण समजू शकलेले नाही.

कर्मचारी ' लंच टाइम ' मुळे गोदामापासून दूर असताना हा प्रकार घडला, म्हणून मनुष्यहानी टळली. चंदपूरपासून 30 कि.मी. वर असलेल्या या कारखान्यात एकंदर सहा ते सात गोदामे आहेत. त्यापैकी एक आता होत्याचे नव्हते झाले आहे.

' युनिट क्रमांक नऊ ; इमारत क्रमांक 273' या गोदामातील एक बॉम्ब दुपारी एकच्या सुमारास फुटला. पाठोपाठ तेथे साठवलेले सर्व बॉम्ब फुटू लागले. कारखान्याकडील अग्निशमन बंबांखेरीज चंदपूर जिल्हा परिषदेनेही परिसरातील सर्व दलांचे बंब तातडीने पाठवले. या बंबांनी एक तास शर्थ केली आणि गोदामापासून आणखी कोठेही आग पसरू नये, याची काळजी प्रथम घेतली.

जळालेल्या गोदामात एक हजार बॉम्ब होते, अशी माहिती कारखान्याकडून मिळाली आहे. मात्र, आग कशामुळे लागली असावी, त्यामागे मानवी चूक असावी की शॉर्टसकिर्टसारखा तांत्रिक अपघात, की घातपात, याविषयी काहीही न बोलणेच कारखान्यातील माहीतगारांनी पसंत केले.

जिल्हाधिकारी संजीव जयस्वाल आणि जिल्हा पोलिस अधीक्षक अद्बुल रहमान यांनी घटनास्थळी भेट देऊन परिस्थितीची माहिती घेतली. आगीची चौकशी संरक्षण खात्यामार्फत होईल.

 
</text>
</doc>
