<doc>
<docno>1007898.cms.txt</docno>
<text>
 
अर्थव्यवहार
तेलबियांबाबत तीन महिन्यात दीर्घकालीन धोरण मांडणार
[ Tuesday, February 01, 2005  09:20:40 pm]


स्वप्नसौरभ कुलश्रेष्ठ

केंदीय कृषिमंत्री शरद पवार यांची घोषणा

मुंदा (गुजरात) : भारताची खाद्यतेलाची गरज भागविण्यासाठी व त्याबाबतीत स्वयंपूर्णता प्राप्त करण्यासाठी येत्या तीन महिन्यांत तेलबियांबाबतचे दीर्घकालीन धोरण मांडणार असल्याचे केंदीय कृषि व नागरी पुरवठामंत्री शरद पवार यांनी येथे जाहीर केले. प्रति हेक्टरी उत्पादन क्षमता व फलोत्पादन वाढविण्यासाठी उपाययोजना करण्यावर यंदाच्या केंदीय अर्थसंकल्पात भर देण्यात येणार असल्याचे त्यांनी सांगितले.

' फॉर्च्युन ' तेलाची उत्पादक कंपनी ' अदानी विल्मर लिमिटेड ' च्या मुंदा येथील खाद्यतेल शुद्धीकरणाच्या विस्तार प्रकल्पाचे उद्घाटन केल्यानंतर ते बोलत होते. गुजरातचे मुख्यमंत्री नरेंद मोदी अध्यक्षस्थानी होते. महाराष्ट्राचे उपमुख्यमंत्री आर. आर. पाटील, अर्थमंत्री जयंत पाटील, जलस्त्रोतमंत्री अजित पवार व कृषिमंत्री बाळासाहेब थोरात हे या समारंभाला उपस्थित होते.

भारताला सध्या 110 लाख टन तेलाची गरज असून, ती पूर्ण करण्यासाठी 50 ते 60 लाख टन रिफाइन्ड तेल, कच्चे तेल व तेलबिया यांच्या आयातीवर 20 हजार कोटी रुपये खर्च होतात. ही आयात करावी लागू नये व हा पैसा विकासकामात वापरता यावा, शेतकऱ्यांचा विकास व्हावा, रोजगारनिमिर्ती व्हावी, यासाठी 3-4 वर्षांत प्रयत्न करणार असल्याचे कृषिमंत्र्यांनी सांगितले. देशातील शेतकऱ्यांनी तेलबियांकडे वळावे यासाठी तेलबियांच्या किमान आधारभूत किमतींत वाढ करणे, तेलबियांचा दर्जा वाढावा व प्रति एकरी उत्पादन वाढावे यात लक्ष घालणे, याबरोबरच या धोरणाच्या अमलबजावणीसाठी राज्यांचे व वित्तीय संस्थांचे सहकार्य मिळविणे या त्रिसूत्रीचा वापर सरकार करणार असल्याचे पवार यांनी नमूद केले.

देशाची तेलाची मागणी पूर्ण करण्यासाठी रिफाइन्ड तेलाची आयात करणे व तेलबिया आयात करणे असे दोन पर्याय होते. देशातील शुद्धीकरण प्रकल्प चालू रहावेत, रोजगारनिमिर्ती व्हावी यासाठी तेलबिया आयातीचा मार्ग पत्करल्याचे त्यांनी या वेळी स्पष्ट केले. देशातील कृषिविषयक समस्यांचा आढावा घेऊन प्रति एकरी उत्पादन क्षमता व ग्रामीण भागातील जनतेची क्रयशक्ती वाढवण्याची गरज त्यांनी व्यक्त केली.

मुंदा येथील हा तेलशुद्धीकरण प्रकल्प भारतातील अशा प्रकारचा सर्वात मोठा प्रकल्प आहे. दररोज 2200 टन तेल शुद्ध करण्याची व 350 टन वनस्पती तूप तयार करण्याची या प्रकल्पाची क्षमता आहे. प्रति हेक्टरी उत्पादन क्षमता वाढवणे, फलोत्पादन वाढवणे, लघुसिंचन, मत्सोद्योगासाठी ' राष्ट्रीय दुग्धविकास महामंडळा ' च्या धतीर्वर महामंडळ स्थापणे व पशुंच्या जैविक विकासाला यंदाच्या अर्थसंकल्पात कृषिखाते प्राधान्य देणार असल्याची माहिती पवार यांनी दिली. देशाची धान्याची गरज भागवणे आणि पंतप्रधानांनी देशातील 150 जिल्ह्यांत सुरू केलेल्या ' कामासाठी अन्न ' योजनेसाठी धान्य पुरवण्याची जबाबदारी मुख्यत्वे आपल्यावर असल्याचे पवार म्हणाले.

शिवसेनाप्रमुख बाळासाहेब ठाकरे यांच्या आवाहनाबाबत विचारले असता , ' ठाकरे रोज वेगळे बोलतात, त्यांच्या कोणत्या गोष्टीकडे लक्ष देणार ' असे उत्तर त्यांनी दिले. कापसाबाबत बोलताना, महाराष्ट्रातील राज्य सरकार एक ते दोन हजार कोटी रुपयांचा तोटा सहन करून कापूस एकाधिकारशाही योजना राबविते याबद्दल आश्चर्य व्यक्त केले. हा पैसा विकासासाठी वापरता आला असता, असे त्यांनी सुचविले.

गुजरातमध्ये गेल्या काही वर्षांत विविध क्षेत्रांत झालेल्या विकासाची व गुंतवणुकीची माहिती देऊन भारताच्या दुसऱ्या हरितक्रांतीचे नेतृत्व गुजरात करेल, असा विश्वास नरेंद मोदी यांनी या वेळी व्यक्त केला. अदानी समूहाचे अध्यक्ष गौतम अदानी यांनी खाद्यतेल व तेलबियांच्या क्षेत्रात सरकारने लक्ष घालावे व आयात शुल्काची पुनर्रचना, उत्पादन वाढीसाठी प्रयत्न करावेत, अशी मागणी केली. ' विल्मर ' समूहाचे क्वॉक हाँग यांनी चीनशी स्पर्धा करण्यासाठी मूलभूत सुविधांचा विकास, स्थिर व नेमके सरकारी धोरण व तेलबियांचे उत्पादन वाढणे आवश्यक असल्याची सूचना केली.

मोदींकडून पवारांची प्रशंसा

नरेंद मोदी यांनी शरद पवारांचा उल्लेख ' देश के गणमान्य नेता ' व ' आदरणीय ' असा केला. गुजरात हा महाराष्ट्राचा लहान भाऊ असून, तो कसा काम करतो आहे हे दाखविण्यासाठी पवारांनी महाराष्ट्रातील चार मंत्र्यांना आणल्याचे, वैयक्तिक पातळीवर पवारांनी नेहमीच आपल्याला मार्गदर्शन व सहकार्य केल्याचेही मोदी यांनी सांगितले.

 
</text>
</doc>
