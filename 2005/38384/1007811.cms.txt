<doc>
<docno>1007811.cms.txt</docno>
<text>
 
अर्थव्यवहार
म्युच्युअल फंड स्थावर मालमत्तेत गुंतवणूक करण्यास उत्सुक!
[ Tuesday, February 01, 2005  08:03:47 pm]


म. टा. गुंतवणूक प्रतिनिधी

मुंबई : सुरक्षित परतावा आणि करसवलतीमुळे गुंतवणूकदार म्युच्युअल फंडांमध्ये गुंतवणुकीला प्राधान्य देत असल्याने या क्षेत्राला सुगीचे दिवस आले आहेत. यातच डेट्, मनी माकेर्ट आणि शेअर बाजार या पर्यायानंतर म्युच्युअल फंडाची गुंतवणूक स्थावर मालमत्तेसारख्या (रियल इस्टेट) फायदेशीर पर्यायामध्ये करण्याचा निर्णय घेतला आहे.

यासाठी असोसिएशन ऑफ म्युच्युअल फंड्स ऑफ इंडियाने ( ' एएमएफआय ') या प्रकारचा अहवाल सिक्युरिटीज अँड एक्स्चेंज बोर्ड ऑफ इंडियाकडे ( ' सेबी ') पाठवून मंजुरीची वाट पाहत आहेत. या संदर्भात कोटक महिन्द असेट मॅनेजमेंटचे मुख्य कार्यकारी अधिकारी अजय बग्गा यांनी सांगितले की, सध्या स्थावर मालमत्तेमधील गुंतवणूक हा चांगला पर्याय असून, त्यामध्ये मोठ्या प्रमाणात परतावा मिळत आहे. व्यापारी वापरासाठी असणाऱ्या मालमत्तेतून 11 ते 15 टक्के परतावा मिळत असून निवासी मालमत्तेतून अनुक्रमे 6 ते 11 टक्के परतावा मिळतोे. चांगल्या परताव्याच्या गुंतवणुकीसाठी रियल इस्टेट उत्तम असून आम्ही ' सेबी ' कडून मंजुरीची वाट पाहत आहोत, अशी माहिती जेएम फायनॅन्शियल असेट मॅनेजमेंटचे अधिकारी विजयन यांनी दिली.

 
</text>
</doc>
