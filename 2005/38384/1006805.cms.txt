<doc>
<docno>1006805.cms.txt</docno>
<text>
 
महामुंबई
अवेळी पावसामुळे दाक्षाचे पीक धोक्यात
[ Tuesday, February 01, 2005  12:27:23 am]


म. टा. प्रतिनिधी

मुंबई : अवेळी आलेल्या पावसाने आंब्यासह अनेक पिकांचे नुकसान होण्याची भीती असल्यामुळे शेतकऱ्यांची झोप उडाली आहे. नाशिक जिल्ह्यात ढगाळ वातावरणामुळे, खास करून दाक्ष बागायतदारांमध्ये चिंतेचे वातावरण निर्माण झाले आहे. दाक्षावर पाणी पडले तर गर खराब होतो व त्यामुळे ऐन मोसमात पीक हातचे जाण्याची लक्षणे आहेत.

विदर्भात पाऊस व गारपीटीने रब्बी पिकांना प्रचंड फटका बसला आहे. जिनिंगमध्ये साठवून ठेवलेला सुमारे 30 लाख क्विंटल कापूस ओला झाला आहे. परभणीतल्या 125 गावांमध्ये गव्हाच्या शेतीचे मोठे नुकसान झाले आहे. त्यातही 25 गावांमधील गव्हाच्या शेतीचे सर्वाधिक नुकसान झाले

परभणीत 26 जानेवारीच्या गारपीटीने 67 गावांना फटका बसला असून 18 हजार 718 हेक्टरवरील पिकांचे वीस कोटी रुपयांचे नुकसान झाले. हिंगोली जिल्ह्यात 36 गावांना तडाखा बसला असून सात कोटी रुपयांचे नुकसान झाले आहे. परभणीत ज्वारी, गहू, तूर, कापूस, हरभरा, ऊस मोसंबी पिकाच्या नुकसानीचा आढावा घेण्याचे काम सुरू झाले आहे. राज्यात कांद्याचा भाव पडलेला असताना दुसरीकडे पाऊस आल्याने उघड्यावर ठेवलेला कांदा सडून जाण्याची भीती आहे. परभणी, नांदेड, हिंगोलीमध्ये गहू, ज्वारी, सूर्यफुलाच्या पिकाचे नुकसान झाल्याच्या बातम्या येत आहेत.

रत्नागिरीत सोमवारी पहाटेपर्यंत तुफान पाऊस सुरू होता. त्यामुळे आंबा बागाईतदार संकटात सापडले आहेत. वेंगुर्ल्यातील आंब्याचे बागाईतदार दिगंबर आंगचेकर म्हणाले, या पावसाने आंब्याच्या मोहोराचे अतोनात नुकसान होते. आंब्याला थंड हवेत मोहोर येतो. व उबदार वातावरणात फलधारणा होते. पण मोहोरावर पावासाचे थेंब पडले तर किड पडून मोहोर जळून जातो. फुलातून फळ बाहेर येण्यापूवीर्च पाऊस झाल्याने फळ धरणे अशक्य होणार आहे. हा पाऊस आणखी दोन दिवस हजेरी लावणार असल्याचा अंदाज वेधशाळेने वर्तविल्याने सर्वत्र चिंतेचे वातावरण आहे.

 
</text>
</doc>
