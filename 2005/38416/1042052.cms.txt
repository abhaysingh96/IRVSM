<doc>
<docno>1042052.cms.txt</docno>
<text>
 
संवाद
वो जब याद आये...
[ Saturday, March 05, 2005  06:35:38 pm]


आजचे आघाडीचे अभिनेते मकरंद अनासपुरे हे या महिन्याचे पाहुणे लेखक आहेत. त्यांची ही पहिली अक्षरभेट:

माझा जन्म औरंगाबादचा. वडील सरकारी नोकरीत असल्यामुळे बदली. पण मराठवाड्यातच. त्यामुळं बालपण पैठण, माजलगाव आणि बीडला. चौथीत पहिलं नाटक ' अप्पासाहेब जिंदाबाद. ' भूमिका खराडे कारकुनाची, दिग्दर्शक वेळापुरे सर. ते अनिल कपूरसारखे दिसायचे. पण कुर्ता- पायजमावाला अनिल कपूर. रंगीत तालमीत सगळे डायलॉग एकाच जागी मान खाली घालून हळू आवाजात बोललो. समोर प्रेक्षकांत वडील. तालीम संपली. कपडे बदलत होतो. फक्त माझंच काम थिजलेलं. गणिताचे कुलकणीर् मास्तर (जाड भिंगाचा चष्मा) आले. दातओठ खात त्यांनी थुतरीत भडकावली, त्यांनी मारायला अन् तीर्थरूप आत यायला एकच गाठ. भयंकर अपमान वाटला. वडिलांबरोबर सायकलवर डबलसीट येताना गप्प. तीर्थरुपांनी उसाचा रस पाजला. पण अपमान जिरला नाही. दुसऱ्या दिवशी सिद्धेश्वर शाळेच्या प्रांगणात स्टेजवर खराडे कारकून माईक जवळ येऊन येऊन माईकची उंची कमी जास्त करत सगळे संवाद खणखणीत म्हणाला. अभिनयाचं पहिलं बक्षीस. शिसपेन्सिल मागे खोडरबर अॅटॅच असलेली. अभिनयाची ही पहिली भेट.

मग पुढं चौथीला बीडला आलो. चंपावती शाळेत. मुख्याध्यापक मु.घ. कुलकणीर् सर भन्नाट माणूस. या हेडमास्तरांनी केलेले संस्कार, कलेकडे बघण्याची दिलेली दृष्टी आयुष्यभर पुरेल. पाचवीत पेपरात ' विनोद सांगा ' स्पधेर्विषयी वाचलं. एक रुपया प्रवेश फी. खुला गट. घेतला भाग. बीड सार्वजनिक वाचनालयात यूथ होस्टेलने (बहुतेक) ही स्पर्धा घेतलेली. मी सगळ्यात छोटा स्पर्धक. नाव घेतल्याबरोबर स्टेजवर गेलो. घसरणारी चड्डी आवळली. पहिला हशा. माईक कंबरेत वाकवला (हशा) जोक सांगितला , ' शाळेत शिक्षकांनी ' मी पाहिलेला चमत्कार ' या विषयावर निबंध लिहायला सांगितला. दुसऱ्या दिवशी बंडूनं लिहून आणलं- बंडू रुळावर उभा होता, मागून रेल्वे आली, रेल्वेनं कुक केलं, बंडू बाजूला झाला. रेल्वे पुढं गेली. मास्तरांनी कान पकडून बंडूला विचारलं , ' यात कसला चमत्कार ?' उद्या नीट लिहून आण. दुसऱ्या दिवशी बंडूनं वाचलं- बंडू रुळावर उभा होता. मागून रेल्वे आली. बंडूनं कुक केलं. रेल्वे बाजूला झाली. बंडू पुढं गेला. ' एवढाच विनोद. साभिनय सांगितला. प्रचंड रिस्पॉन्स. खुल्या गटात पहिलं बक्षीस, जे अजून मिळायचंय. स्पधेर्चा निवेदक सतीश साळुंके. बलभीम कॉलेजात शिकत होता. उत्तम अभिनेता. त्याचा खर्जातला आवाज अप्रतिम. चार-पाच महिन्यांनी घरी आला. तो ' चेटकिणीची फजिती ' हे बालनाट्य बसवत होता. त्यात बहिऱ्या प्रधानाची भूमिका त्यानं मला दिली. एकदम विनोदी. म्हणजे राजा म्हणणार , ' प्रधानजी, काही काम होतं का ?' तर प्रधानजी: महाराज, आता कशाला बालूशाही ? असले दणकून विनोद. पंचवीस प्रयोग केले. या नाटकानं घरगुती फॅन क्लब मात्र झाला. दरम्यान शाळेत ' अ रॉबर बिकम्स अ पोएट ' हे इंग्रजी नाटक. माझी भूमिका वाल्या कोळ्याची. मला केवळ स्टेज डेरिंगमुळे मिळालेली. (माझे इंग्रजी शब्दोच्चार ऐकूनसुद्धा वाल्याचा वाल्मिकी झाला असता.)

पुढे शाळेनं बालनाट्य स्पधेर्त ' रंगरंगिले छैलछबिले ' हे नाटक केलं. माझा रोल लाल रंगाचा. नाटक उद्यावर ठेपल्यावर मी गावभर मित्रांकडे लाल रंगाची पँट शोधत होतो. आपापले कपडे स्वत:च आणायचे होते ना! आता भडक लाल रंगाची पँट कोण घालणार ? संध्याकाळी वडील घरी आले तर मी हिरमुसला. दुसऱ्या दिवशी त्यांनी मला सायकलवर बसवलं आणि माकेर्टमध्ये शोधाशोध सुरू केली. शेवटी हातगाड्यावर 35 रुपयांची लालभडक पँट मिळाली. संध्याकाळी वडील स्पर्धा बघायला आलेले. माझं काम अप्रतिम झालं, पण मला उत्तेजनार्थ बक्षीस. प्रशांत बोंदाडेर्चे प्लॅस्टिकचे बूट प्रयोगभर चावत होते. पण अभिनयात भान हरपलेलं. रात्री घरी आलो. वडील परीक्षकांवर जाम भडकलेले. ' निकालात पार्शालिटी झाली ' म्हणाले. सोललेल्या पायांवर आईनं हळद लावली. मनात मात्र खूप आनंद झालेला.

शाळेत वक्तृत्व स्पर्धांचा नाद लागलेला. कुठल्याही स्पधेर्त हमखास भाग घ्यायचो. घरी न सांगताच जायचो. बक्षीस घेऊन आलो तरच घरी सांगायचो. एकदा संस्कार शाळेत ' विज्ञान: शाप की वरदान ' विषयावर बोलत असताना समोरच्या गदीर्त वडील येऊन उभे राहिलेले. (संस्कार शाळा, त्यांच्या ऑफिसच्या वाटेवर. गदीर् दिसली म्हणून आत शिरले तर नेमकं माझं भाषण.) दुसरं बक्षीस मिळालं. प्लॅस्टिकच्या बदकाचा फ्लॉवरपॉट. त्या दिवशी अभिमानानं वडिलांच्या डोळ्यात तरळलेलं पाणी मी विसरू शकत नाही.

शाळेत मु.घ. कुलकर्णी सरांचं नेहमी प्रोत्साहन. पण मी जरा जास्तीच हौशी. एकदा शाळेत एक गवई येणार होते. राष्ट्रभक्तीची त्यांनी रचलेली गाणी म्हणायला. वर्गात सरांनी तबला कुणाला वाजवता येतो, विचारल्यावर मी उत्साहात हात वर केला. शाळेत बाकड्यावर वाजवायची सवय होती. मग तबला वाजवणं काय अवघड ? दुसऱ्या दिवशी गवई गायला बसले. सगळी मुलं समोर. हेडमास्तरांनी मला खूण केली. मी टेचात गवयाच्या बाजूला तबल्यावर. गाणं सुरू झाल्यावर मला तबला वाजवायचा की डग्गा हेच कळेना. मी दोन्ही वस्तू सेपरेट वाजण्याचा प्रयोग केला. शेवटी गवईबुवा गायचे थांबले अन् माझ्याकडे बघून त्यांनी हात जोडले. तेव्हापासून तबला वाजवणं बंद आहे ते आतापर्यंत. वर्गात मंग्या निलंगेकर अन् मी शेजारी बसायचो. एकदा त्याला मी ' गे मायभू तुझे मी फेडीत पांग सारे ' ही कविता ' ए दिल मुझे बता दे तू किसपे आ गया है ' या गाण्यावर तंतोतंत बसवून दाखवली. त्याला माझं भयंकर कौतुक वाटलं आणि वर्गात सरांनी ही कविता चालीत म्हणून दाखवा म्हटल्यावर यानं पटकन हात वर करून म्हणून दाखवली. सरांनी त्याला जवळ बोलवून फाडकन् मुस्काटात दिली. एवढी श्ाेष्ठ कविता थिल्लर फिल्मी गाण्याच्या चालीवर म्हटली म्हणून. पुढे आठवडाभर मंग्या माझ्याशी बोलायचाच काय बघायचासु्द्धा बंद झाला. नंतर मी त्याला दहा पैशाची पिकलेली बोरं दिल्यावर पुन्हा आमची गट्टी झाली.

माझ्यातला कलावंत फुलवला तो अण्णाकाका व मोठ्या काकूने. दर गणेशोत्सवात त्यांच्या कॉलनीत मी स्पधेर्त भाग घ्यायचो. बक्षीस मिळवायचो. इतर स्पर्धक मी कॉलनीचा रहिवासी नाही म्हणून हरकत घ्यायचे. तेव्हा अण्णा आणि काकू हिरहिरीने त्यांच्याशी भांडायचे. पुढे कॉलनीत बीड आकाशवाणीचे कार्यक्रम अधिकारी राहायला आल्यावर त्यांच्या बायकोशी दोस्ताना वाढवून काकूने मला कथा रचायला लावून आकाशवाणीवर पेश करायला लावली. या प्रोत्साहनामुळेच माझ्यातला कलावंत वाढीस लागला. त्यांचं हे ऋण म्हटलं तरी फेडता यायचं नाही.

लहानपणी मला सिनेमा बघण्याचा फार नाद. तेव्हा बीडमध्ये टीव्हीच नव्हता. टीव्हीची हौस मी दर उन्हाळ्यात आजोळी पुण्यात आलो की, संताकुकडीपासून रात्री मुंग्या दिसेपर्यंत भागवून घ्यायचो. बीडला तेव्हा व्हीडिओचं भयंकर फॅड. एक रुपया तिकिट देऊन कळकट्ट खोलीत बसायचं. मग मिथुन, अमिताभ, शत्रुघ्न सिन्हा, अगदी विनोद मेहरा थोडक्यात कुठल्याही नायकाचे सिनेमे भक्तिभावाने पाहिले. त्या रूमचा कुबट वास अन् अंगभर घामाच्या धारा सहन करीत. सहावीत नाना पाटेकर, अशोक सराफ, कुलदीप पवार, रंजना यांचा सावित्री सिनेमा मी पाहिला अन् तेव्हापासून नाना पाटेकरांचा फॅन झालो. त्यातला पाटेकरांचा ' चांगला चाललाय शेजारधर्म ' हा डायलॉग मी घरात आई शेजारच्या काकूंना काही पदार्थ देत असताना असंख्य वेळा म्हणायचो. एक-दोनदा तिचा मारही खाल्ला...

लहानपणी गणेशोत्सवात आमच्याकडे मेळे खूप व्हायचे. रात्री जेवण झालं की, बारदान घेऊन खालच्या गल्लीत सुटायचं. तीनचार तास तल्लीन होऊन जायचं. त्या मेळ्यांमध्येच अख्तर पेंटर नावाचा कलावंत पाहिला. हा मनुष्य पेंटर होता, सिनेमाची जाहिरात करणाऱ्या रिक्षाचा अनाऊंसर होता. हलगीच्या तालावर तो. ' हिना टॉकीज, जालना रोड, बीड..... मशाल मशाल ' अशी म्युझिकल जाहिरात तो करत निघाला की, कित्येक वेळा मी त्याच्या रिक्षामागे बराच वेळ चालायचो. मेळ्यांमध्ये हा माणूस रफीसाहेब आणि लताबाईंच्या आवाजात गायचा. डोळे मिटले की, हुबेहूब रफीसाहेब अन् लताबाईच गाताहेत जणू.. ' वो जब याद आये ' अहाहा! अजून मी तसा कलावंत पाहिला नाही.

या माझ्या बीड प्रवासात डी.एस. कुलकणीर् सर, पांडुरंग गोरकर सर , ' जन्माला आले न् मेले फुकटचा हेलपाटा ' असं म्हणून धबकन पाठीत रपाटा घालणारे एम.डी. पाटील सर... बच्चों.. असं वर्गात आल्या आल्या ओरडणारे साळवे सर माझ्या स्मृतिकोशात फिट्ट बसलेत.

कधीतरी 84-85 साली बीडला टीव्ही सेंटर झालं. तेव्हा घरमालकांकडे मी कायम पडीक. इसी बहाने, होनी अनहोनी अशा किती सिरियल्स , ' तमस ' मधली नत्थूच्या रोलमधली ओम पुरीची अविस्मरणीय अदाकारी.. एकदा आमच्या मालकांनी एका रात्री साडेदहाचा एपिसोड पाहू दिला नव्हता. रात्रभर मी तळमळत अंथरुणावर... मला फार वाईट वाटलं होतं. नंतर पुढे दीड वर्षांनं आमच्याकडेही ब्लॅक अँड व्हाईट टीव्ही आला.

साधारण 90 साली मी बीड सोडलं. 88 साली दहावीला 78 टक्के मार्क्स. बारावीनंतर मेडिकलला वगैरे जाण्याचे पारंपरिक मनसुबे बांधले, पण पीसीबी ग्रुप 82 टक्के. त्यामुळे पानिपत. मग पदवीसाठी औरंगाबादला... असा प्रवास... पण आजही बीड म्हटलं की, माझ्या डोळ्यांसमोर भाषण करणारा छोटा मुलगा, गदीर्तले त्याचे वडील, हिरहिरीनं भांडणारे काका-काकू... मेळ्याच्या स्टेजवर दोन आवाजात गाणारा अख्तर पेंटर येतो अन् डोळ्यात पावसाळाच येतो... वो जब याद आये बहोत याद आये

 
</text>
</doc>
