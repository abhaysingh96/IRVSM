<doc>
<docno>1041577.cms.txt</docno>
<text>
 
महामुंबई
मंत्रालयासमोर शेतकऱ्यांसाठी विषप्राशन
[ Saturday, March 05, 2005  12:08:38 am]


म. टा. प्रतिनिधी

मुंबई : गरीब शेतकऱ्यांना शेतीपूर्व कर्जासाठी वणवण भटकावे लागते त्यामुळे प्रशासनाचे लक्ष वेधून त्यांना न्याय मिळवून देण्यासाठी कोल्हापूरच्या शिरोळ तालुक्यातील स्वाभिमानी शेतकरी संघटनेच्या विशाल बापू शिंदे ( 25) या कार्यर्कत्याने शुक्रवारी दुपारी मंत्रालयाशेजारी कीटकनाशक पिऊन आत्महत्येचा प्रयत्न केला.

त्याला तातडीने जीटी रुग्णालयाच्या अतिदक्षता विभागात दाखल करण्यात आले असून त्याची प्रकृती स्थिर आहे. आता तो शुद्धीवर आला आहे.

शिंदे हा पश्चिम महाराष्ट्रातील आमदार राजू शेट्टी यांच्या स्वाभिमानी शेतकरी संघटनेचा कार्यकर्ता आहे. दुपारच्या सुमारास मंत्रालयाजवळच्या गांधी पुतळ्याच्या मागे फुटपाथवर जाऊन त्याने सोबत आणलेले ' पायपर मेट्रीन ' हे कीटकनाशक प्राशन केले. या प्रकाराने मंत्रालयाच्या परिसरात खळबळ माजली.

गस्तीवरील पोलिसांनी अवघ्या सात मिनिटांत शिंदेला जीटी रुग्णालयात दाखल केले. त्याच्याकडे आयसीआयसीआय बँकेच्या दादर शाखेतील एक हजार 80 रुपयांचा एक चेक तसेच आत्महत्येच्या कारणांची चिठ्ठी आढळून आली. त्याची प्रकृती स्थिर असून दोन ते तीन दिवस त्याला अतिदक्षता विभागात ठेवावे लागेल, असे अधीक्षक डॉ. एच. एच. जाधव यांनी सांगितले.

 
</text>
</doc>
