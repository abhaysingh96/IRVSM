<doc>
<docno>1042008.cms.txt</docno>
<text>
 
संवाद
कामविश्वाची सोपी ओळख
[ Saturday, March 05, 2005  06:12:28 pm]


जागतिक उदारीकरणाने नवी अर्थव्यवस्था जन्माला आली आहे. त्यामुळे आपल्या देशाची आथिर्क व सामाजिक घडी विस्कटली आहे. काहींच्या मते ती चांगली असली तरी तिच्यामुळे सर्व क्षेत्रांमध्ये स्पर्धा, ईर्ष्या वाढली आहे. त्या स्थित्यंतरात टिकून राहायचे असल्याने त्याचे थेट परिणाम परस्पर संबंधांवर दिसून येत आहेत. विशेषत: तरुण व प्रौढ व्यक्ती दिवसेंदिवस स्वाथीर्, अधीर, अविवेकी होत असून, पैशाच्या मागे धावण्याची प्रवृत्ती कमालीच्या बाहेर वाढते आहे. या गोंधळलेल्या परिस्थितीचा परिणाम मनांवर होतो. त्यामुळेच विविध मनोविकार स्वाभाविकच ग्रासत आहेत. कित्येक मनोविकारांचे मूळ लैंगिक समस्येत दडले असते, असा विचार अनेक मानसशास्त्रज्ञांनी मांडला आहे. या विचारांना सुप्रसिद्ध मानसोपचार, लैंगिक समस्या व संमोहन उपचार तज्ज्ञ डॉ. गिरीश संघवी पुष्टी देतात.

लैंगिक समस्या अथवा लैंगिकतेशी निगडित असलेले मनोविकार यांची लक्षणे, निदान व उपचार यांची सोप्या शब्दांत उकल करणारे ' सेक्स एज्युकेशन अँड सेक्स प्रॉब्लेम्स ' हे इंग्रजी पुस्तक डॉ. संघवी यांनी लिहून स्वत:च प्रकाशित केले. त्यांनी लैंगिक समस्या व मनोविकार याबाबत अनभिज्ञ असलेल्या जनसामान्यांचे शंकानिरसन केले आहे. वरकरणी क्लिष्ट वाटणाऱ्या विषयांची सोप्या भाषेत माहिती देऊन त्यावर मात कशी करावी, याचे विवेचन त्यांनी केले आहे.

व्यसनाधीनता, हार्ट अॅटॅकची भीती, अशरीरी विवाह, कामजीवनातील अपसमज आणि दंतकथा, लैंगिक दुराचार, नैराश्य, औदासिन्य आणि खिन्नता, लैंगिक सुख मिळविणे हा स्त्रियांचा कायदेशीर हक्क आहे का ? अशा अनेक लेखांमधून मौलिक माहिती लेखकाने दिली आहे. डॉक्टरांकडील निवडक केसेसचे दाखले देऊन त्यांनी हे लेख अधिक वाचनीय केले आहेत. ' कामसुख मिळविण्यासाठी पुरुष प्रेम देतात, तर प्रेम मिळविण्यासाठी स्त्रिया कामसुख देतात, हे कितपत खरं आहे ?' हा लेख स्त्री-पुरुषांना विचार करायला लावणारा आहे.

लैंगिक उपचार तसेच संमोहन उपचारांच्या नावाखाली काम करणाऱ्या भोंदूबाबांवर डॉक्टरांनी केलेली टीका पटण्याजोगी आहे. केवळ सामान्य वाचकच नव्हे, तर या क्षेत्राशी निगडित असलेल्या व्यावसायिकांनाही हे पुस्तक मार्गदर्शक ठरेल.

दीपक खेडकर

.............................................. ..........

सेक्स एज्युकेशन अँड सेक्स प्रॉब्लेम्स

लेखक व प्रकाशक: डॉ. गिरीश संघवी, खेतवाडी, गिरगाव, मुंबई.

दूरध्वनी: 2382 1848

किंमत: 120 रुपये

 
</text>
</doc>
