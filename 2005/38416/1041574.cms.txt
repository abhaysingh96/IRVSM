<doc>
<docno>1041574.cms.txt</docno>
<text>
 
महाराष्ट्र
वसईत दोघांना जबर मारहाण
[ Saturday, March 05, 2005  12:06:50 am]


म. टा. वृत्तसेवा

वसई : राजोडी येथे दोघा मोटारसायकलस्वारांना दरोडेखोरांच्या संशयाने ग्रामस्थांनी शुक्रवारी संध्याकाळी बेदम मारहाण करून त्यांची मोटरसायकलही जाळून टाकली.

आगाशी येथे तिघा दरोडेखोरांना ठार केल्याच्या घटनेची चौकशी कोकण विभागाचे विशेष पोलिस महानिरीक्षक सत्यपाल सिंग येथे करीत असतानाच हा आणखी एक प्रकार घडला.

वसईत प्रत्येक गावात गावकऱ्यांची दिवस-रात्र गस्त सुरू आहे. शुक्रवारी संध्याकाळी साडेचारच्या सुमारास कळंब-राजोडी रस्त्यावरून दोन तरुण मोटारसायकलवरून जात असताना गावकऱ्यांनी त्यांना हटकले. त्यावेळी त्यांच्याकडे चॉपर आढळून आला. त्यामुळे दरोडेखोर असल्याच्या संशयावरून त्यांना बेदम मारहाण करण्यास सुरुवात केली. राजोडी चर्चच्या फादरांनी जमावाला थोपविले आणि दोघा संशयितांना पोलिसांच्या हाती दिले. त्यानंतर ग्रामस्थांनी नालासोपारा पोलिस ठाण्यावर मोर्चा नेला होता. हा जमाव तब्बल दोन तास पोलिस ठाण्याबाहेर थांबल्याने वातावरण तणावग्रस्त होते. राजू शेख आणि शाहीद शेख अशी त्या तरुणांची नावे असून ते मोटारसायकलवरून महिलांचे दागिने पळवणारे चोर असावेत असा पोलिसांचा संशय आहे.

आगाशीतील घटनेची चौकशी करण्यासाठी सिंग गुरुवारपासून विरारमधे ठाण मांडून बसले आहेत. त्यांनी उंबरगोठण येथे गुरुवारी रात्री सभा घेतली, तेव्हा नागरिकांनी पोलिसांवर अविश्वास दाखवून अनेक गंभीर स्वरूपाचे आरोप केले. ग्रामस्थांच्या कौटुंबिक भांडणातून पैसे काढण्यात वसईचे पोलिस निरीक्षक अधिक लक्ष घालतात, अशीही तक्रार करण्यात आली. सिंग यांनी विरार पोलिस ठाण्यात बसूनही चौकशी केली.

लोकांच्या तक्रारी ऐकल्यानंतर सिंग यांनी या गंभीर परिस्थितीला जबाबदार धरून पोलिसांनाच झापले. ' नागरिकांचा विश्वास उडाला आहे म्हणजे आपल्यातच काहीतरी कमी आहे. आपली कार्यपद्धती चुकीची आहे. तीत सुधारणा घडवा अन्यथा येथून चालू पडा ', असा इशाराच त्यांनी दिला. त्यामुळे गावकऱ्यांना दिलासा मिळाला आहे.

 
</text>
</doc>
