<doc>
<docno>1041633.cms.txt</docno>
<text>
 
महाराष्ट्र
'एकच प्याला'ची अनोखी 'भरारी'
[ Saturday, March 05, 2005  12:45:44 am]


म. टा. वृत्तसेवा

पंढरपूर : राज्यात सुरू असलेल्या बारावीच्या परीक्षेतील गैरप्रकार रोखण्याची जबाबदारी शिक्षण मंडळाच्या भरारी पथकांवर सोपवण्यात असली तरी या पथकातील एका प्रमुख अधिकाऱ्याची ' एकच प्याला ' तील अनोखी भरारी पंढरपुरात चर्चेचा विषय झाली आहे.

परीक्षेच्या काळात कॉपीबहाद्दरांचे कारनामे रोखण्याची जबाबदारी भरारी पथकांवर आहे. शुक्रवारी पंढरपुरातील कर्मवीर भाऊराव पाटील कॉलेजात ' भौतिकशास्त्र- भाग 1' तसेच ' व्यापार संघटन ' या विषयांची परीक्षा सुरू होती. सोलापुरातील प्रौढ निरंतर शिक्षण अधिकाऱ्याच्या नेतृत्त्वाखालील भरारी पथक दुपारी साडेबाराच्या सुमारास तेथे दाखल झाले. योगायोगाने परीक्षा केंदाबाहेर काही पत्रकारही हजर होते. भरारी पथकातील मुख्य अधिकारी चालताना ' हले डुले ' असल्याचे लक्षात येताच पत्रकारांना संशय आला आणि त्यांनी त्या अधिकाऱ्याला थेट पृच्छा केली. त्यानेही मद्यप्राशन केल्याची थेट कबुली दिली आणि वर ' काही शारारिक अस्वास्थ्यामुळे मला थोडा ' डोस ' घ्यायलाच लागतो ' असे संदर्भासह स्पष्टीकरणही केले!

कॉलेजातील केंद संचालकांनी या अधिकाऱ्याला तपासणी करण्यापासून मोठ्या मुश्किलीने रोखले. अन्यथा ही आगळीवेगळी भरारी विद्यार्थ्यांनाही पाहायला मिळाली असती!

 
</text>
</doc>
