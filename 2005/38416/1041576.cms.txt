<doc>
<docno>1041576.cms.txt</docno>
<text>
 
महामुंबई
'सिंगल फेझिंग' योजनेला नकार!
[ Saturday, March 05, 2005  12:08:10 am]


म. टा. प्रतिनिधी

मुंबई : राज्य वीज मंडळाने अत्यंत घाईघाईने अमलात आणलेला 500 कोटी रुपये खर्चाचा ' सिंगल फेझिंग ' कार्यक्रम गुंडाळण्याचा आदेश राज्य वीज नियामक आयोगाने दिल्याने मंडळाला मोठा हादरा बसला आहे. लोडशेडिंग टाळण्यासाठी याऐवजी कोणते तत्त्व अमलात आणणार, याबाबत प्रस्ताव सादर करण्याचा आदेशही आयोगाने दिला आहे.

प्रायोगिक तत्त्वावर सिंगल फेझिंग जेथे राबविण्यात आले, तेवढेच चालू ठेवावे ; तसेच राज्य सरकारला हा कार्यक्रम राबवायचाच असल्यास त्यांनीच मंडळाला वेगळे अर्थसाह्य द्यावे असा आदेश आयोगाने दिला आहे. राज्यात लोकशाही आघाडीचे सरकार सत्तेवर येताच ग्रामीण भागातील लोडशेडिंग कमी करण्यासाठी कृषी पंपांचा वीज पुरवठा स्वतंत्र करण्यासाठी खास ट्रान्सफॉर्मर बसविण्याची ही 500 कोटींची योजना मंडळाने घाईघाईने अमलात आणली. यासाठी सुमारे 180 कोटी रुपयांची खरेदीही तातडीने करण्यात आली. पण जनता दलाचे नेते व वीज ग्राहक संघटनेचे अध्यक्ष प्रताप होगाडे , ' प्रयास ' व अन्य 100 जणांनी या निर्णयास वीज नियामक आयोगासमारे आव्हान दिले होते. सुनावणीच्या अंतिम टप्यात राज्यात काही भागात 240 कोटी रुपये खर्र्चून राबविण्याची परवानगी मंडळाने आयोगाकडे मागितली होती.

मात्र आयोगाने मंडळाची विनंती फेटाळून लावताना, ही योजना खचिर्क आहे आणि वीजपुरवठ्यात वाढ वा गुणवत्तेत सुधारणा करण्याऐवजी काही ग्राहकांना वीज नाकारण्याचा हेतू त्यामागे आहे, हे आक्षेप मान्य केले. या योजनेपासून मिळणाऱ्या फायद्याबाबत शंका असून त्यावरील खर्च ग्राहकांना सोसावा लागेल. या स्थितीत, जेथे ही योजना अगोदर चालू झाली आहे, तेथेच सुरू राहावी, असे आयोगाने सुनावले.

 
</text>
</doc>
