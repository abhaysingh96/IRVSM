<doc>
<docno>1042033.cms.txt</docno>
<text>
 
संवाद
ऐश्वर्याची खाण : मुंबई मिंट
[ Saturday, March 05, 2005  06:26:46 pm]


ऐतिहासिक मुंबई मिंटचं यंदाचं 175 वं वर्षं. भ्रमरछंदीनं टांकसाळीच्या आसपास घिरट्या घातल्या. प्रवेशद्वाराजवळच शतकोत्तर अमृतमहोत्सवाची ललकारी देणारा बोर्ड झळकतो आहे. पण बाकी सारं नेहमीसारखंच शुष्क आणि गंभीर. चार पुरुष उंचीच्या दगडी भिंतीला लागून एक मोठा दरवाजा आहे, पण तो कायमचाच बंद असावा. त्या लोखंडी दरवाज्यातच आणखी एक छोटा दरवाजा. कर्मचाऱ्यांची आवक-जावक त्यातूनच चालू असते. डोकावून पाहिलं, तर प्रत्येक कर्मचाऱ्याची कसून झडती चालेली. बाहेर पोलिसांचा जामानिमा. एकूण वातावरण लष्करी थाटाचं. अर्थात जिथं साक्षात संपत्तीच निर्माण होते, तिथं असा बंदोबस्त हवाच...

टाऊन हॉलजवळचा सारा परिसरच तसा राजस आणि ऐतिहासिक. जेव्हा मुंबईचा पसारा वाढला नव्हता आणि हे शहर ब्रिटिश साम्राज्यशाहीचाच अभिमान बाळगून होतं, तेव्हाही या परिसरात मोठी व्यापारी उलाढाल चालत होती. जुनं कॉटनग्रीन इथंच होतं. आणि ब्रिटिशांची एकमेव बँकही याच परिसरात होती. गोऱ्यांच्या राज्यात स्वत:चा उद्धार करू पाहणारे गुजराती, बोहरा आणि काही मराठी मंडळींची वस्ती याच परिसरात होती कारण त्यामुळे साहेबाबरोबर ऊठबस करणं त्यांना शक्य व्हायचं. त्यामुळेच हा परिसर गोऱ्यांनाही सुरक्षित वाटायचा. त्याची आणखी एक निशाणी म्हणजे ' रॉयल मिंट ऑफ लंडन '. आज याच रॉयल मिंटचं रुपांतर सरकारी टांकसाळीत झालं आहे. मात्र सुंभ जळाला, तरी राजेशाही पीळ मात्र 175 वर्षांनंतरही कायम आहे.

भारतावर राज्य ईस्ट इंडिया कंपनीचं असलं, तरी या कंपनीकडून ब्रिटीश सरकार बरीच सरकारी कामं करून घेत होतं. राजाला दुखावण्याची हिंमत कंपनी सरकारमध्ये नसल्यानं त्यांची कामं बिनबोभाट करू दिली जायची. यामुळेच तेव्हाच्या बाँबे प्रेसिडेन्सीच्या गव्हर्नरच्या देखरेखीखाली 1829 साली ' मुंबई मिंट ' चालू झाली. ब्रिटिशांना त्यांच्या चलनात लागणारी नाणी तयार करण्यासाठी ब्रिटनपेक्षा मुंबई सोयीची वाटत होती कारण इथल्या रयतेला या चलनाचा काहीच उपयोग नव्हता. हळूहळू भारतात लागणाऱ्या दीडक्या, पावल्या, अधेल्या आणि रुपये इथेच तयार होऊ लागले. मुंबईत तयार झालेली नाणी देशभर जायला लागली. त्यामुळेच या टांकसाळीवर केवळ गव्हर्नरचं वर्चस्व दिल्लीकरांना मान्य होण्यासारखं नव्हतंच. त्यातच कंपनी सरकारचं राज्य 1858 मध्ये खालसा होऊन व्हॉईसरॉय आले आणि मुंबई मिंटही 18 मे 1876 रोजी गव्हर्नरकडून जाऊन भारत सरकारच्या अर्थ विभागाकडे जमा झाली. मुंबईच्या आथिर्क नाड्या दिल्लीच्या हातात जाण्याची ही सुरुवात होती.

अशा या ऐतिहासिक मुंबई मिंटचं यंदाचं 175 वं वर्षं. भ्रमरछंदीनं टांकसाळीच्या आसपास घिरट्या घातल्या. प्रवेशद्वाराजवळच शतकोत्तर अमृतमहोत्सवाची ललकारी देणारा बोर्ड झळकतो आहे. पण बाकी सारं नेहमीसारखंच शुष्क आणि गंभीर. चार पुरुष उंचीच्या दगडी भिंतीला लागून एक मोठा दरवाजा आहे, पण तो कायमचाच बंद असावा. त्या लोखंडी दरवाज्यातच आणखी एक छोटा दरवाजा. कर्मचाऱ्यांची आवक-जावक त्यातूनच चालू असते. डोकावून पाहिलं, तर प्रत्येक कर्मचाऱ्याची कसून झडती चालेली. कर्मचारीसुद्धा शिस्तीत उभे राहून निमूटपणे झडतीस तयार. बाहेर पोलिसांचा जामानिमा. एकूण वातावरण लष्करी थाटाचं. अर्थात जिथं साक्षात संपत्तीच निर्माण होते, तिथं असा बंदोबस्त हवाच.

मुंबई मिंटचा इतिहासही मोठा. ब्रिटिश सरकारला 1918-19 मध्ये ब्रिटीश सोव्हरीन्स (पौंड) छापायचे होते. ते काम जोखमीचं आणि प्रतिष्ठेचंसुद्धा. ती जबाबदारी मुंबई मिंटवर टाकण्यात आली. टांकसाळीत काम करणाऱ्यांना ही अभिमानाची बाब होती, तसंच ते मोठं आव्हानंही होतं. रात्रीचा दिवस करून कामगार काम करत राहिले आणि तब्बल 12 लाख 95 हजार सोव्हरिन्स वर्षभरात लंडनला पोहोचले.

मुंबई मिंटची इमारत खास ब्रिटीश वास्तुकलेनुसार बांधली गेलेली. कौलारू ऊंच छप्पर, उंच लांबलचक पायऱ्या, मोठे व्हरांडे आणि ऐसपैस दगडी जिने अशी मिंटची मुख्य इमारत आजही आपल्या शाही ऐश्वर्याचं स्मरण करून देते. पण तिचं दर्शन सर्वांनाच सुलभतेनं मिळतं असं नाही. बाहेरच्यांना शंभर चौकश्यांना सामोरं जावं लागतं. रोजच्या रोज जेवणाचे डबे पोहोचवणाऱ्या आणि ब्रिटिश राजपुत्राला प्रिय असणाऱ्या मुंबईच्या डबेवाल्यांनासुद्धा डबे गेटच्या चार हात आत ठेवण्याचीच मुभा आहे. पण आत गेल्यावर एका वेगळ्याच जगात प्रवेश मिळतो. तापलेल्या निकेलचा आणि पोलादाचा उग्र वास नाकात घर करतो. उकळणारं पोलाद आणि निकेल यांच्यामुळं वातावरणात कमालीचा उष्मा. त्यातच भट्टीच्या अवतीभवती अंगावर घामाच्या धारा लागलेल्या असताना कामगार डोळ्यात तेल घालून नव्या नाण्यांची निमिर्ती करत असतात. 25 पैशांपासून पाच रुपयांपर्यंतची वेगवेगळी नाणी धो धो वाहात असतात. पण यापैकी कशाचाही मोह न ठेवता , ' इदं न मम ' हा मंत्र मनाशी घोळवत गरीब कामगार नाणी हाताळत राहतात. केवळ नाणीच नव्हे, तर विद्यापीठात दिली जाणारी सुवर्ण, रौप्य पदकं, सेनादलातली परमवीरचक्र, वीरचक्र, अतिविशिष्ट सेवा मेडल अशा पदकांची निमिर्तीही इथंच होते. अशी ही मुंबईची टांकसाळ. साऱ्या भारताला संपन्न करणाऱ्या या टांकसाळीच्या ऐतिहासिक ऐश्वर्याचं स्मरण मात्र फार कुणाला नाही. त्यामुळेच शतकोत्तर अमृत महोत्सवातही तिथे ना फारशी रोषणाई, ना कार्यक्रमांची रेलचेल. फक्त एक छोटा फलक.

भ्रमरछंदी

 
</text>
</doc>
