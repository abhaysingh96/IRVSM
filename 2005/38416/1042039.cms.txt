<doc>
<docno>1042039.cms.txt</docno>
<text>
 
संवाद
फास्ट लाइफ स्लो पॉयझनिंग...
[ Saturday, March 05, 2005  06:29:56 pm]


तव्यावरची टणटण आणि त्याच तव्यावर भाजल्या जाणाऱ्या पावभाजीचा मसालेदार गंध तुम्हाला खुणावतो. बेदम भूक लागलेली असताना ऑर्डर दिल्यावर लगेच हाती पडणारा हाच एक पदार्थ मेन्यूकार्डवर तुम्हाला दिसतो. इतर स्पायसी पदार्थांपेक्षा तुमचा प्रेफरन्सही पावभाजीलाच असतो. लगेच लालचुटुक पावभाजी तुमच्या टेबलावर येते. तुम्ही ती हादडता. पण दोन दिवसांनी तुमची डॉक्टरभेट सुरू होते. अॅलजीर्चं निदान काही होत नाही आणि पावभाजीमुळे असं काही झालं असेल, हे जराही तुमच्या मनात येत नाही.

अशी उदाहरणं मुंबईत भरपूर सापडतात... पावभाजीचा रंग इतका लालचुटूक का होता, घरी आणलेली वांगी अशी चमकदार का दिसत होती आणि चिकन-पनीर खाल्ल्यानंतर आपल्या हाताचा रंग लाल का झाला ? या सगळ्या प्रश्नांचं उत्तर एकच आहे. भेसळ!

काही दिवसांपूर्वी दिल्लीतल्या एका संस्थेने एक सवेर्क्षण केलंं. दूध, चहा-कॉफी, डाळ, हळद अशा विविध पदार्थांमध्ये काय मिसळलं जातं, हे त्यांनी तपासलं. मिठामध्ये रांगोळी, धना पावडरमध्ये घोड्याची लीद, लोणच्यामध्ये कॉपर सॉल्ट, मिठाईमध्ये मेटॅनिल यलो हा रंग, हळदीत लेड क्रोमाईट, वांग्यांमध्ये काबोर्फ्युरन, वनस्पतीमध्ये अॅनिमल फॅट या पदार्थांची भेसळ होते, असं लक्षात आलं होतं. या भेसळीमुळे कॅन्सर, अॅनिमिया, व्हिटॅमिन लॉस, गॅस्ट्रो, किडनीचे आजार, अंगावर येणारी अॅलजीर् या रोगांचं संकट उभं राहतं. या सगळ्याचा थेट संबंध रोगनिदान चाचण्यांमधून मात्र जोडता येऊ शकत नाही.

गेल्या काही वर्षांत मुंबईसारख्या ठिकाणी मुंबई महापालिका, अन्न व औषध प्रशासनाचे निरीक्षक ( एफडीए) या यंत्रणा पाळत ठेवून असतात. तरी अन्नपदार्थांमधली भेसळ काही कमी होत नाही. अन्न व भेसळ प्रतिबंधक कायद्याखाली या प्रकारांवर कारवाई केली जाते. ही भेसळ वेगवेगळ्या स्तरांवर होतेे. आजकाल आंबा लवकर पिकावा, म्हणून त्यावरही औषधं मारण्याचं प्रमाण वाढलं आहेच. पीक येतं, तेव्हाच हे सगळं सुरू होतं. त्यानंतर ते माकेर्टमध्ये आल्यावर त्यात भेसळ होते. त्यानंतर त्यांचे पदार्थ बनतात, तेव्हा त्यात मिलावट होते. पदार्थ विकले जातात, तेव्हा ते जिथे ठेवले जातात, त्यात हेळसांड होते. या पदार्थांचं पॅकेजिंग होतं, त्यात गंडवागंडवी होते. ही चेन अशी मोठी आहे. पण याचा अर्थ मुंबईत सगळं काही राजरोस चालू शकतं, असं खचितच नाही. त्यासाठी लोकांनी इतर शहरांमध्ये जाऊ पहावं. पण मुंबईतलं फास्ट लाइफ पाहता मुंबईत बाहेर खाण्याची गरज जास्त असते.

काही वर्षांपूवीर् गणपतीत सुरतेहून आलेल्या माव्यातील भेसळीमुळे मुंबईत पळापळ झाली होती. गेल्या निवडणुकीतही पेढ्यातून विषबाधेचा प्रकार झाला होताच. मुंबईसारख्या ठिकाणी यंत्रणा अस्तित्वात असूनही हे प्रकार घडतातच. त्याबद्दल मुंबई महापालिकेच्या प्रमुख आरोग्य अधिकारी डॉ. तेलंग यांनी सांगितलं की, भेसळ केल्याचं कोर्टात सिध्द झालं, तर तीन हजार रुपये दंड आणि सहा महिने कैद अशी शिक्षा असते. गेल्या काही वर्षांत मुंबईत भेसळ प्रतिबंधात्मक कामासाठी यंत्रणा तयार झाली आहे. आरोग्य विभागाच्या अखत्यारीत लायसन्स्ड दुकानं, हॉटेल्स यांचा समावेश असल्याने त्यापलिकडे होणाऱ्या पदार्थविक्रीवर आमचं नियंत्रण असू शकत नाही. पण लायसन्सवाल्यांची कसून तपासणी केली जाते. त्यामुळेच तर आज मिठाईची दुकानं पाहिली, तरी त्यात प्रत्येक पदार्थ डबाबंद स्वरुपात ठेवलेला दिसेल. कोणते पदार्थ शीतकपाटात ठेवावेत, याचेही नियम महापालिकेने घालून दिलेले आहेत. पालिकेची पाळत असल्यामुळेच आज कोणत्याही मिठाईच्या दुकानांमध्ये हे नियम पाळलेले आढळतात. त्याचप्रमाणे कोणत्याही लायसन्स्ड दुकानामध्ये उघड्यावर पदार्थ ठेवण्याची अजिबात परवानगी नाही. महापालिकेच्या प्रयोगशाळेमध्ये निरीक्षकांकडून विविध ठिकाणच्या पदार्थांचे नमुने तपासले जात असतात. त्यावर एफडीएच्या सहकार्याने कारवाई केली जाते.

पालिका, एफडीए यांच्या माध्यमातून यंत्रणा उपलब्ध असली, तरी कारवाई शेवटापर्यंत जात नाही, हे सगळेच मान्य करतात. रस्त्यावर अन्न शिजवायचं नाही, असा निकाल सुप्रीम कोर्टाने दिला आहे. पण त्याची अमलबजावणी करण्यात सध्या तरी पालिकेच्या स्तरावर अडचणी समोर दिसत आहेत. उघड्यावर पदार्थ ठेवायला बंदी असली, तरी रंगवलेलं चिकन आजही रस्त्यावर विकलं जातं. अगदी महापालिका मुख्यालयाच्या समोरच.

कायद्यानुसार टाट्राझीन, सनसेट यलो एफसीएफ, फास्ट ग्रीन एफसीएफ, इंडिगो फामिर्न, कारमॉयसीन, इरिथ्रोसीन, पॉनशीया 4 या रंगांनाच परवानगी आहे. हे रंग आईसक्रीम, फ्लेवर्ड दूध, मिल्क पावडर, पेस्ट्री, केक, जॅम, कॅन्ड टोमॅटो ज्यूस, काबोर्रेटेड वॉटर, सरबत, कस्टर्ड पावडर, जेली या पदार्थांमध्येच वापरता येतात. पुलाव, बिर्याणी, फरसाण यांच्यात रंग वापरायला बंदी आहे. सुदान 1, सुदान 3, सुदान 4, जॉईल रेड, मेटॅनिल यलो, ऑरेन्ज 2 या रंगांच्या वापरास बंदी आहे.

कायद्यात भरपूर तरतुदी आहेत, पण अमलबजावणीचं काय ? कोणत्याही आटिर्फिशियल फ्रूट ज्यूसवर फळाचं चित्र छापायलाही बंदी आहे. पण ते कुठे पाळलं जातं ? अगदी अलिकडचं उदाहरण द्यायचं, तर पॅकबंद ब्रेडच्या बाबतीतलं देता येईल. इंदूरमधून आलेल्या एका व्यावसायिकाने मुंबईत ब्रेड विकत घेतला. त्यावरची पॅकेजिंगची तारीख त्याने पाहिली, तर उद्याची (एक दिवस पुढची) होती. आता हे शक्य कसं झालं ? पुढच्या तारखांच्या रॅपरमध्ये ब्रेड पॅक केले जात असावेत, अशी शंका आली. पण उपलब्ध माहितीनुसार काही दुकानदारांकडे उत्पादक असे रिकामे रॅपर देऊनच ठेवतात. ब्रेडचा साठा संपला नाही, तर पॅक फोडून पुन्हा नव्या रॅपरमध्ये पॅकबंद करणं काही जड नसतं. या रॅपरचा साठा जप्त करायला हवा. पण या यंत्रणांना हे सगळं काही शक्य होत नाही.

भेसळ प्रतिबंधाचं काम पाहणारे एफडीएचे सहआयुक्त एन. डी. पाटील यांनी तर ही गोष्ट मान्यच केली. ते म्हणाले, एफडीएकडे या कामासाठी केवळ 20 इन्स्पेक्टर उपलब्ध आहेत. पण गेल्या काही वर्षांपासून 8 हजार प्रकरणं कोर्टात प्रलंबित आहेत. दर तीन-चार वर्षांनी इन्स्पेक्टर बदलतात.

आहारतज्ज्ञ वैजयंती पिंगळे यांनी सांगितलं की, बंदी घातलेल्या रंगांचा वापर अनेक पदार्थांत होतो. अशा भेसळीमुळे अॅलजीर्चा परिणाम काही तासांनी समजून येतो. त्यामुळे अनेकदा थेट निदान शक्य होत नाही. फळभाज्यांचे ज्यूस किंवा अनेक पदार्थ उघड्यावरचे खाल्ले किंवा शिळे झाल्यावर खाल्ले, तर त्यातला व्हिटॅमिनचा अंश पार निघून गेलेला असतो. मग त्यातून शरीराला लाभ काय होणार ?

ड्रग इन्फमेर्शन सेन्टरच्या डॉ. संपदा पटवर्धन यांनी सांगितलं की, गटाराच्या पाण्यावर वाढलेल्या भाज्यांमध्ये शिशाचं प्रमाण खूप असेल, तर त्या कितीही गरम पाण्यात शिजवल्या, तरी त्याचा काय उपयोग ? भेसळीवर सरप्राइज चेक ठेवला गेला, तरच थोडीफार भीती निर्माण होऊ शकेल आणि भेसळ थांबेल.

भेसळीचा त्रास झाल्याच्या केसेस डॉक्टरांकडेही वाढत असतात. पण एखाद्या गोष्टीचा त्रास एखाद्या रुग्णाला होतो, तर दुसऱ्याला होत नाही. त्यामुळे निदान कठीण असतं. शिवाय शहरातल्या फास्ट लाइफमुळे प्रत्येक वेळी बाहेरचं खाऊ नको, असं प्रत्येक पेशन्टला सांगितलं, तरी ते अव्यवहार्य असतं, असं डॉक्टरच मान्य करतात. जेवढं खोलात जाऊ तितकं हे सगळं डोकं सुन्न करणारं असतं, असं म्हणत पेशण्टही हे सगळं विसरून जातात.

समीर कर्वे

 
</text>
</doc>
