<doc>
<docno>1042054.cms.txt</docno>
<text>
 
संवाद
आणखी एक शिवाजी
[ Saturday, March 05, 2005  06:37:07 pm]


... राज्यर्कत्यांना महाराजांचे खरेच इतके प्रेम असते, तर त्यांच्या गड- किल्ल्यांची अवस्था अशी दारुण झाली नसती. रायगड ही महाराजांची राजधानी. तिथे वर्षात एकदा ' शासकीय ' समारंभ होतो. त्यासाठी गडाची साफसूफ होते. एरवी प्लॅस्टिकच्या रिकाम्या बाटल्यांचेच साम्राज्य. ज्यांना महाराजांची ही जिवंत स्मारके सांभाळता येत नाहीत, त्यांना पुतळे उभारण्याचा आणि पुतळ्यांना हार घालून टीव्हीवर चमकण्याचा काय अधिकार.. ?

छत्रपती शिवाजी महाराजांना अपमानित करण्याचा प्रयत्न आधी आदिलशहाने आणि नंतर औरंगजेबाने केला. परंतु छत्रपतींचा स्वाभिमान इतका प्रखर की, त्याच्या तेजापुढे हे शक्तिमान सम्राटही काळवंडले. मात्र, छत्रपतींच्या मृत्यूला सव्वातीनशे वषेर् उलटल्यावर महाराष्ट्रातच त्यांचा पदोपदी अपमान करण्याचे जे सत्र आरंभले आहे, ते ते पाहून छत्रपतींचा आत्मा स्वर्गातही तडफडत असेल आणि ज्यांनी हा अपमान चालवला आहे, त्यांना मणामणाच्या बेड्या घालता येत नाहीत, म्हणून तळतळत असेल. शिवाजी महाराजांचा अपमान करणारे त्यांचे शत्रू नसून त्यांच्याच नावाने व जातीच्या आधारावर राज्य करणारे राजकारणी आणि राज्यकतेर् आहेत.

हे सारे आज लिहिण्याचे कारण छत्रपती शिवाजी महाराजांचा आणखी एक पुतळा विधानभवनाच्या प्रांगणात बसविण्याचा निर्णय. शिवाजी महाराजांचे अनेक पुतळे मुंबईत आहेत. मुंबईत प्रवेश केल्याबरोबर चेम्बूरला अश्वारूढ छत्रपतींचे दर्शन घडते. विमानाने आल्यास सहार विमानतळाजवळ त्यांचा पुतळा दिसतो. जे समुदमार्गाने येतील, त्यांना मुंबईच्या धक्क्याला लागण्यापूवीर्च गेटवे ऑफ इंडिया समोर अश्वारूढ शिवरायांचे दर्शन होतेच. शिवाय, शिवाजी पार्कात ते पुतळ्याच्या रुपाने उभे आहेतच. जुहू चौपाटीजवळही बाल शिवाजी आहेत. दादरचे शिवाजी मंदिर, हिंदू कॉलनीतील राजा शिवाजी विद्यालय अशा ठिकाणी त्यांचे सिंहासनाधिष्ठित पुतळे आहेत, ते वेगळे.

हे सारे कमी पडले म्हणून की काय, सहार आंतरराष्ट्रीय विमानतळाला, त्यापूवीर् बोरीबंदर स्टेशनला आणि नंतर प्रिन्स ऑफ वेल्स म्युझियमला शिवाजी महाराजांचेच नाव मिळाले. मंत्रालयात दर्शनी जागी छत्रपतींची प्रतिमा आहे आणि विधानभवनातही त्यांचे भव्य तैलचित्र आहे. गेल्या वषीर् अर्थसंकल्पात मुंबईजवळ सागरात शंभर कोटी रुपये खर्चून भव्य शिवस्मारक उभारण्याचा संकल्प सोडण्यात आला. त्याचे पुढे काय झाले, हे ठाऊक नाही. आता त्यापूवीर्च विधानभवनासमोर त्यांचा पुतळा उभारण्याचे ठरले. वर्षभरात त्याचे अनावरण होईल, असेही जाहीर झाले. हे सारे कशासाठी ?

शिवाजी महाराज हे महाराष्ट्राचे दैवत तर खरेच. त्यांचे स्मरण स्फूतिर्दायक असल्याने त्यांची प्रतिमा समोर दिसत राहावी, असे कुणाही सच्च्या देशभक्ताला वाटेल. पण त्यासाठी जागोजाग त्यांचे पुतळे आणि गल्लीबोळांना त्यांचेच नाव देण्याची गरज आहे का ? महाराजांच्या विरुद्ध कुणी ब्र जरी काढला, तरी मराठी माणसाचे रक्त खवळते. त्याचाच फायदा घेत अनेक ' शिवप्रेमी ' भांडारकर इन्स्टिट्यूटसारख्या ज्ञानमंदिरावर भ्याड हल्ला चढवतात. शिवाजी महाराजांचे नाव वापरून निवडणुकांचे राजकारण लढवले जाते आणि जाती-जातींमधील द्वेषाची दरी वाढवण्याचेही काम होते. हा शिवाजी महाराजांचा अपमानच आहे. पण ' छत्रपती शिवाजी महाराज की जय ' म्हणत अल्पसंख्याकांच्या आणि दलितांच्या झोपड्यांना आगी लावणाऱ्यांना इतकी समज कुठली ?

ज्या राज्याच्या राजधानीत शिवाजी महाराजांचे अर्धा डझन पुतळे उभे आहेत आणि प्रत्येक गावात एक तरी अर्धपुतळा किंवा नावाचा रस्ता आहे, त्या महाराष्ट्राला छत्रपतींबद्दल अतीव आदर आहे, अशी कुणाचीही समजूत होईल. शिवसेनेला तर महाराजांचे विशेष प्रेम. प्रत्येक शाखेत त्यांचा अर्धपुतळा असतोच. शिवाय कोणताही छोटा-मोठा कार्यक्रम महाराजांच्या पुतळ्याला हार घातल्याशिवाय पुढे सरकूच शकत नाही. सेनेचे कार्यकारी अध्यक्ष उद्धव ठाकरे यांनी विमानात बसून महाराजांच्या गडांचे फोटो काढले आणि त्यांची वाजत- गाजत प्रदर्शनेही झाली. मधली पाच वषेर् वगळता ज्या पक्षाने महाराष्ट्रावर सातत्याने राज्य केले, त्या काँग्रेसचे तर ' शिवाजी महाराज ' हे नाव घेतल्याशिवाय पान हलत नाही. ' शिवरायाचा आठवावा प्रताप ' ऐवजी ' शिवरायाची आठवावी जात ' चा मंत्र जपत त्यांनी ' मराठा तितुका मेळवावा ' चे राजकारण केले. थोडक्यात, महाराष्ट्र म्हणजे शिवराय, असे कुणाला वाटले, तर ते वावगे नव्हे.

पण जे दिसते, ते सारेच सत्य नसते. महाराष्ट्रातील राज्यर्कत्यांना शिवाजी महाराजांचे खरेच इतके प्रेम असते, तर त्यांच्या वास्तव्याने पुनित झालेल्या महाराष्ट्रातील गड-किल्ल्यांची अवस्था दारुण झाली नसती. दुर्गम गडांची अवस्था वाईट आहेच, पण पुण्याला खेटून उभ्या राहिलेल्या शिवनेरी आणि सिंहगडाचीही किमान निगा राखण्याची दानत ना राज्यर्कत्यांना, ना शिवपेमींना! रायगड ही महाराजांची राजधानी. तिथे वर्षात एकदा ' शासकीय ' समारंभ होतो. त्यासाठी गडाची साफसूफ होते. अन्य दिवशी तिथे प्लॅस्टिकच्या रिकाम्या बाटल्यांचेच साम्राज्य. ज्यांना महाराजांची ही जिवंत स्मारके सांभाळता येत नाहीत, त्यांना पुतळे उभारण्याचा आणि पुतळ्यांना हार घालून टीव्हीवर चमकण्याचा काय अधिकार ?

शिवाजी महाराजांनी केवळ गनिमी काव्याचे नवे व्याकरण तयार केले नाही, तर प्रशासनात नवे पायंडे पाडले. न्यायदानासाठी नवे दंडक तयार केले आणि पर्यावरण रक्षणासाठी जंगलतोड न करण्याच्या आज्ञा काढल्या. जातिवादाचा नि:पात करण्यासाठी कथित खालच्या जातींना आपले आडनाव बहाल केले आणि पदरी मुसलमान अंगरक्षक ठेवून त्यांची इज्जत वाढवली. लूट म्हणून आणलेल्या कल्याणच्या सुभेदाराच्या सुनेची साडीचोळी देऊन सन्मानाने रवानगी केली आणि मुलाच्या मायेपोटी अंधाऱ्या रात्री रायगडाचा कडा उतरणाऱ्या हिराचा सत्कार केला.

महाराजांचे पुतळे बसवण्याचा हव्यास धरणाऱ्यांनी यापैकी एक गुण जरी अंगिकारण्याचा प्रयास केला, तरी ती छत्रपतींना श्रद्धांजली ठरेल. पण तसे केल्याने राजकारणात यश येईल, याची शक्यता नाही. गडकिल्ले दुरुस्त केल्याने लोक प्रशंसा करतील, पण मतं देणार नाहीत, याची राजकारण्यांना खात्री असते. पुतळ्यांच्या अनावरणाच्या निमित्ताने आणि नंतर दरवषीर् हार घालताना फोटो काढून ते छापून आणण्याची सोय असते. म्हणून पुतळ्यांचा सोस.

शिवाजी महाराजांचे खरे स्मारक करायचे, तर लष्करी प्रवेशासाठी मराठी तरुणांची तयारी करून घेता येतील. युद्ध व व्यवस्थापन शास्त्राची पुस्तके प्रकाशित करता येतील. गरजू महिलांसाठी आधार केंदे काढता येतील. पण ते करण्यासाठी सतत प्रयत्न लागतात. ते आपल्या राजकारण्यांना मंजूर नाही. पुतळा उभारण्यासाठी एकदा पैसे दिले की, पुढे फक्त त्याच्यासमोर उभे राहून फोटो काढायचेच काम. पुढची जबाबदारी तो पुतळा आणि त्यावर नित्य नेमाने बसणाऱ्या कावळ्यांची.

थोडक्यात मुंबईत आपला आणखी एक पुतळा होणार, या बातमीने छत्रपतींच्या आत्म्याला क्लेश होत असतील. हा आणखी एक अपमान पचवण्याची ताकद त्यांच्या पवित्र आत्म्याला मिळो, ही विधात्याकडे प्रार्थना!

भारतकुमार राऊत

 
</text>
</doc>
