<doc>
<docno>1041597.cms.txt</docno>
<text>
 
महामुंबई
जॉनी जोसेफ यांच्यासह 68 अधिकाऱ्यांना दणका
[ Saturday, March 05, 2005  12:26:07 am]


संजय सावंत

जनतेला माहिती देण्यात कसूर केल्याचा ठपका

मुंबई : राज्यातील जनतेला सरकार दरबारी माहिती मिळवण्याचा अधिकार असला तरी प्रत्यक्षात त्यांना ती देण्यास टाळाटाळ करणाऱ्या तसेच चुकीची माहिती देणाऱ्या अधिकाऱ्यांना आपल्या कृत्याची जबर किंमत चुकवावी लागली आहे. मुंबई महापालिकेचे आयुक्त जॉनी जोसेफ, अतिरिक्त आयुक्त सीताराम कुुंटे, अतिरिक्त आयुक्त सुब्रत रथो अशा 68 अधिकाऱ्यांना त्याबाबत नोटीस बजावत लोकायुक्तांनी जाब विचारला आहे. यापैकी 32 अधिकाऱ्यांकडून एक लाख 7750 रुपये दंडही वसूल करण्यात आला आहे.

महाराष्ट्र माहितीचा अधिकार अधिनियम , 2002 या कायद्यांतर्गत कोणालाही कुठल्याही प्रकारची माहिती हवी असल्यास विहित अर्ज केल्यानंतर 15 दिवसांत माहिती देणे सरकारी अधिकाऱ्यांसाठी बंधनकारक आहे. मात्र प्रत्यक्षात अशी माहिती सहजी मिळतेच असे नाही. अशा वेळी संबंधित अधिकाऱ्याने योग्य आणि परिपूर्ण माहिती न दिल्यास त्याच्यावरील अपीलीय अधिकाऱ्याकडे दाद मागता येते. तेथेही अर्जदाराचे समाधान झाले नाही, तर लोकायुक्तांपुढे सुनावणी होते.

अशी अनेकानेक प्रकरणे लोकायुक्तांपुढे आल्यानंतर माहिती देण्यास टाळाटाळ आणि कसूर करणाऱ्या 68 अधिकाऱ्यांना नोटिसा बजावून खुलासा मागवण्यात आला. त्यांत मुंबई महापालिकेचे आयुक्त जॉनी जोसेफ, अतिरिक्त आयुक्त सीताराम कुुंटे, अतिरिक्त आयुक्त सुब्रत रथो, पुणे महानगर पालिकेचे आयुक्त, पुणे विभागाचे सहकार आयुक्त, ठाण्याचे पोलिस आयुक्त, सहकार व वस्त्रोद्योग खात्याचे प्रधान सचिव, गृहखात्याच्या तुरूंग विभागाचे उपसचिव, अन्न व नागरी पुरवठ्याचे प्रधान सचिव, पुणे तसेच नागपूर विद्यापीठांचे कुलगुरू, तंत्रशिक्षण विभागाचे संचालक पासलकर, नगरपालिका प्रशासनाचे संचालक, कल्याण-डोंबिवलीचे आयुक्त, रायगडचे जिल्हाधिकारी, म्हाडाचे मुख्याधिकारी यांचा समावेश आहे.

जॉनी जोसेफ यांनी ही नोटिस इमारत खात्याच्या संचालकांबाबत होती असा खुलासा केला. आपल्याप्रमाणे अतिरिक्त आयुक्त कुंटे आणि रथो यांनीही नोटिशीला उत्तर दिल्यानंतर ती स्वीकारल्याचेही त्यांनी सांगितले.

नोटिस बजावलेल्या 68 जणांपैकी 32 जणांना चुकीची माहिती देणे, माहिती उशिरा देणे, विहित वेळेत माहिती न देणे अशा कारणांसाठी एकूण एक लाख 7750 रुपये दंड भरावा लागला. त्यात मुंबई महापालिकेचा एक उपायुक्त आणि सहायक पालिका आयुक्त यांना 4500 रुपये, ठाणे महानगरपालिकेच्या 19 अधिकाऱ्यांना 60 हजार 500 रुपये, कल्याण-डोंबिवली महापालिकेतील अधिकाऱ्यांना दोन हजार रुपये, रत्नाागिरीच्या जिल्हाधिकाऱ्यांसह पाच अधिकाऱ्यांना 39 हजार 500 रुपये आणि सांगली-मिरज-कुपवाड महानगरपालिकेच्या अधिकाऱ्यांना 1250 रुपये दंड भरावा लागला आहे.

 
</text>
</doc>
