<doc>
<docno>1041573.cms.txt</docno>
<text>
 
महाराष्ट्र
ठाणे स्टेशनलगत रिक्षा युनियनची ऑफिसे तोडली
[ Saturday, March 05, 2005  12:06:17 am]


म. टा. प्रतिनिधी

ठाणे : रेल्वेच्या जमिनीवर अनेक वर्षांपासून असलेली ठाण्यातील तीन प्रमुख रिक्षा व टॅक्सी चालक व मालक युनियनची कार्यालये शुक्रवारी सकाळी रेल्वेच्या डिव्हिजनल इंजिनिअर (लॅण्डमॅप) यांच्या आदेशाने तोडण्यात आली. रेल्वेच्या या कारवाईच्या निषेधार्थ तिन्ही युनियनतफेर् रिक्षा बंद ठेवण्यात आल्या आहेत.

रेल्वेच्या आरक्षण केंदाला लागून असलेली विजू नाटेकर, शिवसेना आणि राष्ट्रवादी या तीन युनियनची कार्यालये, एक एसटीडी बूथ यांच्यावर ही कारवाई करण्यात आली. त्यासाठी नगर पोलिस, रेल्वे पोलिस आणि रेल्वे सुरक्षा बल यांच्या बंदोबस्तात सुमारे 50 च्यावर कामगार लावून अवघ्या दहा ते पंधरा मिनिटांत सगळी कार्यालये जमिनदोस्त करण्यात आली. तेथे असलेल्या मंदिराची मोडतोड झाली तर तणाव आणखी वाढेल, म्हणून सध्या तेथे रेल्वे सुरक्षा बलाचा पहारा तैनात करण्यात आला आहे.

ही अनधिकृत कार्यालये तोडण्यासाठी रेल्वेने महापालिकेच्या अतिक्रमण विभागाकडे सहकार्य मागितले होते. परंतु त्यांच्याकडून सकारात्मक उत्तर न आल्याने अखेरीस रेल्वेने पर्यायी व्यवस्था केली आणि ही कार्यालये तोडली. त्यामुळे या भागातील वातावरण काही काळ तणावपूर्ण झाले होते.

ठाण्यात 25000 अधिकृत रिक्षा असून 100 टॅक्सी आहेत. विजू नाटेकर युनियन ही सगळ्यात जुनी असून तिच्या कार्यालयाचे उद्घाटन तत्कालीन रेल्वे स्टेशनमास्तर बेदी यांच्या हस्ते झाल्याची माहिती अध्यक्ष भाई टिळवे यांनी दिली. रेल्वेने कोणतीही पूर्वसूचना न देता केलेल्या या कारवाईचा तिन्ही युनियननी निषेध केला असून त्यासंदर्भात रेल्वेमंत्री लालूप्रसाद यादव यांच्याकडे तक्रारींचा फॅक्स धाडण्यात आल्याची माहितीही त्यांनी दिली. रिक्षा बंद ठेवल्यामुळे प्रवाशांना होणाऱ्या गैरसोयीला रेल्वे प्रशासन जबाबदार असल्याचेही ते म्हणाले.

 
</text>
</doc>
