<doc>
<docno>1041579.cms.txt</docno>
<text>
 
महामुंबई
शाळेत जाऊनही 3 लाख मुले निरक्षर!
[ Saturday, March 05, 2005  12:09:12 am]


म. टा. प्रतिनिधी

मुंबई : राज्यातील जिल्हा परिषदा व स्थानिक स्वराज्य संस्थांच्या 75 हजार प्राथमिक शाळांतील तीन लाख विद्यार्थ्यांना शाळेत जाऊनही लिहिता-वाचता येत नाही आणि अंकांचेही आकलन नाही, असे आढळले असले तरी, त्यांच्यासाठी याचवषीर् ' क्रॅश कोर्स ' राबवण्यास शिक्षकांचा विरोध दिसून येतो आहे...

राज्याचे शिक्षणमंत्री प्रा. वसंत पुरके यांनीच ' निरक्षर विद्यार्थ्यां ' ची आकडेवारी दिली असून, येत्या दीड महिन्यात शाळांमध्ये लाखो शिक्षकांच्या सहाकार्याने सुरू होणाऱ्या क्रॅश कोर्समधून त्यांचा अभ्यास सुधारण्याची जादू नक्कीच घडू शकेल, किमान दहावीच्या उंबरठ्यावर जाईपर्यंत तरी त्यांची अवस्था वाईट होणार नाही, असा विश्वासही त्यांनी व्यक्त केला. क्रॅश कोर्सच्या जादूच्या यशाबद्दल शिक्षक मात्र साशंक असून पहाटे साडेपाचपासून पेंगुळल्या अवस्थेत कच्च्या विद्यार्थ्यांना बोलावल्यास मुलांमधील भेदभावाव्यतिरिक्त काहीही साध्य होणार नाही, असे त्यांचे म्हणणे आहे.

शिक्षणमंत्र्यांच्या आदेशानुसार , 15 मार्चपासून पालिका व जि. प. शाळांमध्ये कच्च्या विद्यार्थ्यांसाठी क्रॅश कोर्स सुरू होत असून त्यासाठी मुलांकडून दीड-दीड तास जास्त अभ्यास करून घेतला जाणार आहे. या मुलांची परीक्षा जूनमध्ये घेतली जाईल. या योजनेच्या विरोधाबद्दल शिक्षणमंत्री पुरके म्हणाले की, शाळेत जाऊनही लाखो मुले जर वाचू-लिहू शकत नसतील, तर त्यांच्या शिक्षणातील त्रुटी दूर करायलाच हवी. 90 मुले पास होत असतील, तरी दहा नापासांचा सरकारला विचार करावाच लागेल. अनेक शिक्षकांनी या योजनेचे स्वागत केले असून मुलांना शिक्षणप्रक्रियेत आणायचे, तर शिक्षकांना काहीतरी त्याग करावाच लागेल. या योजनेमुळे विद्यार्थ्यांमध्ये न्यूनगंड निर्माण होईल वा त्यांच्यावर भार वाढेल, हे आक्षेप त्यांनी फेटाळून लावले.

वाषिर्क परीक्षा तोंडावर आल्या असताना सुरू केलेल्या या योजनेच्या व्यवहार्यतेबद्दल शिक्षक सभेचे रमेश जोशी यांनी शंका व्यक्त केली. ते म्हणाले की, वाषिर्क परीक्षेच्याच काळात एकाच वर्गातील मुलांमध्ये भेदभाव करणे हे मानसिकदृष्ट्या चुकीचे आहे. या प्रकल्पातून खाजगी व सार्वजनिक शाळांमध्ये भेद करणे सर्व शिक्षा अभियानाच्या संकल्पनेशी विसंगत आहे. दहावीतील नापासांना एक महिन्यात दुसरी परीक्षा देण्याची संधी दिल्यास दहावीचा निकाल वाढेल, ही अपेक्षाही व्यर्थ ठरली आहे. या योजनेतही मुले जूनमध्ये परीक्षेला आलीच नाहीत, तर गळतीचे प्रमाण वाढेल. पूर्ण विचारांती पुढील वषीर् ही योजना राबवावी, अशी मागणी जोशी यांनी केली.

 
</text>
</doc>
