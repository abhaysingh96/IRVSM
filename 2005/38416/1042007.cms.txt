<doc>
<docno>1042007.cms.txt</docno>
<text>
 
संवाद
 लोकसंताचे चरित्र
[ Saturday, March 05, 2005  06:10:31 pm]


' नामदेव ' आणि ' महात्मा जोतीराव फुले ' या दोन्ही पुस्तकांचे साहित्य अकादमीने पुनर्मुदण केले आहे. संत साहित्याचे ज्येष्ठ अभ्यासक मा.गो. देशमुख यांचे ' नामदेव ' हे छोटेखानी पुस्तक प्रथम 1970 मध्ये नामदेवांच्या सातव्या जन्मशताब्दीला प्रकाशित झाले. नामदेव राज्याची सीमा ओलांडून पार पंजाबपर्यंत पोचले. मराठीतल्या अभंगरचनांचा पाया त्यांनीच घातला. देशमुख यांनी अत्यंत संक्षेपाने नामदेवांचा जन्म, त्यांचे कुटुंब, नामदेव व ज्ञानदेव तसेच इतर संत, नामदेवांच्या चरित्रातील चमत्कार, उत्तरायुष्य, त्यांची समाधी आणि तत्त्वज्ञानाची बैठक, समाजकार्य यांचा आढावा घेतला आहे. नामदेवांचा भागवत धर्म वारकरी पंथाचा होता. नामाचे माहात्म्य त्यांनीच मांडले. हे नामस्मरण नामदेवांनी जितक्या प्रकारे गायिले आहे तितके कोणत्याही संताने गायले नाही. नामदेवांचे अभंग आत्मचरित्रात्मक आहेत तसेच त्यात समाजाचा कळवळाही आहे. नामदेवांनी समाजवास्तवाकडे जागरुकतेने पाहिले. नामदेवांचे व्यक्तित्व उलगडण्यात लेखकाला चांगले यश लाभलेले दिसते. अर्थात मूळ पुस्तक 1970 मधले असल्याने त्यावेळची आणि आताची मराठी यात फरक पडल्याचे जाणवतेच.

( नामदेव: मा.गो. देशमुख, पाने: 52, किंमत: 25 रुपये)

स्मरण महात्म्याचे

महात्मा फुले 19 व्या शतकातील समाजचिंतक, सामाजिक क्रांतिकारक आणि सर्जनशील लेखकही. त्यांनी समाजकार्यात शिक्षण आणि प्रामुख्याने स्त्री शिक्षणाला अग्रक्रम दिला. भास्कर लक्ष्मण भोळे यांनी या पुस्तकात फुले यांनी अस्पृश्यांसाठी केलेली पाण्याची सोय , ' शेतकऱ्यांचा असूड ' चे केलेले लेखन, शेतकऱ्यांना संघटित करणे, पद्यलेखन यांतून फुले यांचे व्यक्तिमत्व रेखाटले आहे. धामिर्क, सामाजिक आणि शैक्षणिक अशा अनेक विषयांवर फुले यांनी विचार मांडले तसेच लेखन करत चळवळी केल्या. फुले यांचे विचार काळाच्या पुढे जाणारे असल्याने ते बंडखोर वाटणे स्वाभाविकच होते. परिवर्तनाची दिशा फुले यांनीच दाखवली हे त्यांचे दष्टेपण समाजाने चटकन मान्य केले नसले तरी पुढे ते मान्य करावे लागले. पुस्तकात फुले यांचे चौफेर व्यक्तिमत्त्व तसेच त्याकाळच्या समाजस्थितीचे चित्र उभे राहते. ब्रिटिशांचा वसाहतवाद, तत्कालीन ब्राह्माणवर्गाचे सवर्णत्व आणि दोन्हींत बहुजन समाजाची होणारी घुसमट अशा तिपेडीतून भोळे यांनी फुले यांचे परिवर्तनवादी आग्रही विचार नेटकेपणाने मांडले. फुले केवळ समाजसुधारक नव्हते तर लेखक, कवी आणि राजकीय नेतेही होते. ही वाटचाल त्यांना ' महात्मा ' पदापर्यंत कशी घेऊन गेली, याचे नाट्यपूर्ण वर्णन या पुस्तकात आहे. फुले यांनी विदोह मांडला पण तो संयतपणाने. त्यांच्या लेखनात उरबडवेपणा नव्हता तर नेमका प्रश्ान् आणि त्यावरचा टोकदार युक्तिवाद असे आणि हीच फुले यांची शक्ती होती. छोट्याशा पुस्तकात व्यापक व्यक्तिमत्व बसणे अशक्य असले तरी त्यासाठी लेखकाने घेतलेली मेहनत अखेरीस दिलेल्या सूचीत जाणवते.

( महात्मा जोतीराव फुले: भास्कर लक्ष्मण भोळे, दोन्ही पुस्तकांचे प्रकाशक: साहित्य अकादमी, नवी दिल्ली, पाने: 100, किंमत: 25 रुपये)

स्त्री जन्माची कहाणी

स्त्रीला उपभोग्य वस्तू मानणे ही अनंत काळाची दारुण शोकांतिका. पूवीर् दास्य आणि शिक्षणाच्या अभावाने पुरुषप्रधान संस्कृतीत तिची घुसमट झाली. पण आज शिक्षणाने स्त्री सबला बनली असली तरी तिच्यावरचे अत्याचार थांबले नाहीत. हे असे का ? असा प्रश्ान् लेखक अनंत तिबिले यांना पडला आणि त्यातूनच हा कथासंग्रह आला. महाभारत काळात गंगा, सत्यवती, अंबा, गांधारी, गौतमी या स्त्रिया मुळात राजघरातल्या नव्हत्या, पण राजघराण्यात गेल्यावरही त्यांची उपेक्षा झाली. पदोपदी मानहानी पदरी आली. शांतनू राजाने गंगेला टाकले, पाराशर ऋषींनी धीवर राजाची कन्या सत्यवतीवर जणू बलात्कार केला, भीष्मासारख्या ऋषितुल्याकडून अंबावर अन्याय झाला. मुलाला सत्तेवर बसविण्याच्या मोहापायी धृतराष्ट्राने गांधारीच्या मनातली खळबळ कधी ओळखली नाही, कृपी आणि कृपा यांचे जन्मही शरद्वान-जानपद यांच्या संबंधातून झाले. तेथेही विषयवासना हेच कारण. अपत्यांना विसरून शरद्वान तपाला जातो. कृपा पुढे कृपाचार्य होतो, पण तो अखेर पुरुषच असल्याने कृपी या बहिणीलाही घर सोडायला लावतो. ती पुढे दोणाचार्यांची गौतमी होते पण अपमानाचे जीणे तिच्या वाट्याला येते. आपण करतोय ते पाप आहे आणि पुरुषांना स्त्रियांचे मन कधीच का कळत नाही, असा प्रश्ान् लेखक विचारतो आणि स्त्रियांच्या वाट्याला निर्र्भत्सनाच का येते याचा शोध घेण्याचा प्रयत्न करतो. स्त्री ही प्रेयसी, पत्नी, माता, कन्या या स्वरूपात असली तरी तिलाही अस्तित्व आहे हे कोणीच जाणून घेत नाही. महाभारत काळ आज राहिला नसला तरी वृत्तपत्रांतून येणाऱ्या छेडछाडी, बलात्काराच्या बातम्या काय सांगतात ? स्त्री कोणत्याही काळातली असो पुरुषांचे डोळे तिचा पाठलागच करतात. हे ' युगानुयुगे ' चालत आले आहे.

( युगानुयुगे: अनंत तिबिले, राजे पब्लिकेशन्स, मुचकुंद , 67/702, वसंत विहार, ठाणे (प.), पाने: 175, किंमत: 150 रुपये)

अनिल डोंगरे

 
</text>
</doc>
