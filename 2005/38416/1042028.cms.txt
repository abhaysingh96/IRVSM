<doc>
<docno>1042028.cms.txt</docno>
<text>
 
संवाद
विमाने जा खुश्शाल...
[ Saturday, March 05, 2005  06:25:33 pm]


तुम्हाआम्हाला विमानप्रवास ही अजूनही तशी नवलाईची गोष्ट असली, तरी पाश्चिमात्य देशांमध्ये ती सवयीची बाब बनली आहे. विमानकंपन्याही भरपूर आहेत आणि त्यांचे गोंधळ तितकेच जास्त आहेत.

युरोपीय देशांमध्येही या सेवेचा वाढीचा दर प्रचंड आहे. या देशांमध्ये गेल्यावषीर् 88 लाख विमानांनी आकाशात झेप घेतली. आधीच्या वर्षापेक्षा पाच टक्क्यांनी हा आकडा जास्त आहे. परंतु काळजीची बाब अशी की यातील 20 टक्के विमाने उशिरा सुटली वा काही ना काही गोंधळात अडकली. यामुळे प्रवाशांचा संतापाचा पारा मात्र वरवर जाऊ लागला आहे. हा असंतोष वाढत राहिला तर महागात पडेल हे लक्षात आल्याने युरोपीय समुदायातील देशांनी नवे नियम अमलात आणले आहेत. त्यानुसार विमान नियोजित वेळेपेक्षा दोन तासांपेक्षा जास्त उशिराने सुटले, तर प्रवाशांना नुकसानभरपाई देणे बंधनकारक करण्यात आले आहे. एखादे विमान आयत्या वेळेस बिघडले तर प्रश्न वेगळा, पण एखाद्या विमानात बिघाड आहे हे आधीपासून माहीत असल्यावरही त्याच्या देखभालीत उशीर केला गेला, तरी नुकसानभरपाई द्यावी लागेल. ती पैसे, हॉटेलचे भाडे, जेवण आणि फोन कॉल्स या प्रकारची असेल. युरोपीय समुदायातल्या 25 देशांमधील कोणत्याही विमानतळावरून उडणाऱ्या वा उतरणाऱ्या विमानातल्या कोणत्याही देशाच्या प्रवाशाला ही नुकसानभरपाई मिळेल. तो प्रवासी कोणत्याही देशाचा असला तरी! ही भरपाई केवढी असेल ते त्या देशाचे सरकार ठरवेल, विमानकंपनी नाही. अमेरिकेत भरपाईचा निर्णय विमानकंपनी घेते. त्यामुळे ती जेवणाची कूपन्स किंवा अपवादात्मक परिस्थितीत हॉटेल रूम एवढ्यावरच मर्यादित असते. रोख पैसे क्वचितच मिळतात. आता निदान युरोपीय देशांत तरी वेगळी हवा वाहात आहे. अर्थात हे पाऊल उचलायलाही तसेच कारण आहे. नियमित सरकारी विमानसेवा आणि कमी भाड्याची लालूच दाखवून प्रवासी आपल्याकडे खेचण्याचा प्रयत्न करणाऱ्या खाजगी सेवा यांच्यातली स्पर्धा दिवसेंदिवस वाढत आहे. परंतु, या नियमांना दुसरी बाजूही आहे. अशी भरपाई द्यावी लागली तर विमानकंपन्या गप्प कशा बसतील ? त्या तिकीटांचे दर वाढवतील अशी शक्यता आहे. आणखी एक शक्यता म्हणजे विमान कोणत्याही स्थितीतले असो, भरपाई द्यावी लागू नये म्हणून आहे तसेच उडवायचे आणि मोठा धोका पत्करायचा, असे विमानकंपन्या करू शकतात. थोडक्यात या ना त्या मार्गाने भरडला जातो तो प्रवासीच...

अशोक पानवलकर

 
</text>
</doc>
