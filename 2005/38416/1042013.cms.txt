<doc>
<docno>1042013.cms.txt</docno>
<text>
 
संवाद
सन्मानाने जगण्याचा लढा
[ Saturday, March 05, 2005  06:13:52 pm]


सर्वार्थाने प्रतिकूल अशा स्थितीशी झगडा देत शिकण्याचा, स्वतंत्र बाई म्हणून उभे राहण्याचा, अन्यायाशी लढण्याचा वसा घेतलेली ही बाई. तिची ही कथा. ती कवितेतून बोलू लागते तेव्हा सगळ्या जगाला ठासून सांगते: मैं थी। मैं हूँ। मैं रहूँगी। मैं बनकर रहूँगी। या आठवड्यात येणाऱ्या महिला दिनानिमित्त दोन आगळ्या हिंदी पुस्तकांचा परिचय:

न स्त्री स्वातंत्र्यमर्हति। या मनुवादी विचारांच्या चौकटीत न अडकता निर्धाराने उत्तुंग बौद्धिक उंची गाठणारी आणि स्वत:चे स्त्रीत्व अपमानित होऊ न देता जातीच्या चौकटीचा उंबरठा ओलांडणारी ही धाडसी, जिद्दी बाई. तिच्या जगण्यावरची ' गवाह तथागत ' ही श्ाीमती कमल तेजस यांची हिंदी कादंबरी. ती वाचनीय ठरतेच पण लोकांना विचार करायला लावते.

कांदबरीतील स्त्री पात्र हे एका उपेक्षित समाजात जन्मलेले. या समाजाला शिक्षणाचे स्थानच न कळलेले ; पण त्याची जाणीव या स्त्रीला आहे. पण तिला शिक्षण घेण्यापासूनच तिच्या समाजाने वंचित केलेले. दारिद्याचे ' दशावतार ' पहाणारी ही जिद्दी बाई अक्षरज्ञानासाठी आसुसलेली. हे अक्षरज्ञान मिळवून, द्विपदवीधर होऊन नंतर अधिकाअधिक पदव्या मिळवून मोठे हुद्दे तर ती मिळवतेच पण स्वत:चे उदाहरण दाखवून आपल्या मागासलेेल्या समाजातील व्यक्तींचा बौद्धिक आत्मसन्मानही जागा करते.

हे ' अक्षरज्ञान ' मिळविण्याचा तिचा प्रवास सोपा नाही. बालवयातच घरच्या, दूरच्या नातेवाइकांकडून होणाऱ्या ' शारीरिक ', मानसिक अत्याचारांची मालिका सहन करत तावून-सुलाखून शंभर नंबरी सोनेच बनते ती. शाळा, कॉलेज, नोकरीत येणाऱ्या षडयंत्रांची कदर न करता धाडसाने पुढे जाते. या स्त्रीला चांगल्या तसेच लांच्छनास्पद वृत्तीच्याही स्त्रिया भेटतात. त्यांच्याशी सावधपणे वागत पुढे जाणे हेच ध्येय.

प्रामाणिक राहून नोकरीत बढत्या घेताना नोकरीतील कारस्थानी पुरुषांंशी लढा द्यावा लागतो. विनयभंगाला, मानहानीला केवळ नोकरीतील सहकाऱ्यांच्या मजीर्खातर झुंज न देता तिलांजली द्यावी लागते. त्याचीही नंतर रुखरुख. स्त्री स्वातंत्र्यावर घाला घालणाऱ्या अनेक रूढींशी झुंज देत ती प्रांजळपणे म्हणते , ' अन्याय किसीभी प्रकार का हो एक बार सहनेकी आदत पड गई तो वह गुलामी में तब्दील हो जाती है। फिर वही गुलामी पिढी दरपिढी चलती है।

हे कुठेतरी थांबले पाहिजे, अशी तीव्र संवेदना व्यक्त करत गौतम बुद्धासमोर नतमस्तक होत सरतेशेवटी म्हणते ' हे विधात्या, माझ्या अवतीभवती वावरणाऱ्या साथीदारांसमवेत मी हा जो माझा जीवनपट तुझ्यासमोर मांडला आहे, त्याच्यातील प्रत्येक क्षणाच्या सत्यतेचा तू एकमेव साक्षीदार. ' गवाह तथागत ' आहेस.

या कादंबरीतील हिंदी सहज सोपी आहे व त्या स्त्री-पुरुष पात्रे वाचकाशी उत्तम संवाद साधतात. ती बोलकी झाली आहेत, त्यामुळेच दारिद्याचे दशावतार सहन करणाऱ्या माणसांचे चित्रण प्रभावी ठरले आहे. त्यातून स्त्रीमनाचे कंगोरे अलगद उलगडले आहेत!

कवितांच्या कडव्यांतून

कमल तेजस यांचा ' सौ साल बाद ' हा एकतीस कवितांचा संग्रह. या कविता सामाजिक विषमतेचे, सामाजिक विसंगतीचे भान देतात.

माणसांची नाती, सासू- सुनेचे संबंध, स्त्री गुणांचे चित्रण हे या कवितांचे काही विषय. ' भूख का रंग ' मधून सामाजिक स्थितीवर प्रकाश पडतो. ' सिर्फ दो रुपये ' मध्ये स्वातंत्र्यदिनी कागदी तिरंगी झेंडे घेऊन फाटक्या कपड्यातील मुले रस्त्यावर प्रत्येक श्ाीमंत गाडीवाल्याला ' तिरंगा घ्या फक्त दोन रुपयांना ' असं म्हणत झेंडे विकताना दिसतात. तेच झेंडे दुसऱ्या दिवशी फूटपाथवर राहणाऱ्या या मुलांच्या नकळत त्यांच्या पायदळी तुडवले जातात, चिरडले जातात.

हे दृश्य पाहून कवयित्री म्हणते , ' पचास साल बाद भी, देशके ' स्वतंत्र नागरिक ' अनपढ, लाचार, मोहताज, फुटपाथ पर कर रहे रोज की रोजीरोटी का हिसाब। '

आणि राष्ट्रध्वजाबद्दल अभिमान बाळगणारं मन ही विसंगती शोधत म्हणते,

' राष्ट्रध्वज कहते हुए, फहराया जाता जिसे,

लाल किलेपर, पाठशालाओमें, सरकारी दफ्तरों में

बाद उसके, गलियों में, बाजारों मेंे रोंदा जात कुचला जाता,

सडकों पर आजाद देशके आजाद नागरिकों के पाँवतले।

क्या आजादी की कीमत और अनमोल तिरंगे की कीमत, दो रुपये.. सिर्फ दो रुपये है ।

असा सवाल कवयित्री विचारत आहे. तसेच ' धुआँ ' कवितेत ' दर्द-ए-दिलने इतना पिया की अब पानी से प्यास बुझती नही ' अशी दु:खाची भेदकता यात भरली आहे. इतर देशांच्या तुलनेत भारतीय स्त्री रूढींमध्ये अधिक अडकली आहे. इतर देशांच्या तुलनेत रुढी झुगारून देण्यात मागे पडली आहे का ? असे अनेक सामाजिक प्रश्ान् या कविता करतात.

आपल्या सूचक शब्दांनी कवयित्री शब्दचित्र रेखाटत जाते. त्यांना सामाजिक व्यथेची लय आहे. त्यामुळेच त्या काळजाला हात घालतात.

प्रतिभा खानोलकर-जोशी
............................................. ..........

( गवाह तथागत ( कादंबरी): कमल तेजस, प्रकाशक: मेधा बुक्स, एक्स- 11 नवीन शाहदरा, दिल्ली- 110 032. पाने: 144, किंमत: 150 रुपये.

सौ साल बाद ( कवितासंग्रह): कमल तेजस, प्रकाशक: शब्दमित्र प्रकाशन, पुणे- 411 030. पाने: 80, किंमत: 100 रुपये)

 
</text>
</doc>
