<doc>
<docno>1041584.cms.txt</docno>
<text>
 
महामुंबई
'बेस्ट' चा गुरुवारपासून बेमुदत संप
[ Saturday, March 05, 2005  12:11:15 am]


म. टा. प्रतिनिधी

मुंबई : वेतनवाढीचा रखडलेल्या प्रस्तावावर सह्या करण्याच्या प्रमुख मागणीसाठी बेस्टमधील ' बेस्ट कामगार कर्मचारी समन्वय समिती ' च्यावतीने 10 मार्चच्या मध्यरात्रीपासून बेस्टमध्ये बेमुदत संप पुकारण्याचा इशारा देण्यात आला आहे.

करी रोड येथील महाराष्ट्र हायस्कूलच्या मैदानात बेस्टमधील कामगार संघटनाची शुक्रवारी सायंकाळी जाहीर सभा आयोजित करण्यात आली होती. यासभेत बेस्टमधील शरद राव, सुहास सामंत, विठ्ठल गायकवाड व दादा सामंत यांची भाषणे झाली.

यासभेत 10 मार्चच्या मध्यरात्रीपासून बेमुदत बंद पुकारण्याचा इशारा देण्यात आला. बेस्ट उपक्रमतील कर्मचाऱ्यांच्या आथिर्क मागण्यांसाठी नेमण्यात आलेल्या त्रिसदस्य समितीने महागाई भत्ता 129 टक्क्यांवरून 100 टक्क्यांवर आणण्याची शिफारस केली. पण कामगार संघटनांनी या शिफारशीला कडाडून विरोध केला. त्यानंतर कामगार संघटनांच्या समन्वय समितीने महागाई भत्ता 120 टक्क्यावंर आणण्याबाबतचा नवा प्रस्ताव सादर केला. सर्व प्रमुख कामगार संघटनांनीसुध्दा त्याला मान्यता दिली. पण अद्याप याबाबतच्या करारावर सह्या केल्या जात नसल्याचा कामगार संघटनाचा आरोप आहे. त्यामुळे कामगारांच्या वेतनवाढीच्या करारावर सह्या करण्याच्या मागणीसाठी संप पुकारण्याचा इशारा देण्यात आला आहे.

 
</text>
</doc>
