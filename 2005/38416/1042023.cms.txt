<doc>
<docno>1042023.cms.txt</docno>
<text>
 
संवाद
आता प्या 24 तास...
[ Saturday, March 05, 2005  06:23:47 pm]


मुंबईत काही भागांत दुकाने 24 तास उघडी ठेवण्याचा प्रस्ताव मध्यंतरी आला होता. त्याचा काय परिणाम होतो ते पाहून मग अन्य भागांत ती योजना लागू होणार होती. परंतु, अन्य सरकारी योजनांप्रमाणेच तीही कागदावरच राहिली आणि दुकाने रात्री बंद होणे चालूच राहिले.

यामुळे बऱ्याच लोकांची वेगवेगळ्या कारणाने निराशा झाली असेल. मद्यशौकिनांची निराशा होणे स्वाभाविक आहे. काही बार पहाटेपर्यंत सर्व उद्योगांसह चालू असतात त्यावर त्यांचे समाधान नसते. पण आपल्याकडे जे झाले नाही, ते दुसरीकडे होते आहे यावर त्यांनी समाधान मानायला हरकत नाही.

लंडन आणि वेल्समध्ये पब्ज, क्लब्ज आणि दारूची दुकाने 24 तास उघडी ठेवण्याचा कायदा याच महिन्यात झाला आहे. सध्या हे पब्ज रात्री अकरा वाजता बंद होतात. या वेळेआधी जितके जास्त पिऊन घेता येईल तितके पिऊन घ्यायचे आणि मग बाहेर पडायचे, अशी ' रीत ' आहे.

मग याच वेळेत सगळे मद्यपी रस्त्यावर आले की मारामाऱ्या आणि भांडणे ठरलेलीच. प्रत्येक पबची वेळ वेगवेगळी ठेवून भागणारे नाही. त्यापेक्षा सरळ 24 तास पब आणि क्लब उघडा राहिला तर लोकांना आरामात पिता येईल, आणि रस्त्यावर एकाचवेळी येणाऱ्या मद्यप्यांची संख्या कमी होईल, असा सरकारचा ' उदात्त ' हेतू आहे. थांबा, ताबडतोब लंडनची फ्लाइट पकडू नका. हे सारे येत्या नोव्हेंबरपासून अमलात येणार आहे. पण गंमत अशी की आपल्याकडे हे झाले नाही म्हणून टीका (अर्थात मद्यप्यांकडून) झाली आणि तेथे झाले म्हणूनही टीका होत आहे. मद्यप्यांची संख्या वाढवायचा सरकारचा विचार आहे का, असा सवाल तेथे केला गेला. पण कोणत्याही सरकारी नियमांत असते तशी पळवाट येथेही ठेवण्यात आली आहे. परवानाधारक क्लब आणि दुकाने 24 तास उघडी राहू शकत असली तरी आसपासच्या लोकांनी आणि पोलिसांनी आक्षेप घेतला तर वेळेवर बंधने घालता येतील. याचाच अर्थ तेथील पोलिसांच्या उत्पन्नात दरमहा वाढ होणार असा लावायचा का ?

अशोक पानवलकर

 
</text>
</doc>
