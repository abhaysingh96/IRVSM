<doc>
<docno>1042049.cms.txt</docno>
<text>
 
संवाद
 हतबल झाल्याची जाणीव
[ Saturday, March 05, 2005  06:34:09 pm]


बॉम्बे डाईंग ' हा ' दृष्टिकोन ' वाचला ; तेव्हा काय प्रतिक्रिया द्यावी, हेच कळत नव्हते. किंबहुना, आम्ही आता हतबल झालो, याची जाणीव झाली. 1) मुंबईला मारण्याची प्रक्रिया वसंतराव नाईक व बॅ. रजनी पटेल यांच्या काळात म्हणजेच 1969 पासून सुरू झाली. ती पुढे सर्व मुख्यमंत्र्यांनी पार पाडली. मग ते नरीमन पॉइन्ट/कफ परेड असो की वांदे/कुर्ला संकुल असो. कोणी काहीही म्हणो दिल्लीतील काँग्रेस नेत्यांना महाराष्ट्राविषयी आकस, हेच खरे! त्यात मुंबई महाराष्ट्राला द्यावी लागली त्यामुळे मुंबईतील मराठी माणसावर जरा जास्तच. हे जे काही मी सांगतो आहे, ते ऐतिहासिक सत्य आहे. (एका मोठ्या ' राजघराण्याच्या ' आद्यपुरुषाने एका पुस्तकात मराठी माणसांना हरामखोर म्हटले आहे.)

2) असे सांगितले जाते की, कुठल्याही भारतीय नागरिकांना इथे वास्तव्य करण्याचा घटनादत्त अधिकार आहे ; त्यामुळे ते मुंबईत येऊ शकतात. पण गेल्या 58 वर्षांत या बिमारु राज्यांनी (बिहार, मध्यप्रदेश, राजस्थान, उत्तरप्रदेश) एवढी नैसगिर्क साधनसंपत्ती असताना जनतेसाठी काय केले ? त्यांना जाब कोण विचारणार ?

3) स्वातंत्र्यासाठी ज्यांनी बलिदान केले त्यात मराठी माणसे पुढे होती. परंतु स्वातंत्र्यानंतर त्यांची गळचेपी झाली. त्यात पुन्हा जे नेतृत्व महाराष्ट्रात निर्माण झाले त्यांनी आपला सवतासुभा सांभाळणे व दिल्लीश्वरांना ( ठगांना) मुजरा करणे, यात धन्यता मानली. त्यामुळे मुंबईला कोणी वाली राहिला नाही आणि मुंबई मराठी माणसांना पोरकी झाली. त्यामुळेच कृपाशंकर सिंह, व मार्गारेट अल्वा यांच्यासारख्या टिनपाट पुढाऱ्यांचे फावले. शबाना आझमी किंवा ही मंडळी व इतर मराठी नाहीत. त्यामुळे त्यांना मुंबईबद्दल आस्था असणे दुरापास्त. त्यात सोनियांनी त्यांचे ऐकणे म्हणजे हलवायाच्या घरावर तुळशीपत्र.

4) तसेच, जे पाच वर्षांसाठी येतात त्यांना सरकारी जमिनी वाटण्याचा अधिकार कोणी दिला ? मुंबईत (भूखंड गिळणारी) एक टोळी आहे. त्यात दक्षिण मुंबईतील भूखंड सनदी अधिकारी, आमदार, खासदार, मंत्री यांनी लाटून इमारती बनवायच्या व उत्तरेकडील/उपनगरांतील भूखंडांवर झोपड्या उभारून आपला मतदारसंघ बळकट बनवायचा. जोपर्यंत मराठी माणूस थंड आहे, तोपर्यंत असेच चालणार कारण सनदशीर मार्गाने जाईल, तो राज्यकर्ता कसला ?

रत्नाकर सप्रे, कांदिवली.

खरा दोष शिवसेनेचा

' दृष्टिकोन ' मध्ये पैसे खाऊन परप्रांती लोकांची बेकायदा कामं करणाऱ्या महापालिका आणि रेशनिंग कर्मचाऱ्यांबद्दल दाखवलेला संताप योग्यच. त्यामध्ये कुणीही सहमत होईल. या लबाडांपेक्षाही जास्त दोष मराठी माणसांच्या न्याय्य हक्कांसाठी निर्माण झालेल्या शिवसेनेकडे जातो. शिवसेनाप्रमुखांनी 1 जानेवारी 95 पर्यंतच्या झोपड्यांना संरक्षण, सुविधा देऊ असं जाहीर केल्यानंतर त्या दृष्टीने कठोर पाऊल उचललं असतं तर जागोजागी परप्रांती फेरीवाले, हजारो नव्या झोपड्या, मुंबईवर नित्यनेमाने आदळणाऱ्या झुंडी हे दृश्य दिसलं नसतं. कारण राज्याची व मुंबई महापालिकेची सत्ता शिवसेनेकडे होती. जे फेरीवाले होते त्यांना हंगामी परवाना देऊन नवीन फेरीवाल्यांवर सक्त कारवाई करता आली असती.

शिवसैनिकांच्या विभागवार तुकड्या नेमून कुठेही नवी झोपडी होणार नाही, याची दक्षता घेता आली असती ; पण दुदैर्वाने 40 लाख लोकांना मोफत पक्की घरं देण्याची घोषणा झाली आणि पक्क्या घराच्या शोधात परप्रांती मुंबईत येत राहिले ; नवीन झोपड्या रोखण्याचं किंवा फेरीवाल्यांवर कारवाई करण्याचं काम झालंच नाही. त्यामुळे महापालिका, रेशनिंग कर्मचाऱ्यांपेक्षाही जास्त दोष शिवसेनेचा आहे. सर्व अधिकार हातात असतानाही या अनधिकृत बांधकामांविरुद्ध कारवाई करण्यात आली नाही. हिंदुत्वाचं राजकारण करताना परप्रांतीयांबद्दल बाळासाहेबांची द्विधा मनस्थिती झाली, मराठी मुद्दा बाजूला पडला. त्याचा फायदा परप्रांतीयांनी उठविला. आता जर शिवसेनेला प्रश्ान् विचारला की, तुमच्या सत्ताकाळात झालेल्या झोपड्यांनाच संरक्षण ते देत आहेत. तर त्याचं काय उत्तर शिवसेनेकडे आहे ?

प्रकाश शेडगे, अंधेरी, मुंबई.

वाका पण मोडू नका!

' दृष्टिकोन ' मध्ये मुंबईच्या दुर्दशेस मराठी माणसंच कशी जबाबदार आहेत याचं यथार्थ वर्णन आहे. भ्रष्ट आणि लाचखोर मराठी माणसापायी शहराला अवकळा आली आहे. याच चिरीमिरीपायी हे विक्रेते पदपाथ आणि रस्ते अडवून बसले आहेत. उत्तर भारतीयांनी मराठी माणसाचं पाणी जोखलेले आहे. ते चिरीमिरी देतात पण नंतर शिव्या देऊन पाठीमागे उपहासाने हसतात.

कशाच्या भरवशावर इतकी माणसे रोज इथे येतात ? इथे नोकऱ्या मिळण्याची शक्यता कमी झाली आहे, जागेचा प्रश्ान् अत्यंत बिकट आहे. तरी ही माणसं इथे बस्तान बसवतात. यात त्यांच्या जातभाईचा वाटा फार मोठा आहे. येणारा माणूस पडेल ते काम करतो ; मेहनतीची कामे करण्यात कुचराई करत नाही आणि कुठल्याही कृतीची लाज बाळगत नाही. (भर वाहतुकीच्या रस्त्यावर विधी करतात त्या वेळी लोकांनी पाहू नये ही त्यांची रास्त अपेक्षा आहे.) एकामेकांना सांभाळून घेतात. दोन भय्ये भरबाजारात आपसात भांडताहेत, हे दृश्य दुमिर्ळ आहे. मग या राज्यात आज हजारो तरुण बेकार आहेत ; ज्या गोष्टी हे भय्ये इतक्या लांबून येऊन करू शकतात तर मराठी तरुणांना हे का जमू नये ? पण आमची अस्मिता आड येते. मोडेन पण वाकणार नाही! परंतु सद्यस्थितीत वाकेन पण मोडणार नाही, अशी वृत्ती हवी. आज लवचिकतेने वाकून न मोडल्यामुळे एक दिवस ताठ मानेने उभं तरी राहता येईल.

अशोक सराफ, विलेपालेर्, मुंबई

मानसिकता कोण बदलणार ?

सुरेश भटेवरा यांचा मराठीच्या अधोगतीवरचा लेख वाचला. त्यांची कळकळ समजून घेऊनसुद्धा काही गोष्टी स्पष्ट कराव्याशा वाटतात. त्यांच्या म्हणण्याप्रमाणे सरकारी पातळीवर मराठी भाषेच्या विकासासाठी सरकारी पातळीवर प्रयत्न होत नाहीत. आज सरकारी परिपत्रकाची भाषा ही सुशिक्षित लोकांनासुद्धा समजत नाही. तेव्हा जनसामान्यांची काय कथा ?

दुसरी गोष्ट पांढरपेशा लोकांची मानसिकता. इंग्रजीतून मुलांना शिकवण्याचे खूळ हे त्याचेच द्योतक. मराठी माणूस पंजाबी, तामीळ, केरळी यांचा आदर्श का ठेवीत नाही ? आज पंजाबी लोक मुंबईत अब्जावधी रुपयांचा धंदा करतात. त्यांची मुलेसुद्धा इंग्रजीत शिकतात ; परंतु त्यांची घरे आंग्लाळलेली नाहीत. घरांतले, जातीतले व्यवहार पंजाबीतच होतात. तसेच, कित्येक तामीळ, केरळी माणसे उच्चपदस्थ आहेत. त्यांनी अनेक गोष्टींतून आपली संस्कृती जपली आहे. ते अर्ध्या हळकुंडाने पिवळे झाले नाहीत.

एक मुद्दा मांडला जातो तो म्हणजे इंग्रजीत शिकल्यामुळे पुढे महाविद्यालयातला अभ्यासक्रम समजायला जड जात नाही. यात थोडे तथ्य आहे ; परंतु इंग्रजीत शिकून कुणाचा बुद्ध्यांक वाढत नाही. माझी मराठी बंधू-भगिनींना कळकळीची विनंती की, आपली मानसिकता बदला व मराठी संस्कृती व भाषेचे रक्षण करा.

राजा कोनकर, मुंबई

 
</text>
</doc>
