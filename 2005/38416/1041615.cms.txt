<doc>
<docno>1041615.cms.txt</docno>
<text>
 
महामुंबई
आज होगा फैसला
[ Saturday, March 05, 2005  12:36:02 am]


म. टा. प्रतिनिधी

मुंबई : काऊंटडाऊन संपत आलाय... आज, शनिवारी रात्री घड्याळ्यात रात्रीचे आठ कधी वाजतायत याचीच वाट पाहायची! भारत-पाकिस्तान क्रिकेट मॅचएवढ्याच अटीतटीच्या या स्पधेर्त शेवटी इंडियन आयडॉल कोण बनणार ? भिलाईसारख्या छोट्या शहरातून स्वप्नांच्या या मायानगरीत आलेला अमित साना, की हार्डकोअर मुंबईकर आतापर्यंत ज्याचे जवळपास भक्त झालेत, असा अस्सल मुंबईकर अभिजीत सावंत ??

आता काही तासांतच याचे उत्तर आपल्यापैकी प्रत्येकाकडे असेल. काही डोळ्यांत हासू असेल, तर काही डोळे पाणावलेले असतील. अमितच येणार म्हणून लावल्या गेलेल्या असंख्य पैजा, अभिजीतसाठी बोलले गेलेले कित्येक नवस आणि लाखो घरांतून आपापल्या ' आयडॉल ' साठी पाण्यात ठेवलेले देव या सगळ्या सगळ्याचा आज मध्यरात्रीला दोन तास शिल्लक असताना निकाल लागलेला असेल!

गेले तीन साडेतीन महिने ऑफिसांपासून ते बस स्टॉपपर्यंत आणि हॉटेलांपासून ते परीक्षा केंदांपर्यंत देशाच्या कानाकोपऱ्यात कल्लोळ करणाऱ्या इंडियन आयडॉलचा अखेरचा अध्याय शनिवारी रात्री आठ वाजता सोनी टीव्हीवर होईल. या स्पधेर्तून बाहेर पडलेले इतर नऊ स्पर्धकही शेवटच्या एपिसोडमध्ये या दोघा फायनलिस्ट दोस्तांना ' मॉरल सपोर्ट ' द्यायला येणार आहेत.

काही आठवड्यांपूर्वी स्पर्धक असणाऱ्या या दोन दोस्तांना शुभेच्छा देणारे खास गाणेही ते सगळे सादर करतील. या दोघांच्या वेगळ्या अदा, एकाचे क्यूट आणि मनमोकळे हास्य, तर दुसऱ्याचा उत्तरोत्तर वाढणारा आत्मविश्वास बघण्यासारखा आहे. दोघेही लुक्सपासून आवाजापर्यंत अनेक गोष्टीत एकमेकांपेक्षा वेगळे आहेत. पण या कार्यक्रमात आयडॉल निवडला जाण्यापूवीर् मात्र ते एकमेकांच्या सुरात सूर मिसळून एक स्पेशल ड्युएट गाणार आहेत. हे ड्युएट खास या दोघांसाठी तयार करण्यात आलंय. कम्पोजिशनपासून ते शब्दांपर्यंत...

ज्या प्रसिद्धीसाठी अनेकांना वर्षांनुवर्षं झुंज घ्यावी लागते, ती तर त्या दोघांनीही केव्हाच सर केली आहे, पण या दोघांपैकी जो इंडियन आयडॉल ठरेल, त्याला अलिशान कार, सोनी टीव्हीशी एक कोटी रुपयांचे कॉन्ट्रॅक्ट तर मिळेलच, पण सगळ्या भारतीयांचा लाडका गायक व्हायची संधी त्याच्याकडे चालत येणार आहे.

आता आपण फक्त एक करायचं... धडधडत्या हृदयाने वाट पाहायची, रात्री आठ वाजण्याची... आणि पहिलावहिला इंडियन आयडॉल उदयाला येण्याची...

 
</text>
</doc>
