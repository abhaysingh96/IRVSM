<doc>
<docno>1012431.cms.txt</docno>
<text>
 
संवाद
गोदीच्या कुशीत
[ Saturday, February 05, 2005  07:59:02 pm]


गेली अनेक वर्षं भ्रमरछंदीचा हा आवडता रस्ता. पूवीर् या रस्त्यावर प्रवेश करायचा, तर मोठाल्या लोखंडी दरवाज्याच्या आड उभ्या राहिलेल्या रखवालदाराच्या हातावर पाच रुपयांची नोट ठेवावी लागायची. मग खडखडीत सलाम मिळायचा. आता त्याची गरज नाही. पण पुढे तीस रुपयांची रिसिट फाडावी लागते. मुंबई पोर्ट ट्रस्टच्या मालकीचा हा रस्ता.

पी.डिमेलो रोडवरचा खडखडाट सहन करत आणि रस्त्याच्या दुतर्फा दाटीवाटीनं वसलेल्या झोपड्यांपासून नजर चुकवत प्रिन्सेस डॉकपर्यंत पोहोचलात की, गाडी उजवीकडे वळवा. जेमतेम पन्नास फुटांवरून रस्ता पुन्हा उजवीकडे वळेल आणि तुम्ही एका झटक्यात मुंबईच्या जगप्रसिद्ध गोदीच्या कुशीत जाऊन पडाल. एकोणिसाव्या शतकात युरोपात औद्योगिक क्रांतीने वेग घेतला होता, तेव्हाच मुंबईची गोदी मोठाल्या जहाजांना धक्क्याला लावत होती. तेव्हा रेल्वेचा विकास झालेला नव्हता. रस्ते वाहतूक सुधारलेली नव्हती आणि विमाने आकाशात भरारी घेत नव्हती. तेव्हाही समुदात बोटी विहार करत होत्या आणि त्यातून आलेला माल मुंबईची गोदी निमूटपणे आणि बिनबोभाट उतरवून देशाच्या सर्व भागात पोहोचवत होती. मुंबईची गोदी सर्वांनाच परिचित आहे. पण भ्रमरछंदी आज सांगतोय, या गोदीच्या सदैव सहवासात राहिलेल्या एका मूक रस्त्याची- बीपीटी रोडची कहाणी.

मुंबईत दक्षिण- उत्तर प्रवास करण्यासाठी इनमीन तीन- चारच रस्ते. अगदी पश्चिमेकडचा आलिशान वस्त्यांना खेटून जाणारा वीर सावरकर मार्ग, डॉ. अॅनी बेझंट रोड आणि पेडर रोड, त्याच्या पलीकडे गिरणगाव आणि मुस्लिम वस्त्यांशी सलगी करणारा डॉ आंबेडकर मार्ग, महम्मद अली रोड आणि त्याच्या पलीकडचा रफी अहमद किडवाई मार्ग आणि पी.डिमेलो रोड. यापैकी कोणत्याही रस्त्यावरून फोर्टपर्यंत पोहोचायचं, तर तास-दीड तास हवाच. पण ही सारी गदीर् टाळून विनासायास प्रवास करायचा, तर बीपीटी रोड बरा. पूवीर् हा रस्ता ' खासगी वाहतुकीस बंद ' होता. गेली तीन वर्षं मुंबई पोर्ट ट्रस्टनं 30 रुपये टोल आकारून खासगी गाड्यांना तो खुला केला. पण तरी त्यावर फारशी वर्दळ नसते.

गेली अनेक वर्षं भ्रमरछंदीचा हा आवडता रस्ता. पूवीर् या रस्त्यावर प्रवेश करायचा, तर मोठाल्या लोखंडी दरवाज्याच्या आड उभ्या राहिलेल्या रखवालदाराच्या हातावर पाच रुपयांची नोट ठेवावी लागायची. मग खडखडीत सलाम मिळायचा. आता त्याची गरज नाही. पण पुढे तीस रुपयांची रिसिट फाडावी लागते. मुंबई पोर्ट ट्रस्टच्या मालकीचा हा रस्ता. गोदीतून माल उतरल्यानंतर एकीकडे बोरीबंदर, मस्जिद आणि सँडर्हस्ट रोडच्या रेल्वे यार्डांजवळ उभ्या राहिलेल्या वाघिणींपर्यंत माल पोहोचवायचा, तर त्यासाठी स्वतंत्र व सुरक्षित रस्ता हवा, म्हणून डिमेलो रोडला समांतर असा हा रस्ता सव्वाशे वर्षांपूवीर् तयार झाला. हा रस्ता बीपीटीच्या मालकीचा असल्याने महापालिकेचा गलथानपणा या रस्त्याला मंजूर नाही. त्याची साहेबी टापटीप आणि करडी शिस्त आजही कायम आहे. त्यामुळे सतत अवजड वाहतूक होत असूनही रस्त्यावर खाचखळगे नाहीत. फूटपाथ नाहीत, त्यामुळे अनधिकृत झोपड्याही नाहीत.

तुमच्याकडे जर पास असेल, तर थेट इंदिरा डॉकमधूनच तुम्ही या रस्त्याला लागू शकता. त्यावरून वडाळ्याच्या आयमॅक्सपर्यंत रात्री प्रवास करण्याचा आनंद, ज्याला ड्रायव्हिंग हा विरंगुळा आहे, त्यालाच समजू शकतो. एका बाजूला डॉकयार्ड रोड, रे रोड, शिवडी अशी स्टेशने आणि दुसऱ्या बाजूला गोदी... असा प्रवास करताना आपण मुंबईच्या दक्षिण-मध्य भागात आहोत, यावर विश्वासही बसणार नाही. सुरवातीला धान्याची मोठाली गोदामं दिसायला लागतात. फर्लांगभर लांबीच्या या गोदामांत लाखो गोणी भरून धान्य येतं आणि तिथून ट्रक्स आणि रेल्वे वाघिणींतून ते देशभर जातं. रात्रीच्या अंधारात गोणी चढवणं- उतरवण्याचं काम यंत्राच्या गतीनं आणि तालात चालू असतं. माथाडी कामगारांचं लगबगीत चालणं आणि त्यांच्या येण्या- जाण्याबरोबर आसमंतात दरवळणारा नव्या धान्याचा वास. त्यातच जमिनीवर पडलेलं धान्य गोळा करून पिशव्यांत भरणारे गरीब... हा अनुभव घेतल्याशिवाय समजण्यासारखा नाही.

रे रोड मागे पडला की, वास बदलतो. आता एका बाजूला तेलाच्या मोठाल्या टाक्या दिसू लागतात. इंडियन ऑइल, बीपीसीएल, आयपीसीएल असे मोठाले फलक टाक्यांवर रात्रीच्या अंधारातही चमकतात. टाक्यांच्या आजुबाजूला उंचच उंच लोखंडी टॉवर्स, त्यावर गरागरा फिरणारे दिवे आणि हवेची दिशा दाखवत मिरवणारे लाल, पिवळ्या, हिरव्या रंगाचे झेंडे... तेलाच्या टाक्यांची राखण करणारे राकट रखवालदार... त्यातच पुढे मंद गतीनं चालणारा टँकर... यामुळे कधी हा पट्टा पार होतो, अशी धाकधुक जीवाला लागून राहते.

त्यानंतर वडाळ्याची वस्ती, नाडकणीर् पार्क आणि पुढे आयमॅक्स कधी येतं, ते कळतच नाही आणि गाडी सुळ्कन पुन्हा मुंबईच्या धामधुमीच्या जगात येऊन दाखल होते.गोदीच्या कुशीतलं उबदार आयुष्य संपलं, याची खंत मात्र मनात उरतेच!

भ्रमरछंदी

 
</text>
</doc>
