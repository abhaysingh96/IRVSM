<doc>
<docno>1012418.cms.txt</docno>
<text>
 
संवाद
येवा! घर तुमचाच असा...
[ Saturday, February 05, 2005  07:52:22 pm]


आपला स्वत:चा घर व्हया, ह्या माका जाणवला मी मावशेकडे ऱ्हवाक होतंय तेव्हा. चाळीची ग्यालरी. थंय चटई टाकून निजूचा... पाऊस मेलो रातचोच येयं तेव्हा. पाऊस थांबलो की, मगे लादी पुसानं घेवन परत निजूचा... तेव्हा रातरातभर पाय पोटाशी घेऊन कुडकुडत बसून फाटेची वाट बघीतली हां. खोलीयेत सगळी बाईल माणसा, बारकी प्वारा निजलेली. त्या वेळेक मातर मी गाऱ्हाणा घातलंय, आणि निश्चय केलंय की, देवा म्हाराजा याच मुंबईत माझी स्वत:ची जागा उबी करीन तरच नावाचो मच्छिंद.

कुलदेवतेच्या आशीर्वादानं, वाडवडिलांच्या पुण्याईने आणि माझ्या कष्टाने चेंबूरच्या या घरामधे मी 1966 साली आलो. तेव्हा चेंबूर गाव समजलं जायचं. मुंबईची गजबज धारावी, सायनपर्यंत संपायची. त्याआधी काही काळ लालबागला पण होतो. सांगायचं काय की, घर घर म्हणून घर होत नाही. त्यासाठी जिद्द, हिंमत लागते. कष्टाची तयारी लागते. वाडवडिलांचे आशिर्वादही लागतात. अशा स्वत:च्या घरामध्ये मग दरवाजावर दसऱ्याला साधं गोेंड्याचं (झेंडूचं) तोरण लावलं तरी सुंदर वाटतं. मला घराची सजावट, डेकोरेशन यातलं फारसं समजत नाही... मी त्या भानगडीतही पडत नाही. नाही ती रसिकता ओढवून घ्यायची कशाला ; परत घर घेतानाच कंबरेचे टाके ढिले झालेले. आणखी सजवायचं म्हणजे परत खर्च! याबाबतीत मी अस्सल मालवणी आहे. आम्ही मालवणी शोबाजी करणार नाही. अंथरुण पाहून पाय पसरणारे. घर माजा असा... माझ्यासाठी असा... माझ्या पोराबाळांसाठी असा... ती खुश तर मग त्या घराचो वास्तुपुरुष प्रसन्न असा समजूचा. काय ?

मुद्दा काय की, या माझ्या राहत्या घरात सजावट, डेकोरेशन काहीही नाही. गरजच वाटली नाही. नाही म्हणायला साफसफाईला सोपा म्हणून मार्बल मात्र बसवलाय. बाकी तसं साधं घर आहे ; पण हे माझं मत झालं. आजच्या पिढीवर ते लादता कामा नये, याचं भान मला आहे. इथं मी, बायको, मुलगा, सून आणि माझा नातू एवढे राहतो. मी चेंबूरमधेच दुसरं घर घेतलंय. मुलगा आणि सून मिळून त्यांच्या आवडीप्रमाणे सजवतायत. ते तयार होईल तेव्हा मी त्याचं कौतुक करेन, मला आनंदही होईल... पण आधी सांगितलं तेच... आपल्याला त्याच्यातलं ज्ञान नाही. मी खूप जणांच्या घरी गेलोय, नेहमी जातो... वेगवेगळ्या स्तरातली, स्वभावाची माणसं माझ्या संपर्कात आलीत. त्यांची घरं पाहिलीत, प्रशंसा केलीय ; पण मला मात्र घर सजवावं असं कधीही वाटलं नाही. तुमच्यावरून घर ओळखलं जायला हवं. घरावरून तुम्ही नाही. '' वो सेंट्रली एसी फ्लॅटमे रहता है ना. वो साब है! '' अशी तुमची ओळख होता कामा नये. कुणीही पाहुणा, अतिथी अगदी कुरियरवाला जरी आला, तरी घराने त्याचं स्वागत करायला हवं आणि तो माणूस जाताना त्याच्या आठवणीत घरातली माणसं असायला हवीत. सजावट नव्हे. मी बघतो ना, लोक वाटेल त्या फॅशनच्या मागे लागून घरं सजवतात. अरे मेल्यांनो तुमची आवडनिवड खयची ? तुमचा ऱ्हवणा कसा असां ? त्यावर कायता ठरवा. तुमका होयो पिठी-भात वरपूक... मगे त्या डायनिंग टेबलाचो आणि काचेच्या बश्यांचो खर्च खेका ? '' शेजारणीने घातल्यानं सरी... म्हणान मीया घातलंय दोरी... '' असा जातां.

शेवटी काय... तुमच्या व्यक्तिमत्वानुसारच घर सजवा ; पण त्याआधी घरातल्या माणसांना तृप्त करा, सुखी करा... हे माझं अत्यंत वैयक्तिक मत. माझ्यापुरतचं ठेवलंय. मी हा असा आहे... गावावरून या मुंबईत पोटासाठी येताना जितका इरसाल मालवणी होतो तितकाच आताही आहे. आमचा मालवण्यांचा आत येक... भायेर दुसरा असा नसता... सगळो खुलो मामलो... पटात तर घेवा... नायतर चलंत रवा. माझी वाटचाल अशीच चालू आहे. या घडीला स्वत:च्या वास्तूच्या आशेवर जगणारे अनेक मराठी लोक कष्टत असतील, राबत असतील... शेवटाक येकच सांगणा... रे देवा म्हाराजा, या सगळ्या पोराबाळांचा, माणसांचा घराचा स्वप्न लवकरात लवकर पुरा होवंदे! सुखी रवा... खूष रवा!

मच्छिंद कांबळी

शब्दांकन - शुभा प्रभू - साटम

 
</text>
</doc>
