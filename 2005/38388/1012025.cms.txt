<doc>
<docno>1012025.cms.txt</docno>
<text>
 
महामुंबई
परदेशात पळून जाण्याचे तळेकरांचे मनसुबे उधळले?
[ Saturday, February 05, 2005  12:06:25 am]


म. टा. प्रतिनिधी

मुंबई : महानंदचे निलंबित कार्यकारी संचालक शिवाजी तळेकर अटकेच्या भीतीने देशाबाहेर पळून जाण्याच्या तयारीत असल्याचा संशय एसीबीचे पोलिस महासंचालक पी. एस. पसरिचा यांनी शुक्रवारी व्यक्त केला.

तळेकर यांच्याकडून आलेल्या एका माणसाने क्वालालंपूर, मनिला व स्वित्झर्लंडला जाण्याबाबत चौकशी केल्याचे गुरुवारी रात्री आपल्याला एका ट्रॅव्हल एजंटने फोन करून सांगितले. त्यामुळे तळेकर परदेशी पळून जाण्याच्या बेतात असावेत, असा आम्हाला संशय आला. त्यामुळे ताबडतोब आम्ही त्यांना अटक केली.

एसीबीचे पथक तळेकर यांना अटक करण्यासाठी शुक्रवारी पोहोचले, तेव्हा ते मालाडच्या रुग्णालयात दाखल झाले होते. त्यांच्या पायाला बँडेजही करण्यात आले होते. मात्र, एसीबीच्या अधिकाऱ्यांनी डॉक्टरांशी चर्चा करून तळेकरांना जे. जे. रुग्णालयात हलवले. तळेकरांच्या बेहिशेबी मालमत्तेबाबत पसरिचा म्हणाले की, मढ येथे त्यांचा तीन हजार चौरस फुटांचा बंगला असून त्याची तीन लाख 70 हजार एवढी किंमत दाखवण्यात आली आहे. या बंगल्याची किंमत एक कोटी 11 लाख एवढी आहे. हा बंगला पुण्यातील शेतकरी सतीश एडवे यांच्या नावावर असून त्यालाही याची कदाचित माहिती नसावी.

शिवाय पालघर येथे चिक्कूची बाग असून सुमारे सव्वा लाख रुपयांच्या या बागेची किंमत केवळ 15 हजार रुपये दाखविण्यात आली आहे. तळेकर यांची पत्नी मंगला यांच्या नावावर ही बाग आहे. याशिवाय मीरा रोड, नालासोपारा, गोरेगाव येथे तळेकर यांच्या नावावर फ्लॅटही आहेत. त्यांच्या तीन मुलांपैकी एक एमबीबीएस असून बाकीचे दोघे एमबीबीएसचे शिक्षण घेत आहेत. त्यांना ' पेमंेट सीट ' मधून प्रवेश देण्यात आला असून त्याचा ' रेट ' आपणाला माहितीच आहे, असेही पसरिचा यांनी यावेळी सांगितले.

 
</text>
</doc>
