<doc>
<docno>1012429.cms.txt</docno>
<text>
 
संवाद
काळरात्रीची सुरुवात
[ Saturday, February 05, 2005  07:57:07 pm]


श्रीनिवास ठाणेकर हे अमेरिकेत यशस्वी झालेले मराठी उद्योगपती. त्यांच्या ' ही ' श्री ' ची इच्छा! ' या आत्मचरित्रपर पुस्तकाचे प्रकाशन कालच मुंबईत झाले. मॅजेस्टिक प्रकाशनाच्या या पुस्तकाचे शब्दांकन केले आहे शोभा बोंदे यांनी. त्यातला हा निवडक भाग ....

गुरुवार, सतरा ऑक्टोबर , 1966. इन्नी आणि रवी भारतातून आले होते. मी सुटी घेतली होती. आमचं गाव सेंट लुईस आणि आसपासच्या भागात. ' रवीला कुठे फिरायला न्यावं ' असा विचार करीत होतो. असं ठरलं की, तास-दीड तास अंतरावर मेरॅमॅक केव्हज् बघायला जाऊ. नील आणि समीरला शाळेतून थोडंसं लवकर पिकअप करून त्यांनाही बरोबर नेऊ.

मी श्यामलला विचारलं , '' काय ग, तू येणार आहेस का ?''

श्यामल हॉस्पिटलमध्ये जाण्याच्या गडबडीत होती. ती म्हणाली , '' नाही. आज मला हॉस्पिटलमध्ये खूप काम आहे. तुम्ही जाऊन या. ''

घराबाहेर पडण्याआधी तिनं नेहमीप्रमाणेच भराभर सूचना दिल्या.

'' श्री, समीरचं आज स्वीमिंग आहे. लक्षात आहे ना ? त्याचा कॉस्च्युम घ्यायला विसरू नको ,'' वगैरे वगैरे.

शाळा सुटण्याआधी एक तास मी मुलांना पिकअप केलं आणि आम्ही केव्हज् पाहायला गेलो. रवी आणि मुलं. या गुहेत, जमिनीच्या पोटात शंभर फूट खोल, कॅल्शियमची नैसगिर्क शिल्पं पाहायला मिळतात. स्टॅलॅगमाईटस् आणि स्टॅलॅकटाईटस्! काही गुहेच्या जमिनीतून वर उगवलेली, तर काही गुहेच्या छतातून नक्षीदार खांब खाली यावेत, तशी!

केव्हज्मधून बाहेर पडलो, तेव्हा संध्याकाळचे सहा वाजले होते. मुलांना गाडीत बसवलं. मी आणि रवी गाडीत बसत होतो, एवढ्यात माझा सेल फोन वाजला. बिझिनेस असल्यामुळे सतत सेल फोन बाळगायची सवय आणि सतत फोन वाजत राहणार, हेही ठरलेलं. मी फोन कानाला लावला , '' हॅलो, मिस्टर ठाणेदार ? मी सेंट जॉन मेडिकल हॉस्पिटलमधून बोलतो आहे. कुठे होतात तुम्ही ? मी एक तास तुम्हाला फोन करण्याचा प्रयत्न करतो आहे. ''

'' सॉरी. आम्ही मेरॅमॅक केव्हज्मध्ये होतो म्हणून... ''

माझं वाक्य तोडून तो माणूस म्हणाला , '' तुमच्या बायकोला इथे अॅडमिट केलं आहे. शी इज सीरियस. ''

माझ्या पायाखालची जमीन निसटली. कसाबसा गाडीत बसलो. आवाज घशातच अडकला. आवंढा गिळून तोंडून शब्द बाहेर पडले , '' काय झालं ? नक्की काय झालं ? सकाळी तर ती ठीक होती. ''

'' तुमची बायको गाडीतून पडली. ती सीरियस आहे. ताबडतोब या. ''

फोन बंद झाला आणि माझ्या हातून गळून पडला.

मी आत्ता ऐकलं, ते खरं की खोटं ? खरंच असं झालंय का ? पण का ? असं कसं झालं ?

डोक्यात प्रश्ानंची इतकी गदीर् दाटली की, काही सुचेना. एकदा वाटलं, गाडीबाहेर पडून मोठ्यानं ओरडावं. भोकांड पसरून रडावं. पण मी मुठी वळून ओठ घट्ट आवळून समोरच्या काचेतून पाहत राहिलो. शून्यात नजर लावावी तसा. रवी घाबरला. तो मला काही तरी विचारायला लागला. माझं लक्ष नव्हतं. मला काही कळत नव्हतं. बेभान असे काहीच क्षण.

मग मात्र स्वत:ला सावरलं. सावरणं भागच होतं. आत्ता माझं पहिलं कर्तव्य होतं, लवकरात लवकर हॉस्पिटलमध्ये पोचणं. थरथरत्या हातानं मी गाडी सुरू केली.

दिवसभर हवामान ठीकठाक होतं. गाडी हायवेवर आली, तोपर्यंत अचानक अंधारून आलं आणि पाऊस पडायला लागला. साधासुधा नव्हे, तर वादळ सुटल्यावर अंगात आल्यासारखा कोसळतो तसा, तुफानी धो धो! परत फोन वाजला. एका हातानं स्टिअरिंग व्हीलवर ताबा ठेवत, मी दुसऱ्या हातानं फोन कानाला लावला. डॉक्टर बोलत होते , '' मिस्टर ठाणेदार, कुठे आहात तुम्ही ?''

'' हायवेवर! गाडी चालवतो आहे. ''

'' तुम्ही लवकरात लवकर या. मला तुमच्याशी काही बोलायचं आहे. ''

माझा धीर सुटत चालला.

'' काय बोलायचं आहे, आत्ताच बोला. ''

'' तुमच्या बायकोला काही प्रॉब्लेम होता का ? तिला बरं नव्हतं का ?''

'' नाही. बरी होती. पण का ? कशासाठी असं विचारता आहात ? नक्की काय झालं आहे ?''

'' तुमची बायको हॉस्पिटलमधून निघाली. गाडी चालवीत तुमच्या घराजवळ पोचली, पण घराच्या रस्त्यावर वळण्याआधीच तिनं गाडी थांबवली. ती धडपडत गाडीच्या बाहेर आली आणि खाली पडली. रस्त्यावर खेळणाऱ्या मुलांनी तिला पाहिलं. अॅम्ब्युलन्स बोलावली आणि तिला इथं आणलं. तिची कंडिशन खूप वाईट आहे. तुम्ही लवकर या. ''

कोसळणाऱ्या पावसात मी अंदाजानं गाडी चालवतो आहे, एका बाजूला डॉक्टरांचं बोलणं ऐकतो आहे, त्यांना मोघम उत्तर देतो आहे आणि विचार करतो आहे,

' आता मुलांचं काय ? चार वर्षांचा समीर आणि आठ वर्षांचा नील, यांना त्यांच्या आईबद्दल मी आत्ता सांगू की नको ? आणि काय सांगू ?'

रवी माझ्याकडे पाहत होता. मुलं बिचारी कानकोंडी होऊन चूप बसली होती. आम्ही कोणीच चकार शब्द बोललो नाही. तरीही वातावरणातला चमत्कारिक ताण सर्वांना जाणवत होता.

शेवटी मी ठरवलं , ' मुलांना आधी घरी सोडावं आणि तसंच उलट्या पावली हॉस्पिटलमध्ये जावं. ' आमची फॅमिली फ्रेंड कल्पनाला फोन केला.

'' कल्पना, तू आत्ता थोडा वेळ, प्लीज आमच्या घरी जाऊन थांबशील ? घरी इन्नी एकटी आहे आणि मी मुलांना घरी सोडतो आहे. ''

माझ्या आवाजावरून कल्पनाच्या लक्षात आलं असणार की , ' काही तरी प्रॉब्लेम आहे. ' पण माझ्या सुदैवानं कुठलेही प्रश्ान् न विचारता ती पटकन ' हो ' म्हणाली.

मुलांना मी घरी सोडलं. कल्पना आणि इन्नी दारात उभ्या होत्या. मुलं धावत जाऊन इन्नीला बिलगली. मला भडभडून आलं. रवीला मी खुणेनंच सांगितलं , ' तू चल माझ्याबरोबर हॉस्पिटलमध्ये. '

आम्ही हॉस्पिटलमध्ये पोचण्याआधीच परत एकदा माझा फोन वाजला. हॉस्पिटलमधल्या चॅपेलचे मुख्य, फादर अॅग्नेल यांचा फोन होता.

'' मिस्टर ठाणेदार... ''

मी घाईघाईने म्हणालो , '' मी पाच मिनिटांत तिथे पोचतो आहे. ''

फादर म्हणाले , '' या, पण बायकोबद्दल कोणाला कळवायचं असेल, तर कळवा. शी इज नो मोअर. ''

मी आता बोलण्याच्याच नव्हे, तर ऐकण्याच्याही परिस्थितीत नाही. नुसताच सुन्न!

मी आणि रवी हॉस्पिटलमध्ये पोचलो. धावत आत गेलो. डॉक्टर मान हलवीत म्हणाले , '' पंधरा मिनिटांपूवीर्च तिनं शेवटचा श्वास घेतला. ''

मी श्यामलच्या जवळ गेलो. चेहऱ्यावरून हात फिरवला. तिचं अंग अजून गरम होतं.

डॉक्टर म्हणाले, म्हणूनच केवळ ' ती गेली ' हे खरं मानायचं. मला हुंदके अनावर झाले.

'' पण काय झालं डॉक्टर ?''

'' तिनं अॅन्टिडिप्रेसंट गोळ्यांचा ओव्हरडोस घेतला. त्याची रिअॅक्शन झाली, तेव्हा ती गाडीतून बाहेर आली आणि बेशुद्ध होऊन पडली. आम्ही प्रयत्नांची पराकाष्ठा केली, पण... आय अॅम सॉरी! ''

डॉक्टर बोलत होते. त्यांचे प्रश्ान् माझ्या कानांवर पडत होते.

'' तिला काही मानसिक त्रास होता का ? तिला नैराश्याचे झटके यायचे का ? ती या गोळ्या घेते हे तुम्हाला ठाऊक होतं का ?''

मी मान हलवीत होतो आणि श्यामलच्या चेहऱ्याकडे पाहत होतो. तिचा चेहरा शांत होता.

श्यामल! माझी बायको! सोन्यासारख्या दोन मुलांची आई! यशस्वी न्यूरॉलॉजिस्ट! मी यशस्वी बिझिनेसमन!

महिना-दीड महिनाही झाला नसेल त्या गोष्टीला! नीलची मुंज आम्ही थाटामाटात केली. एका सुंदर संध्याकाळी मी श्यामलला म्हटलं , '' आपलं किती छान चाललं आहे, नाही श्यामल ?'' आनंद किंवा दु:ख मोकळेपणी व्यक्त करण्याचा तिचा स्वभाव नव्हता. ती किंचित हसली फक्त.

आणि आज हे असं ?

अचानक मला मुलांची आठवण आली. श्यामलसाठी मी आता काही करू शकत नव्हतो, पण मुलांना माझी गरज होती. त्यांना त्यांच्या आईबद्दल सांगण्याचं कठीण काम करायचं होतं. मुख्य म्हणजे त्यानंतर त्यांना सावरायचं होतं. शिळा झालेल्या हृदयानं मी तिथून उठलो. रवीला म्हणालो,

'' घरी जाऊ या. मुलं आपली वाट पाहत असतील. ''

दिवस सुरू झाला तेव्हा वाटलं नव्हतं की, ही न संपणाऱ्या काळरात्रीची सुरुवात आहे....

 
</text>
</doc>
