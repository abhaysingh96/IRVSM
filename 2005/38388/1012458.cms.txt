<doc>
<docno>1012458.cms.txt</docno>
<text>
 
संवाद
विकास नेमका कुणाचा?
[ Saturday, February 05, 2005  08:19:56 pm]


आता गिरण्यांच्या जमिनीची विक्री होत असली, त्यांच्या जागेवर आलिशान आणि उत्तुंग इमारती उभ्या राहात असल्या तरी कुठेही म्हाडा वा महापालिकेला जमीन मिळू शकलेली नाही. गिरण्यांच्या पुनर्वसनाचा व आधुनिकीकरणाचा विषय तर मागेच पडला आहे. किंबहुना गिरण्यांचे आधुनिकीकरण शक्य व्हावे, यासाठी अतिरिक्त जमिनीच्या विक्रीची परवानगी देण्याचे धोरण ठरले होते, हेही सरकार विसरून गेले आहे... राज्य सरकारने पुन्हा एकदा गिरण्यांच्या जागेचा विकास करण्याबाबत धोरण ठरविण्यासाठी नामवंत आकिर्टेक्ट चार्ल्स कोरिया यांच्या अध्यक्षतेखाली समिती नेमली आहे. पण या समितीत कामगारांचा प्रतिनिधीच नाही...

मुंबईतील मराठी माणसाचे अस्तित्व हा आता चिंतेचा विषय बनू लागला आहे. गिरगाव आणि काही प्रमाणात कुलाबा वगळता दक्षिण मुंबईत त्याला स्थान कधीच नव्हते. कुलाब्याहून निघाल्यावर गिरगाव आले कीच ओळखीच्या खुणा दिसू लागत. पण मराठमोळे स्वरुप जाणवे ते गिरणगावात शिरल्यावर! तिथले सारेच चेहरे ओळखीचे वाटत. नामदेव, काशीराम, सीताराम, दत्ताराम अशा नावाने हाक मारली तर चार-दोन लोक तरी मागे वळून पाहतील अशी स्थिती. त्यामुळे कुणी गाववाला दिसतो का, असा विचार मनात आपोआपच डोकावे आणि तो भेटेही!

पण आज ही स्थिती राहिली नाही. गिरगाव कधीच सुटले. लोहार चाळीपासून चिराबाजारापर्यंतच्या व्यापाऱ्यांनी तिथल्या मराठी माणसाला बाहेर काढले आणि थेट उपनगरात धाडले. या व्यापाऱ्यांना अडचण होते, वाहतुकीची कोंडी होते म्हणून मराठी राज्यर्कत्यांनीच दाणाबंदर भागातील घाऊक बाजार नव्या मुंबईत हलवले आणि तेथे काम करणारा मराठी माथाडी कामगार शहराबाहेर फेकला गेला. मग भायखळ्याच्या भाजीबाजाराचीही अडचण दूर करण्यात आली. शहराच्या विकासाआड येणाऱ्या गोष्टी म्हणून हे निर्णय घेतले गेले. पण त्यामुळे मराठी माणूसच उपरा ठरून शहराबाहेर ढकलला गेला. यात मराठी टक्का कमी होतोय याची जाणीव राज्यर्कत्यांना नव्हती, असे नाही. पण शहराचा विकास करताना त्यांचाही विकास होत असल्याने पर्वा नव्हती. हे घडत असतानाच शहरातील गिरण्या ढासळू लागल्या. त्यामुळे गिरणगावातील मराठी माणसाचे भवितव्यही पणाला लागले! गिरणगावात आज उभ्या राहणाऱ्या इमारती पाहिल्या तर नेपियनसी रोडलाही हेवा वाटेल, अशीच स्थिती आहे. अर्थात, यालाही हातभार लावण्याचे काम मंत्रालयात बसणाऱ्या आणि मलबार हिलला वास करणाऱ्या राज्यर्कत्यांनीच केले.

एखादे धोरण आखताना ठरवलेल्या सगळ्याच गोष्टी वास्तवात येतात, असे म्हणता येत नाही. पण 25-50 टक्के गोष्टीही अपेक्षेप्रमाणे घडल्या नसतील तर धोरणच चुकीचे होते किंवा त्या मागील हेतू भलताच होता, असे म्हणावे लागते. शहरातील गिरण्यांबाबतच्या सरकारच्या धोरणाबाबत असाच संशय येण्यासारखी स्थिती आहे.

संपाच्या पार्श्वभूमीवर शहरातील अनेक गिरण्या आजारी झाल्या होत्या. या गिरण्यांचे आधुनिकीकरण व्हावे म्हणून त्यांच्याकडील अतिरिक्त जमिनीच्या विक्रीस परवानगी देण्याचा निर्णय 1991 मध्ये सरकारने घेतला. त्यासाठी नियम 58 अंतर्गत विकास नियमावली तयार करण्यात आली. गिरण्यांचे आधुनिकीकरण करण्यासाठी 15 टक्के जमिनीच्या विक्रीस परवानगी देण्यात आली. त्याहून अधिक जमीन विकायची असेल तर त्यातील एक तृतियांश मालकाला व तेवढीच प्रत्येकी म्हाडा व महापालिकेला मिळणार होती.

हे धोरण काटेकोरपणे राबवले गेले असते तर गिरण्याही सुरू राहिल्या असत्या व मध्य मुंबईत सर्वसामान्यांना परवडणारी घरे म्हाडाकडून बांधली गेली असती. मुंबईचे मराठीपण टिकविण्यासाठी याचा उपयोग झाला असता. दुसरीकडे नागरी वापरासाठी महापालिकेला मोकळ्या जमिनी उपलब्ध झाल्या असत्या. शहरात सध्या दर हजार लोकसंख्येमागे केवळ 0.03 एकर एवढीच मोकळी जमीन उपलब्ध आहे. मॉस्को, न्यूयॉर्क यासारख्या शहरांमध्ये हे प्रमाण 13 एकर आहे. कोलकात्यासारख्या शहरातही ते चार एकर आहे. पण तसे झाले नाही.

सरकारच्या धोरणाचा फायदा घेऊन कमला, न्यू ग्रेट, मॉडर्न, रघुवंशी, श्रीराम, हिंदुस्थान, मफतलाल, मातुल्य, स्टॅन्डर्ड, स्वान अशा एका पाठोपाठ गिरण्यांनी आपल्या जमिनी विकल्या. पण आधुनिकीकरण कुठेच झाले नाही. त्यामुळे गिरण्या अधिकाधिक आजारी होत गेल्या आणि बंद पडल्या.

याबाबत बरीच ओरड झाल्यानंतर 1999 मध्ये सत्तेवर आलेल्या काँग्रेस आघाडी सरकारने नियम 58 मध्ये सुधारणा केली. आधीच्या काही त्रुटी दूर करण्यात आल्या. जमीन विक्रीतून येणाऱ्या पैशावर लक्ष ठेवण्यासाठी निवृत्त न्यायमूतीर्ंच्या अध्यक्षतेखाली एक समिती नियुक्त करण्यात आली. गिरण्यांच्या जागेवरील चाळीत राहणाऱ्या भाडेकरूंना संरक्षण देण्यात आले. पण हे करताना हितसंबंधी अधिकाऱ्यांनी एक नवीच पळवाट ठेवली. अस्तित्वात असलेल्या इमारतींच्या एफएसआयचा वापर करण्यात आला तर मालकांनी म्हाडा व महापालिकेला जमीन देण्याची गरज नसल्याची तरतूद करण्यात आली. या पळवाटेमुळे सगळे धोरणच फसल्याची प्रतिक्रिया याबाबत बोलताना प्रख्यात आकिर्टेक्ट अरविंद आडारकर व्यक्त करतात.

आता गिरण्यांच्या जमिनीची विक्री होत असली, त्यांच्या जागेवर आलिशान आणि उत्तुंग इमारती उभ्या राहात असल्या तरी कुठेही म्हाडा वा महापालिकेला जमीन मिळू शकलेली नाही. गिरण्यांच्या पुनर्वसनाचा व आधुनिकीकरणाचा विषय तर मागेच पडला आहे. किंबहुना गिरण्यांचे आधुनिकीकरण शक्य व्हावे, यासाठी अतिरिक्त जमिनीच्या विक्रीची परवानगी देण्याचे धोरण ठरले होते, हेही सरकार विसरून गेले आहे. त्यामुळे कामगारांची देणी भागविण्याच्या आणि अगदी गुजरातमधील गिरण्या सुरळीत चालविण्याच्या नावाखालीही जमीनविक्रीची परवानगी दिली जात आहे. याचा फायदा घेऊन मालकही गिरण्या बंद करून सरसकट जमिनीची विक्री करीत आहेत.

याच पार्श्वभूमीवर आता राज्य सरकारने गिरण्यांच्या जागेचा विकास करण्याबाबत धोरण ठरविण्यासाठी नामवंत आकिर्टेक्ट चार्ल्स कोरिया यांच्या अध्यक्षतेखाली एक समिती नेमली आहे. पण या समितीत कामगारांचा प्रतिनिधीच नाही. खरे तर या समितीवर कामगारांच्या प्रतिनिधीपेक्षा आज मराठी माणसाच्या प्रतिनिधींची गरज आहे. कारण विक्रीसाठी उपलब्ध होणारी जमीन 585 एकराहून अधिक आहे. केवळ व्यापारी दृष्टिकोनातून या जागेच्या विकासाचा निर्णय झाल्यास गिरणी मालकांनी धन होईल. कदाचित मुंबईचे शांघायही होईल ; पण इथला उरला सुरला मराठी माणूस देशोधडीला लागलेला असेल. खरे तर 1996 मध्येही तत्कालीन सरकारने कोरिया यांच्या नेतृत्वाखाली अशीच एक समिती याच कामासाठी नेमली होती. त्यावेळी या समितीने दिलेल्या अहवालाचे काय झाले हे तर सरकारलाच माहीत. कारण तो कधीच जगासमोर आला नाही.

खरे तर गिरणगावातील जागेचा विकास करताना त्यावर सर्वसामान्यांना परवडतील अशी घरे बांधण्याला प्राधान्य द्यायला हवे. असा विचार झाल्यास मध्य मुंबईतील मराठी टक्का वाढविण्यासाठी त्याचा उपयोग होऊ शकेल. मुंबईवरचे मराठी माणसाचे वर्चस्व कायम राखण्याच्या दृष्टीने असे पद्धतशीर प्रयत्न होणे गरजेचे आहे. स्वाथीर् विचार करून ही संधी घालवल्यास पुन्हा एवढी मोकळी जमीन उपनगरांव्यतिरिक्त उपलब्ध होण्याची शक्यता नाही. त्यामुळे या जमिनीचा विकास करताना मुळात ठरल्याप्रमाणे म्हाडा व महापालिकेला दोन तृतियांश जागा उपलब्ध करून देण्याचा निर्णय होणे आवश्यक आहे.

पण गिरणी मालक सहजासहजी हे होऊ देणार नाहीत. मुळात चार्ल्स कोरिया समिती तरी त्यांना मान्य आहे का, हा प्रश्ान्च आहे. कारण यापूवीर्ही एकदा कोरिया यांच्या नेतृत्वाखालीच या कामासाठी एक समिती नेमण्यात आली होती व त्यावेळी त्यांना खासगी गिरण्यांमध्ये प्रवेशही नाकारण्यात आला होता, याची आठवण गिरणगावाचे अस्तित्व टिकविण्यासाठी झटणारे दत्ता इस्वलकरांसारखे कार्यकतेर् करून देत आहेत.

प्रभाकर

 
</text>
</doc>
