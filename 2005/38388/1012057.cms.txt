<doc>
<docno>1012057.cms.txt</docno>
<text>
 
महाराष्ट्र
ऑगस्ट क्रांतीचा अपघात टळला
[ Saturday, February 05, 2005  12:19:07 am]


म. टा. वृत्तसेवा

पालघर : राजधानी नवी दिल्लीहून मुंबईकडे येणाऱ्या हजरत-निजामुद्दीन ऑगस्ट क्रांती एक्स्प्रेसच्या एका डब्याचे चाक तुटल्याने शुक्रवारी पालघर-बोईसर दरम्यान गाडीला मोठा अपघात होणार होता ; मात्र गेटमनच्या प्रसंगावधानामुळे तो टळला आणि हजारो प्रवाशांचे प्राण वाचले.

मुंबईच्या दिशेने निघालेली ऑगस्ट क्रांती एक्स्प्रेस पालघर-बोईसरदरम्यानच्या पुलावरून जात असताना, गाडीच्या 15 व्या डब्याच्या एका चाकातून मोठा आवाज व धूर येत असल्याचे गेट क्रमांक 48 चे गेटमन भरत सोळंकी यांच्या लक्षात आले. मात्र तोपर्यंत गाडी पुढे निघून गेली होती. त्यामुळे त्यांनी तातडीने त्या मार्गावरील गेट क्रमांक 47 चे गेटमन रामचंद किणी यांना फोन करून त्याबाबत माहिती दिली. किणी यांनी लगेचच लाल झेंडा दाखवून गाडी थांबवली. यामुळे पुढील अनर्थ टळला. या डब्याचे हे चाक तुटले कसे, हे लगेचच कळू शकलेले नसले तरी तपासात त्यामागील कारण स्पष्ट होईल, असे सांगण्यात आले.

दुसरी वेळ!

रामचंद किणी यांनी दाखवलेल्या लाल झेंड्यामुळे हजारो प्रवाशांचे प्राण वाचण्याची ही दुसरी वेळ आहे. 26 जून 2002 रोजी ठाणे जिल्ह्यात आलेल्या महापुरात पालघर- जांभुळपाडा दरम्यानचा पूल वाहून गेला होता. मात्र, पुराच्या पाण्यात त्याचा काहीच अंदाज येत नव्हता. त्याचवेळी रात्री या पुलावरून एक गाडी जाणार होती. मात्र परिस्थितीचा अंदाज घेऊन गेटमन किणी यांनी आयत्यावेळी लाल झेंडा दाखवून ती गाडी थांबवली आणि पुढील अपघात टळला.

 
</text>
</doc>
