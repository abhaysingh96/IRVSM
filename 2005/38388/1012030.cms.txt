<doc>
<docno>1012030.cms.txt</docno>
<text>
 
महामुंबई
परप्रांतीयांच्या लोंढ्यात दशकभरात दुपटीने वाढ
[ Saturday, February 05, 2005  12:08:13 am]


म. टा. प्रतिनिधी

मुंबई : मोफत घरांच्या योजनेमुळे मुंबईतील परप्रांतीयांचे लोंढे वाढत असतील तर ही योजना बंदच केली पाहिजे, असे मत राज्याचे मुख्य सचिव प्रेमकुमार यांनी शुक्रवारी व्यक्त केले. 1981 ते 1991 या काळात मुंबईत दाखल होणाऱ्या परप्रांतीयांच्या लोंढ्यांच्या टक्केवारीचे प्रमाण 17 टक्के होते. ते 1991 ते 2001 या कालावधीत 36 टक्यांपर्यंत गेले. याच काळात मुंबईतील झोपडीवासीयांसाठी मोफत घरांची योजना जाहीर करण्यात आल्याने मुंबईतील घुसखोरी वाढत गेली का, याचा शोध घेण्याची आवश्यकता आहे. तसे असेल तर मोफत घरांच्या योजना बंद केल्या पाहिजेत, असे ते म्हणाले.

मुख्य सचिवपदाचा कार्यभार सांभाळल्यानंतर वार्ताहरांशी अनौपचारिक गप्पा मारताना त्यांनी, मुंबईच्या विकासाचा आराखडा कसा राहील, तसेच ई गव्हर्नन्सवर राज्याचा सर्वाधिक भर असेल, असे स्पष्ट केले. मंत्रालयातील सचिवांची संख्या किती असावी, यासाठी नेमलेल्या उच्चस्तरीय समितीचा अहवाल सादर करण्यात आला असून मुख्यमंत्र्यांच्या संमतीनंतर सचिवांची संख्या कमी होण्याची शक्यता असल्याचे त्यांनी सांगितले. राज्याचा विकासदर चार टक्क्यांपेक्षा अधिक असताना मुंबईत मात्र विकासाचा दर अवघा 2.4 टक्के इतका आहे. देशाची आथिर्क राजधानी असलेल्या या महानगरात ही स्थिती भूषणावह नसून त्यात सुधारणा घडवून आणायचे असेल तर परकीय गुतवणुकीला प्रोत्साहन देण्याची गरज आहे.

शांघाय व दुबईत परदेशी गुंतवणुकीचे प्रमाण मोठे आहे. त्यासाठी आवश्यक असलेल्या सोयीसवलती तेथे उपलब्ध आहेत. मुंबई हे आंतरराष्ट्रीय दर्जाचे शहर बनविण्यासाठी आराखडा तयार करण्यात आला असून त्यासाठी केंेद सरकारने 10 हजार कोटी रुपयांचे अर्थसाह्य द्यावे, अशी मागणी राज्य सरकारतफेर् करण्यात आली असल्याचे त्यांनी सांगितले. मुंबईला लागून असलेली पुणे व नाशिक ही शहरे गुंतवणुकीसाठी आदर्श असल्याने त्यांचा एकत्रित विकास केला तर मोठ्या प्रमाणात गुंतवणूकदार आकषिर्त होऊ शकतात, मात्र त्यासाठी कायद्याच्या अडचणी दूर कराव्या लागतील, असे ते म्हणाले.

प्रशासनाबद्दल विश्वास निर्माण करण्यावर आपला भर राहणार असून ई गव्हर्नन्सच्या माध्यमातून माहिती व तंत्रज्ञानाचा जास्तीत वापर केला जाणार असल्याची माहिती देताना मंत्रालयात किती फायली आहेत आणि त्या कोणाकडे आहेत, याची संपूर्ण माहिती आपल्या व मुख्यमंत्र्यांच्या कार्यालयात आहे. संगणकावर बसून त्याचा आढावा आपल्याला घेता येतो. सर्व सचिवांना ही सोय उपलब्ध करून दिली जाणार आहे. आपल्याकडे असलेल्या अधिकारांचे विकेंदीकरण करण्यात आले असून अतिरिक्त मुख्य सचिवांकडे काही जबाबदाऱ्या सोपविण्यात आल्याची माहिती प्रेमकुमार यांनी दिली.

 
</text>
</doc>
