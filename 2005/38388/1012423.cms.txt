<doc>
<docno>1012423.cms.txt</docno>
<text>
 
संवाद
एक अमृतमयी अनुभव
[ Saturday, February 05, 2005  07:54:25 pm]


या नवीन वर्षाची माझी सुरुवात तशी फारच सुरेख झाली. ' आसू आणि हसू ' या नाटकाचा शुभारंभाचा प्रयोग 20 जानेवारीला गडकरी रंगायतन येथे जबरदस्त उत्साहात साजरा झाला. शुभारंभाच्या प्रयोगातच सुपरडुपर यशाची कल्पनादेखील आली.

निमिर्तीच्या थकव्यातून मी एकदम रिलॅक्स झालो होतो. 22 तारखेची गोष्ट. मला सकाळी लतादीदी म्हणजेच भारतरत्न लता मंगेशकर यांचा फोन आला. ' उद्या बाळासाहेबांचा 78 वा वाढदिवस आहे. आपल्याला त्यांना भेटता येईल का ?'

23 जानेवारी हा बाळासाहेबांचा वाढदिवस. माझा स्वभाव असा की, मी वाढदिवसाच्या दिवशी कितीही ओळख असली तरी थोर मंडळींना फारसा त्रास देत नाही. सेनाप्रमुखांना केवळ टेलिफोनवरच शुभेच्छा देतो. लतादीदींची इतकी ओळख असूनदेखील त्यांना मी वाढदिवसाच्या निमित्तानं त्यांच्या साठीला व पंचाहत्तरीलाच भेटलो. पंचाहत्तरीला मात्र त्यांनी घरातल्यासारखं मला बोलावलं, हा त्यांचा मोठेपणा.

मी 22 तारखेला बाळासाहेबांना फोन करून परवानगी विचारली. सेनाप्रमुखांनी एका मिनिटात ' हो ' म्हटलं. पु.ल. देशपांडे आणि लता मंगेशकर ही बाळासाहेबांची आवडती माणसं. त्यांना दोघांबद्दल नितांत आदर आहे, हे मी अनुभवलंय. मी ज्या ज्या वेळी बाळासाहेबांना भेटलोय, त्या त्या वेळी काही ना काही कारणामुळे पुलंचं किंवा लतादीदींचं नाव निघतंच.

मी लतादीदींना फोन करून 23 तारखेची दुपारी साडेबाराची अपॉईंटमेंट मिळाल्याचं सांगितलं. ठरल्याप्रमाणे मी साडेअकरा वाजता लतादीदींच्या घरी पोहोचलो. सेनाप्रमुखांच्या घरी जाताना सोबत राज आणि शमिर्ला ठाकरे यांना देखील घेतलं. बाळासाहेबांच्या घरी आम्ही पोहोचलो आणि पोहोचल्या क्षणापासून अमृतमयी क्षणांना सुरुवात झाली. भारतातल्या थोर, महान व्यक्तींचा सहवास लाभणं हा किती आनंद देणारा अनुभव आहे, हे मी साक्षात त्याक्षणी तिथे अनुभवत होतो. अशा वेळी मला वाटतं कुणीतरी या जागेतला प्रत्येक अमृतमयी शब्द टिपून घ्यायला हवा किंवा रेकॉर्ड तरी करून घ्यायला हवा. असं नेहमी घडत नाही. ही महाराष्ट्राची दोन थोर दैवतं आहेत. मला तर सारखं तो प्रत्येक क्षण आपण अमृतधाराच अनुभवतोय असंच वाटत होतं. मनापासून गप्पा रंगल्या होत्या. दोन थोर कलाकारांची थोर मनं मनसोक्त बोलत होती.

गप्पा रंगल्या होत्या. अचानक दीदींना काय वाटलं कोण जाणे. त्या मला म्हणाल्या , ' मोहन, तुमचा कॅमेरा जरा मला देता का ? मी बाळासाहेबांचा एखादा फोटो काढते. ' लतादीदींची फोटोग्राफीची आवड तशी फारच जुनी. ही संधी कोण सोडेल ? मी लगेच माझा कॅमेरा त्यांना दिला.

लतादीदींनी काढलेलं सेनाप्रमुखांचं छायाचित्र सोबत छापलंय. नियती कशी असते पाहा! कॅमेरा माझा, इतका महत्त्वाचा क्षण. पण मला तो टिपता आला नाही ; परंतु माझ्या कॅमेऱ्याने मात्र तो टिपला. लतादीदींनी काढलेला बाळासाहेबांचा फोटो आणि तोदेखील माझ्या कॅमेऱ्याने टिपलेला अशा योगायोगाला काय म्हणायचं ? सुदैवाने माझे मित्र आणि एक सज्जन फोटोग्राफर मोहन बने त्याक्षणी तिथे होते. त्यामुळे त्यांना तो क्षण टिपता आला आणि या सगळ्या प्रकारातून एक अप्रतिम रसायन तयार झालंय, ते सोबतच्या छायाचित्रावरून लक्षात येईल.

सेनाप्रमुखांच्या त्यांच्या 78 व्या वाढदिवसाच्या निमित्ताने झालेल्या भेटीमुळे लतादीदीदेखील भारावून गेल्या. बाळासाहेबांनादेखील मनापासून आनंद झाला होता. इतकेच नव्हे तर बाळासाहेबांच्या सभोवतालंच कलानगर त्या दिवशी या दोन थोर कलाकारांच्या भेटीमुळे फुलून गेलं होतं. या प्रसंगाचा मीदेखील एक साक्षीदार होतोच.

खरोखरच एकएकदा वाटतं या थोर कलावंतांचा मला जो सतत सहवास लाभतो, यापेक्षा दुसरं कोणतं मोठं भाग्य असू शकतं ? पैशाने हे मिळत नाही. याला लागते पुण्याई आणि परमेश्वराचा आशीर्वाद. या थोर कलाकारांच्या पिढीबरोबरच आपणही आहोत, यापरीस दुसरा आनंद काय असू शकेल ? या परमेश्वरस्पशिर्त कलाकारांचा मला आशीर्वाद आहे, हेच माझं परमभाग्य!

मोहन वाघ

 
</text>
</doc>
