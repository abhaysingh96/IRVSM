<doc>
<docno>1012515.cms.txt</docno>
<text>
 
विज्ञान-तंत्रज्ञान
सापडले डायनोसॉरचे कर्दनकाळ
[ Saturday, February 05, 2005  09:35:02 pm]


माणसाचा पूर्वज म्हणून समजल्या जाणाऱ्या सस्तन प्राण्यांबद्दल आतापर्यंत अनेक संशोधनं झाली आहेत. सस्तन प्राण्यांबद्दल आधीच्या संशोधनांवरून काही निरीक्षणं होती. हे प्राणी उंदराएवढे हे प्राणी फारतर एक किंवा दोन किलो वजनाचे होते. थोडे घाबरट, पळपुटे किंवा मोठ्या प्राण्यांच्या वाट्याला न जाणारे म्हणून ओळखले जात. रातकिड्यांसारखे लहान किडे हा त्यांचा प्रमुख आहार होता. डायनोसोरच्या भीतीमुळे ते शक्यतो जमिनीत बिळे करूनच राहणेच पसंत करायचे.

65 लाख वर्षांपूर्वी पृथ्वीवर धुमकेतू आदळला तेव्हा डायनोसॉरची जमात नष्ट होऊ लागली आणि सस्तनप्राण्यांची संख्या वाढ लागली. अन्न चावून चावून न खाता ते प्राणी गिळत असत. त्यामुळे त्यांच्या शरीराची रचनेत बदल होऊन त्यांचा आकारही हळूहळू वाढू लागला. पण चीनमध्ये नुकत्याच सापडलेल्या सस्तन प्राण्यांच्या दोन अवशेषांवरून हे सर्व समज मोडीत निघाले आहेत.

चीनच्या शास्त्रज्ञांना 13 कोटी वर्ष जुना सस्तन प्राण्याचा सांगाडा नुकताच सापडला. प्राण्यांचे अवशेष सापडणं ही गोष्टी नवी नाही, पण महत्त्वपूर्ण घटना म्हणजे त्या सस्तन प्राण्याच्या पोटात लहान डायनोसोरची हाडं मिळाली. चायनीज अॅकॅडमी ऑफ सायन्स आणि अमेरिकन म्युझियम ऑफ नॅचरल हिस्टरीच्या संशोधकांनी केलेल्या उत्खननात तो प्राणी सापडला.

त्या प्राण्याच्या पोटात डायनोसॉरच्या पिल्लाचे दात, बोटं असे अवशेष सापडले. त्याच्या दातावरून ते पिल्लू पाच वर्षांचे असावे असा अंदाज संशोधकांनी बांधला. इतर प्राणी हे डायनोसॉरसाठी अन्न होते असा समज या संशोधनामुळे चुकीचा ठरला. डायनोसॉरनाही खाणारे सस्तन प्राणी तेव्हा होते, हे समजल्यामुळे आता सर्वांचीच त्याविषयी उत्सुकता वाढली आहे.

यावेळी सापडलेला सस्तन प्राणी हा पाच इंच मोठ्या घुशीसारखा असून त्याच्या अंगावर केस होते. त्याच्या पोटात सापडलेल्या डायनोसॉरला ' पॅरट डायनोसॉर ' म्हणून ओळखले जातो. याच उत्खननात दुसरा सगळ्यात मोठा सस्तन प्राणी सापडला. तो साधारण प्राण्यांपेक्षा वीस पट मोठा आहे. आजच्या एखाद्या तगड्या कुत्र्याएवढाच म्हणा ना! साधारण 14 ते 15 किलो वजनाचे हे प्राणी लहान डायनोसॉरना सहज मारू शकत आणि त्यांच्यावर आपला चरितार्थ करीत.

सगळ्यात लहान म्हणून ओळखल्या जाणाऱ्या सस्तन प्राण्यांनी आपल्याबाबतीतले एक वेगळेच सत्य या संशोधनाने उजेडात आणले. त्यावेळचे सस्तन प्राणी लहान नव्हते. घाबरट तर नाहीच नाही. डायनोसॉरशी मुकाबला करायला ते एकदम तयार होते. याच त्याच्या वैशिष्ट्यांमुळे मानवासारखे सस्तन प्राणी आजही पृथ्वीवर टिकून आहेत.

प्रतिनिधी

 
</text>
</doc>
