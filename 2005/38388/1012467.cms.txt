<doc>
<docno>1012467.cms.txt</docno>
<text>
 
संवाद
बोका!
[ Saturday, February 05, 2005  08:33:48 pm]


... सर्वशक्तिमान तळेकर आज पोलिस कोठडीत भवितव्याची चिंता करीत आहेत. आपले नेमके काय चुकले, याचा विचार त्यांच्या मनात निश्चितपणे असेल! पैसा काहीही करू शकतो,

हे खरे असेलही, पण तो प्रत्येकाला विकत नाही घेऊ शकत, याची जाणीव मात्र, त्यांना आता झाली असेल...!

शिवाजी तळेकर... पैसा काहीही करू शकतो. पैशाने कुणालाही विकत घेता येऊ शकते. वरिष्ठांना योग्य मलिदा पुरवला की त्यांची कशाला ना नसते. ' दुनिया झुकती है, झुकानेवाला चाहिये ' या तत्त्वज्ञानावर पूर्ण विश्वास असलेला माणूस!

याच आधारे आपले महत्त्व वाढवीत नेत ' महानंद ' सारख्या 400 कोटी रुपयांहून अधिक उलाढाल असलेल्या संस्थेवर शिवाजी तळेकर यांनी अल्पावधीतच पकड मिळवली. महाराष्ट्राचे हे जणू श्वेतक्रांतीवाले वगिर्स कुरियन असाच राज्यर्कत्यांचा त्यांच्याकडे बघण्याचा दृष्टिकोन! गोल गुबगुबीत चेहरा, कुठलाही डाग दाखवणार नाहीत असे पांढरे शुभ्र कपडे, बहुधा सफारीच! एखाद्या सरकारी अधिकाऱ्यापेक्षा ' लायझन ऑफिसर ' ला शोभेल असे व्यक्तिमत्त्व! वाणीही तशीच मिठ्ठास कुणालाही घोळात घेणारी. त्यांच्यावरील आरोपांबाबत कितीही रागाने बोला. तळेकर चिडत नाहीत, त्याच त्या लाळघोट्या दुधाळ हास्याने ते आरोप नाकारीत राहतात. इतका की आरोप करणारा कंटाळावा!

तळेकर 1983 च्या सुमारास माकेर्टिंग ऑफिसर म्हणून ' महानंद ' मध्ये आले. लवकरच त्यांना खरेदीचे महत्त्व आणि त्यातून होऊ शकणारा स्वत:चा विकास या दोन्ही गोष्टी समजल्या. पण एकट्यानेच मलिदा लाटला तर अडचणीत येऊ, याचीही जाणीव होती. त्यामुळे ' एकमेकां मिळून खाऊ... अवघे धरू कुपंथ ' हे धोरण त्यांनी अवलंबले. ते अतिमहत्त्वाकांक्षी होते. वरच्या पदावर पोहोचल्याशिवाय ' महानंद ' लाच विळखा घालता येणार नाही, हे त्यांनी लवकरच ओळखले. त्यासाठी मग मंत्रालयात संधान बांधीत बघता बघता इतर अधिकाऱ्यांना मागे टाकले आणि तळेकर ' महानंद ' चे कार्यकारी संचालक बनले. मुळात या पदाची इथे आवश्यकताच नाही. त्यातच तळेकर यांच्याकडे या पदासाठी आवश्यक असलेली दुग्धशाळा तंत्रज्ञान, पशुसंवर्धन अशी कोणतीच पदव्युत्तर पदवी नसल्याने ते या पदाला खरेतर अपात्रच. तसे मतही ' महानंद ' चे व्यवस्थापकीय संचालक म्हणून काम पाहिलेल्या अशोक खोत यांनी नोंदवले होते. पण अशा गोष्टी तळेकरांच्या मार्गातील अडसर बनू शकत नव्हत्या. ते कार्यकारी संचालक बनायचे ते बनलेच.

याच काळात ' प्रत्येकाची एक किंमत असते ', या तत्त्वज्ञानावर त्यांचा विश्वास बसत गेला. त्याचबरोबर दुग्धविकास मंत्र्यांना खूष ठेवले की आपले कुणी काही करू शकणार नाही, याचीही त्यांना जाणीव झाली. मग संबंधित मंत्र्यांना खूष करण्याचा अभिनव मार्ग त्यांनी शोधून काढला. कुणी दुग्धविकास मंत्री झाला की काढ त्याच्या गावाला पशुखाद्य कारखाना, असेच धोरण त्यांनी ठेवले. त्यातूनच मग कुडाळ, नगरला सुपा, लातूर, सोलापूर अशा ठिकाणी पशुखाद्य कारखाने निघाले. कुणी म्हणेल पशुखाद्याशी मंत्र्यांचा काय संबंध ? ती तर लालूची मक्तेदारी! हे कारखाने फारसे चालले नसले तरी त्यांच्या उभारणीतूनच संबंधित मंत्र्यांचे शुभाशिर्वाद मिळविण्यात तळेकर यशस्वी होत होते. दुग्धविकासमंत्री आनंदराव देवकते सोलापुरात निवडणूक लढवित असताना तळेकर त्याच दिशेने अवजड बॅगा सांभाळत जाताना अनेकांना दिसले होते.

तळेकरांच्या कारकिदीर्त खरेदी करण्यात आलेल्या अनेक वस्तूंचे दर पाहण्यासारखे आहेत. हेक्सॉॅ ब्लेड बाजारात चार रुपयांना मिळत असताना ' महानंद ' चा दर 32 रुपये होता. बॉयलरसाठी लागणारे रसायन बाजारात 160 रुपयांना मिळत असताना तळेकरांनी ठरवलेला दर मात्र 205 रुपये अधिक 13 टक्के कर असा होता. सरकारची आरे डेरी, सहकारी क्षेत्रातील गोकुळ डेरी दुधाच्या पिशव्यांसाठी लागणारी पॉलिफिल्म 10 रुपयांच्या आसपास खरेदी करीत असताना ' महानंद ' चा खरेदीदर मात्र 20 रुपये होता. कॉस्टिक सोड्याचा भाव इतरांना 13 ते 14 रुपये असताना ' महानंद ' त्यासाठी 24 रुपये देत होती.

तळेकर यांच्या उचापत्यांना आळा घालण्याचा प्रयत्न ' महानंद ' चे व्यवस्थापकीय संचालक म्हणून काम पाहणाऱ्या अनेक आयएएस अधिकाऱ्यांनी केला. पण स्वत:च्याच बदल्या होण्यापलीकडे या अधिकाऱ्यांच्या हातात काही पडले नाही. मग ते अ. द. कुलकणीर् असोत, अशोक खोत असोत, रमेशकुमार असोत की संधू! तळेकरांवर कारवाई करायला निघालेल्या या अधिकाऱ्यांच्याच बदल्या झाल्या.

हेच सर्वशक्तिमान तळेकर आज पोलिस कोठडीत आपल्या भवितव्याची चिंता करीत आहेत. आपले नेमके काय चुकले, याचा विचार त्यांच्या मनात निश्चितपणे असेल! अर्थात, त्यांना ते समजूनही चुकले आहे. पैसा काहीही करू शकतो, हे खरे असेलही, पण तो प्रत्येकाला विकत नाही घेऊ शकत, याची जाणीव मात्र, त्यांना आता झाली असेल! पैशापलीकडे जाऊनही विचार करणारं कुणी असू असतं, स्वत:च्या विचारांशी, निष्ठांशी ठाम राहणारी माणसंही असतात आणि ती लहान असली तरी वेळप्रसंगी अधिक महाग पडतात, याची समज त्यांना आली असेल. कारण तळेकरांना तुरुंगाचा दरवाजा दाखविण्यास अशीच काही लहान माणसं कारणीभूत ठरली आहेत.

प्रभाकर नारकर

 
</text>
</doc>
