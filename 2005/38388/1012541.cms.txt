<doc>
<docno>1012541.cms.txt</docno>
<text>
 
सदर
 ये उंदीरमामा कौन है?
[ Saturday, February 05, 2005  11:13:47 pm]


ठाण्याच्या पुढे राहणाऱ्या सेंट्रल लाइनवरच्या प्रवाशांना एक सवय आहे. लोकलने सीएसटी स्टेशन सोडलं किंवा मुंबईची हद्द ओलांडून ठाण्यात प्रवेश केला की , ' गणपती बाप्पा मोरया ' चा एकच गलका करायचा. अशाच एका गाडीने सीएसटी सोडल्यावर एकाने गणपतीबाप्पाबरोबरच जयजयकार केला , ' उंदीरमामा की जय '. मराठी संस्कृतीशी अनभिज्ञ असलेला एक ' भय्या ' हा प्रकाराने चांगलाच बुचकळ्यात पडला. ' गणपती बाप्पा तो मालूम है, ये उंदीरमामा कौन है ?', असा प्रश्न त्याने आपल्याच भाईबंदाला विचारला. त्याच्याकडेही उत्तर नव्हतं.

ही बाब काही मराठी तरुणांच्या लक्षात आली आणि त्यांनी त्याची खेचायला सुरुवात केली. ' चंदामामा मालूम है क्या ', ' कल्लूमामा को जानते हो क्या ' असं म्हणत त्याला आणखीनच बुचकळ्यात पाडलं. मुलंुड पार झाल्यावर पुन्हा तोच गलका. ' उंदीरमामा की जय '. इकडे भय्याचा मात्र धीर सुटत चालला होता. उंदीरमामा कोण, याचं उलगडा काही त्याला होत नव्हता. अखेर डोंबिवली येता-येता त्या तरुणांनीच त्याला ' उंदीरमामा ' ची ओळख करून दिली. त्याने त्याचं समाधान तर झालंच शिवाय त्याच्या शब्दकोशात ' चुहा ' ला समानाथीर् असलेल्या मराठी शब्दाचीही भर पडली. त्यामुळे गाडीतून उतरताना त्यानेही ' उंदीरमामा की जय ' असं मनातल्या मनात म्हटलं असावं.

बंदी करा न्यायाधीशांनाच

मुंबईत 1993 साली झालेल्या दंगली आणि भीषण बॉम्बस्फोटाच्या आठवणी केवळ मुंबईकरांच्याच नव्हे, तर साऱ्या देशाच्या आठवणींत रुतून राहिल्या आहेत. एकापाठोपाठ तब्बल 13 बॉम्बस्फोट झालेला 12 मार्च 1993 चा तो रक्तरंजीत शुक्रवार ' ब्लॅक फ्रायडे ' या नावाने एका हिंदी चित्रपटनिर्मात्याने आपल्या कलाकृतीत उभा करण्याचा प्रयत्न केला. हा चित्रपट ' मामि ' या आंतरराष्ट्रीय फिल्म फेस्टिव्हलमध्ये दाखवलाही गेला. मात्र चित्रपटगृहांत तो झळकण्याची वेळ नजीक येऊन ठेपली आणि त्याच्या ' अ ट्रु स्टोरी ' या बिरुदावर आक्षेप घेतला गेला. ती ओळ काढून टाकली, तर या बॉम्बस्फोट खटल्यातला एक आरोपीच हायकोर्टात गेला आणि आता या खटल्याचा निकाल लागण्याचा मुहूर्त जवळ येऊन ठेपला असताना हा चित्रपट प्रदशिर्त करणे अयोग्य असल्याचे त्याने कोर्टाला सांगितले. कोर्टाच्या निकालावर या चित्रपटाचा बरावाईट प्रभाव पडेल अशी भीती या आरोपीने व्यक्त केली आहे. आता कालच्या शनिवारी न्या. हेमंत गोखले आणि न्या. सत्यरंजन धर्माधिकारी यांनी मिनी थिएटरमध्ये त्याचा खास शो पाहिला आणि तो प्रदशिर्त करायचा की नाही याचा निर्णय ते 10 फेब्रुवारीला देणार आहेत. मात्र ' मामि ' महोत्सवात हा चित्रपट पाहिलेल्या एकाची त्यावर प्रतिक्रिया अशी , ' निकालावर परिणाम होण्याची एवढीच भीती असेल, तर जे न्यायाधीश हा निकाल देणार आहेत त्यांनाच फक्त हा चित्रपट बघण्यावर बंदी घालावी, बाकीच्यांना कशाला त्रास ? आणि नाहीतरी निव्वळ डॉक्युमेंटेशनशिवाय चित्रपटात आहेच काय ?'

लतादीदी व पाडगावकर!

स्वरगंधारच्या मंदार कणिर्कांनी लता मंगेशकरांच्या अमृत महोत्सवानिमित्त दीनानाथ नाट्यगृहात आयोजिलेल्या ' माझे गाणे, अक्षय गाणे ' या कार्यक्रमाचे निवेदन करताना भाऊ मराठे यांनी, लतादीदींची महत्ता अधोरेखित करण्यासाठी कविवर्य मंगेश पाडगावकरांच्या काव्यप्रतिभेची एक छान आठवण सांगितली :

दीदींच्या एका सत्कार समारंभात कविवर्य पाडगावकर प्रमुख वक्ते होते आणि ते लतादीदींच्या महत्तेविषयी भरभरून बोलत होते. शेजारीच बसलेले त्यांचे परममित्र (दिवंगत कविवर्य) वसंत बापट यांना मध्येच आपल्या या मित्राची फिरकी ताणायची सुरसुरी आली. त्यांनी पाडगावकरांना आयत्या वेळी जाहिर आव्हान दिले , ' लताविषयी हे जे इतकं बोललात, ते आता कवितेतून सांगून दाखवा! '

प्रसंग तर मोठा बांका होता! पण पाडगावकर आणि हार ? छे:! त्यांनी हजरजबाबीपणे आपल्या काव्यप्रतिभेला बोलते केले: ' ऐकता गाणे गायकांचे,

वानितो मी त्यांच्या स्वराला,

ऐकता गाणे लताचे,

मानितो मी ईश्वराला! '

खरे तर तो जमाना चारोळीचा नव्हता! पण पाडगावकरांनी उत्स्फूर्तपणे केलेली ही चारोळी तेव्हा श्ाोत्यांप्रमाणेच कविवर्य वसंत बापटांचीही भरभरून दाद घेऊन गेली...

( हा मजकूर नीला उपाध्ये, किरण तारे आणि प्रतिमा जोशी यांनी लिहिला आहे.)

 
</text>
</doc>
