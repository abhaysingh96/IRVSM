<doc>
<docno>1012059.cms.txt</docno>
<text>
 
महाराष्ट्र
ठाण्यात स्थायी समितीची अर्थसंकल्पाला मंजुरी
[ Saturday, February 05, 2005  12:20:08 am]


म. टा. प्रतिनिधी

ठाणे : ठाणे महानगरपालिकेचा सन 2004-2005 साठीचा सुधारीत अर्थसंकल्प सुमारे 11 कोटीची वाढ करून शुक्रवारी स्वीकारण्यात आला. 16 व 17 फेब्रुवारी रोजी या अर्थसंकल्पावर महासभेत चर्चा होणार आहे.

आयुक्त संजय सेठी यांनी कोणतीही करवाढ नसलेला आणि माफक दरवाढ सुचवणारा 511 कोटी 64 लाख रुपयांचा अर्थसंकल्प स्थायी समितीकडे दिला होता. त्यात प्रकाश नरसाणा यांच्या अध्यक्षतेखालील स्थायी समितीने सुमारे 11 कोटी रुपयांची वाढ सुचवल्याने तो आता 522 कोटी 63 लाख रुपयांचा झाला आहे. 27 जानेवारी ते 2 फेब्रुवारी या काळात स्थायी समिती सदस्यांनी संबंधित विभागप्रमुखांशी चर्चा केल्यानंतर सुधारीत अर्थसंकल्प महासभेकडे पाठवण्याचा निर्णय शुक्रवारच्या बैठकीत एकमताने घेण्यात आला.

उत्पन्नवाढीसाठी स्थायी समितीने काही उपाय सुचवले आहेत. त्यांची अंमलबजावणी केल्यास जकात करात दोन कोटी, रस्ता फोड फीमध्ये एक कोटी पन्नास लाख, शहर विकास विभागाकडे दीड कोटी आणि दुकाने व छोटे कारखाने नोंदणी यातून 40 लाख रुपये असे अंदाजे सहा कोटी रुपये जमा होतील, अशी अपेक्षा स्थायी समितीने व्यक्त केली आहे. तसेच्वा ठाणे शहराबरोबर ग्रामीण भागाचा विकास करण्यासाठी आयुक्तांनी पाच कोटीची तरतूद केली होती. ती वाढवून सहा कोटी करण्यात आली. त्याचबरोबर रस्तारुंदीकरण, तलाव, बागा आणि चौक सुशोभीकरण, प्रभाग सुधारणा निधी, तरण तलाव बांधणे यासाठीचा प्रस्तावित खर्च वाढवण्यात आला आहे. तसेच गेल्या वषीर् आचारसंहिता असल्याने निविदा प्रक्रिया उशीरा सुरू झाल्यामुळे नगरसेवक निधीमधील कामे या आथिर्क वर्षात पूर्ण होऊ शकणार नाहीत. हे लक्षात घेऊन पाच कोटी रुपयांची तरतूद करण्यात आली आहे.

ठाणे महापालिकेतील प्राथमिक शाळांमध्ये येणाऱ्या विद्यार्थ्यांसाठी गणवेश, दप्तरे, वह्या आणि पुस्तके या सुविधा पुरवण्यासाठीच्या खर्चात 3 कोटीची वाढीव तरतूद करण्यात आली आहे. त्यामुळे विविध योजना आणि शाळांची दुरुस्ती यासाठी आता 1 कोटी 25 लाखाच्या ऐवजी चार कोटी 40 लाख रुपये उपलब्ध होणार आहेत.

महापालिकेत प्रभाग समित्या सहा वर्षांपूवीर् स्थापन करण्यात आल्या. परंतु त्यांना खर्च करण्यासाठी तरतूद नसल्यामुळे मुख्यालयावरच अवलंबून राहावे लागत असे. त्यामुळे विकेंदीकरणाचा हेतू सफल होत नव्हता. हे लक्षात घेऊन प्रभाग समितीतील दुरुस्तीची कामे प्रभाग समितीमार्फतच करण्यासाठी काही तरतुदींचे विभाजन प्रभाग समितीनिहाय करण्यात आले आहे.

वर्षातून दोनदा नालेसफाई, कळवा रुग्णालयास स्वतंत्र वैद्यकीय आरोग्य अधिकारी, सरकारी इमारत कर आकारणी, प्रत्येक ग्राहकाला स्वतंत्र पाणी पावती, दादोजी कोंडदेव प्रेक्षागृहाचे खाजगीकरण वैयक्तिक कर आकारणी आदी बदल सुचवणारे ठराव स्थायी समितीने महासभेकडे पाठवले आहेत. तसेच जकात खाजगीकरणाबाबतचे सुतोवाचही समिती सदस्यांनी केले. समितीच्या बैठकीला राजन विचारे, हनुमंत जगदाळे, दिपक जाधव, मंगेश कोळी, सुधाकर चव्हाण, पांडुरंग पाटील आदी सदस्य उपस्थित होते.

 
</text>
</doc>
