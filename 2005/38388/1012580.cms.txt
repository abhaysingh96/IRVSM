<doc>
<docno>1012580.cms.txt</docno>
<text>
 
महामुंबई
आगामी अर्थसंकल्पात तरी आदिवासींना स्थान असू दे!
[ Saturday, February 05, 2005  11:59:50 pm]


म. टा. प्रतिनिधी

मुंबई : आदिवासीबहुल जिल्ह््यांच्यासाठी असलेली आथिर्क तरतूद वाढवावी असे आदेश वेळोवेळी देऊनही तसे केले जात नाही, आणि जी काही रक्कम नाइलाजाने उपलब्ध करून द्यावी लागते ती खर्चही केली जात नाही हे धक्कादायकच नव्हे, तर लाजीरवाणे असल्याची टीका मुंबई हायकोर्टाने राज्य सरकारच्या वर्तनाबाबत केली आहे. निदान 2005-2006 च्या अर्थसंकल्पात तरी कुपोषणग्रस्त अशा पाच आदिवासी जिल्ह्यांची दखल घेतली जावी अशी सूचना मुख्य न्यायमूतीर् दलवीर भंडारी आणि न्या. डॉ. धनंजय चंदचूड यांच्या खंडपीठाने केली आहे.

शुक्रवारच्या या सुनावणीत राज्य सरकारच्या प्रतिनिधींनी केलेली विधाने अनेक अर्थांनी थक्क करून सोडणारी होती. दोन आदिवासी पाड्यांमध्ये हजार किलोमीटर अंतर असते इथपासून ते कुशल मजूर मिळत नसल्याने रोजगार हमी योजनेची कामे सुरू करता येत नाही असे युक्तिवाद सरकारतफेर् केले गेले. हैदराबादच्या नॅशनल न्युट्रीशन ब्युरोच्या ब्रह्माम् यांनी ठोकळ राष्ट्रीय उत्पन्नाच्या (जीडीपी) फक्त 0.6 टक्के इतकीच रक्कम महाराष्ट्र सरकार आदिवासींसंदर्भात खर्च करते असे निदर्शनाला आणून दिल्यानंतर महाराष्ट्राचा जीडीपी अन्य राज्यांपेक्षा जास्त आहे त्यामुळे 0.6 टक्केही रोख रकमेच्या रूपात अन्य राज्यांपेक्षा जास्तच होतात असे सरकारतफेर् सांगितले गेले. कोर्टाने यावर आश्चर्य व्यक्त केल्यावर ही तरतूद तीन ते चार टक्क्यांवर न्यायला हवी असेही म्हटले गेले.

राज्यातील अमरावती, गडचिरोली, नंदूरबार, धुळे आणि ठाणे या पाच आदिवासीबहुल जिल्ह््यांसाठी किती रक्कम मंजूर केली गेली आहे आणि त्यापैकी किती खर्च झाली आहे याचे तपशील येत्या 25 फेब्रुवारीपर्यंत राज्याच्या अर्थसचिवांनी हायकोर्टास सादर करावयाचे आहेत. आदिवासी जिल्ह्यांतील कुपोषणाने होणाऱ्या मृत्यूंसंदर्भात तीन याचिकांची सुनावणी हायकोर्टात चालू आहे. याआधी आदिवासींसाठी असलेल्या तरतुदीत एक वर्षासाठी 100 टक्के वाढ करण्याचा आदेश कोर्टाने जुलै महिन्यात दिला होता. त्यानुसार 742 कोटी 2 लाख रुपये इतकी रक्कम उपलब्ध व्हावयास हवी होती. मात्र प्रत्यक्षात ती 279 कोटी इतकीच असल्याचेही शुक्रवारी कोर्टाच्या निदर्शनास आले. सन 2004 साठीचा सर्व निधी उपलब्ध करून दिल्याचे सरकारचे म्हणणे होते.

सरकारतर्फे सादर करण्यात आलेल्या कागदपत्रांत उपलब्ध करून दिलेल्या निधीच्या बाजूला खर्च केलेल्या रकमेचा स्तंभ मात्र रिकामा होता. त्याबाबत विचारणा करता तपशील लिहिलेले नसले, तरी ही रक्कम खर्च झाल्याचे गृहीत धरले जायला हवे असा खुलासा सरकारतफेर् केला गेला.

या पार्श्वभूमीवर नेमकी तरतूद किती, आणि नेमका खर्च किती तसेच हा खर्च कशावर केला गेला याचे तपशील हायकोर्टाने सरकारकडे मागितले आहेत. शुक्रवारच्या या सुनावणीवेळी सरकारने नियुक्त केलेल्या समितीचे अध्यक्ष डॉ. अभय बंग हेही उपस्थित होते. राज्य सरकारच्या वतीने अॅडव्होकेट जनरल विजयसिंह थोरात यांनी काम पाहिले.

 
</text>
</doc>
