<doc>
<docno>1012046.cms.txt</docno>
<text>
 
महामुंबई
रिक्षा व टॅक्सी भाडे आकारणीचा मुद्दा लवकरच हायकोर्टात?
[ Saturday, February 05, 2005  12:14:21 am]


म. टा. प्रतिनिधी

मुंबई : भाडे आकारण्याची पद्धती नियमानुसार एका कि.मी.ला असताना मुंबईतच रिक्षा व टॅक्सीचे भाडे 1.6 कि.मी. अंतरासाठी आकारले जात आहे. पद्धती चुकीची असून प्रवाशांकडून जादा भाडे घेतले जात आहे. याविरोधात लवकरच मी हायकोर्टात जनहित याचिका करणार आहे, अशी माहिती ग्राहक चळवळीशी संबंधित अॅड. शिरीष देशपांडे यांनी दिली.

सध्या मुंबईत रिक्षासाठी 9 रुपये व टॅक्सीला 13 रुपये किमान भाडे असून हे जादा असल्याचे देशपांडे यांनी आकडेवारीने सिद्ध केले आहे. सध्याचे भाडे हे 1.6 कि.मी.ला असल्याने एक कि.मी.ला रिक्षासाठी 5.65 रुपये तर टॅक्सीसाठी 8.25 रुपये असणे आवश्यक आहे. हा मुद्दा त्यांनी आता प्रादेशिक परिवहन प्राधिकरणाकडे मांडला आहे. तथापि त्याबाबत त्यांना अद्याप काहीच प्रतिसाद मिळालेला नाही. सीएनजीमुळे भाडे आकारणी स्वस्त हवी हा मुद्दा देशपांडे यांनी दोन वर्षांपूवीर् प्राधिकरणाकडे मांडला असूनही अद्याप काहीच निर्णय झालेला नसून ते आता सरकारच्या विचाराधीन असल्याचे छापील उत्तर दिले जात आहे.

पुणे, अहमदाबाद, दिल्ली या शहरांमध्ये एक कि.मी. अंतर रिक्षा व टॅक्सी धावल्यानंतर मीटरचा फ्लॅग पडतो व त्यापुढे वाढीव भाडे आकारले जाते. मात्र, मुंबईतच 1.6 कि.मी.साठी भाडे घेतले जाते. वस्तुत: मुंबईत प्रवासी बऱ्याचवेळा एक कि.मी. अंतरसुद्धा टॅक्सीने प्रवास करीत नाही. मात्र, त्यांना भाडे द्यावे लागते ते 1.6 कि.मी. अंतराचे. त्यामुळे प्रवाशांकडून जादा भाडे घेतले जात असून ही प्रवाशांची लूट असून भाडे कमी केले जावे, अशी मागणी देेशपांडे यांनी केली आहे.

याशिवाय मुंबईत आता सीएनजी, एलपीजी या पेट्रोलहून स्वस्त इंधनाचा वापर टॅक्सी व रिक्षांसाठी होत असल्याने त्याचाही फायदा वस्तुत: प्रवाशांना देणे आवश्यक आहे, असे देशपांडे यांनी नमूद केले आहे. मात्र, मुंबई टॅक्सीमेन युनियनचा भाडे कमी करण्यास विरोध असून सध्या वाहनाच्या सुट्या भागांची किंमत बरीच वाढली असून टॅक्सीसाठी लागणारा अन्य खर्चही वाढल्याचे त्यांचे म्हणणे आहे.

 
</text>
</doc>
