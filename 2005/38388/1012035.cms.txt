<doc>
<docno>1012035.cms.txt</docno>
<text>
 
महामुंबई
'सरकार माथाडी कामगारांच्या बाजूने'
[ Saturday, February 05, 2005  12:09:29 am]


म. टा. प्रतिनिधी

मुंबई : विकास प्रक्रियेत शहराबाहेर फेकल्या जात असलेल्या माथाडी कामगारांच्या मागे राज्य सरकार ठामपणे उभे राहील, असे आश्वासन राज्याचे उद्योग मंत्री अशोक चव्हाण यांनी शुक्रवारी येथे दिले.

अखिल भारतीय माथाडी, ट्रान्सपोर्ट आणि जनरल कामगार युनियनचे सरचिटणीस बाबूराव रामिष्टे यांच्या 55 व्या वाढदिवसानिमित्ताने संघटनेने आयोजित केलेल्या कार्यक्रमात अशोक चव्हाण बोलत होते. माथाडी कामगारांना घरे मिळावीत यासाठी रामिष्टे यांनी सातत्याने प्रयत्न चालविले असून त्यांचे हे स्वप्न साकारण्यासाठी आपण स्वत: मुख्यमंत्र्यांशी बोलू, असे आश्वासनही त्यांनी यावेळी दिले.

वाढदिवसानिमित्ताने संघटनेच्या कार्यर्कत्यांनी जमविलेला निधी त्सुनामीग्रस्ताच्या मदतीसाठी देण्याची घोषणा यावेळी रामिष्टे यांनी केली. काही पुढाऱ्यांनी गुंड प्रवृत्तीच्या अनेकांना माथाडी कामगार म्हणून कामाला लावले असून हे गुंड माथाडींची लूट करीत आहेत. सरकारने याची गंभीरपणे दखल घ्यावी, अशी विनंती रामिष्टे यांनी सत्काराला उत्तर देताना उद्योग मंत्र्यांना केली.

 
</text>
</doc>
