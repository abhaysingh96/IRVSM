<doc>
<docno>1012100.cms.txt</docno>
<text>
 
महामुंबई
निसर्गाचे आव्हान आणि पर्वताचा आदर...
[ Saturday, February 05, 2005  12:48:19 am]


समीर कर्वे

मुंबई : तुमच्यापाशी गिर्यारोहणाची कितीही अत्याधुनिक साधने आली, तरी प्रतिकूल हवामानाचे भान तुम्हाला राखायलाच लागते. 50 वर्षांपूर्वी प्रथमच सफल झालेली कांचनजंगा शिखरावरील मोहिमेचे तेच गमक होते... प्रतिकूल हवामानाचे आव्हान पेलूनही सिक्कीमवासियांच्या भावनांना मान देऊन आम्ही पर्वतमाथ्यावर पाऊल ठेवले नव्हते, त्यामुळेच निसर्गाचे आव्हान आणि पर्वताचा आदर यांचा तो सुंदर मिलाफ ठरला, असे उद््गार कांचनजंगा शिखर पहिल्यांदा सर करणारे ब्रिटिश गिर्यारोहक जॉर्ज बॅन्ड यांनी काढले.

जॉर्ज बॅन्ड यांनी दोनच दिवसांपूवीर् सह्यादीच्या रांगांमध्ये केंजळगडावर आपला 76 वा वाढदिवस साजरा केला. कांचनजंगावरील पहिल्या मोहिमेच्या सुवर्णमहोत्सवानिमित्त हिमालयन क्लबने आयोजित केलेल्या सेमिनारसाठी ते मुंबईत आले आहेत. जॉर्ज बॅन्ड यांच्यासह कांचनजंगा मोहिमेतील त्यांचे सहप्रवासी गिर्यारोहक नॉर्मन हाडीर् (वय वषेर् 83) आणि जॉन जॅक्सन (वय वषेर् 82) हेही आले आहेत.

केंजळगडाच्या भेटीने हे तिघे भारावून गेले होते. हा वाढदिवस आयुष्यभर माझ्यासाठी स्मरणीय राहील, अशा शब्दांत बॅन्ड यांनी भावना व्यक्त केल्या. (बॅन्ड हे पहिल्या यशस्वी एव्हरेस्ट मोहिमेतील सर्वात तरुण गिर्यारोहक होते.)

या सर्वांनी मटाशी झालेल्या संवादात कांचनजंगा मोहिमेच्या गतस्मृतींना उजाळा दिला. बॅन्ड यांनी सांगितले, पहिली एव्हरेस्ट मोहीम यशस्वी झाल्यावर मोहिमेचे नेते कर्नल जॉन हन्ट यांना पत्रकारांनी विचारले होते, आता यापुढे तुमचे लक्ष्य कोणते ? त्यावर ते म्हणाले होते की, कांचनजंगा शिखराचे आव्हान खूप मोठे आहे. त्याच्यावर आता निष्णात गिर्यारोहकांची नजर असेल. त्यांचे हे शब्द आमच्यासाठी प्रेरणा ठरले.

या मार्गात हिमप्रपातांचे मोठे आव्हान होते. आम्ही नेपाळकडून शिखर सर करायचे ठरविले, हे सिक्कीमच्या लोकांना कळले होते. त्यामुळे आमच्या टीमलीडरने गंगटोकला जाऊन चर्चा केली. शिखराचे पावित्र्य जपण्यासाठी त्यावर पाऊल ठेवायचे नाही, हा त्यांचा आग्रह आम्ही मान्य केला.

एव्हरेस्टप्रमाणे कांचनजंगावर पॅकेज टूर कधीच निघालेल्या नाहीत, कारण ते शिखर करणे अत्यंत कठीण राहिले आहे, याकडे जॅक्सन यांनी लक्ष वेधले. जॅक्सन हे गेली काही वषेर् कृत्रिम पायावर मार्गक्रमणा करीत आहेत. नॉर्मन्ड हाडीर् हे न्यूझीलंडचे. पण कामानिमित्ताने ब्रिटनमध्ये असल्याने त्यावेळी या ग्रुपमध्ये आले. विशेष म्हणजे कांचनजंगाचे हे सर्व शिलेदार दर पाच वर्षांनी एकदा एकत्र येतात. त्यांचे दोन सहप्रवासी आता हे जग सोडून गेले आहेत.

त्यावेळी आम्हाला हिमालयन क्लबच्या जर्नलचा खूप उपयोग झाला होता. आजही तरुण ट्रेकर्सनी कोणत्या ना कोणत्या क्लबमधून हा उपक्रम सुरू ठेवावा, म्हणजे जोखमीचे भान राहते. हिमालयात अजूनही बऱ्याच शिखरांवर मोहिमा होऊ शकतात, असे नॉर्मन्ड म्हणाले. पुढील दोन दिवसांचा सेमिनार झाल्यावर आम्ही मायदेशी परतू, पण पाचगणीतून पाहिलेल्या सूर्यास्ताचे चित्र डोळ्यासमोरून कधी हलणार नाही, असे बॅन्ड यांनी सांगितले.

 
</text>
</doc>
