<doc>
<docno>1012434.cms.txt</docno>
<text>
 
संवाद
काय हवंय, सिगारेट की नोकरी
[ Saturday, February 05, 2005  08:01:25 pm]


' धूम्रपान निषिद्ध आहे ' ही सिगारेटच्या पाकिटावरील घोषणा वाचणेही ज्यांनी निषिद्ध केले आहे त्यांच्याबाबत बोलायलाच नको. सिगारेट नको त्या प्रमाणात ओढल्यामुळे काय दुष्परिणाम होतात हे काही वेगळे सांगायची गरज नाही. तरीही वेळीच शहाणे होणारे लोक फार थोडे असतात.

' आ बैल मुझे मार... ' असा पवित्ना त्यांनी स्वत: घेतला असेल तर कोण काय करणार. अमेरिकेतल्या मिशीगन येथील एका कंपनीच्या मालकाला हे माहीत नव्हते असे नाही. पण त्याने आपल्या कर्मचाऱ्यांना सुधारण्याचा विडाच उचलला. निदान कार्यालयीन वेळेत तरी सिगारेट सोडा, नाहीतर नोकरी सोडा असा निर्वाणीचा इशारा त्याने कर्मचाऱ्यांना दिला.

या कंपनीचे नाव ' वेको इनकॉपोर्रेटेड ' असे आहे. दोनशे कर्मचाऱ्यांची ही कंपनी विमा क्षेत्नातली आहे. कर्मचारी फिट हवेत, त्यासाठी कंपनीच्या खर्चाने त्यांची वैद्यकीय तपासणी करण्याचा निर्णय कंपनीचा संस्थापक मालक हॉवर्ड वेयर्स याने घेतला. त्यासाठी पहिला टप्पा म्हणून सर्व कर्मचाऱ्यांना मूत्रतपासणी करण्याचा आदेश देण्यात आला.

विशेष म्हणजे बहुतांश कर्मचाऱ्यांनी तो साफ धुडकावून लावला. जणू काही ' आमच्या तब्येतीचे आम्ही बघून घेऊ, तुमचा काय संबंध ', असेच म्हणण्यासारखे होते. त्यातही कहर म्हणजे चार कर्मचाऱ्यांनी सिगारेट न सोडता नोकरीच सोडणे पसंत केले. त्यांचे मन वळविण्यात वेयर्स यांना अपयश आले. 20 जणांनी मात्र वेयर्स यांचे ऐकले.

आता त्यांनी सुधारीकरणाचा दुसरा टप्पा राबविण्याचा इरादा जाहीर केला आहे. तो म्हणजे जरूरीपेक्षा जास्त ' वजनदार ' झालेल्या कर्मचाऱ्यांना सडसडीत बनविण्याचे. त्यासाठी त्याने आहारतज्ज्ञांना बोलावले. कर्मचाऱ्यांची कामाची स्थिती पाहून त्याप्रमाणे आहार कसा घ्यावा याचे मार्गदर्शन झाले.

ऑफिसमध्ये एक हेल्थ क्लब स्थापन केला आणि त्याचे सदस्यत्व घेतल्यास कर्मचाऱ्याला दरमहा 45 डॉलर दिले. शिवाय तब्येत सुधारण्याच्या प्रमाणात बोनस पॉईंट दिले गेले. त्यानुसार जास्तीत जास्त शंभर डॉलरचा बोनस दिला. सिगारेट न सोडणाऱ्यांकडून त्यांनी महिना 50 डॉलर दंड घ्यायला सुरूवात केली.

काहींनी सिगारेट सोडण्याऐवजी दंड देणे पसंत केले. आता तुम्ही असं म्हणू नका , ' आम्ही इतकी वर्षं सिगारेट ओढतोय, काहीही झालेलं नाही. ' स्वत:ची तब्येत सांभाळा. कंपनीसाठी जेवढं हे महत्त्वाचं आहे तितकंच तुमच्यासाठीही. पण हे कळूनही न कळणारे लोक असतात, त्यांचं काय करायचं...

अशोक पानवलकर

 
</text>
</doc>
