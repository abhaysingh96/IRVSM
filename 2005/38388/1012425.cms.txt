<doc>
<docno>1012425.cms.txt</docno>
<text>
 
संवाद
 आनंददायक शब्दएकान्त
[ Saturday, February 05, 2005  07:55:44 pm]


लहानपणापासून अनेक प्रसंगांच्या कळत नकळत अशा आठवणींचे तरंग मनात खोलवर दडून बसलेले असतात. पुढे कधीतरी हे तरंग मनाच्या सागराच्या पृष्ठावर येऊ लागतात आणि आपण पुन्हा एकदा त्या प्रसंगात गुरफटून जातो. प्रत्येकवेळी तो नॉस्टॅल्जियाच असतो असं नाही, तर त्या निमित्ताने एक प्रकारचा शब्दएकान्त अनुभवास येतो. गंमत म्हणजे हा एकान्त सामूहिक पातळीवरही प्रत्येकजण अनुभवू शकतो. अर्थात, त्यासाठी तो शब्दबद्ध करणाऱ्याला कौशल्य पणास लावावे लागते. कारण तो केवळ शब्दांचा खेळ नाही तर भावनांचे उत्कट प्रकटीकरण असते.

सुनील शिनखेडे यांचा ' उदकाचा गर्भ ' हा ललित लेखांचा संग्रह या कसोटीला पुरेपूर उतरला आहे. शिनखेडे मूळचे विदर्भातील. नोकरीनिमित्त विविध ठिकाणी केलेले वास्तव्य आणि भेटलेली माणसं यांच्यातून आपल्या मनातील अव्यक्त पण सार्वत्रिक रूप घेऊ शकणाऱ्या एकान्तभावनेचा त्यांनी घेतलेला हा शब्दशोध आनंददायक आहे. कवीमनाच्या शिनखेडे यांच्या कवितांप्रमाणेच या ललित लेखनालाही हळुवारतेची, प्रेमळतेची नाजूक किनार आहे. सदानंद रेगे, महानोर दांपत्य, महेश एलकुंचवार, ग्रेस, गोनीदा यांच्यासारख्या व्यक्ती, आनंदवन, गावातील नदीपासून गोव्यातील समुदापर्यंतच्या प्रवासातील मनात उठलेला कल्लोळ, विविध ठिकाणं तसेच संस्थांविषयी शिनखेडे यांनी मोजक्या शब्दांत व सुरेख ओळख करून दिली आहे.

( उदकाचा गर्भ सुनील शिनखेडे, कीतीर् प्रकाशन, औरंगाबाद, पाने : 80 किंमत : 60 रु.)

कसदार कथानुभव

आधुनिक स्त्रीची विविध रूपं शब्दबध्द करणारा ' फोटोसेशन ' हा मेघना साने यांचा पहिलावहिला कथसंग्रह आहे. यापूवीर् विविध मासिकांतून, वृत्तपत्र व नियतकालिकांमधून विविधांगी लेखन केलेल्या मेघना साने यांचे तीन काव्यसंग्रह व एक ललित लेख संग्रह आजवर प्रसिध्द झाले आहेत. दूरदर्शन, चित्रपट, नाटक, आकाशवाणी, वृत्तपत्र अश सर्व माध्यमांतून प्रत्यक्ष काम केलेल्या मेघना साने यांच्या लिखाणाला लढाऊ बाण्याबरोबरच उमेदीची किनार आहे. रुपेरी पडद्यामागील परिसराची पार्श्वभूमी असलेल्या या कथांमधून आधुनिक, आत्मविश्वास असलेली स्त्री ठळकपणे आढळते. सुशिक्षित पण शोषित असणारी ही स्त्री स्वयंनिर्णय घेतानाच त्याच्या परिणामांबाबतही जागरूक आहे. ते परिणाम ती समर्थपणे स्वीकारते. लघुकथा म्हणता येतील अशा छोट्या-छोट्या अशा सोळा कथा या संग्रहामध्ये आहेत. आईवडिलांकडून लेखन-वाचनाचा वारसा मिळालेल्या मेघना साने यांनी या सर्व कथा कसदारपणे वाचकांसमोर मांडल्या आहेत. कथा वाचताना वाचकाच्या डोळ्यांसमोर थेट चित्र उभं करण्याएवढी ताकद लेखिकेच्या भाषाशैलीत आहे आणि हेच मेघना साने यांच बलस्थान आहे.

( फोटोसेशन मेघना साने, अनघा प्रकाशन, ठाणे, पाने : 96 किंमत : 86 रु.)

पकड घेणाऱ्या कथा

स्त्रीची अनेक रूपं दाखवणारा आणखी एक कथासंग्रह म्हणजे पद्मा देशपांडे लिखित ' पहाट '. या संग्रहामधील 18 पैकी एका कथेचा अपवाद वगळता सर्व कथा भारतीय स्त्रीच्या मनाचे अनेकविध पदर उलगडून दाखवणाऱ्या आहेत. नवा विचार देताना समाज जागृतीचा मार्ग चोखाळणाऱ्या या कथा वास्तवाचं भान कधी सोडत नाहीत. मनोरंजन आणि प्रबोधन यांचा समतोल लेखिकेने यशस्वी साधला आहे. मुदितशोधनातील काही चुका व अत्यंत बारीक टाइप यामुळे पुस्तक वाचण्यासाठी काहीसे त्रासदायक ठरले आहे. पण तेवढा दोष वगळायला हरकत नाही, असे वाटण्याइतपत या कथा वाचकाच्या मनाची पकड घेतात.

( पहाट पद्मा देशपांडे, उद्वेली बुक्स, ठाणे, पाने : 103 किंमत : 90 रु.)

तुषार नानल

 
</text>
</doc>
