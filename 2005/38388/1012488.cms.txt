<doc>
<docno>1012488.cms.txt</docno>
<text>
 
क्रीडा
दुभंग
[ Saturday, February 05, 2005  09:10:23 pm]


चंदशेखर संत

दुभंग हा शब्द पाकिस्तान संघाबाबत अगदी सार्थ ठरतो. ही बाब केवळ सध्याची नव्हे तर पूर्वापार चालत आलेली आहे. एकाहून एक सरस खेळाडूंचा भरणा असणाऱ्या पाकच्या संघात कुरुबुरी सतत चाललेल्या असतात. फक्त भारताविरुद्धची मालिका असली की मग मात्र आपले सारे मतभेद बाजूला सारून पाकिस्तानी खेळाडू जिद्दीने मैदानात उतरत असतात. पाकिस्तानला खऱ्या अर्थाने एकत्र आणले आणि छान संघ उभारणी केली ती इमरानखान नियाझीेने. एरवी कोणाला यात फारसे मिळाले नसताना इमरानने मात्र पाकिस्तानच्या विश्वविजेत्या संघाची उभारणी करून दाखवली. तीन-चार वेळा आपली निवृत्ती जाहीर केल्यावरही इमरान पुन:पुन्हा निवृत्ती मागे घेऊन मैदानात उतरत राहिला आणि त्याचे व्यक्तिमत्वच मुळी असे की पाकचे सर्वच खेळाडू त्याला दबकून आणि वचकून असत.

पाकच्या संघाचे नेतृत्व तरूण वयातच जावेद मियांदादकडे सूपूर्त केले गेले आणि मग त्याने आपल्या अरेरावी वृत्तीने ज्येष्ठ खेळाडूंची दाणादाण उडवून दिली. झहीरखानसारखा सुस्वभावी खेळाडूही जावेदच्या दादागिरीमुळे वैतागला आणि जावेदच्या कर्णधारपदाखाली न खेळण्याचा निर्णयही त्याने जाहीर करून टाकला होता. पाकचा सर्फराझ नवाझ ही तर एक वल्लीच. स्विंग आणि रिव्हर्स स्विंग यात अगदी पटाईत असणारा सर्फराझ कधी काय बोलेल आणि काय करेल याचा नेम नसे. वाद ओढवून घेण्यात त्याचा हात दुसरा कोणीही धरू शकणार नाही. एकदा ऑस्ट्रेलियातील मालिकेत त्याने विधान केले की : आमचे खेळाडू केंब्रिज आणि ऑक्सफर्डचे उच्च विद्याभूषित आहेत. तर ऑस्ट्रेलियाचे खेळाडू अशिक्षित.

अशी अफाट आणि अचाट विधाने करणाऱ्या सर्फराझने नंतर तर सगळ्यावर कडी करताना म्हटले होते की : ऑस्ट्रेलियन खेळाडू ही गवळ्याची पोरे आहेत ते काय आमचा मुकाबला करणार.

सर्फराझ, जावेद यांच्या पंक्तीत आपल्या विक्षिप्त वागण्याने बसू पाहणारा सध्याच्या पाकिस्तानी संघातील खेळाडू म्हणजे शोएब अख्तर. आपलं तेच खरं असा तोरा मिरवणारा हा खेळाडू. त्याची गोलंदाजीची शैली जेवढी वादग्रस्त तेवढेच त्याचे वागणेही. सध्या तर तो पाकच्या इतर सर्वच खेळाडूंना नकोसा झालेला. झटपट सामन्यात वेळ वाचवण्यासाठी रनअप थोडा कमी कर ही प्रशिक्षक बॉब वूल्मर यांची सूचना शोएबने पार धुडकावून लावली. तर भारताविरुद्धच्या मालिकेतील सामन्यात ऐन मोक्याच्या क्षणी तो का मैदानात उतरला नाही यावरून तर पाकमध्ये मोठेच काहूर माजले होते. परंतु शोएब आपल्या हटवादी वागण्यात काहीही बदल करण्यास तयार नसतो हे पुन:पुन्हा दिसून आलेले आहे.

फझल महंमूद, महंमद हुसेन, हनीफ महंमद, सईद अहमद, इम्तियाझ, इंतिखाब आलम, जावेद बकीर्, सर्फराझ नवाझ, माजिदखान, झहीर अब्बास, वसीम बारी, इमरानखान, जावेद मियांदाद, वसीम अक्रम, इन्झमाम, शोएब अख्तर यासारखे अनमोल हिरे पाकिस्तानने दिले आहेत. परंतु पाकिस्तानची एकूण कामगिरी आणि यश यांचे प्रमाण मात्र म्हणावे तितक्या मोठ्या प्रमाणावर दिसत नाही याची खंत सर्वांनाच वाटते. पाक संघातील कुरबुरींचा वारसा आताही पुढे चालवला जात आहे. यातून सावरण्याचे काम आता इंझमाम आणि त्याच्या सहकाऱ्यांना करायचे आहे. त्यात इंझमाम यशस्वी होतो की त्यालाच बळीचा बकरा बनवला जाते ते थोड्याच दिवसात कळेल.

 
</text>
</doc>
