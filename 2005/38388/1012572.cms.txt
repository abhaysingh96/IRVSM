<doc>
<docno>1012572.cms.txt</docno>
<text>
 
महाराष्ट्र
खराडीत अतिक्रमणविरोध
[ Saturday, February 05, 2005  11:53:50 pm]


म. टा. प्रतिनिधी

पुणे : मुंढवा रस्त्यावरील काळभैरवनगर येथील खराडी औद्योगिक वसाहतीतील 306 झोपड्यांवर महापालिकेच्या अतिक्रमण विभागाने शनिवारी कारवाई केली. या कारवाईला झोपडपट्टीधारकांनी विरोध करत दगडफेक आणि जाळपोळ केल्याने 15 जणांना पोलिसांनी अटक केली.

पुणे महापालिका अतिक्रमण विभाग, गवनी विभाग आणि समाजकल्याण विभागाने संयुक्तपणे ही कारवाई केली. ही जागा एमआयडीसीच्या मालकीची असल्याने तो भूखंड मोकळा करून देण्यासाठी पालिकेने मदत केल्याचे, अतिरिक्त आयुक्त ज्ञानेश्वर राजूरकर यांनी सांगितले. ही जागा एकूण एक हेक्टर 47 आर असून या जागेपैकी 69 आर जागा रस्ता रुंदीकरणात गेली असून उर्वरित जागेत अनधिकृत झोपड्या झाल्या होत्या. या आधी येथे तीनवेळा कारवाई करण्यात आल्याचे एमआयडीसीचे अधिकारी श्रीकांत पोटे यांनी सांगितले.

कारवाईदरम्यान झोपडपट्टीवासियांनी विरोध करत अतिक्रमण पथकावर दगडफेक सुरू केली. त्यामध्ये पोलिस व्हॅनची काच फुटली. वाहनचालक एस. एल. बोलके आणि पोलिस हवालदार बक्कल यांना किरकोळ स्वरूपाची दुखापत झाली. एका जमावाने पाच झोपड्यांना आग लावण्यास सुरुवात केली. बंदोबस्तासाठी असलेल्या पोलिसांनी जमावाला पांगवण्याचा प्रयत्न केला. कारवाईत अडथळा आणणाऱ्या धनंजय संतराम पवार आणि अन्य 14 जणांना पोलिसांनी ताब्यात घेतले ; त्यात नऊ महिला आणि सहा पुरुष आहेत.

सुमारे तीन तास चालेलेल्या या कारवाईनंतर मोकळ्या जागेचा ताबा एमआयडीसीला देण्यात आला. तसे लेखी पत्रही त्यांच्याकडून पालिकेने घेतले.

झोपडपट्टीतील रहिवाशांचे पुनर्वसन झाल्यानंतर या जागेचा ताबा मूळ मालकाला द्यावा असा निर्णय न्यायालयाने दिला होता. असे असताना महापालिकेने केवळ बांधकाम व्यावसायिकाला जागा रिकामी करून देण्यासाठी ही कारवाई केल्याचा आरोप राष्ट्रवादी काँग्रेसच्या गटनेत्या राजलक्ष्मी भोसले यांनी केला आहे. या कारवाईविरुद्ध मानवी हक्क आयोगाकडे प्रशासनाच्या विरोधात याचिका दाखल करणार असल्याचेही भोसले यांनी सांगितले. 1995 च्या आधीपासून या झोपड्या असल्याने त्यांचे मतदार याद्यांमध्ये नाव आहे. तसेच मतदानाची ओळखपत्रेही त्यांच्याकडे आहेत, असे भोसले म्हणाल्या.

याबाबत स्पष्टीकरण देताना राजूरकर म्हणाले की, येथे केवळ 12 कुटुंबच अधिकृत आहेत. त्यामुळे त्यांचेच पुनर्वसन केले जाणार आहे. बाकीच्या सर्व झोपड्या या 1995 नंतरच्या असल्याने त्या अनधिकृत आहेत. मतदान याद्यांमध्ये असलेली नावे ही 1995 च्या पुरवणी यादीत आहेत. एक जानेवारी 1995 ला प्रसिद्ध झालेली यादीच नियमाप्रमाणे ग्राह्य धरली जाते. त्यामुळे पुरवणी यादीतील नावांचा विचार करणे नियमबाह्य आहे.

 
</text>
</doc>
