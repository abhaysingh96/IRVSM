<doc>
<docno>1012469.cms.txt</docno>
<text>
 
संवाद
त्सुनामी की सुलतानी?
[ Saturday, February 05, 2005  08:36:08 pm]


त्सुनामीच्या लाटांनी आशियाला तडाखे दिले आणि नेमक्या त्याच सुमारास भारतातील हवामान उलटे- पालटेेे झाले. अवकाळी पावसाने शेतकरी धास्तावले आणि उन्हाळ्याच्या दारात थंडी बोचरी झाली. हे त्सुनामीमुळे झाले की पृथ्वीच्या हवामानाचा तोल हळुहळू कायमचाच ढळतो आहे ? ... आणखी पन्नास वर्षांनी ' हवापाण्याच्या गप्पा ' काळवंडलेल्या आणि तापलेल्या तर नसतील ना ?

गेल्या आठवड्यातला अवेळी पाऊस, गारपिट, लांबलेली थंडी या साऱ्यामुळे महाराष्ट्रात सर्वच भागातल्या पिकांची मोठी हानी झाली. ती होतानाच उत्तर ध्रुवावरील हिमनद्या वितळत असल्याच्या बातम्या आल्या. त्यामध्ये भर पडली, ती दक्षिण ध्रुवावरील हिमखंड आपले स्थान सोडून सागरात उतरल्याची. उ. ध्रुवाजवळ कडाक्याची थंडी असल्याचेही प्रसिद्ध झाले. या थंडीमुळे ओझोन वायूच्या थराची अधिक हानी होण्याची शक्यताही शास्त्रज्ञांनी व्यक्त केली. हा सारा त्सुनामी लाटांचा प्रताप असल्याची चर्चा सुरू झाली.

ज्या प्रचंड भूकंपामुळे त्सुनामी लाटांचा तडाखा बसला, त्यामुळे पृथ्वी आसापासून किंचित ढळली आहे, हे खरेच आहे. तिच्या स्वत:भोवती फिरण्याच्या गतीमध्येही किंचित फरक पडला आहे. या साऱ्या बदलांचा आणि हवामानाचा थेट संबंध आहे काय, याचे ठोस उत्तर अजून तरी मिळालेले नाही. मात्र, ज्या भूकंपामुळे आपली वसुंधरासुद्धा थरारली, त्या भूकंपाच्या परिणामी सागरीसृष्टीमध्ये बदल झाले आहेत. तेथील सजीवसृष्टीवर त्याचा विपरीत परिणाम झाला आहे. काही सागरी जीवांच्या जाती अस्तंगत होतील, अशी भीती व्यक्त होते आहे. मात्र तरीही त्याचा आणि बदलत्या हवामानाचा निकटचा संबंध आहे, असा भक्कम पुरावा अद्याप मिळालेला नाही.

खरं तर ऋतुमानामध्ये धिम्या गतीने बदल होत असल्याचे गेल्या काही वर्षांमध्ये प्रकर्षाने जाणवू लागले आहे. बहुरत्ना वसुंधरेवर अनुभवास येणारे विविध ऋतूंचे सोहोळे, त्यावेळी पालटणारे भोवताल, संपूर्ण सजीवसृष्टीमध्ये होणारे परिवर्तन ही सारी या पृथ्वीच्या जिवंतपणाची स्पंदनेच आहेत. हा ग्रह जिताजागता आहे आणि त्यावरचे जीवन हे सतत बदलत असते, बदलता बदलता फुलत असते आणि विस्तारतही असते, याच्या खुणा म्हणजेच ही सारी स्पंदने. गेल्या शतकाच्या अगदी मध्यापर्यंत ही स्पंदने विशिष्ट गतीने होत होती. मात्र त्यानंतरच्या विज्ञानाच्या प्रगतीने, वाढलेल्या कारखानदारीने, रासायनिक क्षेत्रात झालेल्या क्रांतीने हे चित्र हळुहळू पालटत गेले.

म्हणजे असे की 1960 साली जगाची लोकसंख्या तीनशे कोटी होती. पुढच्या 15 वर्षांतच ती 400 कोटी झाली. त्यात आणखी 100 कोटींची भर पडायला फक्त 12 वर्षं लागली ; तर त्यापुढच्या 100 कोटींची भर 11 च वर्षांत पडली. विज्ञानातील विविध शोध, सतत प्रगत होत जाणारे आयुविर्ज्ञान, नवीन औषधे, या साऱ्याचा तो परिणाम होता. परंतु त्याचबरोबर वातावरणातील कार्बनडायऑक्साईडचे प्रमाण वाढत होते. मिथेन, क्लोरोफ्लुरोकार्बन आणि नायट्रस आक्साईटस् या वायूंचेही प्रमाण वाढत होेते. हे सारे वायू आवश्यक असतातच. याचे कारण हे वायू उष्णताशोषक आहेत. सूर्याकडून पृथ्वीवर येणारी उष्णता तशीच्या तशी परिवतिर्त होऊ न देण्याचं काम हेच वायू करत असतात. ही उष्णता इथल्या सजीवांसाठी आवश्यकच असते. मात्र, या वायूंचे हवेतील प्रमाण आवश्यकतेपेक्षा वाढले आणि त्याचे दुष्परिणाम दिसू लागले. वाढत्या उष्णताशोषक वायूंमुळे पृथ्वीच्या सरासरी तापमानातच वाढ झाली. कार्बनडायऑक्साईडचेच उदाहरण घेतले तर की 1930 साली या वायूचे प्रमाण हवेच्या दर दहा लाख भागांमध्ये 300 होते. 1950 मध्ये ते 310 झाले. 1970 मध्ये ते 325 वर गेले आणि 1990 मध्ये हेच प्रमाण 350 झाले. याच काळामध्ये वर उल्लेख केलेल्या वायूंचे प्रमाण वाढले. परिणामी पृथीवर येणारी उष्णता अधिक प्रमाणात इथेच मुक्काम ठोकू लागली. त्याचा परिणाम म्हणजे सरासरी तापमानातच वाढ झाली.

गेल्या शतकाच्या मध्यापासूनच हलक्या गतीनं तापमान वाढू लागले, त्याचवेळी औद्योगिक प्रगतीही झपाट्याने होत होती. अमेरिका आणि युरोप या खंडांच्या बरोबरीने आशिया- पॅसिफिकमध्येही ती होत होती. आणि आफ्रिकेच्या काही भागांत तरी तिच्या पाऊलखुणा उमटू लागल्या होत्या. सारांश, पृथ्वीच्या सर्वच भागांमधून वातावरणात उलथापालथ घडविणारे वायू निर्माण होत होते. त्यातील क्लोरोफ्लुरोकार्बनमुळे ओझोन वायूच्या थरामध्ये घट होत असल्याचे 1974 साली लक्षात आले. परंतु या वायूंच्या वापरावर निर्बंध आणावेत काय, याचा विचार करण्यासाठी आंतरराष्ट्रीय बैठक झाली, ती मात्र 1985 मध्ये. त्यानंतरही अशाच बैठका झाल्या. रिओ-द- जानिरोपासून ते क्योटोपर्यंत अनेक करार झाले. परंतु प्रत्यक्षात काही घडले नाही. आता तर अमेरिकेने या सामूहिक प्रयत्नांतच सहभागी न होण्याची आडमुठी भूमिका घेतली आहे.

उष्णताशोषक वायूंच्या प्रमाणात वाढ होण्याचे थांबलेले नाही. त्याचवेळी पृथ्वीची फुफ्फुसे असलेली जंगले मात्र झपाट्याने कमी होत आहेत. वृक्षतोडीत सर्वच खंड सारखे आहेत. वस्तीसाठी नवीन जागा तयार करणे क्रमप्राप्त होते आणि त्या वस्तीसाठी आवश्यक त्या सुविधा निर्माण होणेही गरजेचे होते. थोडक्यात एक न संपणारी साखळी तयार झाली. ही साखळी थोपविता येणे कोणाच्याच हातात नव्हते. परंतु ' क्रिया तेथे प्रतिक्रिया ' या न्यायाने त्याची प्रतिक्रिया जी होत गेली, त्याचे गडद रंग आता दिसू लागले आहेत. हवामानातील बदल हा या साऱ्याचा परिपाक आहे. औद्योगिक क्रांतीच्या वषीर् म्हणजे 1860 मध्ये कार्बनडायऑक्साईडचे वातावरणात जे प्रमाण होते, त्यात 1990 पर्यंतच 26 टक्क्यांनी वाढ झाली होती. सध्या ज्या गतीने तापमानात वाढ होत आहे, ते प्रमाण कायम राहिले, तर पुढच्या 50 वर्षांमध्ये सरासरी तापमानात दोन अंशांनी वाढ होईल. आज दोन्ही ध्रुवांवरील परिस्थिती पालटत असेल, हिमनद्या वितळू लगल्या असतील, सागराच्या पातळीत वाढ होत असेल, आणि हे सर्व होत आहेच ; तर पुढच्या 50 वर्षांमध्ये काय होईल, ही कल्पना सुद्धा अंगावर शहारे आणणारी आहे.

तापती वसुंधरा

पृथ्वीचे तापमान किती वाढेल, याचा अंदाज घेण्यासाठी 2003 मध्ये प्रकल्प हाती घेण्यात आला. कम्प्युटरच्या मदतीने हवामानातील पालटाची संभाव्य मॉडेल्स तयार करण्यात आली. लोकांचा सहभाग हा या प्रकल्पाचा विशेष. त्यात 150 देशांतील 95 हजार कंप्युटर जाणकारांनी सहभाग घेतला. या प्रतिमानांतून असे दिसते की या शतकामध्ये पृथ्वीचे तापमान कमीत कमी 1.9 ते 11.5 अंश से. या दरम्यान वाढेल. याचे कारण वाढता कार्बनडाय- ऑक्साईड!

ओझोनवरचा हल्ला

दक्षिण ध्रुवावर ओझोनच्या थराला दर वषीर् सप्टेंबर ते नोव्हेंबर या काळात छिद पडतं. या काळात दक्षिण ध्रुवाभोवती थंड हवेचा प्रचंड भोवरा तयार होतो. तो ध्रुव प्रदेशाभोवती फिरत राहतो, त्यामुळे जगाच्या इतर भागातील उष्ण हवेपासून द.ध्रुव अलग पडतो. या उष्ण हवेला तेथे शिरकाव मिळत नाही. या थंड हवेमुळे स्थिरावरणामध्ये ढग तयार होतात. या ढगांत हिमकण असतात. क्लोरिन आणि इतर रसायने या ढगांचा आसरा घेतात. त्यामुळे त्यांना स्थिरावरणातील ओझोनवर हल्ला करणे शक्य होते. थंड हवेचा भोवरा नाहीसा हातो किंवा फुटतो तेव्हा ओझोनचे प्रमाण कमी झालेली हवा द.ध्रुवाच्या उत्तरेस पसरते आणि त्या प्रदेशातील ओझोनचा थर विरळ होतो.

श्रीराम शिधये

 
</text>
</doc>
