<doc>
<docno>1012468.cms.txt</docno>
<text>
 
संवाद
सानिया मिर्झास अनावृत पत्र
[ Saturday, February 05, 2005  08:34:50 pm]


... ज्यांचा प्रभाव मैदानात पडत नाही, त्यांचे जाहिरातीतील वागणे, बोलणे खोटे वाटू लागते आणि लोकांच्या मनातून असे खेळाडू झर्रकन उतरतात. ती वेळ तुझ्यावर येऊ नये, म्हणून तुला कितीही जाहिरात कंपन्यांनी गराडा घातला, तरी तू त्यातून बाहेर पडावेस आणि टेनिसचे कोर्ट हाच तुझा स्टुडिओ आणि बँकही मानावीस...

प्रिय सानिया,

पत्राच्या सुरुवातीसच तमाम भारतीय क्रीडा रसिकांतर्फे तुझे मन:पूर्वक अभिनंदन. ऑस्ट्रेलियन ओपनमध्ये वाइल्ड कार्ड मिळाल्यानंतर तू लागोपाठ दोन फेऱ्या जिंकून तिसऱ्या फेरीत जाणारी पहिली भारतीय महिला ठरलीस. तिसऱ्या फेरीत तुझी गाठ जर सर्वशक्तिमान सेरेनाशी पडली नसती, तर तू कदाचित उपान्यपूर्व फेरीतही गेली असतीस. पण हरकत नाही. सेरेनाशी लढताना तू सर्वस्व पणाला लावलेस आणि दुसऱ्या सेटमध्ये तिला एका क्षणी मागेही टाकलेस. तुझी झुंज अपेशी ठरली, तरी तू रसिकांची मने जिंकलीस. खुद्द सेरेनाने तुझे तोंड भरून कौतुक केले आणि तुझ्या उज्ज्वल भवितव्याची ग्वाही दिली. या तुझ्या यशाचा आम्हा भारतीयांना अभिमान आहे.

भारतात क्रिकेट वगळता अन्य कोणत्याही खेळाबाबत फारशी उत्सुकता नाही. क्वचित कधी प्रकाश पडुकोण किंवा गोपीचंद बॅडमिंटनमध्ये जागतिक पातळीवर चमकतात, तर कधी विश्वनाथन आनंद बुद्धिबळाची बाजी मारून जातो किंवा राज्यवर्धनसिंग राठोड ऑलिम्पिकमध्ये अचूक लक्ष्य साधतो आणि रौप्य पदक कमावतो. अन्य वेळी आम्ही भारतीय चुकलेल्या गणितांचे हिशेब मांडण्यात आणि कुठल्या तरी देशातल्या अनोळखी खेळाडूंच्या यशात आपली ओळख शोधत राहतो. टेनिसबद्दल भारतात औत्सुक्य निर्माण झालं, त्याला जेमतेम पंधरा-वीस वर्षं झाली असतील. टीव्हीवर अमेरिकन ओपन, विम्बल्डन, फ्रेंच ओपन यांची थेट प्रक्षेपणं सुरू झाली आणि तोकड्या कपड्यातल्या गोऱ्या टेनिस खेळाडू भारतातील प्रेक्षकांना ' आकषिर्त ' करू लागल्या. बोरिस बेकर, पीट सॅम्प्रस, आंदे अगासी अशा आक्रमक आणि तडफदार, ताकदवान खेळाडूंपेक्षा भारतात आधी बिली जीन किंग, स्टेफी ग्राफ, मोनिका सेलेस, माटिर्ना हिंगीस, मेरी पियर्स, अॅना कुनिर्कोव्हा या महिला खेळाडू भारतात अधिक लोकप्रिय ठरत राहिल्या, याचे एक कारण त्यांची आकर्षक शरीरयष्टी आणि तंग, आखूड कपडे हे होते, हे कुणी उघड मान्य करणे शक्य नसले, तरी ते वास्तव आहे.

ऑस्ट्रेलियातून तू परतलीस, तेव्हा तुझे भारतीयांनी प्रचंड स्वागत केले. मुंबईत, दिल्लीत तुझ्या भरगच्च पत्रकार परिषदा झाल्या. टीव्ही आणि वर्तमानपत्रांचे कॅमेरे तुझ्या प्रत्येक हालचालीवर केंदित झाले. वेगवेगळे अँगल्स आणि त्यातून दिसणारे तुझे दिलखेचक स्मित. एक नवा तारा जन्माला आल्याची जाणीव सर्व भारतीयांना झाली. यापूवीर् अंजली भागवत, पीटी उषा, मल्लेश्वरी अशा महिला खेळाडूंनी भारताबाहेर कमी-जास्त यश मिळवल्यानंतर त्यांचेही मायदेशी स्वागत झाले होते. पण तुझे कौतुक या सर्वांपेक्षा कितीतरी अधिक. तूसुद्धा या कौतुक सोहळ्याला समर्थपणे आणि आत्मविश्वासाने सामोरी गेलीस. तुझ्या या धीटपणाचेही सर्वांनी कौतुक केले.

सानिया, तू जेमतेम अठरा वर्षांची. हे वयच अवखळ आणि संस्कारक्षम. आता टेनिससारख्या खेळात जागतिक पातळीवर शेकडो संधी तुझी वाट पाहात आहेत. ऑस्ट्रेलियन ओपन ही या वषीर्च्या मोसमातील पहिली ग्रँड स्लॅम. यानंतर फेंच ओपन, विम्बल्डन, अमेरिकन ओपन या स्पर्धा तुझी वाट पाहात आहेत. तुझी गणना आत्ताच जगातील पहिल्या पन्नास खेळाडूंमध्ये होऊ लागली आहे. आमची खात्री आहे की, यंदाचा मोसम संपेल, तेव्हा तू पहिल्या दहांमध्ये पोहोचली असशील. तू विम्बल्डन जिंकशील, तो दिवस प्रत्येक भारतीयाच्या मनात कायमचा कोरला जाईल. आम्ही सर्व त्या दिवसाची वाट पाहात आहोत.

पण सानिया, कोणतेही यश सहजगत्या मिळत नाही. त्यासाठी कठोर परिश्रम आणि संपूर्ण एकाग्रता हवी. असे म्हणतात की, महिला टेनिसमध्ये इतिहास घडवणारी माटिर्ना नवरातिलोव्हा विम्बल्डनमध्ये लक्ष केंदित व्हावे, म्हणून कित्येक महिने स्टेडियमच्या समोर घर घेऊन राहात असे. दिवसेंदिवस ती या मैदानातील स्टँडमध्ये बसून कोर्टाकडे बघत राहायची. तिथेच सरावही करायची. यालाच तपश्चर्या म्हणतात. तू सुद्धा अशीच तपश्चर्या करावीस आणि यश जिंकावे, अशी साऱ्यांची इच्छा आहे. पण तू भारतात आल्यानंतर ज्या बातम्या येत आहेत, त्या मात्र मन खट्टू करणाऱ्या आहेत.

एक बातमी अशी की, तुझे यश आणि लोकप्रियता पाहून तू भारतात येताक्षणीच अनेक उत्पादनांच्या जाहिरात कंपन्यांनी तुला घेरले आणि तू त्यांच्यासाठी जाहिराती कराव्यात, म्हणून तुला मोठाल्या रकमा देऊन बांधून घेतले. असे म्हणतात की, युवराज सिंह, महम्मद कैफ या क्रिकेटपटूंपेक्षाही अधिक रकमांचे जाहिरात करार तू अवघ्या पंधरा दिवसांत केलेस. तुझा खेळ जितका जोरदार तितकाच तुझा जाहिरात करार करण्याचा वेगही दिसतो. कलावंत आपल्या कलेवर, बुद्धिमन्त आपल्या बुद्धीवर संपत्ती कमावतात, तसाच गडगंज पैसा तूही गाठीशी लावलास, तर त्यात व्यवहारिक अर्थाने गैर काहीच नाही. पण तू खेळत राहिलीस, तर केवळ खेळावरही तू श्रीमंत होऊ शकशील, शिवाय जगभरच्या क्रीडा रसिकांच्या उदंड प्रेमाचे भांडवल तुझ्यापाशी असेल, ते वेगळेच. अशा परिस्थितीत केवळ खेळावर लक्ष केंदित करण्याऐवजी तू जाहिराती करत राहिलीस, तर तुझा वेळ कोर्टवर सराव करण्याऐवजी स्टुडिओत कॅमेऱ्यासमोर उभे राहण्यात आणि मेकअप रुममध्ये तोंडाला रंग लावण्यात जाईल. हा वेळेचा अपव्यय तुझ्या कारकिदीर्ला मारक ठरेल, अशी भीती वाटते, म्हणून हा पत्रप्रपंच.

आम्हाला सतावणारी भीती अनाठायी नाही. अॅना कुनिर्कोव्हा आठव. टेनिससाठी लागणारे सर्व गुण तिच्या ठायी एकवटले होते. तिला योग्य वेळी संधीही मिळत गेल्या. पण पण तिचं सौंदर्यच खेळातील यशाच्या आड येत गेले. ती जाहिरातींमधून चमकू लागली, तेव्हाच ऐन भरात असताना तिची टेनिस कारकीर्द मात्र काळवंडू लागली. टेनिसमधील यश तिला हुलकावणी देऊ लागले, तेव्हा जाहिरातीही आटल्या. अखेरीस ती खेळात व जीवनातही अपेशी ठरू लागली. तीच गत मेरी पियर्स या गुणी युरोपीय टेनिसपटूची. तिच्या खेळाबरोबरच तिचे अधोर्न्मिलित डोळे आणि वन पीस ड्रेस लोकांच्या डोळ्यात भरला. तिला जाहिरातदारांनी घेरले आणि त्यामुळेच खेळाने सोडले.

भारतापुरते बोलायचे, तर अनेक क्रिकेडपटू याच मार्गाने गेले. ज्यांचे संघातही स्थान पक्के नाही, असे खेळाडू प्रायोजकांच्या शोधात राहिले आणि प्रायोजकांच्या आश्रयाने संघात स्थान मिळवू लागले. पण असे फार काळ चालत नाही. अशाच क्रीडाबाह्य आकर्षणांमुळे विनोद कांबळी या गुणी खेळाडूची कारकीर्द बरबाद झाली. ऋषिकेश कानिटकर, अजित आगरकर, हरभजन सिंग हे खेळाडू संघात यायचा अवकाश की, मैदानाऐवजी जाहिरातींतच चमकू लागले. ज्यांचा प्रभाव मैदानात पडत नाही, त्यांचे जाहिरातीतील वागणे, बोलणे खोटे वाटू लागते आणि लोकांच्या मनातून असे खेळाडू झर्रकन उतरतात.

ती वेळ तुझ्यावर येऊ नये, म्हणून तुला कितीही जाहिरात कंपन्यांनी गराडा घातला, तरी तू त्यातून बाहेर पडावेस आणि टेनिसचे कोर्ट हाच तुझा स्टुडिओ आणि बँकही मानावीस, अशी भारतीय क्रीडा रसिकांतफेर् अपेक्षा. कारण भारतात हजारो मॉडेल्स सापडतील व पुढे तयार होतील, पण दुसरी सानिया मिर्झा तयार होण कठीण आहे.

टेनिसमधल्या उज्ज्वल कारकिदीर्साठी आणि अत्युच्च यशासाठी तुला हादिर्क शुभेच्छा!

भारतकुमार राऊत

 
</text>
</doc>
