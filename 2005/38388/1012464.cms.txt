<doc>
<docno>1012464.cms.txt</docno>
<text>
 
संवाद
अनोळखी ओळख
[ Saturday, February 05, 2005  08:28:01 pm]


शनिवारी सकाळी 7. 56 ला अंबरनाथहून सुटणारी सीएसटी लोकल डोंबिवलीला थांबल्याबरोबर नेहमीचा आमचा सहप्रवासी मित्र बारक्या खिडकीशी येऊन मला म्हणाला , ' आपले जाधव ' एक्सपायर ' झाले. त्यांची डेड बॉडी रेल्वे पोलिस ठाण्यात ठेवली आहे. मी पाहून आलो व तुम्हा सर्वांना सांगायला आलो. ' ते ऐकून मी व माझ्याबरोबरचे सर्वजण सुन्न झालो.

शनिवार असल्यामुळे बऱ्याचशा सहकाऱ्यांना सुटी. डब्यात नेहेमीचे मित्र नसल्यामुळे आम्हा उपस्थितांना काहीच सुचेना. आम्हाला फक्त त्यांचे आडनाव, विठ्ठलवाडीला राहतात व जीपीओमध्ये नोकरी करतात एवढेच माहीत होते. तेव्हा आमच्यातील एकजण म्हणाला , ' ज्याअथीर् गाडीत अटॅक आला आहे, त्याअथीर् पोलिस केस, पोस्टमाटेर्म वगैरे होऊन डेड बॉडी मिळायला संध्याकाळ होणार. त्याआधी बारक्याचा तुला काही फोन येतो का ते पाहू. निदान आपल्याला त्यांच्या प्रेतयात्रेला तरी हजर राहाता येईल. '

मी साडेदहापर्यंत फोनची वाट पाहून सीएसटी रेल्वे पोलिस ठाण्यात गेलो. त्यांनीही डोंबिवली रेल्वे स्टेशनला फोन करून मला पत्ता दिला. पण हाय! तेथे नोंद केलेला पत्ता म्हणजे मयताचे संपूर्ण नाव, अंदाजे वय, मु. विठ्ठलवाडी. ता. कल्याण जि. ठाणे एवढेच होते. नंतर मी जीपीओमध्ये गेलो. तर तेथेही काही ठराविक खातीच चालू होती. तरीही प्रत्येक खात्यात जाऊन चौकशी करण्याचे ठरविले. मुख्य इमारतीमधील मागील दरवाजाने आत गेल्यावर तळमजल्यावरील एका खात्यात दोन व्यक्ती दिसल्या. त्यांना मी सदर घटना सांगितल्यावर त्यांच्यापैकी एकाने दुसऱ्या श्री. तारी नावाच्या व्यक्तीस मृत व्यक्तीचे खाते व घरचा पत्ता शोधून दिल्याशिवाय परत येऊ नको, असे बजावले. आणि त्या सद्गृहस्थानेही जुन्या व नवीन इमारतीत चौकशी केली. पण काही उपयोग होत नव्हता.

मयत मित्र आम्हाला नेहमी म्हणायचे की जीपीओच्या कॅन्टीनमध्ये युनियनचे जाधव कुठल्या खात्यात आहेत, असे विचारलेत तर कुणीही तुम्हाला माझ्याकडे आणून सोडेल. तेव्हा कॅन्टीनमध्ये गेल्याबरोबर कूपन देणाऱ्या माणसानेच ते कोणत्या खात्यात आहेत, ते सांगितले. त्याप्रमाणे आम्ही त्यांच्या खात्यात जाऊन श्री. कदम यांना भेटलो. त्यांनी बसायला सांगून त्यांच्या खात्यातील उपविभागातील एकाला बोलावले. ज्या व्यक्तीला बोलावले ती व्यक्ती विठ्ठलवाडीलाच राहात असल्याने व खात्यात ती वाईट बातमी आधीच माहीत पडल्यामुळे आधीच निघून गेली होती. त्यामुळे पुन्हा आम्हा दोघांच्या पदरात निराशाच पडली.

घटनेचे गांभीर्र्य लक्षात येताच कदम यांनी कर्मचाऱ्याचे नाव, खाते व पत्ते वगैरे सर्व माहिती बॅलार्ड पिअरच्या ऑफिसात मिळेल. तेव्हा तिकडे जाण्यास सुचविले. त्यावर मी म्हणालो की पत्ता मिळविताना तुम्ही सर्वांनी सहकार्य करूनही माझ्यासारख्या तिऱ्हाईताची इतकी त्रेधा उडाली तर तेथे जाऊन मला कोण व किती दाद देणार ? मी कदम यांना विनंती केली की तुम्हीच येथून तिकडे फोन करून विचारलेत तर माझा वेळ व त्रासही वाचेल. त्या सर्वांनाही ती सूचना पटली व श्री. कदम यांनी फोन करून पत्ता मिळवून दिला. मी सर्वांच्या सहकार्याबद्दल आभार मानून बाहेर पडलो. प्रसंगाचे गांभीर्य ओळखून पोलिस व पोस्ट खात्यातील माणसांनी मला जी मदत केली त्यामुळे मी व माझे मित्र आमच्या मित्राचे अंत्यदर्शन तरी घेऊ शकलो. धडधाकट शरीरयष्टी असलेल्या आमच्या मित्राचे हारतुऱ्यांनी आच्छादिलेले, कपाळावर कुंकवाचा टिळा, डोक्यावर गांधी टोपी घातलेले कलेवर पाहताना आम्हा सर्वांच्या डोळ्यांत नकळत आसू तरारले व माणसाचे काही खरे नाही, आज आहे तर उद्या नाही, ही भावना मनात घर करून राहिली.

विजय सावंत, डोंबिवली

 
</text>
</doc>
