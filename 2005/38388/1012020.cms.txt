<doc>
<docno>1012020.cms.txt</docno>
<text>
 
महाराष्ट्र
...आता कृषी प्रदर्शनांचाही धंदा!
[ Saturday, February 05, 2005  12:03:32 am]


प्रसाद पोतदार

पुणे : शेतीविषयक नवनवीन तंत्रज्ञान शेतकऱ्यांपर्यंत पोहोचावे, या उदात्त उद्देशाने आयोजित केली जाणारी कृषी प्रदर्शने पूर्णपणे व्यावसायिक तत्त्वावर भरवण्यास राज्य सरकारने मान्यता दिली आहे. त्यामुळे औद्योगिक शहरांचा दर्जा मिळालेल्या पुणे-मुंबईसारख्या शहरांत भरणाऱ्या कृषी प्रदर्शनांची संख्याही नजिकच्या काळात वाढणार असून ते पाहण्यासाठी बांधावरून धडपडत येणाऱ्या शेतकऱ्यांना 50- 100 च्या नोटा मोजाव्या लागणार आहेत.

अलिकडच्या काळात इतर प्रदर्शनांप्रमाणेच कृषी प्रदर्शनांचेही पेव फुटले आहे. कृषीक्षेत्राशी संबंधित उत्पादक त्यात सहभाग घेतात. प्रदर्शनाला भेट देण्यासाठी राज्याच्या कानाकोपऱ्यातून येणाऱ्या शेतकऱ्यांची संख्याही दिवसेंदिवस वाढत असल्याने संबंधित व्यावसायिकांसाठी अशी प्रदर्शने ही पर्वणी ठरत आहेत.

' कृषी प्रदर्शने ' ही राज्य सरकारची योजना तशी जुनी आहे. राज्य सरकार राष्ट्रीय पातळीवरील प्रदर्शनाला दोन लाख, राज्य स्तरावर दीड लाख, जिल्हा स्तरावर 50 हजार आणि यात्रेतील कृषी प्रदर्शनांना 25 हजार रु. एवढे अनुदान देते. 2003- 04 साली राज्यभरात 268 ठिकाणी प्रदर्शने झाली. केंद सरकारने 2000- 01 पासून प्रदर्शनांसाठी प्रत्येक राज्याला दर वषीर् एक कोटी रु. अनुदान देण्यास सुरुवात केल्याने प्रदर्शनांची संख्या वाढली आहे.

या योजनेतून राज्यात 2000 साली आठ , 2001 साली सात , 2002 साली आठ , 2003 साली दोन आणि 2004 साली सहा प्रदर्शने झाली आहेत. खते, अवजारे, ठिबक सिंचन, बी-बियाणे, औषधे, ग्रीन हाऊस, पॉली हाऊस, आयात-निर्यातदार, वाहनउत्पादक आदी शेतीविषयक उद्योगक्षेत्र मोठ्या प्रमाणात वाढले असून प्रदर्शनांमध्ये शेतकऱ्यांच्या प्रबोधनापेक्षा या उद्योजकांच्या जाहिरातींकडेच आयोजकांचा कटाक्ष असल्याचा आरोप होत आहे.

व्यावसायिकीकरण करताना प्रदर्शनाचा मूळ हेतू बाजूला पडणार नाही याची दक्षताही सरकारने घ्यावी, अशी मागणी कृषीतज्ज्ञांमधून जोर धरू लागली लागली आहे. ' भूमाता ' चे बुधाजीराव मुळीक यांनी सांगितले की , 75 टक्के आयोजक शेतकऱ्यांच्या भोळेपणाचा फायदा घेतात. आतापर्यंत किती प्रदर्शने झाली आणि त्याचा फायदा किती शेतकऱ्यांना झाला याच्या अभ्यासाची आवश्यकता आहे. जिथे गरज आहे तिथे न होता, उद्योगनगरीत प्रदर्शने होतात.

त्यामुळे प्रदर्शने आयोजित करणाऱ्यांचे आणि उद्योजकांचे चांगले चालते. प्रदर्शन व्यावसायिकांना गदीर् जमवण्यासाठी सरकारचा सहभाग हवा असतो, ही गोष्ट उघडच आहे. या निर्णयामुळे प्रदर्शनांचा मूळ हेतू बाजूला पडण्याची शक्यता आहे. दरम्यान ' सरकारच्या समन्वयाने ' असा शब्द या प्रदर्शन व्यावसायिकांना वापरू देण्यास परवानगी देण्यासह इतर मुद्द्यांवर कृषी सचिवांनी मंत्रालयात 15 फेब्रुवारीला बैठक बोलावली आहे.

 
</text>
</doc>
