<doc>
<docno>1012508.cms.txt</docno>
<text>
 
लेख: OPEN HOUSE
मुंबईचा विकास की मराठी माणसाची हद्दपारी?
[ Saturday, February 05, 2005  09:24:59 pm]


मुंबईत झोपड्या पाडण्याची मोहीम जोरात चालू आहे. सन 1995 च्या नंतरच्याच नव्हेत, तर त्याआधीच्या झोपड्याही पाडल्या गेल्या आहेत. या मोहिमेमुळे अमराठी लोकांचे लोंढे थांबतील असे वाटत होते. पण पाडलेल्या झोपडपट्ट्यांमध्ये मराठी कुटुंबेसुद्धा मोठ्या प्रमाणावर राहत होती, असे दिसते. त्यातील काही कुटुंबे तर वर्षानुवर्षं राहत होती. आता त्यांनी कुठे जायचे ? महाराष्ट्राच्या राजधानीत मराठी माणसालाच स्थान नाही का ? मुंबईच्या विकासासाठी मराठी माणसालाच बळी जावे लागणार का ? या विषयावर आम्ही वाचकांची मते मागविली होती. त्याला उदंड प्रतिसाद मिळाला. मुंबईच्या आजच्या स्थितीबद्दल बहुसंख्यांनी सरकार आणि राजकीय पक्ष यांनाच जबाबदार धरले आहे. काहीजणांनी मुंबईतील मराठी माणसाच्या आजच्या दुर्दशेला मराठी माणसालाच जबाबदार धरले आहे. सर्वच पत्रांतून मुंबईबद्दलचे प्रेम आणि मराठीपणाचा अभिमान दिसतो. अनेक पत्रे चांगली असूनही जागेच्या अभावी प्रसिद्ध करता आली नाहीत. फारच थोड्या पत्रांमधून या प्रश्नाला असलेल्या सामाजिक आणि आथिर्क बाजूचा ओझरता उल्लेख आला आहे. हा विषय सर्वांच्याच जिव्हाळ्याचा असला, तरी अनेकांनी, दिलेल्या शब्दमर्यादेपक्षा अधिक विस्ताराने लिहिले. अशा पत्रांचा विचार करता आला नाही. मात्र या सर्वच पत्रांतून समाजामध्ये या प्रश्नाबाबत किती तीव्र भावना आहेत, हे स्पष्ट होते. त्याचेच दर्शन घडविणारी ही प्रातिनिधिक पत्रे...

आपणच चुकतो आहोत...

मराठी किंवा अमराठी, तो कुणीही असला तरी त्याला अनधिकृत झोपड्यांमध्ये राहण्याचा अधिकार कुणीही देऊ शकणार नाही. मराठी माणूस 40 वर्षं अनधिकृत झोपडीत राहून पैसा कमावून अधिकृत इमारतीत घर घेऊ शकला नाही तर यात चुक कुणाची ? मराठी माणूस, तो अनधिकृत झोपडपट्टीतलाच नव्हे तर गिरगाव, दादरसारख्या भागातून जास्त पैसे मिळतात म्हणून आपला फ्लॅट विकून उपनगरात मोठे फ्लॅट घेतात. आज गरज आहे या मराठी माणसाला ओरडून सांगण्याची '' हे मराठी माणसा आतातरी जागा हो, हा लिबरलायझेशनचा, स्पधेर्चा जमाना आहे. आता तू फक्त मराठी आहेस म्हणून तुझी गय केली जाणार नाही. त्यासाठी तुला भक्कम पाय रोवून उभे राहायला पाहिजे. संयम, नम्रता, चिकाटी, धाडस यासारखे जे व्यवसाय करण्यासाठी लागणारे गुण ' आत्मसात ' करण्याची गरज आहे. आता तुझी तुलाच मदत करावयाची आहे. आता जागा झाला नाहीस तर मुंबईच काय पण ठाणे, पुणे नाशिकमधूनसुद्धा हद्दपार व्हायची पाळी तुझ्यावर लवकरच येणार आहे. मग तू तुझ्या नाकतेर्पणाचा दोष कुणा दुसऱ्याला देऊ शकणार नाहीस ''

वामन दौड, ठाणे.

आधी सोय करा

आज झोपडपट्टीत सर्व जातीधर्माचे लोक राहतात. त्यामध्ये महाराष्ट्रामधील जनता जास्त आहे. तिथे सर्व जातीधर्माची माणसे एकाच नळावर पाणी भरतात. झोपडपट्टीत खरी लोकशाही आहे. झोपड्यात राहणाऱ्या माणसांना इमारतीमध्ये राहावेसे वाटते ; पण ती माणसे गरीब आहेत. प्रथम झोपडपट्टीवासियांची राहण्याची व्यवस्था करावी व नंतरच मुंबई स्वच्छ करावी. कारण मुंबई स्वच्छ करणारी जनताच झोपडपट्टीत राहते. मुंबईत छोटीमोठी कामे करणारे मजूर झोपडपट्टीतच मिळतील. त्यांना हाकलून लावायचे का ? त्यांची सोय न करताच झोपड्या तोडायला सुरुवात केली, तर जनतेला मोगलाईची आठवण झाल्यावाचून राहणार नाही. माझी आबांना आणि दादांना विनंती आहे. मुंबई तुमची आहे. झोपडपट्टी तुमची आहे. झोपडीतील जागा तुमची आहे आणि तिथे राहणारी जनताही तुमचीच आहे. आपल्या घटनेने माणसांना राहण्याचा, बोलण्याचा व कमावण्याचा हक्क दिलेला आहे. गरीब जनतेला वाटते आमचे सरकार, आमच्यासाठी काहीतरी करेल. त्यांच्या आशेवर पाणी सोडू नका. प्रथम गरिबांची राहण्याची व्यवस्था करा व नंतर मुंबई स्वच्छ करा.

मारुती घारे, मुंबई.

उशिरा सुचलेले शहाणपण

हा मुंबईचा विकासच आहे ; पण हे उशिरा सुचलेले शहाणपण आहे. मुंबई कशी असावी हे येथे पूवीर्पासून राहाणाऱ्या लोकांनी ठरवायचे की एखाद्या पक्षाने ? राजकीय पक्ष, महानगरपालिका, पोलिस खाते यांना आपल्या डोळ्यासमोर ' झोपडपट्टी वाढते आहे ', मुंबईचा नरक होतो आहे हे दिसत असूनसुद्धा, स्वत:चा स्वार्थ साधण्यासाठी, ते दुर्लक्ष करीत होते. बरे झोपडीला आणि एक मजला वाढवून देण्याचा कायदा का केला ? 1995 ही डेड लाईन ठरवणारे हे कोण ? त्या पूवीर्ची का नाही ? झोपडपट्टी निर्मूलनाबरोबर यांना पण शिक्षा व्हायला पाहिजे, तरच मुंबई खऱ्या अर्थाने सुंदर होईल व तिचा विकास होईल!

डॉ. दि. ज. केळेकर, मुंबई.

योग्य निर्णय

झोपड्या हटविण्याची सरकारची मोहीम अगदी बरोबर आहे. मराठी कुटुंबे जास्त आहेत, त्यांच्यावर अन्याय होतोय, हे म्हणणे बरोबर नाही. मुंबईचे शांघाय हा नंतरचा प्रश्ान् आहे. परंतु सध्या अत्यंत जरूरी आहे ती, झोपड्या हटविण्याची. झोपड्या हटविताना हा बांगलादेशी आहे, हा घुसखोर आहे, हा मराठी आहे हे पाहून चालणार नाही. झोपड्यांमध्ये चालणारे अवैध धंदे, घुसखोर आणि गुंडांचे आश्ायस्थान असणाऱ्या झोपड्या उद्ध्वस्त व्हायलाच हव्यात. नाहीतर ही मुंबई अधिक बकाल होईल. झोपडपट्टीवाल्यांना हाकलून दिल्यानंतर हे लोक जेव्हा आपआपल्या प्रांतात जातील आणि इतरांना सांगतील ' की मुंबईत आता झोपडी बांधून राहाता येणार नाही ' तेव्हा मुंबईत न जाणे बरे! तेव्हाच मुंबईत येणारे लोंढे थांबतील.

मारुती सावंत, मुंबई.

गरिबांची गरज नाही ?

मुंबईत ज्या गतीने आणि क्रुरतेने झोपडीतोड मोहीम राबवली जात आहे, त्यावरून असे दिसते की, यापुढे गरिबाची गरज लागणार नाही. लागलीच तर श्ाीमंत मुंबईकर इतर मजूर बाहेरून मागवतील. 50-55 वर्षांपूवीर् बाबासाहेब आंबेडकरांच्या मुंबई म्युनिसिपल युनियनमधील सफाई कामगारांनी संप पुकारला तेव्हा मुंबई इलाख्याचे मुख्यमंत्री मोरारजी देसाई यांनी गुजरातमधून सफाई मजूर आणले होते. मुंबईचे शांघाय कोणासाठी केले जात आहे ? धनदांडग्यांसाठी ? आताच गरज काय पडली शांघाय बनवायची ? आणि मुंबईचे शांघाय बनविण्याचा अट्टाहास कशासाठी ?

चंदकांत कदम, डोंबिवली.

मुंबई अमराठी होईल

झोपडपट्टी हटवूनदेखील मुंबई सुंदर, स्वच्छ व हरित होणे शक्य नाही. कारण हटवलेल्या झोपडपट्ट्यांच्या जमिनीवर आता बहुमजली इमारतींचे टॉवर्स उभारले जातील. या टॉवर्समधून राहण्याची आथिर्क सुबत्ता व क्षमता केवळ अमराठी व्यक्तींकडेच असल्यामुळे मुंबईचे अमराठीकरण करण्यास ते उपयुक्तच ठरेल. परंतु त्यामुळे वीज, पाणी, मल:निस्सारण, सार्वजनिक स्वच्छता, मोकळ्या जागेचा अभाव इत्यादी नागरी सुविधांवर ताण पडणार आहे. वाढत्या लोकसंख्येच्या आवश्यक गरजा प्रशासन पूर्ण करू शकणे शक्य नाही. सबब ' झोपडपट्टी हटाव ' मोहिमेकडे पाहाण्याचा दृष्टिकोन न बदल्यास मुंबई अमराठीच होणार नाही तर ती अधिकच अस्वच्छ, बकाल व असुरक्षित होईल.

अॅड. संजय हिंगे, डोंबिवली.

पीछेहाटीचे लक्षण

मुंबईत मराठी माणसाचे निश्चितच अग्रक्रमाचे स्थान असून, आपले अस्तित्व अबाधित राखण्यासाठी आपण झटले पाहिजे. मुंबईच्या विकासात वाटा उचलायला हवा. मात्र सध्या भाषिक, नोकरदार- चाकरमानी यांचीच भूमिका निभावतोय. इतर महत्त्वाच्या क्षेत्रात अमराठी भाषिकांनीच बाजी मारली. त्यांचीच चलती आहे. विकासाच्या ढिगभर संधी उपलब्ध असतानाही चाळीस वषेर् मराठी माणूस झोपडीतून बाहेर पडू शकत नाही यात दोष कुणाचा ? एका अग्रगण्य पक्षाला ' मी मुंबईकर ' असं अभियान आंदोलनाच्या रूपाने छेडावे लागते. हे मराठी माणसाच्या पीछेहाटीचे लक्षण आहे.

सुधाकर वसईकर, कल्याण.

सरकारच जबाबदार

मुंबईतून मराठी माणूस व मराठी भाषा हद्दपार वा हळूहळू अस्तंगत होत चालली आहेत. परंतु यास मराठी माणूस जबाबदार नसून महाराष्ट्राचे सरकार जबाबदार आहे. काँग्रेसी राज्यर्कत्यांनी गेल्या 40-45 वर्षांत मराठी माणसाचे व भाषेचे हितसंबंध या राज्यात न जपल्याने मुंबई व अन्य शहरांतून भूमिपुत्र पोरका होत चालला आहे. आपल्या भाषेचे राज्य निर्माण झाल्यानंतर मराठी भूमिपुत्रांच्या व मराठी भाषेच्या हितसंबंधांचे रक्षण करण्यासाठी राज्य शासनाने सर्व क्षेत्रात मराठी माणसालाच अग्रक्रमाने संधी मिळेल असे प्रयत्नच केले नाहीत. मुंबई शहरातील रोजगारसंधीत, धंदा- व्यवसायात, बेकायदेशीर झोपडपट्ट्यांबाबतीतही मराठी माणसाच्या हिताला हात लावणार नाही, असा मराठी कडवेपणा जोपासायला या सरकारला कोणी प्रतिबध केला होता ? यापुढे तरी आपल्या तालुका-जिल्ह्याच्या विकासाचाच विडा उचललेल्या पाटील- देशमुखांनी मुंबई शहरातील भूमीपुत्राकडे लक्ष द्यावे.

रजनीकांत प्रधान, वाशी, नवी मुंबई.

अभिनंदनीय!

उपमुख्यमंत्री आर. आर. पाटील यांंनी राजकीय फायद्यातोट्याचा विचार न करता मुंबईतील झोपड्या हटविण्याचा जो निर्णय घेतला त्याबद्दल त्यांचे अभिनंदन. परप्रांतीयांबरोबर मराठी माणसांच्या झोपड्याही उद्ध्वस्त झाल्या असल्या तरीही परप्रांतीयांचे वाढते लोंढे रोखण्यासाठी आणि मुंबईच्या विकासासाठी ते गरजेचे आहे. महाराष्ट्राने इतर राज्यातील जनतेला पोसण्याचा ठेका घेतलेला नाही.

संजय होवडे, नवी मुंबई.

कोणाचे ओझे कोणाच्या खांद्यावर ?

भाजप-शिवसेना सरकारने 1990 च्या झोपड्या 1995 पर्यंत अधिकृत करून घेतल्या. प्रत्यक्षात जुन्या, मोडकळीस आलेल्या बिल्डिंगमधील रहिवासी 20-25 वषेर् संक्रमण शिबिरात ताटळकत पडलेत. तद्नंतर काँग्रेस सरकारने 2000 पर्यंतच्या झोपड्या अधिकृत करू, असे जाहीर केले. दरम्यान मुंबईत बिहार, उत्तर प्रदेश, बांगलादेश इथून थवेच्या थवे आले. येऊन, पाण्याची चोरी, विजेची चोरी सुरू झाली. सांडपाण्याचा निचरा न झाल्याने रोगराईचा धुमाकूळ वाढला. महाराष्ट्रीयन लोकांची रोजीरोटी व अस्तित्व धोक्यात आले. मध्यमवगीर्य समाजांनी आयुष्याची कमाई बहाल करून सोसायटीत घरे घेतली व हा झोपडीधारकांचा भारही स्वत:च्या अंगावर ओढून घेतला. मध्यमवगीर्य समाज यात भरडला जातोय याची कोणालाच पर्वा नाही. तेव्हा 2000 सालापर्यंतच्या झोपड्या अधिकृत करू नयेत. अन्यथा पुढच्या निवडणुकीत 2005 पर्यंतच्या झोपड्या अधिकृत करण्याची घोषणा होईल आणि हे अविरत चक्र मुंबईला गटारगंगेचा दर्जा देण्यास कारणीभूत ठरेल.

शिवाजीराव देसाई, मुंबई.

नागरिकांचा पाठिंबा

गरीब मराठी म्हणून 30-35 वर्षांपूवीर् दादरला रानडे रोडवर काही लोकांना बेकायदा बसू दिले. आज त्या गरीब मराठी लोकांनी ( ?) फूटपाथ अमराठी लोकांना विकले/भाड्याने दिले. दादरला अनेक जुन्या वाड्यांतील झोपड्या पाडून तेथील जुन्या मराठी भाडेकरूंना त्यांच्या कुवतीप्रमाणे बदली नवीन जागा दिल्या ; त्यापण अनेकांनी विकून झोपडपट्ट्यांत परत स्थलांतर केले. राजकारणी, वर्तमानपत्रं, महापालिका, पोलिस इत्यादि खात्यातील भ्रष्ट लोक अशा बेकायदा झोपड्यांचीच वेळोवेळी बाजू घेतात. हे झोपडपट्टीयांना पूर्ण माहीत आहे. राजकारणी मराठी, सरकारात मराठी, नगरपालिकेत मराठी, पोलिसांत मराठी, वर्तमानपत्रातील ' इझम ' वाले मराठी ; पण 40 वर्षांत हे सगळे कधीच या प्रश्ानवर एकत्र आले नाहीत. प्रत्येकजण आपला आपला स्वार्थ व भ्रष्टाचारांनी बरबटलेला आणि त्यामुळे जे नागरिक प्रामाणिकपणे वागतात त्यांचे कर वाढतात. प्रश्ान् वाढतात. आता सरकारने या हटाव मोहिमेतून माघार घेऊच नये. प्रामाणिक नागरिकांचा याला पूर्ण पाठिंबा आहे.

प्रभाकर नेने, मुंबई.

चतुर्थश्ाेणींचा विचार करा

मुंबईत शांघायचे वारे वाहू लागले आणि त्यामुळे मुंबईत विकासाच्या नावाखाली झोपड्या तोडा मोहीम सुरू झाली. पण गव्हाबरोबर किडेही रगडले जातात, त्याच प्रकारे स्थानिक मराठी भाषिकांच्या संसारावरही गदा फिरली आहे. ज्यांनी या मुंबईत आपले संपूर्ण आयुष्य घालवले त्यांनाच आज तिच्या विकासाच्या नावाखाली रातोरात हद्दपार करण्यात आले आहे. या वर्गांचा इतरांप्रमाणेच मुंबईच्या आतापर्यंतच्या विकासामध्ये खारीचा वाटा आहे. कारण या वर्गामध्ये प्रामुख्याने सफाईवाले, गटई कामगार, माथाडी कामगार, नोकरवर्ग, भाजीविक्रेते, पेपरविक्रेते आदींचा समावेश आहे व यांचा रोजच्या मुंबईतील दैनंदिन जीवनाशी थेट संबंध आहे. या चतुर्थ श्ाेणीलाच हद्दपार करण्यात आले तर भावी शांघाय साफ करायला आपल्याला गटारात उतरावे लागेल.

सुशील भिसे, मुंबई.

विकास नाही भकास

बिहारमधील निवडणुकीसाठी मतदान करण्यासाठी मुंबईतील अनेकांनी रेल्वे भरभरून बिहारकडे धाव घेतली आहे. अशा मंडळींच्या अधिकृत- अनधिकृत वास्तव्याची शहानिशा करण्याची तसदी सरकारी यंत्रणांनी का घेतली नाही ? मराठी वस्त्यांना हुसकावून त्या जागी टोलेजंगी इमारती बांधण्याचा घाट घातला जात आहे, असे शिवसेने नेते प्रमोद नवलकर यांनी अलीकडेच म्हटले होते. लोकांसाठी उपलब्ध सोयी- सुविधांवर ताण पडत आहे. मुंबईतील पूल, पदपथ, चौपाट्या यांना ओंगळवाणे रूप प्राप्त झाले आहे. मुंबईचा विकास होण्याऐवजी ' भकास ' होत आहे. दिल्लीत ठाण मांडून बसलेले ' वजनदार ' नेते, मराठी साहित्य संमेलनाला हजेरी लावणारे पुढारी आणि दिल्लीकडे धाव घेणारे गुरुदास या सर्वांकडे काणाडोळा करीत आहेत. ' महाराष्ट्र धर्म वाढवावा ,' या उक्तीला सुरूंग लावण्याचे काम महाराष्ट्रातील ' व्यावसायिक ' नेते करीत आहेत.

गिरीश भागवत, मुंबई.

बिल्डर्सच्या हितासाठी ?

बाळासाहेब ठाकरेंचा मराठी माणूस, मराठीच्या नावाखाली नगरसेवक, आमदार, खासदार होऊन श्ाीमंत झाला. काँग्रेस-राष्ट्रवादी काँग्रेसला मराठी नको, मराठा हवा आहे. मुंबई महानगरातील झोपड्या तोडण्यासाठी इं.कॉ.-रा.काँ.-शिवसेना- भाजप यांची युती झाली असून त्यांच्यातील छुप्या समझोत्यानुसार मुंबईतील हजारो झोपड्या तोडण्याचा अॅक्शन प्लॅन तयार करण्यात आला. या पक्षांचा एकही लोकप्रतिनिधी अथवा नेता आघाडी सरकारचा धिक्कार करीत नाही ; कारण दलालखोरांची झालेली युती! झोपडपट्टीवासी जनतेची साथ घेऊन सत्ता काबीज करणाऱ्या आघाडी सरकारने मूठभर धनदांडग्या बिल्डर्सच्या फायद्यासाठी व स्वत:च्या कल्याणासाठी मुंबईतील 1985 च्या अगोदरच्याही हजारो झोपड्या उद्ध्वस्त केल्या. गरीब, दलित, आदिवासी, ओ. बी. सी., अल्पसंख्याक, बहुजन कष्टकरी कामगारांच्या संसारावर नांगर फिरवून हजारो कुटुंबांना निर्वासित केले. आघाडी सरकार ही जागा कुणाला देणार ? धनदांडग्या बिल्डर्सच्या घशात घालण्यासाठी मुंबईला शांघाय आणि गरीब कष्टकरी जनतेला बळीचा बकरा बनविला जात आहे. आघाडी सरकारच्या प्रलंयकारी त्सुनामी विरुद्ध राज्यव्यापी आंदोलनासाठी मुंबईतील सर्व झोपडपट्टीवासीयांनी एकत्र येण्याची आवश्यकता नव्हे काळाची गरज आहे.

मिलिंद सुवेर्, निमंत्रक, निवारा हक्क आंदोलन, मुंबई.

स्वस्तात घरे देण्याची गरज

1. म्हाडा या संस्थेने सर्वसामान्यांसाठी परवडतील अशी घरे बांधायला हवीत. 2. नगरात एक जरी झोपडी बांधली गेली, तरी तेथील नगरसेवक, म्युनिसिपल वॉर्ड अधिकारी, त्या विभागातील पोलिस अधिकारी यांचे त्वरित निलंबन करावे. 3. मुंबईत 20 लाख घरांची निमिर्ती करावी. त्यांची किंमत 75 हजार ते एक लाख, एक लाख ते दोन लाख, दोन लाख ते तीन लाख आणि तीन लाख ते पाच लाखपर्यंतच ठेवावी. 4. मुंबईतील सगळ्या चाळींचे सोसायटीमध्ये रूपांतर करण्याचा कायदा करण्यात यावा. 5. वरील सगळ्या गोष्टी करण्यासाठी एक झोपडपट्टी निर्मूलन आयोग निर्माण करावा व त्याची माहिती जनतेसाठी वेळोवेळी जाहीर करण्यात यावी. 6. मुंबईत येणारा परप्रांतीयांचा लोंढा थांबवून नव्या झोपड्या बांधण्यास प्रतिबंध करावा.

विद्याधर विश्वासराव, मुंबई.

काय ही कुचंबणा!

आज महाराष्ट्राच्या राजधानीत ' मराठी भाषा आणि मराठी माणूस ' यांची परिस्थिती ' च्युईंगम् ' सारखी झालेली आहे. कुणीही तोंडात टाकावं, चावून, चावून नंतर तोंडात फुगा करावा आणि आपल्या मनाचं समाधान झाले की, जमिनीवर थुंकून द्यावे आणि परकीयांनी त्यावर पाय देऊन पुढे जावे. झोपडपट्टीत राहणाऱ्यांनाही कधी वाटलं नाही यातून बाहेर पडावं आणि त्यांच्यावर राज्य करणाऱ्या राज्यर्कत्यांनासुद्धा! कारण मराठी माणूस आधी गिरणगावातून, चाळींमधून हद्दपार झाला आणि आता गरीब वस्त्यांमधून झोपडपट्टीमधून हद्दपार होईल! पूवीर् जसे देवाला नवसासाठी बोकडाचा बळी दिला जाई, तसा मुंबईत परकीयांच्या विकासासाठी मराठी माणसाचा बळी दिला जाईल आणि या परिस्थितीला सर्वस्वी आम्हीच जबाबदार असू! राज्यर्कत्यांनो लवकरात लवकर मराठी माणसांच्या भल्यासाठी काहीतरी निर्णय घ्या!

अरुण बधान, डोंबिवली.

आपलेच वागणे गैर

परप्रांतीयांचे लोंढे या शहरावर येऊन आदळत असतानाच येथील मूळची मऱ्हाठी माणसं मात्र आपल्या जागा पैशांच्या लालसेने त्यांच्या हवाली करून मोकळी होत आहेत. अशा वागण्याने आपणच आपली मुंबई हळूहळू या परप्रांतीय लोकांच्या हवाली करीत आहोत हे कधीतरी नीट समजून घ्यायला हवे. आधी चाळीतला आणि आता झोपडपट्टीला मराठी माणूस एका नियोजनबद्धरीत्या मुंबईतून हद्दपार करण्यात आला. सर्व रेल्वे स्टेशनांवरील टपऱ्या तसेच शहरातील सर्व मोक्याच्या जागा व्यापार-उद्योगासाठी परप्रांतीय लोक वाट्टेल तेवळी किंमत मोजून हस्तगत करीत आहेत. थोडक्यात मराठी माणसाची शहरात सर्वत्र पीछेहाट होत असून, परप्रांतीय वरचढ होत आहेत. याला इलाज एकच आहे आणि तो म्हणजे मराठ्यांनी तग धरून या मुंबईतच टिकून राहणे. तुमच्या जागेच्या बदल्यात कितीही मोठे आमिश परप्रांतीयांनी तुम्हाला दाखवले तरी त्यांना दाद न देता मुंबईचा विकास करायचाच झाल्यास तो आमच्यासह करावा असे त्यांना ठणकावून सांगण्याची गरज आहे.

विद्याधर पोखरकर, ठाणे.

मुंबईपण जपणं महत्त्वाचं

आर. आर. पाटील यांच्या अनधिकृत झोपड्या (व बांधकामे) पाडण्याच्या मोहिमेमुळे खरा मुंबईकर सुखावला. वर्षानुवर्ष मुंबईत अधिकृतपणे राहणाऱ्या, सर्व प्रकाराचे कर इमानेइतबारे भरणाऱ्या या खऱ्या मुंबईकराच्या अपेक्षांचा कधीतरी विचार झाला आहे का ? कशासाठी भरतो आम्ही हे कर ? मुंबईचा विकास होण्यासाठी की अनधिकृत झोपड्या, बकाली आणि गलिच्छपणा वाढण्यासाठी ? सर्व पक्षांना व नेत्यांना विनंती करावीशी वाटते की, मुंबईचं शांघाय, सिंगापूर, हाँगकाँग काहीही करू नका, तिची धर्मशाळाही होऊ देऊ नका. पण एक स्वच्छ, सुंदर झोपडीविरहित शहर म्हणूनच मुंबईचा विकास करा, तिचं मुंबईपण जपून!

प्र. अ. जोशी, मुंबई.

आक्रोश थांबणार कसा ?

बाळ जन्मत:च मेलं तर तेवढे दु:ख वाटणार नाही. त्याचप्रमाणे झोपडी बनत असतानाच पाडली तर तेवढे दु:ख होणार नाही. झोपडी बांधतो झोपडीदादा आणि ते विकत घेतो गरीब गरजवंत. छोटासा संसार थाटतो. आणि हा चिमुकला संसार उघड्या डोळ्यांसमोर उद्ध्वस्त झाला तर त्याचा आत्मा काय म्हणेल ? अहो, टुमदार घरात एखाद्या चिमणीनं घरटे बांधले तर ते मोडून फेकताना आपणाला कसे वाटते ? झोपडी तोडल्यावर शाळकरी मुलांनी कुठे जायचे ? बाळंतिणीने चिमुरड्याचे पाळणे कुठे बांधायचे ? आजारी म्हाताऱ्यांनी कुठच्या खाटेला खिळायचे ? अनधिकृत झोपड्या तोडून शहरापुढील प्रश्ान् सुटणार का ? राहील त्याचे घर आणि कसेल त्याची जमीन हे तत्त्व काय म्हणते ? झोपडीवासीयांना फुकट काहीच देऊ नका. वाटल्यास त्यांच्याकडून दरमहा नाममात्र कर वसूल करा. वाटल्यास जमीन महसूल घ्या. तेही शक्य नसेल तर त्याच्या झोपडीच्या चाळटाईप इमारती बांधा. कोठेतरी सोक्षमोक्ष लावा त्यांचा. त्यांना उघड्यावर पाडू नका. झोपडीवासीयांचा आक्रोश थांबणार कसा ?

आनंदराव खराडे, मुंबई.

शहराचा मुखवटा बदलायलाच हवा

सरकारी जागा हडप करणाऱ्यांना, झोपड्या बांधणाऱ्यांना, बेकायदेशीररित्या विकणाऱ्यांना, हप्ते वसूल करणाऱ्यांना, त्यांना संरक्षण देणाऱ्यांना व मतांचा जोगवा मागणाऱ्यांना अगोदर गजाआड करण्याऐवजी झोपडीधारकांना बेघर करून महाराष्ट्र सरकारनी स्वत:ची पाठ थोपटून घेतली आहे. मुंबईला लंडन, पॅरिस, न्यूयॉर्क, टोकियो, शांघाय, सिडनी इत्यादी शहरांच्या पंक्तीत बसवायचे असेल तर या शहराचा चेहरा बदलणे अत्यावश्यक आहे. शहराची बकाल अवस्था दूर होणेही गरजेचे आहे. 1995 पूवीर्च्या झोपडीधारकांचे योग्य प्रकारे पुनर्वसन करून नवीन बेकायदेशीर झोपड्या होणार नाहीत याची खबरदारी घ्यावयास हवी. झोपड्या तोडल्यामुळे अमराठी लोकांचे लोंढे यावयाचे थांबणार नाहीत किंवा मुंबईत मराठी माणूस हद्दपार होईल असेही नाही, पण ' जी हाँ ' मनोवृत्ती नसणारा व ' लॉबी ' न करू शकणारा मराठी माणूस मुंबईत कसा किटेल हे पाहणे सरकारचे कर्तव्य आहे. मराठी-अमराठी यांच्यात युद्धमय परिस्थिती निर्माण होऊन काही विपरती घडू नये. मुंबई शहराच्या विकासाचा आराखडा, नियोजनाची दिशा, कार्यप्रणाली व राज्य करणारे सरकार यामध्ये सुसंवाद साधून मराठी माणसाच्या अस्तित्वाचा विचार व्हावयास हवा.

प्राचार्य एम. एस. कुऱ्हाडे, मुंबई.

मते चालतात ; पण...

जे लोक गेल्या 50 वर्षांपासून किंवा त्या पूवीर्पासून मुंबईत राहत आहेत, त्यांच्या कुटुंबाचा विस्तार झाल्याशिवाय राहिला आहे काय ? 10 बाय 10 च्या एका खोलीत पूवीर् राहणारे चार भाऊ लग्न झाल्यावर त्यांना इतरत्र खोली घेऊन आसरा शोधावा लागणारच. कदाचित त्यांनी या तोडलेल्या झोपडपट्टीत खोली घेतली असणारच व त्याची झोपडी तोडली गेली तर तो मुंबईचा रहिवासी राहणार नाही. जे मुंबईत फार पूवीर्पासून राहतात त्यांचे गावी घर, नोकरी, व्यवसाय असे काही असणारच नाही. तर त्यांनी आता कुठे बिहार किंवा उत्तर प्रदेशमध्ये जावे असे सरकारचे म्हणणे आहे काय ? आपण परप्रांतीयांना महाराष्ट्रातून हुसकावून लावीत आहोत, तर इतर प्रांतीय महाराष्ट्रीयनांना कसे समावून घेतील याचाही विचार करावा लागेल. निवडणुका लढविणाऱ्या पक्षांना व सत्तेवर येणाऱ्या सरकारला 2004 सालापर्यंतची मते चालतात. त्यांच्या जिवावर ते निवडून येतात व सत्तेवर येतात मग त्यांची 2004 किंवा 2000 सालापर्यंतची झोपडी का चालू नये ?

उत्तम उबाळे, मुंबई.

ही मोहीम भल्यासाठीच

कायद्याची भीती राहावी, नवीन बेकायदा झोपड्या व बांधकामे होऊ नयेत म्हणून 1995 नंतरच्या बेकायदा झोपड्या पाडायलाच हव्यात. नाहीतर मुंबईत एकही मोकळी जागा, रस्ते, फुटपाथ शिल्लक रहाणार नाहीत. सर्वत्र झोपड्या होतील व रस्त्याने चालता येणार नाही. सर्वत्र बेकायदा धंदे, घाणीचे साम्राज्य, मच्छर, रोगराई व गुन्हेगारी वाढेल. म्हणून बेकायदा झोपड्या, बांधकामे पाडण्याची मोहीम पुढेही चालू ठेवावी ; तरच बेकायदा बांधकामे, धंदे व गुन्हेगारी कमी होईल.

गंगाधर डावरे, मुंबई.

उच्चभ्रूंचे पुनर्वसन ?

झोपडी तोडताना माणसांचे जीवनही उद्ध्वस्त होत आहे, याकडे सरकार डोळेझाक करत आहे. मुंबईतील झोपडपट्टी पसरण्यात सरकारचा मोठा वाटा आहे. विविध आमिषे दाखवून, सर्व सोयीसुविधा पुरवून त्यांना आपल्याकडे ओढण्याचा प्रत्येक सरकारचा कुटील डाव आज मुंबईला सतावत आहे. त्यांच्या पुनर्वसनाची जबाबदारी सरकारचीच आहे. वर्षानुवषेर् राहणाऱ्यांना वाऱ्यावर टाकून त्याजागी गगनचुंबी इमारती बांधून येथे परप्रांतीय उच्चभ्रूंचे पुनर्वसन केले जात आहे. सरकारने झोपड्यांकडे नाही तर अनधिकृत मजले वाढविणाऱ्यांकडे आणि त्यात राहणाऱ्यांकडे लक्ष द्यावे. हीच मंडळी पैशाच्या जोरावर सरकार व जनतेला आपल्या हातातील बाहुले बनवून नाचवत आहेत.

विकास वराडकर, मुंबई.

आधी ' त्यांची ' सोय करा

यु. पी., बिहारमधून माणसांचे लोंढे येथे आल्यामुळे स्थानिक लोकांना ( मच्छीमारांना) त्यांचा त्रास होतो. या मोहिमेमुळे अमराठी लोकांचे लोंढे थांबत असले किंवा नसले तरी मराठी माणसावर अन्याय होता कामा नये. नोकरीधंद्यासाठी ही माणसे महाराष्ट्राच्या खेड्यापाड्यांतून येतात. त्यांची परिस्थितीही हलाखीची असते व त्यांच्यावर अवलंबून राहणाऱ्या व्यक्तीची संख्याही जास्त असते. अशा परिस्थितीत त्यांना बेघर केले तर त्यांनी रस्त्यावर संसार मांडायचा की नटसम्राटाप्रमाणे ' कुणी घर देता का घर ' म्हणत भटकायचे ? मुंबईच्या विकासासाठी तळागाळातल्या सर्वांचे सहकार्य अत्यावश्यक आहे. हे मिळविण्यासाठी मराठी माणसाला हद्दपार करून चालणारच नाही. जर झोपड्या पाडायच्या असतीलच तर आधी तेथील लोकांना निवासाची व्यवस्था करून द्यावी. अन्यथा त्यांना बळीचा बकरा करू नये.

पल्लवी नागवेकर, विरार.

ही सामाजिक-आथिर्क समस्या

कित्येक मराठी कुटुंबे 40 वर्षांपासून झोपडपट्ट्यांमध्ये राहात होती. याचा अर्थ 55-60 च्या दरम्यान त्यांच्या झोपड्या उभ्या राहिल्या. त्या का राहिल्या, त्यांच्या समस्या काय होत्या याचा विचार होणे जरुरीचे आहे. झोपडपट्टी ही एक सामाजिक व आथिर्क (स्श्ाष्द्बश्ा x श्वष्श्ाठ्ठश्ाद्वद्बष्) समस्या आहे. याचे राजकारणही होत आहे. नेतेमंडळी, काही सामाजिक संस्था व कार्यकतेर् झोपडपट्टी पाडायला विरोध करतात, हे सर्वश्रुत आहे. तेव्हा याच्यावर उपाय म्हणजे झोपडपट्ट्यांचे पुनर्वसन केले गेले. पाहिजे. त्यांना मोफत घरे/ कमी किमतीत घरे उपलब्ध करून दिली पाहिजेत. या बाबतीत थोडेफार प्रयत्न झालेले आहेतही. ते आणखीन व्हावेत.

श्री. के. भट, मुंबई.

ओल्याबरोबर सुके जळणारच

चाळीस वषेर् मुंबईत असलेल्या मराठी कुटुंबाला आसरा देण्याची मुख्य जबाबदारी महाराष्ट्र सरकारची आहे. ती सरकारने उचलली तर राजधानीतील मराठी माणसाचे स्थान टिकेल व हद्दपारी आणि बळीही टळतील. मराठी माणसावर अन्याय म्हणजे मतदानावरही अन्याय. बरीच विकास कामे शिल्लक असताना एकाच ठिकाणी लक्ष देताना ओल्याबरोबर सुकेही जळणार. सरकारचाही या बाबतीत नाईलाज झालेला दिसत आहे.

जवाहर वळकूरकर, शहापूर- बेळगाव.

पर्यायी घरे द्या

दिवसाढवळ्या बँकदरोडे, घरफोडी, रेल्वेतील लुटमार, बलात्कार अशा गुन्हेगारीत परप्रांतीयच दिसतात. सरकारच्या डोळेझाक प्रवृत्तीमुळे परप्रांतीय मुंबईमध्ये बिनधास्त वावरत आहेत. मुंबईत पाय ठेवला रे ठेवला की त्यांना वास्तव्याचा दाखला, नोकऱ्या, घरे दिली जातात. यामुळे मराठी माणूस मागे जात आहे. आज मुंबईत व्यापार, व्यवसाय करणारे परप्रांतीयच आहेत. मराठी माणसाला हे जमणार नाही का ? परंतु भ्रष्टाचारामुळे सरळमागीर् मराठी माणसाच्या हे पदरी पडत नाही. विकासाच्या नावाखाली झोपड्या पाडणे योग्यच आहे ; परंतु त्यांना पर्यायी घरे देणे सरकारचे काम आहे. भूमिपुत्रांच्या कल्याणासाठी इतर राज्यांचा कारभार चालतो. तो कित्ता महाराष्ट्र सरकारने गिरवला तर मराठी माणसाची हद्दपारी वाचेल. मराठी माणसाचा विकास म्हणजेच मुंबईचा विकास होय.

कृष्णा काजरोळकर, मुंबई.

' त्या ' आश्वासनाचे काय ?

सन 2004 च्या विधानसभेच्या निवडणुकीच्या जाहिरनाम्यात काँग्रेसने जनतेला अनेक आश्वासने दिली होती. त्यामधील एक म्हणजे 2000 पर्यंतच्या झोपड्यांना संरक्षण देण्याचे आश्वासन. मात्र सत्तेवर येताच काँग्रेसला त्याचा विसर पडला आणि मुंबईचे शांघाय करण्याच्या नादात त्यांनी गरीब, कष्टकरी, बहुजनांच्या झोपड्यांवर बुलडोझर फिरवायला सुरुवात केली आणि हजारो कुटुंबे उद्ध्वस्त झाली. यांना निवडून येण्यासाठी 2000 सालचे लोक चालतात ; मात्र त्या लोकांना संरक्षण देण्याची वेळ आली की, यांचे बुलडोझर फिरतात.

प्रमोद सावंत, मुंबई.

वेगळेच षड्यंत्र ?

सावधान! जागतिकीकरणाच्या त्सुनामी लाटांनी आपल्या देशात गरीब हा विस्थापित होऊन देशोधडीला लागला आहे ; तर श्रीमंत अधिक श्रीमंत होऊन प्रस्थापित झाला आहे. अशा प्रकारे नवीन दरी निर्माण करणारा विकास हा गेल्या दशकात होत आहे. मुंबईत मराठी माणूस 27 टक्के राहिला आहे ; तर मुंबईत शिल्लक राहिलेल्या आथिर्कदृष्ट्या मागासलेल्या मराठी माणसाच्या झोपडपट्टीवर सरकारचा बुलडोझर फिरतो आहे. पंतप्रधान मनमोहन सिंग यांच्या स्वप्नातील मुंबई करावयाची (शांघाय करणे) आहे. परंतु त्यासाठी ' मुंबईला वेगळे करण्याचे षड्यंत्र रचले जात आहे. ' आपण सर्वांनी ते हाणून पाडले पाहिजे.

जगदीश नगरकर, मुंबई.

मुंबईला गरिबांची गरज आहे

मुंबईच्या झोपडपट्टीचा विचार केला जातो, त्या वेळी मराठी व परप्रांतीय हे केवळ दोन निकष लावून भागणार नाही. विमानतळ, रेल्वेलाईनसारख्या नको त्या ठिकाणी यापैकी कोणीही झोपडी बांधली, तरी विकासाला अडथळा बसणारच. पहिली चूक राज्य व केंद सरकारची आहे. संरक्षित, विमानतळ, रेल्वे रुंदीकरण वगैरेसारख्या महत्त्वाच्या जागी झोपड्या उभ्या राहात होत्या त्या वेळी त्याकडे डोळेझाक केली व त्यांना सरकारने कोणतेही शासन केले नाही. आता बुलडोझर फिरवून त्या उद्ध्वस्त केल्या जात आहेत. अनधिकृतपणे झोपड्या उभारणाऱ्यांना शासन झालेच आहे. पुढच्या टप्प्यात त्या उभ्या राहू देणाऱ्यांना शासन झाले पाहिजे. तरच सामाजिक न्याय प्रस्थापित होईल. या उलट दुसरा विचार केला पाहिजे. या अवाढव्य शहराला बिनकसबी व हलकी कामे करणाऱ्या माणसांची गरजच नाहीं काय ? मराठी गरीब लोकांनी अशी कामे करण्याची तयारी दाखवली तर ते मुंबईतून हद्दपार होणार नाहीत. त्यांची जागा परप्रांतीयांना मिळणार नाही. - र. शं. गोखले, डहाणू.

याशिवाय या पत्रलेखकांची पत्रंसुद्धा उल्लेखनीय आहेत-

सु. शं. परदेशी, मुंबई, सचिन म्हात्रे मुंबई, मंदाकिनी परब मुंबई, प्रदीप मोरे मुंबई, माया भाटकर मंबई, सिंधुबाई कोठावदे नाशिक, जगदीश बिनीवाले ठाणे, संदीप गावडे मुंबई, रसिलाल जैन मुंबई, संजय ह. राऊत विरार, परीक्षित शेवडे डोंबिवली, रमेश वेदक मुंबई, श्रीकांत पालकर मुंबई, प्रभाकर देशपांडे मुंबई, चंदकांत वाकडे पुणे, एम. सी. जैन चिकलठाणा, मनीषा देशपांडे मुंबई, मल्हार वरळीकर मुंबई, संदीप आयरे मुंबई, सुधीर सुखठणकर मुंबई, विनायक मोहिले पुणे, सुनील कुवरे मुंबई, मधुसूदन ठोसर कल्याण, भरत यादव सोलापूर, दत्ताराम मुळ्ये मुंबई, नरेश नाकती मुंबई, जोसेफ दालमेत वसई रोड, अ. के. देशपांडे मुंबई, पुरुषोत्तम आठलेकर डोंबिवली, रमेश कुलकणीर् नेरळ, रमण देशमुख डोंबिवली, सुधीर तांबे मुंबई, यशवंत कोचरेकर मुंबई, दि. पां. मोकाशी डोंबिवली, आबासाहेब देशमुख मुंबई, किरण जोगळेकर कल्याण, खलील शेख सातारा, शरद कोडेर् ठाणे, पुनम ढाके मुंबई, श्याम पालकर मुंबई, शुभदा नाईक, विपुला ठाकुर मुंबई, प्रवीण येळणे, मुंबई, प्रवीण नारकर ठाणे, मुकुंद बेणी नाशिक, परशुराम जाधव ठाणे, डॉ. प्रकाश कवळी मुंबई, रूपेश पाटील मुंबई, पांडुरंग कुलकणीर् ऐरोली- नवी मुंबई, डॉ. राजीव भोसेकर हैदराबाद, राजेश सावंत मुंबई, सुधीर परब ठाणे, गोपिनाथ साळवी मुंबई, डॉ. अंजली महादेवकर मुंबई, देवराम विधाते, रेणुका कुलकणीर् मुंबई, पांडुरंग सरदार कल्याण, शिवाजी सणस पुणे, अजित महादेवकर, यशवंत चामूर ( कोळी) मुंबई, महादेव गोळवसकर कल्याण, रमेश सोनुले कल्याण, बाळकृष्ण शेलार मुंबई, निलम शिंदे मुंबई, अॅड. बाळकृष्ण कवठेकर पुणे, प्रताप भातखंडे बेळगाव, प्रमोद तावडे डोंबिवली, किसन शेलार मुंबई, प्रा. प्रवीण देशमुख मुंबई, राजेंद जाधव कल्याण.

 
</text>
</doc>
