<doc>
<docno>1067143.cms.txt</docno>
<text>
 
लेख: आयफेल टॉवर
प्रॉपर्टी करणाऱ्यांना टॅक्सचा दणका
[ Friday, April 01, 2005  10:11:34 pm]


भरपूर माया जमली की तीतून समाधान न येता आणखी माया गोळा करण्याची महत्त्वाकांक्षा जन्मते, हा मनुष्यस्वभावच आहे. मालमत्ता करून पैसा वाढविण्याचा खटाटोप सगळ्याच देशांतील माणसे करीत असतात. पण ब्रिटनमध्ये स्थावर मालमत्ता बाळगणाऱ्यांनी तर त्याहीपुढे जाऊन युरोपातील विविध देशांमध्ये प्रॉपटीर् उभी केली आहे. स्वदेशात एक राहती जागा आणि स्पेन, फ्रान्स, पोर्तुगाल अशा ठिकाणी गुंतवणूक म्हणून दुसरी प्रॉपटीर्, अशा प्रकारे आपल्या संपत्तीचे वाटप करणाऱ्यांची संख्या ब्रिटनमध्ये मोठी आहे.

देशाचा पैसा असा अन्यत्र जात असल्यामुळे अखेर ब्रिटन सरकारने नवे करधोरण आखले आहे. या यूके टॅक्सद्वारे देशाबाहेर प्रॉपटीर् करण्यासाठी स्थापण्यात आलेल्या कंपन्यांवर विशेष कर लादण्यात येत आहे. दुसरीकडे या कंपन्या आकर्षक शब्दांत आपली जाहिरात करीत आहेत. नवीन आथिर्क वर्षात बाहेरच्या देशांत मालमत्ता करमुक्त होत आहे, असे ते म्हणतात. ते खरे असले तरी यूके टॅक्समध्ये त्यासाठीही तरतूद आहे. परदेशात प्रॉपटीर् असूनही हा कर टाळणाऱ्या व्यक्तीची परदेशातील मालमत्ता करपात्र होते! बाहेरची जागा भाड्याने देण्यासाठी आंधळेपणाने घरे घेणाऱ्यांना या किचकट कराचा फटका बसला आहे.

ब्रिटनमधील सुमारे पाच लाख लोकांची फ्रान्समध्ये तर चार लाख लोकांची स्पेनमध्ये मालमत्ता आहे. पण नव्या कराची अंमलबजावणी सुरू झाल्यापासून हळूहळू या मालमत्ताधारकांनी आपली परदेशांतील घरे विकायला सुरुवात केली आहे. परंतु फ्रान्समध्ये मालमत्ता असलेल्या बहुतेक जणांची या मार्गानेही सुटका होणे अशक्य आहे. इच्छापत्र काहीही असले तरी मालमत्ताधारकाचे घर त्याच्यानंतर त्याच्या अपत्याचे होणार, अशी योजना तेथे कार्यान्वित असून तीत बहुतेकांनी गुंतवणूक केलेली आहे!

महिला गुप्तचराचे ' सीआयए ' वर फायरिंग

लैंगिक अपशब्द वापरल्याबद्दल आपला बॉस आणि ' सीआयए ' या अमेरिकन गुप्तचर संस्थेवर टाकलेला दावा जेनाईन ब्रुकनर या गुप्तहेर महिलेने जिंकला असून तिला भरपाईदाखल चार लाख डॉलर्स देण्याची पाळी ' सीआयए ' वर आली आहे.

एकेकाळी जमेकातील सीआयएच्या स्टेशन चीफ असलेल्या ब्रुकनर यांनी हा खटला जिंकल्यानंतर असाच अनुभव आलेल्या अन्य महिला गुप्तचरांच्या केसेस हाती घेण्याचे ठरविले आहे. सीआयएमध्ये महिला कर्मचाऱ्यांना पक्षपाती वागणूक मिळते, तसेच त्यांच्या लैंगिक वर्तनावर पुरुष कर्मचाऱ्यांपेक्षाही अधिक करडी नजर ठेवण्यात येते, असा आरोप त्यांनी केला आहे.

सीआयएच्या गुप्तहेरांना परदेशी व्यक्तीशी लैंगिक संबंध ठेवण्यास मनाई आहे. असा संबंध आल्यास त्याची तत्काळ माहिती देणे व नंतर लाय डिटेक्टरला सामोरे जाणे सर्वांनाच सक्तीचे असते. सध्या सात महिला कर्मचाऱ्यांवर परदेशी व्यक्तींबरोबर लैंगिक संबंध ठेवल्याचा आरोप आहे. त्यांचे वकीलपत्र घेण्याचा निर्णय ब्रुकनर (वय 63) यांनी घेतला आहे. त्यांचे म्हणणे आहे की, अशा प्रकारचे संबंध ठेऊनही कोणतीही चौकशी न झालेले अनेक पुरुष सध्या सीआयएमध्ये काम करीत आहेत. त्यांची अब्रू आपण वेशीवर टांगणार आहोत. बायकांविषयी वाट्टेल ते बोलायचे आणि स्वत: मात्र स्वैर वर्तन ठेवायचे ही सीआयएमधल्या पुरुषांची खासियत आहे अशा शब्दांत त्यांनी अमेरिकेच्या या प्रथितयश गुप्तचर संस्थेवर तोफ डागली आहे.

त्यांनी ज्या स्त्री गुप्तहेरांच्या केसेस हाती घेतल्या आहेत त्यात एक अरबी बोलू शकणारी महिला अंडरकव्हर आहे. ती सीआयएच्या क्लँडेस्टाईन डायरेक्टोरेट ऑफ ऑपरेशन्स विभागात काम करते. तिची कारकीर्द अतिशय उत्तम आहे परंतु तिला केवळ परदेशी व्यक्तीशी लैंगिक संबंध ठेवल्याच्या आरोपावरून काढून टाकले आहे.

या अशा घटनांबद्दल सीआयएच्या प्रवक्तीला विचारले असते तिने काहीही प्रतिक्रिया व्यक्त करण्यास नकार दिला. कदाचित या मौनातूनच तिला आपल्या संस्थेच्या कार्यपद्धतीवर भाष्य करायचे नसेल ना ?

 
</text>
</doc>
