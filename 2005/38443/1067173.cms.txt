<doc>
<docno>1067173.cms.txt</docno>
<text>
 
महामुंबई
कुपोषणाचे प्रमाण 0.6 टक्क्यांनी कमी
[ Friday, April 01, 2005  11:17:19 pm]


म. टा. प्रतिनिधी

मुंबई : 1988 ते 2002 या 14 वर्षांच्या कालखंडात महाराष्ट्रातील तीव्र कुपोषणाच्या प्रमाणात 7.8 टक्क्यांवरून 7.2 टक्के इतकी नगण्य सुधारणा झाली असून, ही अतिशय चिंताजनक बाब आहे, असे मत डॉ. अभय बंग यांच्या नेतृत्वाखाली नेमलेल्या बालमृत्यू मूल्यमापन समितीच्या अहवालात व्यक्त करण्यात आले आहे.

बंग समितीने गेल्या आठवड्यात मुख्यमंत्री विलासराव देशमुख यांना आपला दुसरा व अंतिम अहवाल सादर केला होता. हा अहवाल शुक्रवारी विधिमंडळात सादर करण्यात आला.

सरकारी यंत्रणेने एकात्मक बालविकास योजनेत तीव्र कुपोषितांचे प्रमाण प्रमाणभूत आकडेवारीपेक्षा 15 टक्क्यांनी कमी दाखवण्यात आले आहे, असे अहवालात निदर्शनास आणून दिले आहे.

सरकारी यंत्रणेत ' कमांड अॅण्ड कंट्रोल ' हे व्यवस्थापन सूत्र आहे. खालील यंत्रणेतील चुका ओळखून दुरुस्त करण्याची जबाबदारी आरोग्य व कुटुंबकल्याण विभागातील वरिष्ठांवर असतानाही त्यांनी भ्रामक माहिती स्वीकारली. एवढेच नाही, तर वारंवार लक्ष वेधूनही त्यांनी चुकांची दुरुस्ती केली नाही, याबद्दल बंग समितीने नापसंती व्यक्त केली आहे.

बालमृत्यू कमी करण्याबाबतच्या निर्णयाची पुरेशी अमलबजावणी केली नाही, असेही अहवालात नमूद करण्यात आले आहे.

विधानसभेत आरोग्यमंत्री विमल मुंदडा यांनी अहवाल मांडल्यानंतर भाजपचे गटनेते गोपीनाथ मुंडे यांनी बालमृत्युचे प्रमाण रोखण्यात सरकार फारसे गंभीर नसल्याच्या डॉ. बंग यांच्या वक्त्याव्याकडे सभागृहाचे लक्ष वेधले.

समितीने यापूवीर् सूचवलेल्या उपाययोजना कार्यक्षमपणे राबवल्या जात नसल्याने सरकार पुढे काय कारवाई करणार, अशी विचारणा त्यांनी केली.

तेव्हा मुंदडा यांनी, आरोग्य, महिला व आदिवासी कल्याण खात्याचे मंत्री, अधिकारी तसेच मुख्यमंत्री, उपमुख्यमंत्री यांचा समावेश असलेली समिती स्थापन करण्यात आली असून एकत्रित उपाययोजना राबवण्यात येईल, असे सांगितले.

 
</text>
</doc>
