<doc>
<docno>1067146.cms.txt</docno>
<text>
 
अग्रलेख
मन हे रामरंगी रंगले!
[ Friday, April 01, 2005  10:16:19 pm]


पन्नासच्या दशकाचा पूर्वार्ध मराठी संस्कृतीच्या दृष्टीने सुवर्णयुग होते. भारताच्या राजकारणात काकासाहेब गाडगीळ, डॉ. बाबासाहेब आंबेडकर, सी. डी. देशमुख, कॉ. एस. ए. डांगे, एस. एम. जोशी, ना. ग. गोरे असे तारे चमकत असतानाच संत तुकडोजी महाराज, गाडगेबाबा समाजकारणात आघाडीवर होते.

सी. रामचंद, वसंत देसाई, लता मंगेशकर, आशा भोसले, भीमसेन जोशी, वसंतराव देशपांडे ही नावे संगीताच्या क्षेत्रात चमकू लागली होती. गजानन वाटवे, जी. एन. जोशी, माणिक वर्मा, मालती पांडे यांच्या हळुवार भावगीतांवर लाखो रसिकांच्या माना डोलत होत्या.

भालजी पेंढारकर, व्ही. शांताराम चित्रपटांच्या दुनियेत बिनीचे शिलेदार बनले होते. खेळांच्या मैदानातही मराठी समाजाचीच सरशी होती. खाशाबा जाधवांनी ऑलिम्पिकमधील पहिले वैयक्तिक पदक पटकावले होतेच, शिवाय क्रिकेटमध्येही महाराष्ट्राचाच दबदबा होता.

एकूण मराठी संस्कृती सर्वांगाने बहरत होती. अशाच वेळी पुणे आकाशवाणीवर मराठीतील उत्तमोत्तम गायकांच्या स्वरांतून ' गीत रामायण ' प्रसारित होऊ लागले. तब्बल एक वर्ष दर आठवड्यात ' गीत रामायण ' सादर होत राहिले आणि अख्खा महाराष्ट्र जीवाचा कान करून ते ऐकत राहिला.

रामनवमीला सुरू झालेला हा गीतयज्ञ पुढील राम नवमीला संपला खरा ; पण मराठी समाजावर त्याने असा काही ठसा उमटवला की, पुढच्या अनेक पिढ्यांना रामायणाची ओळख वाल्मिकींबरोबरच ग. दि. माडगूळकरांच्या ' गीत रामायणा ' मधून होत राहिली.

जे काळाच्या ओघाला तांेड देत जिवंत राहते, ते अक्षरवाङ्मय ; अशी व्याख्या करायची, तर वाल्मिकी, महाकवी तुलसीदास यांच्या रामायणांप्रमाणेच गदिमांचे ' गीत रामायण ' सुद्धा ' अक्षर ' कृती ठरते. ' गीत रामायण ' प्रथम प्रसारणाला शुक्रवारी पन्नास वर्षे पूर्ण झाली. ते आजही पूर्वीइतकेच ताजे आणि टवटवीत वाटते, याचे श्रेय संगीतकार सुधीर फडके यांना जाते.

रेडिओवर प्रसारित झालेल्या गीत रामायणाचे संगीत दिग्दर्शन त्यांनी केले व त्यातील 56 पैकी 15 गाणी त्यांनी गायली. पण प्रसारण संपल्यानंतर फडकेंनी स्वत:च गीत रामायणाचे कार्यक्रम सुरू केले. एकाच गायकाने तीन तास गायन करायचे आणि हजारो श्रोत्यांना श्रवण समाधीचा आनंद द्यायचा, ही क्रांती होती. फडकेंनी ती घडवली. पुढील सुमारे पस्तीस वर्षे बाबूजी ' गीत रामायण ' सादर करत होते. त्यांना जितका प्रतिसाद मिळाला, तितका क्वचितच कुणा मराठी कलाकाराला मिळाला असेल.

पुणे आकाशवाणीवर ' गीत रामायण ' सादर झाल्यानंतर पुढील अनेक वर्षे गदिमा-बाबूजी ही जोडगोळी मराठी चित्रपट आणि भावगीतांच्या दुनियेत चमकत राहिली. त्यांचे एकत्र येऊन आधी ' गीत रामायण ' आणि पुढे अनेक गीतांची निमिर्ती करणे हे मराठी संस्कृतीला पडलेले एक सुंदर स्वप्न होते.

वास्तविक गदिमा आणि बाबूजी या दोघांचे स्वभाव भिन्न, त्यांच्या वेगवेगळ्या राजकीय तत्त्वप्रणालींशी निष्ठा आणि त्यांच्या आवडी व छंदही वेगळे. तरीही गीत रामायणाच्या प्रत्येक गाण्यातील शब्द सुरांशी संवाद साधतात, असा भास होत राहतो. त्यामुळे या महाकाव्याच्या यशाचे मानकरी कोण, हे सांगणे कठीण होते. वाल्मिकींच्या 28 हजार श्लोकांच्या रामकथेला 56 गाण्यांमध्ये बंदिस्त करणे, हे सोपे काम नव्हते. ते आव्हान गदिमांनी लीलया पेलले. या ' आख्यान काव्या ' तील अठरा गाणी वाल्मिकींच्या मूळ रामायणातून हुबेहुब घेताना गदिमांनी त्यांना अस्सल मराठी साज चढवला.

' स्वये श्री रामप्रभु ऐकती, कुश-लव रामायण गाती ', या गीताने या महाकाव्याची सुरुवात होते. ते गाणे किंवा सीता स्वयंवराचे ' आकाशाशी जडले नाते... ' हे गीत जणू पटकथा असावी, अशी रंगवली गेली. ' पराधीन आहे जगती पुत्र मानवाचा, दोष ना कुणाचा... ' हे गीत केवळ रामाने भरताची काढलेली समजूत नसून भारतीय तत्त्वज्ञानाचे सार आहे.

गदिमांचे शब्दांवरचे प्रभुत्व असे की, गीतांतील लय आणि गेयतेचे भान सांभाळताना त्यांनी शब्दांतून व्यक्त होणाऱ्या अर्थाशी तडजोड होऊ दिली नाही. तेच भान बाबूजींनी राखले. त्यामुळेच वीररसातील ' सेतु बांधारे सागरी ' सुरांत बांधताना त्यांनी साक्षात युद्ध उभे केले, भरताचा ' माता न तू वैरिणी ' असा उद्वेग व्यक्त करण्यासाठी क्रोधरस सुरांत आणला, तर ' मज सांग लक्ष्मणा जाऊ कुठे ' ही सीतेची शोकविव्हल विराणी सादर करताना करुणरसाच्या सुरांतूनही अश्रू पाझरले.

भूप, बिहाग, यमन कल्याण, मालकंस, मिश्र आसावरी अशा भिन्न प्रकृतीच्या रागांची आखणी करून बाबूजींनी गीत रामायणाचे योग्य परिणाम श्रोत्यांपर्यंत पोहोचवले. आज गदिमा नाहीत. बाबूजीही दोन वर्षांपूर्वी गेले. ' दिसे भासते ते ते सारे विश्व नाशवंत... ' असे प्रभू राम म्हणतात, त्याप्रमाणेच र्मत्य माणसे निघून जाणारच. पण देहाने गेल्यानंतरही हे दोन ज्येष्ठ कलाकार ' गीत रामायणा ' मुळे अमर झाले. हेच त्यांच्या कलाकृतीचे मोठेपण आहे.

 
</text>
</doc>
