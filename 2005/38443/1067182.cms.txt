<doc>
<docno>1067182.cms.txt</docno>
<text>
 
अर्थव्यवहार
सेन्सेक्स 112 अंशांनी वधारला
[ Friday, April 01, 2005  11:33:26 pm]


म. टा. बाजार प्रतिनिधी

मुंबई : नव्या आथिर्क वर्षाचा पहिला दिवसही शेअर बाजारासाठी शुभदिन ठरला. संस्थात्मक गुंतवणूकदार, किरकोळ गुंतवणूकदार, शेअर दलाल अशा सर्वांनीच खरेदीला पसंती दिल्यामुळे शुक्रवारी सेन्सेक्स 112 अंशांनी वधारला. मंगळवारी सेन्सेक्स 143 अंशांनी कोलमडल्यानंतर गेल्या तीन दिवसांत त्याच्यात 230 अंशांनी वाढ झाली आहे.

खनिज तेलाचा भाव 55 डॉलर प्रतिबॅरलच्या वर गेल्यानंतर त्याचे पडसाद बाजारात उमटतील अशी भीती व्यक्त करण्यात आली होती. मात्र त्याची फारशी फिकीर न करता संस्थात्मक गुंतवणूकदार आणि दलालांनी विविध शेअर्स खरेदी करण्यचाचा सपाटा लावला.

मंगळवारच्या दणक्याने घसरलेले भाव अद्याप फार वर गेलेले नव्हते. त्यामुळे भविष्यातच नफा कमावण्यासाठी विशेषत: वजनदार शेअर्सची तुफान खरेदी झाली. मिडकॅप किंवा मध्यम आकाराच्या शेअर्सनाही बऱ्यापैकी भाव होता. सेन्सेक्स 6506.60 वर खुलला आणि दिवसअखेरीस 6605.04 वर बंद झाला.

परदेशी संस्थात्मक गुंतवणूकदार शुक्रवारचे खरे मानकरी होते. सकाळच्या सत्रात त्यांना काही म्युच्युअल फंडांचीही साथ मिळाली. रिलायन्स इंडस्ट्रीज, स्टेट बँक, टाटा स्टील, टाटा मोटर, सत्यम कंप्युटर्स, आयटीसी, भारत हेवी इलेक्ट्रिकल्स. आयसीआयसीआय बँक, मारुती उद्योग, एल अँड टी आदि अनेक शेअर्सना मागणी होती.

 
</text>
</doc>
