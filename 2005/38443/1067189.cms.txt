<doc>
<docno>1067189.cms.txt</docno>
<text>
 
महामुंबई
पहिल्या दिवशी दोन लाख दंड वसूल!
[ Friday, April 01, 2005  11:49:50 pm]


म. टा. प्रतिनिधी

मुंबई : मुंबई हायकोर्टाच्या आदेशानुसार मुंबई परिसरात शुक्रवारपासून मोटारसायकलस्वार व त्यांच्या पाठीमागे बसणाऱ्यांसाठी ' हेल्मेटसक्ती ' लागू करण्यात आली. दिवसभरात वाहतूक पोलिसांनी हेल्मेट न घालणाऱ्या पाच हजार 72 जणांवर कारवाई करीत पहिल्याच दिवशी दोन लाख 14 हजार 400 रुपयांचा दंडही वसूल करण्यात आला! त्याचवेळी या निर्णयाचे जोरदार स्वागत करत हेल्मेट परिधान केलेले अनेक जण मुंबईत जागोजागी आढळून येत होती.

हेल्मेटसक्तीचा प्रभाव मुंबईकरांवर पडल्याचा पुरावा जागोजागी दिसून येत होता. आयएसआयच्या ब्रँण्डची हेल्मेट खरेदी करणाऱ्यावर मोटारसायकलस्वारांचा भर होता. नाक्यानाक्यावरील वाहतूक पोलिसांनीही हेल्मेट परिधान न करणाऱ्यांवर सक्तीने कारवाई आरंभली असल्याचा अनेक मोटारसायकलधारकांनी अनुभव घेतला. त्यामुळे हेल्मेट खरेदीसाठी लॅमिंग्टन रोड परिसरात बरीच गदीर् उसळली होती.

मुंबई हायकोर्टाचा निर्णयच असल्यामुळे पोलिसांकडून सुट मिळत नसल्याचे ध्यानात आल्यानंतर मोटारसायकलस्वारांच्या वागण्यात अधिक काटेकोरपणा आल्याचे मुंबईत नाक्यानाक्यावर नियमाची अमलबजावणी करणाऱ्या वाहतूक शिपायांनी सांगितले. कोर्टाचा हा निर्णय गाडी चालवणाऱ्या प्रमाणेच मागे बसणाऱ्यालाही लागू असला तरी पहिलाच दिवस असल्याने पावती फाडताना पाठी बसणाऱ्यांसाठी हा निर्णय थोडा शिथील केलेला दिसून येत होता.

हेल्मेटची सवय व्हायला थोडा कालावधी जाईल. त्यामुळे त्यांच्यासाठी इतक्या सक्तीने अमल करण्याऐवजी थोडी समज देऊन सोडून देण्यात आले. ज्याप्रमाणे सीटबेल्टचा नियम काही दिवसांनी सवयीचा झाल्यावर चालवणाऱ्यांच्या अंगवळणी पडला तसेच हा नियमही लवकरच अंगवळणी पडेल अशी आशा काही वाहतूक हवालदारांनी व्यक्त केली.

 
</text>
</doc>
