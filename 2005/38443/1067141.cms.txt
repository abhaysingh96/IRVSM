<doc>
<docno>1067141.cms.txt</docno>
<text>
 
लेख: एअरमेल
बंधमुक्त गगन जसे...
[ Friday, April 01, 2005  10:08:32 pm]


आपण आयुष्यभर असंच राहायचं ? फक्त ' खाऊन पिऊन सुखी '? कायम अंथरुण पाहूनच पाय पसरायचे ? सभोवार पसरलेलं अफाट आकाश खुणावत असताना गुमान जमिनीवरच चालत राहायचं ? कधी भरारीची हिंमतच करायची नाही ? स्वत:ला पंख आहेत, हे विसरूनच जायचं ? असंख्य प्रश्नचिन्हं तिच्या डोळ्यांसमोर नाचत असायची... तिला वाकुल्या दाखवत. मेंदूला झिणझिण्या यायच्या आणि मनात पेटायचं स्फुल्लिंग. अखेर तिनं निश्चय केला. या वाकुल्या दाखवणाऱ्या प्रश्नचिन्हांना त्यांची जागा दाखवायची. मनातल्या स्फुल्लिंगांना साक्षी ठेवायचं आणि आकाशाशी मैत्री करायची.

लंडनच्या उपनगरातलं एक ऑफिस. लहानसं. खरं तर खुराड्यासारखंच. ती तिथं बसून विमानाची तिकिटं विकतेय. तिकिटं विमानाची आणि ती विकायची या खुराड्यात बसून! या कामाचा मोबदला म्हणजे थोडेसे पैसे. खर्च भागवण्यापुरते. म्हणजे तसं खाऊन पिऊन सुखी होण्यापुरते. पण म्हणजे आपण आयुष्यभर असंच राहायचं ? फक्त ' खाऊन पिऊन सुखी '? कायम अंथरुण पाहूनच पाय पसरायचे ? आपल्या आई- वडिलांसारखे ? सभोवार पसरलेलं अफाट आकाश खुणावत असताना गुमान जमिनीवरच चालत राहायचं ? कधी भरारीची हिंमतच करायची नाही ? स्वत:ला पंख आहेत, हे विसरूनच जायचं ? असंख्य प्रश्नांची प्रश्नचिन्हं तिच्या डोळ्यांसमोर नाचत असायची...तिला वाकुल्या दाखवत. मेंदूला झिणझिण्या यायच्या आणि मनात पेटायचं स्फुल्लिंग.

अखेर तिनं निश्चय केला. या वाकुल्या दाखवणाऱ्या प्रश्नचिन्हांना त्यांची जागा दाखवायची. मनात पेटलेल्या स्फुल्लिंगांना साक्षी ठेवायचं आणि आकाशाशी मैत्री करायची.

ठरलं. नव्हे तिनं ठरवलं आणि पंखांत सारं बळ एकवटून ती आकाशात झेपावली. कुणाची फारशी साथ होती ना सोबत. उलट पंखांवर धडका देणारे विरोधाचे वारेच अधिक. पण ती डगमगली नाही. मनातल्या दुर्दम्य आकांक्षांचे बळ पंखांना पुरवत ती भरारी घेतच राहिली. उंच...अधिक उंच.

आज तिच्या यशाचं तोरण आकाशावर मोठ्या झोकात झुलतेय. डोईवरल्या त्या सर्वसाक्षी गगनाला सीमा नाहीत, हे तर त्रिकालबाधित सत्य. तेच गगन तिच्या मनातही पसरलेलं असावं. अफाट. अमर्याद.

ही कहाणी आहे ब्रिटनमधल्या धनाढ्य आशियाईंच्या यादीत स्थान पटकावलेल्या रिटा शर्माची. तिच्या या स्थानावर झळाळती मोहोर उमटवली आहे ' फॉर्च्युन ' नं. विलायतेत आपल्या कर्तृत्वाची गुढी उंचावणाऱ्या या रिटाची संपत्ती किती ? 95 दशलक्ष पौंड. म्हणजे आपल्या हिशेबी साधारण सात हजार सहाशे कोटी रुपये. पती राहुलची संपत्ती जमेस धरली तर ब्रिटनमधल्या मालदार ' श्री-सौ ' च्या यादीत या जोडप्याचा क्रमांक आहे 21 वा. लंडनमधील धनाढ्य आशियाई महिलांच्या यादीचा प्रारंभ आज होतो तो रिटाच्या नावानं...

हे सारं कोडकौतुक ऐकताना, वाचताना तुम्ही मनोमन कुठेतरी रिटाच्या संपत्तीचा अदमास घेत असणार हे नक्की. सात हजार सहाशे कोटी रुपये म्हणजे 76 वर नक्की किती शून्यं, अशी आकडेमोडही तुमच्या मनात सुरू असेल. या शून्यांच्या गडबडगुंत्यात तुम्ही भले गुंतले असला तरी रिटाच्या मनात मात्र हाच नव्हे तर इतर कुठलाच गुंता नसणार, याची खूणगाठ तुमच्या मनाशी पक्की बांधा. कारण तिची मनोभूमी मुळी आहेच तशी. काय करायचं आहे, याची पक्की जाणीव. त्यात कुठे गडबड नाही... गोंधळ नाही. आणि जे साध्य करायचं आहे, त्यासाठी जीवतोड मेहनतीची तयारी. सगळ्यात महत्त्वाचं म्हणजे दुर्दम्य आत्मविश्वास आणि मळलेल्या वाटा नाकारून स्वत:च्या वाटा शोधण्याची मनस्वी वृत्ती. 20 वर्षांपूवीर् ऑनलाईन ट्रॅव्हलच्या व्यवसायात उतरताना हेच तर महत्त्वाचं भांडवल तिच्या गाठीशी होतं...

रिटा शर्मा. आजमितीस वय 44. तसा तिचा जन्म पंजाबातला. पण तिच्या वडिलांनी भारत सोडला तेव्हा रिटा म्हणजे दुपट्या-टोपऱ्यात गुरफटलेलं छोटसं बाळ होतं! भारताला अलविदा करून तिच्या वडिलांनी वाट धरली ती ब्रिटनची. ब्रिटनमध्ये त्यांनी लेडीज गारमेंटचा व्यवसाय सुरू केला. व्यवसाय तसा ठीक चालत असावा. आज रिटाच्या आठवणींतलं बालपण आहे ते तसं समाधानाचं. खाऊनपिऊन सुखी कुटुंब. भोवतालच्या वर्तुळातले समस्त आशियाईही तसेच. खाऊनपिऊन सुखी! आणि त्यातच समाधानी!! फारशा आकांक्षा नाहीत...महत्त्वाकांक्षा तर मुळीच नाहीत. याच वातावरणात रिटा वाढली खरी, पण त्या वातावरणाची पुटं तिनं स्वत:च्या मनावर चढू दिली नाहीत. रूढ चौकटीच्या पलीकडे जाऊन काहीतरी भव्य करायचं हे तिच्या मनानं घेतलं होतं. त्याला जोड होती ती गाठीशी चांगला पैसा जोडण्याच्या अनावर इच्छेची!

... आणि मग सुरू झाला तो रिटा नामक उण्यापुऱ्या 25 वषीर्य ' आशियाई ' तरुणीचा प्रवास. तिनं उडी घेतली ती ऑन लाईन ट्रॅव्हलच्या क्षेत्रात. आज भले रिटाच्या नावावर भरभक्कम पैसा-अडका जमा असेल , 20 वर्षांमागे स्वत:ची कंपनी ' बेस्ट अॅट ट्रॅव्हल ' स्थापन केली तेव्हा तिच्या हाती होतं भलंमोठं शून्य. आणि मानसिक आधारही फारसा नव्हता कुणाचा...एक आईचा अपवाद वगळता. पण मेहनत आणि धडाडीच्या बळावर रिटानं या क्षेत्रात मोठं यश मिळवलं. इतरांनी विस्मयानं तोंडात बोटं घालावीत एवढं. आणि हा विस्मय करणारे बहुसंख्य ब्रिटनमधले आशियाईच आहेत...!

' आपली रिटा ' यशाच्या या शिखरावर पोचल्याबद्दल या मंडळींना नक्की काय वाटतं हे ठाऊक नाही. अर्थात त्यांना काहीही वाटत असलं तरी रिटाला मात्र त्यांचं सोयरसुतक नाही. आशियाईंबाबतची तिची मतं ऐकली की कुणीही चटकन तिच्यावर तोंडाळपणाचा शिक्का मारेल. इथल्या आशियाई लोकांच्या डोळ्यांत कधी स्वप्नांचं गाव नांदतच नाही...सगळेच एकजात अल्पसंतुष्ट...बायकांच्या आयुष्याची इतिकर्तव्यता लग्नात आणि या छान छान कपड्यांतल्या छान छान बायकांना बायको म्हणून सोबत मिरवायला मिळालं की पुरुष मंडळी बेहद्द खुश...इति रिटा. रिटाच्या या सरबत्तीतून प्रत्यक्ष तिचा नवरा सुटत नाही तर इतरांची काय कथा! या भारतीय पुरुषांचे अहंगंड फार जबरदस्त असतात... बायकोचं कर्तृत्व आकाशाला भिडलेलं त्यांना मनोमन फारसं आवडत नाही...हे निरीक्षण रिटाचं आणि या टोलेबाजीचं लक्ष्य अर्थातच श्री. राहुल शर्मा!

ही अशी काहीशी कडवड मतं व्यक्त करणारी रिटा निवळते ती पोटच्या मुलांचा विषय निघाल्यानंतर. एक मुलगा आणि एक मुलगी. तिच्याचसारखी डोळ्यांत स्वप्न बाळगणारी. मुलांविषयी काळजीनं, आस्थेनं ती बोलू लागते. मग त्यावेळी ती ब्रिटनमधील श्रीमंतांच्या यादीत झळकलेली रिटा नसते... ' बेस्ट अॅट ट्रॅव्हल ' ची मालकीण नसते...सात हजार सहाशे कोटी रुपयांची धनीण नसते. असते ती फक्त एक मायाळू आई. अशावेळी तिच्या व्यक्तिमत्त्वातला हळवा कोपरा समोर येतो. यशाने उजळून निघालेल्या गगनात पाखरं भरारी मारताना तिला दिसू लागतात. ती नजरेनंच त्यांच्यावर मायेची पाखर घालत राहते... कारण ती पाखरं तिच्याच घरट्यातली असतात.

राजीव काळे

( रुपांतरित)

 
</text>
</doc>
