<doc>
<docno>1067188.cms.txt</docno>
<text>
 
महामुंबई
मुंबईसाठी स्वतंत्र मंत्रालयाची मागणी
[ Friday, April 01, 2005  11:47:12 pm]


म. टा. प्रतिनिधी

मुंबई : सोन्याच्या अंड्यांंच्या हव्यासापायी सत्ताधाऱ्यांनी मुंबईरुपी कोेंबडीच कापली असल्याने आता अंडी मिळण्याची शक्यता नाही. मुंबईचे कधी शांघाय, तर कधी हाँगकाँग, तर काहीवेळा सिंगापूर करण्याची भाषा केली जाते. जे करावयाचे ते करा पण त्यासाठी नियोजनबद्ध कार्यक्रम जाहीर करा, अशी मागणी विरोधी पक्षनेते नारायण राणे यांनी केली. मुंबईसाठी स्वतंत्र मंत्रालय स्थापन करून कार्यक्रमासाठी ' टास्क फोर्स ' ची नियुक्ती करावी, अशी मागणी भाजपचे ज्येष्ठ नेते गोपीनाथ मुंडे यांनी विधानसभेत केली.

मुंबईच्या समस्यांसदर्भात विरोधी पक्षनेते नारायण राणे व मुंडे यांनी गुरुवारी सभागृहात मांडलेल्या ठरावावरील चर्चा शुक्रवारी सुरू झाली. या तीन तासांच्या चचेर्त सत्ताधारी आघाडीचे सदस्य मोठ्या प्रमाणावर अनुपस्थित होते.

मुंबईचे शांघाय करण्याची भाषा केली जाते. पण शांघायचा विकासाचा दर 8.2 टक्के आहे, तर मुंबईचा अवघा दोन टक्के आहे. एकेकाळी अनेक बाबबीत वैभवाच्या शिखरावर असलेले मुंबई शहर आता रस्ते, आरोग्य व शैक्षणिक आघाडीवरही मागे पडत आहे. मुंबईला जागतिक दर्जाचे शहर बनवायचे असेल, तर त्याच्या विकासाचा कालबद्ध कार्यक्रम जाहीर करा, अशी मागणी राणे यांनी केली.

मुंबईत मराठी माणूस संपत आहे, ही शोकांतिका आहे. मुंबईची प्रगती करावयाची, तर कोणासाठी व कशासाठी ? या प्रगतीत मराठी माणूस कुठे आहे, असा सवाल त्यांनी केला.

वाढती लोकसंख्या, झोपडपट्ट्या व प्रवाही वाहतूक या मुंबईच्या तीन समस्या आहेत. जलवाहतुकीचा मार्ग सुरू केल्याशिवाय वाहतुकीचा प्रश्ान् सुटणार नाही, असे मुंडे म्हणाले. वरळी-वांदे सागरीमार्गाच्या बांधकामाला युतीच्या काळात सुरुवात झाली. त्यावेळी या प्रकल्पाचा खर्च 460 कोटी रुपये होता. पण आघाडी सरकारच्या काळात या प्रकल्पाचे काम थंडावले. आता या प्रकल्पाचा खर्च 1300 कोटी रुपयांच्या घरात गेला आहे. हा प्रकार संशयास्पद असून या मागे भ्रष्टाचार झाला असावा, असा आरोप त्यांनी केला. युतीच्या काळात तयार करण्यात आलेले प्रकल्पाचे डिझाईन का बदलण्यात आले, टंेडरमध्ये बदल का करण्यात आले. कुणाच्या फायद्यासाठी हे झाले, असा सवाल त्यांनी केला. शिवसेनेचे नेते सुभाष देसाई, दत्ता नलावडे, भाजपचे सरदार तारासिंग, बशीर पटेल आदी सदस्यांनी या चचेर्त भाग घेतला.

 
</text>
</doc>
