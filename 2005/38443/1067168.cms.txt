<doc>
<docno>1067168.cms.txt</docno>
<text>
 
देश-विदेश
गोव्यातील काँगेस नेत्यांची शाब्दिक 'फूल'बाजी
[ Friday, April 01, 2005  10:56:02 pm]


म. टा. प्रतिनिधी

पणजी : ' लुईजिनो फालेरो यांच्यासारखे नेते म्हणजे काँग्रेसला झालेला कॅन्सर आहे '- इति चचिर्ल आलेमाव. ' आलेमाव यांची विधाने म्हणजे एप्रिल फूल आहे, आणखी काही नाही '- इति लुईजिनो फालेरो.

दोन मातब्बर काँग्रेस नेत्यांमध्ये रंगलेल्या या शाब्दिक ' फूल ' बाजीने गोवा काँग्रेसमध्ये खदखदणारा अंतर्गत असंतोष आता चव्हाट्यावर आणला आहे. आगामी पोटनिवडणुकांमध्ये काँग्रेसला याचा जबर फटका बसण्याची शक्यता वर्तवली जात आहे.

फालेरो यांच्यासारख्या स्वार्थी नेत्यांमुळे संपूर्ण पक्षाला कॅन्सरने ग्रासले आहे. त्यांना प्रदेशाध्यक्षपदावरून ताबडतोब हटवले नाही तर पक्ष रसातळाला गेल्याखेरीज राहणार नाही, अशी घणाघाती टीका दक्षिण गोव्याचे खासदार चचिर्ल आलेमाव यांनी गुरुवारी मडगावमध्ये केली होती.

त्यावर शुक्रवारी प्रतिक्रिया विचारली असता फालेरो यांनी या विधानांना फारसे महत्त्व द्यायचे टाळले. ' नो कॉमेंट! हा एप्रिल फूल असावा ,' असे त्यांनी हसतहसत सांगितले.

पण लगेचच यापूर्वी पक्षाच्या अध्यक्ष, गृहमंत्री यांच्यावरही टीका करण्यात आली होती. अशी विधाने करून तुम्ही स्वत:च आपल्या पायावर धोंडा मारून घेत असता. आता याबाबतचा निर्णय पक्षश्रेष्ठींनी घ्यायचा आहे. आपण पक्षाचे एकनिष्ठ सेवक आहोत. उलट भाजपशी कोणाकोणाचे संबंध आहेत हे संपूर्ण गोव्याची जनता जाणते, असा टोलाही फालेरो यांनी आलेमाव यांचे नाव न घेता हाणला.

भारतीय जनता पक्षाचे सरकार खाली खेचण्यासाठी एकजुटीने प्रयत्न करणारे गोव्याचे काँग्रेसजन आता मात्र एकमेकांच्या विरुद्धच उभे ठाकले आहेत.

याला निमित्त ठरले दक्षिण गोवा जिल्हा पंचायतीचे अध्यक्षपद. सुरुवातीला ज्यो डायस यांना उमेदवारी देण्याचे काँग्रेसने ठरवले होते. परंतु ऐनवेळी फालेरो गटाने अॅलेक्स लॉरेन्स यांना समर्थन जाहीर केले.

त्यामुळे संतप्त झालेल्या आलेमाव व त्यांच्या समर्थकांनी मडगावचे माजी आमदार दिगंबर कामत यांच्या काँग्रेसप्रवेशावर बहिष्कार टाकला. विशेष म्हणजे आलेमाव यांनीच कामत यांना काँग्रेसमध्ये आणण्यात महत्त्वाची भूमिका बजावली होती.

प्रमुख नेत्यांमधील या सुंदोपसुंदीसह आता मित्रपक्षांनीही आपापली वेगळी चूल मांडण्यास सुरुवात केल्यामुळे काँग्रेसच्या डोकेदुखीत भर पडली आहे. प्रदेश काँग्रेस कार्यकारिणीने पोटनिवडणुकांच्या सर्वच्या सर्व पाच जागा लढविण्याचा निर्णय घेतला असल्याचे फालेरो यांनी सांगितले.

काँग्रेसचे मित्रपक्ष महाराष्ट्रवादी गोमंतक पक्ष आणि राष्ट्रवादी काँग्रेस यांनी अगोदरच आपण वेगळे लढणार असल्याचे जाहीर केले आहे, तर युजीडीपीने हमखास विजयाच्या बाणावली मतदारसंघावर हक्क सांगितला आहे. या सर्व गोष्टी काँग्रेसची पुढील वाट बिकट असल्याचे दर्शवत आहेत.

 
</text>
</doc>
