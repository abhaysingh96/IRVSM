<doc>
<docno>1067193.cms.txt</docno>
<text>
 
महामुंबई
गिरणजमिनींच्या विकासाला लगाम
[ Friday, April 01, 2005  11:53:40 pm]


म. टा. प्रतिनिधी

मुंबई : मुंबईतील गिरण्यांच्या जमिनींचा विकास करण्याच्या एकाही नव्या प्रस्तावाला यापुढे मंजुरी देऊ नये तसेच सर्व गिरण्यांच्या जमिनींच्या सद्यस्थितीबाबतचा तपशील सादर करावा, असे स्पष्ट आदेश शुक्रवारी मुंबई हायकोर्टाने राज्य सरकार आणि पालिका प्रशासनाला दिले. किती गिरण्यांचे पुनरुज्जीवन करण्यात आले, किती गिरण्यांचे आधुनिकीकरण झाले, याची माहिती कोर्टाने मागवली आहे. हायकोर्टाचा हा आदेश म्हणजे गिरणजमिनींसंबंधीच्या राज्य सरकारच्या धोरणांना लगाम असल्याचे मानले जात असून येत्या 20 एप्रिलपर्यंत सरकारला प्रतिज्ञापत्र करावे लागणार आहे.

मुंबईत राष्ट्रीय वस्त्रोद्योग महामंडळाच्या (एनटीसी) आणि अन्य खासगी गिरण्या किती आहेत, याचा तपशीलही कोर्टाने मागितला आहे. हा तपशील प्रभागनिहाय असावा आणि त्यात गिरण्यांची एकूण जागा व तेथील बांधकामे यांची संपूर्ण माहिती असावी. गिरणीमालकांनी गिरण्यांच्या जमिनींवर इमारती बांधण्यासाठी केलेल्या अर्जांचा तपशील पालिकेने द्यावा. त्यांना बांधकामाची परवानगी केव्हा देण्यात आली, किती क्षेत्रफळावर बांधकाम होणार आहे, हेही स्पष्ट करावे, असे कोर्टाने बजावले आहे.

1991 च्या विकास नियमावली 58 अंतर्गत मंजूर करण्यात आलेल्या योजनेत म्हाडाला फेरविकासासाठी किती जागा मिळू शकते, त्यात खुले भूखंड, उद्याने यांसह गिरणीमालकांना व विकासकाला किती जागा मिळेल, याचीही माहिती कोर्टाने मागवली आहे.

याशिवाय ज्युपिटर मिलच्या जमिनीचा विकास करण्याचा प्रस्ताव लक्षात घेऊन त्यासंबंधी सुरू झालेली टेंडर प्रक्रिया चालू ठेवण्यात यावी. मात्र या मिलच्या जागेच्या विक्रीमुळे जो काही परिणाम होईल, त्याची भरपाई म्हणून ' एनटीसी ' ने त्यांच्या अन्य मिलच्या जागांमध्ये पर्यायी जागा द्यावी, असा तोडगा कोर्टाने सुचविला आहे.

या प्रकरणी बॉम्बे एन्व्हायरन्मेंटल अॅक्शन ग्रुप (बीईएजी) यांनी केलेल्या याचिकेची न्या. एफ. आय. रिबेलो आणि न्या. एस. पी. कुकडे यांच्या खंडपीठापुढे सुनावणी सुरू आहे.

गिरणजमिनी विकताना आणि त्यांचा विकास करताना विकास नियंत्रणाचे नियम पाळण्यात आलेले नाहीत. आजारी गिरण्यांच्या जमिनींचा विकास करताना त्यापैकी काही जमीन पालिका आणि म्हाडा यांना देणे नियमानुसार आवश्यक असताना त्याचेही उल्लंघन झाले असल्याचा दावा अर्र्जदारांनी केला आहे. या व्यवहारात भ्रष्टाचार झाला असल्याचाही संशय त्यांनी व्यक्त केला आहे.

 
</text>
</doc>
