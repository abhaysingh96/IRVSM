<doc>
<docno>1067161.cms.txt</docno>
<text>
 
क्रीडा
वैयक्तिक विक्रमांपेक्षा संघाचा विजय महत्त्वाचा
[ Friday, April 01, 2005  10:43:18 pm]


कोची : सौरभ गांगुलीचा भारतीय संघ इंझमाम उल हकच्या पाकिस्तान संघाबरोबरची कसोटी मालिका 1-1 अशी बरोबरीत सोडवल्यावर आता सहा सामन्यांच्या झटपट क्रिकेट मालिकेसाठी सज्ज झाला आहे पण झटपट क्रिकेट सामन्यात पाकिस्तानने सलग चार सामन्यात भारतावर विजय संपादल्यामुळे पाहुण्यांचेच पारडे सध्या तरी जड दिसतेय.

बंगलोर कसोटीतील दारूण पराभवानंतर भारतीय संघावर चहूकडून टीका होत आहे पण कर्णधार गांगुली झटपट क्रिकेटमध्ये दहा हजार धावांच्या टप्प्यावर आहे, त्याला पाचआकडी धावसंख्या गाठण्यासाठी अवघ्या 64 धावांची गरज आहे पण वैयक्तिक विक्रमापेक्षा संघाचा विजय महत्त्वाचा असे तो सांगतो. दहा हजार धावांचा टप्पा ओलांडणारे सचिन तेंडुलकर 13497 आणि इंझमाम उल हक 10631 धावा हे केवळ दोनच खेळाडू आहेत.

मी सवोर्त्तम कामगिरी करीन पण दहा हजार धावांचा विचार माझ्या मनात नाही. विक्रमांकडे नजर ठेवून मी खेळत नाही असे भारतीय कर्णधाराने सांगितले. संघाच्या नेतृत्वाची जबाबदारी महत्त्वाची सहा सामन्यांच्या मालिकेत विजय मिळविणे ही मोठी भूमिका असे त्याने सांगितले. मी धावा करण्याचा प्रयत्न करीन अशी आशा त्याने व्यक्त केली.

कसोटी सामन्यानंतर झटपट क्रिकेट मालिका ही नवी मालिका आहे, यात कडवी झंुज अपेक्षित आहे. नेहरू स्टेडियमच्या पाटा खेळपट्टीवर धावांच्या राशी उभारल्या जातील अशी अपेक्षा आहे.

येथील जवाहरलाल नेहरू स्टेडियमवर भारताचे ऑस्ट्रेलिया, दक्षिण आफ्रिका, झिम्बाब्वे यांच्याविरूध्द सामने झाले आहेत. भारताने ऑस्ट्रेलिया, दक्षिण आफ्रिका यांना हरवले असले तरी झिम्बाब्वेने मात्र भारतावर मात केली आहे. कोचीतील या सामन्यात मात्र फारशा धावा झाल्या नव्हत्या.

भारताला उणीव भासतेय ती अष्टपैलू खेळाडूंची, याबाबत गांगुलीला छेडले असता तो म्हणाला, आमच्याकडे अष्टपैलू खेळाडू आहेत पण तथाकथित नामधारी अष्टपैलूंमुळे काहीच साध्य होत नाही. कसोटी क्रिकेट असो च झटपट क्रिकेट असली खेळाडूंची गरज आहे.

सेहवागने आपल्या स्तंभलेखनात केवळ आपणच सामना जिंकून देऊ शकलो असतो असे विधान केले आहे त्याबाबत विचारले असता गांगुली म्हणाला, मी काही ते वाचलेले नाही आणि त्यावर भाष्य करू इच्छित नाही. सेहवागला छान सूर गवसल्याचे त्याने सांंगितले.

पाकिस्तानचा उपकर्णधार तसेच बंगलोर कसोटीतील द्विशतकवीर युुनुस खान कोचीतील झटपट क्रिकेट सामन्यात खेळू शकणार नाही. तापाने तो आजारी असल्यामुळे शोएब मलिकला संघात स्थान देण्यात येईल असे इंझमामने सांगितले. हैदराबादच्या सराव सामन्यात त्याने भारत अ संघाविरुध्द छान खेळ केला होता.

इंझमामच्या मते संघात अष्टपैलूंचा भरणा करायला हवा. येथील कडक उन्हाचा गोलंदाजांना त्रास होईल असे पाकिस्तानच्या कर्णधाराला वाटते. तीनशे, साडेतीनशे धावा या खेळपट्टीवर निघतील असे इंझमामला वाटते. विजयासाठी या धावा पुरेशा आहेत असे त्याने सांगितले.

प्रतिस्पर्धी संघ यातून निवडणार

भारत : सौरभ गांगुली (कर्णधार), वीरेंदर सेहवाग, सचिन तेंडुलकर, राहुल दविड, युवराजसिंग, महमद कैफ, दिनेश मोंगिया, महेंदसिंग ढोणी, इरफान पठाण, लक्ष्मीपती बालाजी, आशिष नेहरा, झहीर खान, मुरली कातिर्क, हरभजनसिंग.

पाकिस्तान : इंझमाम उल हक (कर्णधार) सलमान बट, महमद हफीझ, शाहिद आफ्रिदी, युसुफ योहाना, असीम कमाल, कामरान अकमल, अब्दुर रझाक, शाहिद नझीर, राणा नावेद उल हसन, महमद समी, राव इफ्तकार अंजुम, अर्शद खान, दानिश कनेरिया, शोएब मलिक.

पंच : बिली बौडन (न्यूझीलंड), जयप्रकाश (भारत)

तिसरे पंच : शिवराम (भारत)

सामनाधिकारी : क्रिस ब्रॉड (इंग्लंड)

 
</text>
</doc>
