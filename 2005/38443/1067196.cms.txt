<doc>
<docno>1067196.cms.txt</docno>
<text>
 
महामुंबई
कम ऑन यार... इट्स अ गेम!
[ Friday, April 01, 2005  11:56:25 pm]


उपेंद लिमये

माझ्या आणि आसपासच्या घराघरात सध्या अभ्यास आणि परीक्षांचे काळे ढग पसरलेले आहेत. या वातावरणात भारत- पाकिस्तान ' वन-डे ' सिरीजला शनिवारपासून प्रारंभ होत आहे. रविवारी सर्व शाळा-कॉलेजांना सुट्टी असल्याने पेपरचं टेन्शन न घेता निर्धास्तपणे सामना पाहता येईल. पहिला सामना रोमहर्षक होऊन ' अति-अभ्यासमय ' वातावरणाचे ढग बाजूला होऊन क्रिकेटची वातावरणनिमिर्ती व्हावी, हीच अपेक्षा!

बऱ्याच दिवसांनी पहिला सामना ठरवून बघण्याचा योग आलाय. मात्र, बऱ्याचदा ठरवलेल्या गोष्टी निवेर्ध पार पडतातच असं नाही. त्यामुळे अपेक्षाभंगाचा जास्त त्रास होतो. म्हणूनच सामन्याच्या दिवशी काहीही ठरवायचं नाही असं योजलं असलं, तरीही सामना कुठे पाहायचा, कोणाबरोबर, त्यांच्या ' लंच-ब्रेक ' मध्ये काय आकर्षण, अशा अनेक उत्साहवर्धक गोष्टींचा विचार आपसूकच केला जातो.

सामन्याच्या दिवशी शूटिंग असेल आणि लोकेशनवर सामना बघण्याची सोय नसेल, तर ' आज अपुनका बॅडलकही खराब है ' असे स्पॉटवाल्यांचे संवाद कानी पडतात. 2003 च्या विश्वचषक अंतिम फेरीदरम्यान मी ' जगावेगळी ' चं शूटिंग करत होतो. काही केल्या तारीख ' अॅडजस्ट ' होत नव्हती. शेवटी सर्वांनी मिळून सेटवरच दोन जादा मॉनिटर मागवून घेतले आणि तात्पुरती केबलची सोयही करून घेतली. मात्र, एवढं सगळं केल्यावर चांगला खेळ बघण्याची अपेक्षा पूर्णत: फोल ठरली. ऑस्ट्रेलियानं कोणाचीही तमा न बाळगता, कसलीही दयामाया न दाखवता पहिल्या षटकापासूनच सोलवडायला सुरुवात केली.

खेळाडूंप्रमाणेच प्रेक्षकांनीही खिलाडूवृत्ती दाखवली पाहिजे, हे बोलायला बरंच सोपं असतं. मात्र, अंतिम सामन्यात अथवा ' भारत-पाक ' सामन्यानंतर प्रतिस्पधीर् संघातील खेळाडू ' खरंच छान खेळले ' असा ' खिलाडू ' विचार कधीच मनात येत नाही. उलट '... आपणच माती खाल्ली ' या विचारानं डोक्याचा पार भुगा होतो. ' बस्स! आता यापुढे सामना पाहायचा नाही. त्यापेक्षा वेगळं काहीतरी करण्यासारखं बरंच आहे, असा विचारही स्पर्शून जातो... मात्र केवळ एखाद्या क्षणापुरताच!

या मॅचसाठी तेंडुलकर फिट आहे, सेहवाग तुफान ' फॉर्म ' मध्ये, बराच काळ धावांच्या बाबतीत ' ड्राय ' पडलेल्या सौरवकडूनही अपेक्षा आहेतच. युवराज आणि कैफच्या क्षेत्ररक्षणातील चित्तथरारक कसरती, सोबत ' फोर्थ अंपायर ' मध्ये श्रीकांतच्या दक्षिणी भाषेचा स्वाद... या साऱ्यासाठी मला सामना पाहायचाय.

अर्थात प्रतिस्पर्धी संघालाही कमी लेखून चालणार नाही. इंझमामला आत्ताच फलंदाजीतील लय सापडली आहे, समीचे वेगवान चेंडू अचूक टप्प्यावर पडू लागले आहेत, हातभर चेंडू वळवणारा कनेरिया, अत्यंत बेभरवशी पण आपल्या-विरुद्ध हमखास चालणारा आफ्रिदी, हे सगळे चिंता वाढवणारे फॅक्टर. जावेद मियांदादनं शारजामध्ये चेतन शर्माच्या अखेरच्या चेंडूवर षटकार खेचून आपल्याला ऐतिहासिक हरवलं, तेव्हाची जखम अद्याप अश्वत्थाम्यासारखी वाहतेय. गेल्यावषीर् पाक दौऱ्यातल्या कामगिरीनं तिच्यावर खपली धरली होती ; पण बंगलोरच्या पराभवानं ती पुन्हा उलवली आहे.

काहीही असो, शनिवारचा सामना चुरशीचा, रंगतदार होणारंच. या दोन संघांमधील सामन्यांना सतत ' युद्धा ' चं स्वरूप दिलं जातं, पण खरा क्रिकेटप्रेमी त्यातून खेळाचा आनंद लुटण्याचाच पुरेपूर प्रयत्न करतो. मैदानावर एकमेकांकडे रोखून बघणारे, खुन्नस देणारे प्रतिस्पधीर् सामन्यानंतर चांगल्या मित्राप्रमाणे हस्तांदोलन करून गप्पात रंगलेले दिसतात, तेव्हा सामान्य प्रेक्षकालाही ' कम ऑन यार, इट वॉज जस्ट अ गेम ' ही जाणीव झाल्याशिवाय राहात नाही!

 
</text>
</doc>
