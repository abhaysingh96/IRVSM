<doc>
<docno>1067144.cms.txt</docno>
<text>
 
अग्रलेख
लाजही नाही आणि ...
[ Friday, April 01, 2005  10:13:19 pm]


अभिजित गाडगीळ आणि चिन्ना मट्टामी यांचे आयुष्य त्यांनी ठरवलेल्या मार्गाने गेले असते, तर त्यांचा एकत्रितपणे उल्लेख करण्याचा प्रसंग येण्याची थोडीही शक्यता नव्हती.

अभिजित हा उच्चशिक्षित कुटुंबातील मुलगा. त्याचे वडील हवाई दलातून विंग कमांडर म्हणून निवृत्त झालेले. चिन्ना हा गडचिरोली जिल्ह्याच्या दुर्गम गावातील अशिक्षित, एकवेळच्याही जेवणाची भ्रांत असलेल्या आदिवासी आईच्या पोटी जन्माला आलेला मुलगा.

अभिजित हवाई दलात फ्लाइट लेफ्टनंट म्हणून दाखल झाला, तर चिन्ना जंगलातच उपजीविकेची साधने शोधून जगायला शिकला. दोघांचाही त्यांच्या ऐन उमेदीत चार वर्षांपूर्वी अकाली अंत झाला.

दोघेही देश तसेच समाज यांचे संरक्षण करण्यासाठी अस्तित्वात आलेल्या यंत्रणांतील भ्रष्ट, मुजोर आणि परस्परांना सांभाळून घेणाऱ्या प्रवृत्तींचे बळी ठरले. अभिजितला सदोष मिग विमानाच्या अपघातात, तर चिन्नाला पोलिसांनी केलेल्या गोळीबारात प्राण गमवावा लागला. अपघात अभिजितच्या चुकीमुळे झाला, असे हवाई दल भासवीत राहिले, तर चिन्ना नक्षलवादी होता, असे महाराष्ट्राची पोलिस यंत्रणा.

आपल्या अपत्याच्या मृत्यूचे दु:ख सोसतानाच, या व्यवस्थेने त्यांची केलेली अप्रतिष्ठा पुसून टाकणे आणि त्याचबरोबर मिग विमानांच्या असुरक्षिततेच्या व्यापक प्रश्नाकडे लक्ष वेधणे, हे अभिजितच्या आईने तिचे जीवनध्येय ठरवले. त्यांच्या प्रयत्नांना नुकतेच यशही आले.

चिन्नाच्या आईचीही धडपड वेगळी नाही, पण तिची वणवण मात्र अद्याप चालू आहे. चिन्नाच्या बाबतीत मुंबई हायकोर्टाच्या नागपूर खंडपीठाने डिसेंबर 2001 मध्येच सीबीआय चौकशीची गरज प्रतिपादन केली होती. शिवाय चिन्नाच्या मृत्यूसाठी दोन लाख रुपये भरपाई देण्याचा हंगामी आदेशही दिला होता. त्याआधी विधिमंडळात मात्र चिन्नाचे नक्षलवाद्यांशी संबंध असल्याचे भरपूर पुरावे पोलिसांकडे आहेत, असे गृहमंत्री भुजबळ आणि गृहराज्यमंत्री माणिकराव ठाकरे दडपून आमदारांना सांगत होते.

प्रत्यक्षात उपविभागीय दंडाधिकाऱ्यांपुढे पोलिस पाटील, शिक्षक तसेच तलाठी यांनी दिलेल्या साक्षीत चिन्ना नक्षलवाद्यांचा समर्थकही नसल्याचे स्पष्ट झाले होते. चिन्ना नक्षली असल्याचे कोणतेही पुरावे पोलिसांनी दिले नसल्याचे दंडाधिकाऱ्यांनी नमूद केले होते. चिन्नाला पोलिसांनी नक्षली ' समजून ' अकारण मारले, असेच यावरून स्पष्ट होते.

मात्र संरक्षण खात्याचे गैरव्यवहार उघड करणे म्हणजे ' देशदोह ' असे मतलबी समीकरण जसे रूढ केले आहे, तसेच नक्षलग्रस्त भागांत पोलिसांच्या चकमकींना ' बनावट ' ठरवणे हाही ' गुन्हा ' च ठरवला जातो. त्यामुळे दंडाधिकाऱ्यांनी ' चिन्ना नक्षली नव्हता ' असा निष्कर्ष काढतानाच, आधीच्या दिवशी येथे नक्षलवाद्यांशी चकमक झाली असल्यामुळे पोलिसांचा तसा ' समज ' झाला असावा, असे नमूद करीत पोलिसांना ' क्लीन चिट ' ही दिली! वास्तविक दंडाधिकाऱ्यांचा हा अहवाल आणि हायकोर्टाचा प्रथमदर्शनी कल पाहता, स्वत:ला लोकांचे प्रतिनिधी म्हणवणाऱ्या व ' कायद्याच्या राज्या ' ची राखण करण्याची शपथ घेतलेल्या मंत्र्यांनी चिन्नावर नक्षली हा शिक्का मारण्यात चूक झाली, हे कबूल करून स्वत:च्या सुसंस्कृतपणाचा प्रत्यय लोकांना द्यायला हवा होता.

त्याऐवजी सुप्रीम कोर्टात जाण्याचा निर्णय घेऊन, हे सरकार गरिबांच्या जीवापेक्षा त्यांच्यावर गोळ्या झाडणाऱ्या पोलिसांचे तथाकथित मनोबल जपण्याला प्राधान्य देते, हेच त्याने सिद्ध केले. ' भरपाईचे दोन लाख रुपये नकोत, माझा मुलगा नक्षली नव्हता एवढेच म्हणा ', ही एका आईची मागणीही पूर्ण करण्याची दानत विलासराव देशमुख आणि आर. आर. पाटील यांच्या सरकारकडे नसेल, तर हे सरकार हवे कशाला ? आणि गडचिरोलीहून आलेल्या चिन्नाच्या आईची दखल घ्यायला आमदारांना वेळ नसेल, तर विधिमंडळेही हवीत कोणासाठी ?

 
</text>
</doc>
