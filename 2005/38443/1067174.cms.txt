<doc>
<docno>1067174.cms.txt</docno>
<text>
 
महामुंबई
पोलिस महासंचालकांनी मानहानी केल्याची तक्रार
[ Friday, April 01, 2005  11:18:59 pm]


म. टा. प्रतिनिधी

मुंबई : पोलिस महासंचालक के. के. कश्यप यांनी ऑफिसात बोलावून मानहानी केल्याची तक्रार विशेष पोलिस महानिरीक्षक (नागरी हक्क संरक्षण) उद्धव कांबळे यांनी अनुसूचित जाती- जमाती आयोगाकडे केली आहे. दरम्यान, याचे पडसाद शुक्रवारी विधानसभेत उमटले.

कांबळे यांनी मुख्यमंत्री विलासराव देशमुख यांनाही पत्राद्वारे हा प्रकार कळवला आहे. कांबळे यांनी लिहिलेल्या पत्रानुसार उपमुख्यमंत्री आर. आर. पाटील यांना नागरी स्वातंत्र्याच्या संरक्षणाबाबत अहवाल सादर करण्यात आला होता.

कांबळे यांनी सादर केलेल्या या अहवालातील काही सूचनाही पाटील यांनी मान्य केल्या. मात्र, हाच अहवाल कांबळे यांनी कश्यप यांच्यापुढे सादर केला असता ते संतप्त झाले. हा अहवाल पाटील यांच्यापुढे सादर केल्याबाबत कश्यप यांना काहीच माहिती नसल्याने ते नाराज झाले, असे कांबळे यांनी पत्रात म्हटले आहे.

संतप्त झालेल्या कश्यप यांनी 14 पोलिस अधिकाऱ्यांपुढे आपली मानहानी केली. त्यांत दहा आयपीएस अधिकारी होते. दलित असल्याने आपली अशाप्रकारे मानहानी करण्यात आली, असेही त्यांनी म्हटले आहे.

कश्यप यांनी आपली लेखी माफी मागावी तसेच त्यांची खातेनिहाय चौकशी व्हावी, अशी मागणी त्यांनी पत्रात केली आहे. अशाप्रकारचे पत्र लिहिल्याने आपल्याला बळी बनवण्यात येऊ नये, असेही त्यांनी पत्रात म्हटले आहे.

सरकारवर जोरदार टीका करताना विरोधी पक्षनेते नारायण राणे यांनी यानिमित्ताने पोलिस खात्यातील गटबाजी आणि संघर्ष हाताबाहेर गेल्याचे निदर्शनास आणून दिले. या प्रकरणाची योग्य दखल घेण्याचा आदेश अध्यक्ष बाबासाहेब कुपेकर यांनी दिला. त्यावर उपमुख्यमंत्री आर. आर. पाटील यांनी याप्रकरणी लक्ष घालण्याचे आश्वासन दिले.

 
</text>
</doc>
