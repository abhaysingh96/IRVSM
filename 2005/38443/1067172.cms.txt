<doc>
<docno>1067172.cms.txt</docno>
<text>
 
महामुंबई
'ब्रिटानिया ब्रेड'चे उत्पादन बंद
[ Friday, April 01, 2005  11:15:44 pm]


म. टा. प्रतिनिधी

मुंबई : उद्याचा पाव आजच बाजारात आणून उत्पादनातील वेगाचा विक्रम करू पाहण्याचा प्रयत्न ' ब्रिटानिया ' च्या अंगलट आला आहे. ' पोस्टडेटेड पॅकेजिंग ' चा छाप मारलेले स्लाइस ब्रेड बाजारात विकल्याच्या कारणास्तव त्यांना कांदिवलीचा कारखाना बंद करावा लागला आहे. कांदिवलीच्या पराग इंडस्ट्रीजमध्ये चालणारे ' ब्रिटानिया ब्रेड ' चे उत्पादन थांबवण्याची नोटीस अन्न व औषध प्रशासनाने बजावली खरी ; पण अनेक उत्पादनांचा ' फ्युचरडेटेड ' छाप मारण्याच्या उद्योग तेजीत असल्याने ग्राहकांची फसवणूक होत असल्याचे निदर्शनास आले आहे.

ग्राहकांच्या तक्रारीनंतर निरीक्षकांनी तपासणी केली असता त्यात तथ्य आढळल्याचे अन्न व औषध प्रशासनाचे आयुक्त के. रामकृष्णन यांनी मान्य केले. अन्नपदार्थांच्या उत्पादनांवर उत्पादन व पॅकेजिंगची तारीख टाकणे बंधनकारक असून नाशवंत पदार्थ किती काळ टिकतील, हेही छापणे बंधनकारक आहे. उत्पादकांनी ' हेल्पलाइन ' टाकणेही आवश्यक असूनही ते कुणी करताना दिसत नाही. ब्रिटानिया ब्रेडचे उत्पादन करणाऱ्या पराग इंडस्ट्रीजमध्ये लायसन्सच्या तरतुदींचेही उल्लंघन करण्यात येत होते. या विविध स्वरूपाच्या नियमभंगांबद्दल त्यांना नोटीस देण्यात आली आहे. ब्रिटानियाकडून उपकंत्राटे दिली जात असल्यामुळे हे प्रकार घडत असावेत, अशी शंका त्यांनी व्यक्त केली.

ब्रेडची ' एक्सपायरी ' चार दिवसांनी असते. मात्र, उत्पादनाच्या तारखेच्या एक दिवस अगोदरच बाजारात ब्रेड उपलब्ध असतात. या तक्रारीत तथ्य आढळले असून पराग इंडस्ट्रीजनेही ते मान्य केले आहे. आता कारखाना बंद करण्यात आला असून दंड म्हणून काही काळ त्यांचा परवाना निलंबित होण्याचीही शक्यता आहे, असे ही कारवाई करणारे सहआयुक्त साळुंके यांनी सांगितले. हा प्रकार म्हणजे ग्राहकांना शिळा ब्रेड विकण्यासारखेच झाले, असे मत त्यांनी नोंदवले.

गिरगावातील डॉ. सुरेंद ढेलिया यांनी शिळ्या ब्रेडबाबत ' ब्रिटानिया ' शी वारंवार पत्रव्यवहार केला. मात्र , ' आम्ही तुमच्याकडे आमचा माणूस पाठवतो ', यापलीकडे त्यांना काहीच प्रतिसाद मिळाला नाही. त्यांनी अशा पोस्टडेटेड स्लाइस ब्रेडचे फोटोही कंपनीला पाठवले होते.

डॉ. ढेलिया यांना एका उत्पादनाबद्दल दोनच दिवसांपूवीर् असाच अनुभव आला. त्यांनी ' अकबर अलीज ' मधून 31 मार्च 2005 रोजी 14 रुपयांचे 200 ग्रॅमचे ' चालीर् यलो चना ' चे पाकिट खरेदी केले. मात्र, पॅकेजिंगची तारीख एप्रिल 2005 अशी होती. त्यावर तारीखही नव्हती. ग्राहकांनी महापालिकेचा आरोग्य विभाग किंवा एफडीएकडे तक्रार करावी, असे आवाहन रामकृष्णन यांनी केले.

 
</text>
</doc>
