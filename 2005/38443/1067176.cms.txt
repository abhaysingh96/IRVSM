<doc>
<docno>1067176.cms.txt</docno>
<text>
 
महामुंबई
चित्रनगरीत 13 कोटीचा गैरव्यवहार उघडकीस
[ Friday, April 01, 2005  11:21:03 pm]


म. टा. प्रतिनिधी

मुंबई : गोरेगाव येथील चित्रनगरीत 12 कोटी 83 लाख रुपयांचा गैरव्यवहार झाला असून यात व्यवस्थापकीय संचालक, लेखापाल व शोएब नावाच्या एका व्यक्तीचा हात असल्याचे प्राथमिक तपासात आढळून आले आहे.

विधान परिषदेत प्रश्नेत्तराच्या तासात विलास अवचट, नीलम गोऱ्हे, अनंत तरे, अरविंद सावंत आदी सदस्यांनी विचारलेल्या प्रश्ानवर गृह राज्यमंत्री सिद्धराम म्हेत्रे यांनी ही माहिती दिली.

या प्रकरणाचा लाचलुचपत प्रतिबंधक विभागाकडून तपास सुरू असून तीन महिन्यांत तो पूर्ण होईल. चित्रनगरीच्या नील मुदा, सोनी टेलिव्हिजन, व्हिडिओ ओशनशी करारांची चौकशी सुरू असल्याचे म्हेत्रे यांनी सांगितले.

मॅक्सीकॅबला परवानगी ?

पर्यायी व्यवस्था म्हणून छोट्या वाहनांना (मॅक्सीकॅब) प्रवासी वाहतूक करण्यास परवानगी देण्याचा प्रस्ताव सरकारच्या विचाराधीन आहे. मात्र, एसटी महामंडळास तोटा होऊ नये म्हणून मॅक्सीकॅबचालकांकडून कररुपात मिळणारे उत्पन्न पूर्ण वा ठराविक प्रमाणात महामंडळास देण्याचा तसेच तोट्यातील सेवा बंद करण्यास परवानगी देण्यात विचार असल्याचे परिवहन मंत्री स्वरुपसिंग नाईक यांनी याबाबतच्या लेखी प्रश्ानवरील उत्तरात म्हटले आहे. डॉ. दीपक सावंत, विलास अवचट आदी सदस्यांनी हा प्रश्ान् विचारला होता.

कोठडीत 21 मृत्यू

राज्यात 2004 मध्ये पोलिस कोठडीत 21 मृत्यू झाले आहेत. यातील पाच मृत्यू नैसगिर्क तर दोन आत्महत्या असल्याचे निष्पन्न झाले आहे. तीन प्रकरणांत पोलिस दोषी असल्याचे आढळून आले असून त्यांच्याविरोधात कोर्टात आरोपपत्र दाखल करण्यात आले आहे. तर 11 प्रकरणांचा तपास सुरू आहे. 2005 मध्येही फेब्रुवारी अखेरीपर्यंत पोलिस कोठडीतील मृत्यूच्या दोन घटना घडल्या आहेत.

2003 मध्येही अशा 26 घटना घडल्या होत्या. त्यात पाच नैसगिर्क मृत्यू, नऊ आत्महत्त्या, एक अपघाती मृत्यू झाला. चार प्रकरणांत पोलिस दोषी असल्याचे आढळून आले आहे. तर सात प्रकरणांचा तपास सुरू आहे.

जगन्नाथ शेवाळे, वसंतराव चव्हाण, जितेंद आव्हाड आदी सदस्यांनी विचारलेल्या प्रश्ानवरील लेखी उत्तरात उपमुख्यमंत्री आर. आर. पाटील यांनी ही माहिती दिली.

 
</text>
</doc>
