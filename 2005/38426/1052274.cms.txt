<doc>
<docno>1052274.cms.txt</docno>
<text>
 
महामुंबई: मुंबई टाइम्स
'चला मामाच्या गावाला'
[ Tuesday, March 15, 2005  04:41:50 pm]


' कच्ची ती कैरी ? आणि पिकलेला तो आंबा ?' पराग वय-आठ वर्षं

' वॉव, मी आयुष्यात पहिल्यांदा बेडूक बघितला... बेडूकच आहे ना तो, की सरडा ?' अंकिता वय-नऊ.

' मामी, काजूच्या बी खालचा आंबा खाऊ का ?' चिन्मय वय-अकरा.

' आई उगीच सांगते जांभळं खाऊ नकोस... कसली टेस्टी आहेत ना ?' दीप्ती वय-सात.

' मामाच्या गावी ' आलेल्या दोन-अडीचशे मुला-मुलींनी विचारलेल्या हजारो प्रश्नांतील काही सँपल प्रश्न! आजच्या पिढीतील मुलं निसर्गापासून दुरावत चाललीत, अशा वेळी त्यांना निसर्गाचं महत्त्व पटवून देणं आवश्यक ठरतंय. त्यासाठी ' निसर्गनातं ' प्रकल्पाने पुढाकार घेतला असून त्यातील ' मामाच्या गावाला जाऊया... ' हा उपक्रम पुढच्या पिढीला आपली मूळं कुठल्या मातीत रुजलेली आहेत, याची जाणीव करून देण्याचा प्रयत्न आहे.

माणसांपासून, गावांपासून, नात्यांपासून आणि निसर्गापासून दुरावत चाललेल्या लहान-मोठ्या साऱ्यांनाच पुन्हा एकत्र, एकमेकांच्या सहवासात आणण्यासाठी हा खटाटोप आहे! निसर्गनातं ही संकल्पना याच कारणासाठी उभी राहिलीय! नितीन- शिल्पा करकरे, प्रवीण-मुग्धा पित्रे आणि अंजली-विश्वास पिंप्रीकर या एकाच कुटुंबातल्या भावंडांनी व रवी-संध्या करकरे, विजया-रामभाऊ नवरे या आजी-आजोबांनी एकत्र येऊन शहरातल्या भाचरांना मामाच्या गावी घेऊन जायला सुरुवात केली आहे.

संगमेश्वर तालुक्यातल्या ' तुरळ ' नावाच्या गावात 150 एकर परिसरातील चार-पाच हजार चौरस फूटांच्या माडीवाल्या घरात मुलांचा गोंधळ सुरू असतो. तुरळला मुलांनी खेळायला मागितलं तरच क्रिकेट, फुटबॉल, बास्केटबॉल, बॅडमिंटनचं सामान काढून दिलं जातं. अन्यथा मुलांना लगोरी, आट्यापाट्या, खो-खो, डबा, लपंडाव, आबाधुबी या खेळांची नावंसुद्धा माहीत नसतात, ते खेळ इथे शिकवले जातात. मग रात्री दहा वाजता , ' मामा, थोडा वेळ आट्यापाट्या खेळूया... असा प्रश्न ही मुलं विचारतात.

आयुष्यात कधीच न पाहिलेल्या गोष्टी मुलांना दाखवल्या जातात. चाकावर मडकी घडवण्याचं कुंभारकाम, बांबूच्या टोपल्या विणण्याचं बुरुडकाम, तेलाची घाणी असे खेड्यातले उद्योग त्याचबरोबर दशावतारी, टिपऱ्या आणि गोफ, खेळे, तलवार-भाला-बोथाटीचे ' हात ' ही दाखवले जातात. कधी कथाकथन, कधी कीर्तन, कधी भजन तर कधी मुलांनीच केलेले कार्यक्रमसुद्धा सादर केले जातात.

टोपल्या भरभरून आंबे, काजू, फणस, करवंदं, जांभळं हा कोकणमेवा, चाळीस-पन्नास जणांची एकत्र पंगत, एखाद्या दिवशी आमरसाची मेजवानी, त्या दिवसात कुणाचा वाढदिवस आला तर त्याचं औक्षण करून अभिष्टचिंतन, निघायच्या दिवशी कासाराकडून लेकींच्या बांगड्या भरणं, दिवाळीला उटणं-तेल लावून अभ्यंगस्नान, रांगोळ्या, पणत्या, फटाके, फराळाची रेलचेल, संध्याकाळी शुभंकरोति, कधी चांदण्यात छान सारवलेल्या अंगणात जेवण्याचा अनुभव, बैलगाडीतून फेरफटका, दाट झाडीच्या जंगलातून सुरक्षित सफर अशी इथली वैशिष्ट्यं.

हा संस्कारवर्ग नाही, छंदवर्ग नाही किंवा वर्कशॉप नाही. हायकिंग-ट्रेकिंगचा कँपही नाही, पण तरीही यात सगळं काही आहे. शिस्तीचा बडगा नाही वडीलधाऱ्यांचं ऐकण्याची भावना आहे. प्रत्येक कार्यक्रमात प्रत्येकानं उत्साहानं सहभागी होण्याला प्रोत्साहन आहे. संस्कारांचा आग्रह नाही... ते नकळत केले जाण्यावर भर आहे, प्रेमानं, आदरानं, हसतखेळत, जगण्यातही शिकण्यासारखं खूप असतं यावरचा विश्वास इथे वृद्धींगत केला जातो.

हा अनुभव घेणं शहरातील कुटुंबियांसाठी अविस्मरणीय आनंद असतो. दूरवर राहणाऱ्या भावंडांनी सहकुटुंब सहलीला जाणं, पहिल्या सूनेची मंगळागौर पारंपरिक पद्धतीनं करणं, कोजागिरी-त्रिपुरी-होळी अशा कुठल्याही पौणिर्मेला निखळ चांदण्यात रमणं... इथे अनुभवता येतं. इथे सैर करण्याची इच्छा असल्यास 10 वी आणि 12 वीच्या विद्यार्थ्यांसाठी बॅच - 3 एप्रिल ते 7 एप्रिल आणि 9 एप्रिल ते 13 एप्रिल.

पाचवी ते नववीसाठी बॅच - 18 एप्रिल ते 22 एप्रिल , 24 एप्रिल ते 28 एप्रिल , 30 एप्रिल ते 4 मे.

आठ वर्षांच्या मुलापर्यंत मुलांसाठी खास मागणीनुसार पालकांबरोबर एक बॅच.

सहलीस येणाऱ्या मुलांच्या पालकांसाठी वेगळं राहून कोकण सहलीची व्यवस्था.

संपर्क : नितीन-शिल्पा करकरे, ठाणे 0- 9867211322, 0-9820340332

अंजली पिंप्रीकर, चिंचवड - पुणे - 0-9890350739. प्रवीण-मुग्धा पित्रे, देवरुख - 0-922430961.

मुंबई टाइम्स टीम

 
</text>
</doc>
