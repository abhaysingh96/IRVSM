<doc>
<docno>1051742.cms.txt</docno>
<text>
 
महामुंबई
शक्ती कपूरवर निर्मात्यांची बंदी
[ Tuesday, March 15, 2005  01:56:05 am]


म. टा. प्रतिनिधी

मुंबई : चित्रपटांत काम मिळवून देण्यासाठी तरुणीकडून लैंगिक सुखाची मागणी करून तसेच हा बॉलिवुडचा ' रिवाज ' च कसा आहे, हे सांगताना अनेक मान्यवरांविषयी बदनामीकारक आणि आक्षेपार्ह विधाने करून पडद्याबाहेरही खलनायक ठरलेल्या शक्ती कपूरबद्दल चित्रपटसृष्टीत सर्वत्र संतापाची लाट उसळलेली असतानाच त्याचा तीव्र निषेध करत ' द फिल्म अँड टेलिव्हिजन प्रोड्युसर्स गिल्ड ' ने त्याच्यावर बंदी घालण्याचे आवाहन सर्व निर्मात्यांना केले आहे. या बेफाट आणि बेजबाबदार विधानांबद्दल शक्ती कपूरने संबंधितांची माफी मागावी, असेही ' गिल्ड ' ने म्हटले आहे.

शक्तीला कोणत्याही प्रकारची कामे ऑफर केली जाऊ नयेत असा सल्ला गिल्डने सभासदांना दिला असल्याचे म्हटले आहे. चित्रपटांत काम करण्याची संधी उपलब्ध करून देण्यासाठी नवोदित कलाकारांकडून लैंगिक सुखाच्या अपेक्षा अनेक निर्माते आणि दिग्गज दिग्दर्शक करतात, असा आरोप शक्तीने नावे घेऊन केला आहे. शक्तीने ज्यांची नावे घेतली आहेत, त्या व्यक्ती मेहनत आणि बुद्धिमत्तेच्या बळावर अत्युच्चपदी पोहोचलेल्या असून या व्यक्ती म्हणजे बॉलिवूडचा पाया आहेत. या व्यक्तींबद्दल इतकी बेजबाबदार विधाने केल्याबद्दल शक्तीने माफी मागावी अशी मागणी ' गिल्ड ' ने केली आहे.

बॉलिवुडमधील सुभाष घई, प्रीटी झिंटा इत्यादींनी शक्ती कपूरसारखी असभ्य प्रवृत्ती समाजात सर्वत्र आढळते, असे मत व्यक्त करून शक्ती कपूर म्हणजे सगळी इंडस्ट्री नव्हे, असे म्हटले आहे. त्याने केलेली विधाने हीन अभिरूचीचे प्रदर्शन करणारी असून आयुष्यात कोणाहीविषयी आदर नसलेली व्यक्तीच असे बोलू शकते. खऱ्या आयुष्यातही आपण व्हिलनच असल्याचे त्याने दाखवून दिले असून त्याला इंडस्ट्रीतून हद्दपारच करायला हवे, अशी तिखट प्रतिक्रिया प्रीटीने दिली आहे.

 
</text>
</doc>
