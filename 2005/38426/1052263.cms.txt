<doc>
<docno>1052263.cms.txt</docno>
<text>
 
महाराष्ट्र
पनवेल स्टेशनचं रूप बदलणार
[ Tuesday, March 15, 2005  04:32:42 pm]


मुंबई टाइम्स टीम

दोन वर्षांनंतर म्हणजे एक फेब्रुवारी 2007 रोजी पनवेल रेल्वे स्टेशनचं रूप संपूर्णपणे बदलणार आहे. नवी मुंबईतील इतर स्टेशनसारखे भव्यदिव्य नसले तरी सुंदर आणि चार प्लॅटफॉर्म असलेले रेल्वे स्टेशन मध्य रेल्वे आणि कोकण रेल्वेच्या प्रवाशांचं आकर्षण ठरणार आहे.

सोमवारी मध्य रेल्वेचे जनरल मॅनेजर एस. बी. घोषदस्तीदार यांनी पनवेल स्टेशनला भेट देऊन नवीन आराखड्याची माहिती घेऊन समाधान व्यक्त केलं. काम सुरू असताना प्रवाशांना त्रास होऊ नये म्हणून त्यांनी काही सूचनाही केल्या.

पनवेल स्टेशन आशिया खंडातील सर्वात मोठं रेल्वे स्टेशन बनणार असून तिथे 24 प्लॅटफॉर्म असतील, अशी अफवा सात- आठ वर्षांपासून नवीन पनवेल व पनवेलमधील बिल्डर आणि इस्टेट एजंट लॉबी पसरवली होती. यामुळे अनेकांनी घर घेण्यासाठी नवीन पनवेल, पनवेलला प्राधान्य दिलं होतं. सिडकोच्या स्टेशनच्या आराखड्यामुळे या अफवेला पूर्णविराम मिळाला आहे.

स्टेशनचं काम सुरू झालं असलं तरी अर्धवट बांधलेला भुयारी मार्ग पूर्ण होण्याची कोणतीही शक्यता नाही, असं रेल्वेचे अधिकारी सांगतात. उपनगरी रेल्वे भागाचं काम पूर्ण झालं असून स्टेशनवर उतरलेल्या प्रवाशाला नवीन पनवेलकडे जाण्यासाठी उर्वरित भागाचं काम पूर्ण होणं आवश्यक आहे. मात्र मोठा दगडाचा अडथळा आल्यामुळे गेली तीन वर्षं इंचभरदेखील पुढे न सरकलेल्या भुयारी मार्गाचं भविष्य अंधारात आहे, अशी कबुली रेल्वेचे अधिकारी देतात. सिडकोने 2769.37 लाख रुपयांचं पनवेल स्टेशन उभारण्याचं कंत्राट बी.जी. शिकेर् कंपनीला दिले असून स्टेशनचा आराखडा शशी प्रभू यांनी बनवला आहे.

महिला दिन साजरा

जागतिक महिला दिनाचं औचित्य साधून नवीन पनवेलमधील ज्येष्ठ नागरिक संघाने सुप्रसिद्ध महिलांच्या कार्याचा आढावा घेणाऱ्या छायाचित्रांचं प्रदर्शन भरवलं होतं. या वेळी सुदेष्णा सेनगुप्ता व पल्लवी झामरे यांच्या कथ्थक नृत्याचा कार्यक्रम झाला. तसंच विजया करंडे यांनी महिलांचा महिमा लिहिलेली गाथा सादर करण्यात आली.

या वेळी अंजली देशपांडे यांनी पानिपत युद्धात महिलांवर झालेल्या अत्याचारामुळे भ्रमिष्ट झालेल्या स्त्रीचा प्रवेश सादर केला, तर निशा जोशी यांनी शिवराज्याभिषेक प्रसंगातील शिवाजीराजे व जिजाबाई यांच्या मनस्थितीचा अभिनय करून उपस्थितांची वाहवा मिळवली. या कार्यक्रमासाठी कवयित्री ललिता बांठीया आणि वासुदेव बळवंत फडके विद्यालयाच्या मुख्याध्यापिका मानसी वैशंपायन उपस्थित होत्या.

 
</text>
</doc>
