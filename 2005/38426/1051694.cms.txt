<doc>
<docno>1051694.cms.txt</docno>
<text>
 
महामुंबई
पिवळ्या दिव्याच्या कुरघोडीमुळे लाल दिवा नाराज
[ Tuesday, March 15, 2005  01:26:57 am]


म. टा. प्रतिनिधी

मुंबई : लाल दिव्याच्या गाड्या विधानभवनाच्या प्रवेशदाराशी अडकलेल्या असताना त्यांना डावलून पुढे घुसू पाहणाऱ्या पिवळ्या दिव्याच्या गाडीला सुरक्षारक्षकांनी अधिक महत्त्व दिले आणि लाल दिव्याच्या मालकाचा पारा चढला. विरोधी पक्षनेते नितीन गडकरी व पोलिस सहआयुक्त जावेद अहमद यांच्यात रंगलेल्या या नाट्याची चर्चा सोमवारी दिवसभर विधानभवनात रंगली होती.

राज्यपालांच्या अभिभाषणासाठी गडकरी सोमवारी सकाळी विधानभवनात येत असताना गडकरींच्या गाडीच्या पुढील टॅक्सीत शिवसेनेचे सदस्य डॉ. दिपक सावंत हाते. ही टॅक्सी विधानभवनाच्या मुख्य प्रवेशद्वारासमोरच बंद पडल्याने त्यांच्यामागे गडकरी तसेच अन्य एका मंत्र्यांची गाडीही अडकून पडली. धक्का मारून टॅक्सी बाजूला करण्याचे प्रयत्न सुरू असतानाच मागून जावेद अहमद यांची गाडी आली.

गाड्यांची रांग पाहिल्यानंतर त्या मागे न थांबता त्यांच्या चालकाने बाजूने गाडी पुढे नेऊन ती उलटी मागे आणून प्रवेशद्वारात घुसविली. दरम्यान, डॉ. सावंत यांची टॅक्सी बाजूला करण्यात आल्याने गडकरी यांची गाडीही प्रवेशद्वारासमोर आली होती. पण तेथील सुरक्षारक्षकांनी गडकरींच्या लाल दिव्यापेक्षा अहमद यांच्या पिवळ्या दिव्याला महत्त्व देत त्या गाडीला आधी प्रवेश दिला.

या प्रकाराबाबत गडकरी यांनी तीव्र नाराजी व्यक्त केली. शिष्टाचाराला आपण फारसे महत्त्व देत नाही. मात्र, विरोधी पक्षनेते, मंत्री यांच्या गाड्या अडकलेल्या असताना उलट बाजूने पुढे जाण्याचा प्रकार उद्दामपणाचा असल्याचे ते म्हणाले. विधिमंडळ सुरक्षा अधिकाऱ्यांनी नंतर गडकरी यांच्या कार्यालयात जाऊन त्यांची माफी मागितली.

 
</text>
</doc>
