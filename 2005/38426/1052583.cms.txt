<doc>
<docno>1052583.cms.txt</docno>
<text>
 
अर्थव्यवहार
प्या, प्या! तूप प्या!
[ Tuesday, March 15, 2005  08:27:30 pm]


एक काळ होता, कर्ज म्हटलं की ( विशेषत: मराठी) माणसाच्या अंगावर सर्रर्रकन काटा यायचा. ' श्यामच्या आई ' चाही पगडा होताच! स्वत:च्या घराचं स्वप्न म्हातारपणापर्यंत लांबलं किंवा मध्येच थांबलं तरी हरकत नसायची. एकाच घरात तीन तीन पिढ्या सुखेनैव (?) नांदत असत. तीन तीन भाऊ, तीन तीन जावा, सासू-सासरे आणि आजेसासू-सासरे यांच्याबरोबर रडत कुढत का होईना, दिवस काढत असत. पैसे जमवून स्वतंत्र घर घेईपर्यंत ' इथलाच ' मुक्काम हलवायची वेळ यायची.

आता चित्र पालटलं आहे. एक विवाह = एक घर हे आजचं समीकरण होऊ पाहत आहे. एका घरात तीन सोडा, दोन पिढ्यांनाही नांदणं जमेनासं झालं आहे. ' नव्या पिढीची वर्तननीती, दुरावती रक्ताची नाती ' असं मोठ्यांचं म्हणणं, तर तरुण पिढीच्या मुक्त जीवनशैलीला मोठ्यांचा अडसर नकोसा वाटतो. दोन पिढ्यांच्या भांडणात बँकांचा मात्र लाभ होतोय. घर घेणाऱ्यांचं 2002 मध्ये सरासरी वय 42 होतं. ते आता 38 वर आलेलं आहे.

गाडीचंही तेच. खर्चाचे सर्व मोह टाळून, पैसे बाजूला टाकून नंतरच गाडी घेण्याकडे पूवीर् कल असावयाचा ; पण बचत जशी वाढत जायची तशी गाडीची किंमतही. धावत्या गाडीमागे धावत जाण्यासारखंच होतं ते! म्हणजे ' कार ' चं स्वप्न सहजासहजी साकार व्हायचं नाही. आताची पिढी स्वप्न-बिप्न पाहत बसत नाही. 2004-05 मध्ये 21 ते 35 या वयोगटातील कर्ज काढून कार घेणाऱ्यांचं प्रमाण तब्बल 22 टक्क्यांनी वाढलं आहे. लहान गाडी काढून मोठी गाडी घेणाऱ्यांमध्येदेखील 15 टक्के वाढ झाली आहे. ऋणं कृत्वा घृतं पिबेत! दुसरं काय ? प्या, प्या! तूप प्या! फक्त बडग्यावर नजर असू द्या, म्हणजे झालं! मागे एक परदेशी बँक कर्जवसुलीकरिता घरी गुंड पाठवायची असं ऐकलं होतं, म्हणून म्हणतो!

तरुण पिढी आता खरोखरच देशाचा आधारस्तंभ बनत आहे. परतफेड करणाऱ्या ' कर्जश्ाीमंत ' तरुणांच्या जीवावर बँका चालताहेत आणि देशाच्या अर्थव्यवस्थेला सुदृढ चालीच्या बँकांचा आधार मिळतोय!

सुधीर सुखठणकर

 
</text>
</doc>
