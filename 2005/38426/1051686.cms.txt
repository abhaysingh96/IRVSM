<doc>
<docno>1051686.cms.txt</docno>
<text>
 
महामुंबई
म्हाडाचा निधी 1600 कोटींवर!
[ Tuesday, March 15, 2005  01:22:08 am]


सुकृत खांडेकर

मुंबई : मुंबईत घर बांधणीच्या अनेक योजनांना वेग आला असून म्हाडाला आथिर्कदृष्ट्या मजबूत करण्यात आपण यशस्वी झालो आहोत. म्हाडाचा निधी 1600 कोटींवर गेल्याचे म्हाडाचे (महाराष्ट्र गृहनिर्माण आणि विकास प्राधिकरण) उपाध्यक्ष व मुख्य कार्यकारी अधिकारी उत्तम खोब्रागडे यांनी ' महाराष्ट्र टाइम्स ' ला सांगितले. तुम्ही कितीही मोठे असाल, पण खोटेपणा करून किंवा लालूच दाखवून मला कोणीही मॅनेज करू शकणार नाही, असेही त्यांनी ठणकावले.

सन 2000 मध्ये आपण म्हाडाची सूत्रे हाती घेतली तेव्हा प्राधिकरणाकडे केवळ 200 कोटींचा निधी होता. सात ते आठ हजार गाळे विक्रीअभावी पडून होते आणि नवे काम हाती घेतले जात नव्हते. मोठी रक्कम गोठून पडली होती. अशीच परिस्थिती कायम राहती तर कर्मचाऱ्यांचे पगार देणे मुष्किल झाले असते. ही परिस्थिती बदलण्यात यश आल्यामुळेच म्हाडाचा निधी 1200 कोटींवर गेला होता, असे खोब्रागडे म्हणाले.

दिंडोशी, वसोर्वा, शीव येथे अल्प व मध्यम उत्पन्न गटासाठी घरबांधणीची मोठी योजना हाती घेण्यात आली आहे. प्रतीक्षानगरमधे लोक जागा सोडात नव्हते. त्यांना योजना समजावून सांगण्यात आली. तेथे 4 हजार गाळे बांधण्यात येत आहेत. राज्यातील 61 शहरांत वाल्मिकी- आंबेडकर घरबांधणी योजना राबविण्यासाठी केंदाकडून आपण 71 कोटी रुपयांचा निधी मिळाला आहे, असे त्यांनी सांगितले.

आपले निर्णय वादग्रस्त का ठरतात, असे विचारता खोब्रागडे म्हणाले की, आपण व्यवहार्य दृष्टिकोनातून कायद्याच्या चौकटीतच निर्णय घेतो. 1997 मध्ये 100 कोटींचे भूखंड 7 बिल्डर्सना केवळ एक हजार रुपये एकर दराने विकले होते. त्यांच्यावर कारवाई करण्याचा प्रयत्न केला तेव्हा आपल्यावर दबाव आणण्याचा प्रयत्त्न झाला. कोर्टाने माझीच भूमिका मान्य केली. त्यामुळे म्हाडाला एका महिन्यात 5 कोटी रुपये मिळाले. खोटे भाडेकरू दाखवून जादा एफएसआय मिळवून साडेसहा कोटींची बेकायदा कामे करणाऱ्या तिघा बिल्डर्सवर गुन्हेही दाखल झाले आहे.

युतीच्या काळात 1999 साली पवई येथील मौल्यवान भूखंड अवघ्या 5 कोटी रुपयांना हॉटेलसाठी मंजूर केला गेला. या व्यवहाराची सखोल चौकशी केली. भूखंड विक्रीसाठी जाहिरात देऊनही प्रतिसाद मिळाला नाही, असे अधिकाऱ्यांनी नाटक केले. मग पुन्हा जाहिरात दिली. ज्या भूखंडाला 10 कोटी रु. सुद्धा मिळणार नाहीत, असे सांगण्यात आले होते, त्याच भूखंडासाठी 22 कोटी रु. मिळाले. मुख्यमंत्री विलासराव देशमुख यांचा पाठिंबा मिळाल्यानेच आपण कोणाच्याही दबावापुढे न झुकता कारवाई करू शकलो, असे ते म्हणाले.

वांदे ( पश्चिम) येथील रंगशारदा प्रकल्पाचा उल्लेख होताच ते म्हणाले की, रंगशारदासंबंधात आकसाने काहीच केलेले नाही. 40 कोटी रुपये किंमतीचा मौल्यवान प्लॉट मराठी थिएटरसाठी रंगशारदाला फुकटात देण्यात आला. दिवंगत नाटककार विद्याधर गोखले यांनी कलेच्या नावाखाली हा प्लॉट घेतला. पण दुसऱ्याच दिवशी हा प्लॉट लोटियांनी घेतला. लोटियांनी हॉटेल उभारणीसाठी प्लॉट मागितला असता तर सरकारने तो फुकट दिला असता का ? करार रद्द करण्याच्या आदेशात कुठेही जातीवादी शब्द वापरलेला नाही, असा दावा त्यांनी केला.

 
</text>
</doc>
