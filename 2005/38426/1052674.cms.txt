<doc>
<docno>1052674.cms.txt</docno>
<text>
 
महाराष्ट्र
सेनेच्या सभागृह नेतेपदावर भाजपचा अनाहूत दावा
[ Tuesday, March 15, 2005  09:21:31 pm]


म. टा. प्रतिनिधी

नाशिक : पाठोपाठच्या राजकीय पराभवांमुळे संतापलेल्या शिवसेनेकडून भाजपवर घरभेदीपणाचा आरोप होऊन एक महिना उलटत नाही तोच नाशिक महानगरपालिकेतील शिवसेनेच्या सभागृह नेतेपदावर भाजपने अनाहूत दावा सांगितल्याने शिवसेनेत नाराजी पसरली असून 19 मार्चला होणाऱ्या महासभेपूर्वी पुन्हा एकदा युतीचा कस लागणार आहे.

तीन वर्षांपूर्वी नाशिक महापालिकानिवडणुकीत जनतेने युतीच्या पदरात भरभरून दान टाकले. त्यावेळी दोन्ही पक्षांमधील अंतर्गत समझोत्यानुसार पहिल्या टर्ममध्ये महापौरपद शिवसेनेकडे आणि स्थायी समितीचे सभापतीपद भाजपाकडे दिले गेले.

महापौरपदाला मुदतवाढ मिळत राहिल्याने शिवसेनेकडे हे सत्तापद तीन वर्ष राहिले. दरम्यान या काळात युतीतील दोन्ही पक्षांमधील सुंदोपसुंदीने टोक गाठले. राजकीय गणित अनुकूल असूनही शिवसेनेला वारंवार पराभवाला सामोरे जावे लागत होते. या पराभवाला भाजपामधील गद्दारीच कारणीभूत असल्याचा सेना पदाधिकाऱ्यांचा थेट आरोप होता. महापौर सानप यांनाही लक्ष्य करण्यात आले होते, पण सेनेचे कार्याध्यक्ष उद्घव ठाकरे यांच्या आदेशामुळे सानपना प्रायश्चित्त देण्याचा येथील नेत्यांचा प्रयत्न बारगळला.

महापौरपदाचा मार्ग मोकळा झाल्यानंतर भाजपमधल्या डॉ. आहेर गटाने उचल खाल्ली आणि सानप यांचा राज्याभिषेक झाला. एकदा महापौरपद हाती आल्यानंतर भाजपाने शिवसेनेकडे असलेल्या सभागृह नेतेपदाकडे नजर वळवली. मात्र, शिवसेना पदाधिकाऱ्यांनी हे पद आपल्याकडेच कायम राहणार असल्याचे ठासून सांगितल्यावर भाजपने वरकरणी हालचाली थंडावल्या. तरीही डॉ. आहेर गटाने मुंबईत भाजपनेते एकनाथ खडसे यांच्याकडून बाळासाहेब पाटील यांचे नाव सभागृह नेतेपदासाठी निश्चित केले गेल्याचे सांगायला सुरुवात केली.

भाजपच्या या आकस्मिक भूमिकेमुळे शिवसेना पदाधिकाऱ्यांमध्ये नाराजी पसरली. त्यांनी उपमहापौर विनायक पांडे यांच्या दालनातच बैठक घेऊन ज्या पक्षाचे सर्वाधिक नगरसेवक असतील त्याच पक्षाचा सभागृह नेता असेल असे मत मांडले. शिवसेनेचे सभागृह नेतेपद कायम राहू द्यावे अशी मागणी त्यांनी केली. पण, महापौर आहेर यांच्या राजकीय चालीला छेद देतील काय, असा प्रश्न उभा राहिला आहे.

 
</text>
</doc>
