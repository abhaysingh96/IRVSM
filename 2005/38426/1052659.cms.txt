<doc>
<docno>1052659.cms.txt</docno>
<text>
 
देश-विदेश
बंडखोरीचे धुमारे
[ Tuesday, March 15, 2005  09:07:37 pm]


हरयाणा, बिहार आणि झारखंडच्या नुकत्याच झालेल्या विधानसभा निवडणुकीत काँग्रेसला केवळ हरयाणात सत्ता मिळाली. गोव्यापाठोपाठ बिहारमध्ये राष्ट्रपती राजवट लादली गेली. झारखंडमध्ये शिबू सोरेन यांना सत्तेवर आणण्यासाठी काँग्रेस वा आघाडीकडून जो खेळ झाला, त्याने केंद सरकारची पुरती शोभा झाली. लोकसभा निवडणुकीतील यशामुळे सोनिया गांधी यांचा करिष्मा वाढला असल्याच्या नशेत असणाऱ्या काँग्रेसच्या अन्य नेत्यांना बिहार व झारखंडमध्ये नेतृत्वाची मर्यादा दिसून आली. पण त्याचवेळी पंजाब आणि केरळमध्ये पुन्हा नव्याने बंडखोरीला धुमारे फुटू लागल्याची चिन्हे दिसून येत आहेत. केरळचे मुख्यमंत्री ओमेन चंडी यांच्या कार्यशैलीला आक्षेप घेऊन माजी मुख्यमंत्री आणि जुनेजाणते नेते के. करुणाकरन यांनी बंडखोरीचे निशाण उभे करून राज्यात अजून आपलाच शब्द चालतो, याचा प्रत्यय आणून देण्याला सुरुवात केली आहे.

ओमेन चंडी पक्षश्रेष्ठींच्या आशीर्वादाने मुख्यमंत्री झाले. अँटनी यांना हटविण्यासाठी आधी करुणाकरन यांनी आटोकाट प्रयत्न केले ; पण त्यांनी पाच वषेर् काढली आणि करुणाकरन यांची मनीषा अपूर्णच राहिली. यावेळी संधी मिळेल असे वाटत असताना चंडी नेते झाले, तेव्हा मात्र आपल्या गटाच्या अस्तित्वासाठी लढा पुकारण्याचा मनोदय त्यांनी खुलेआम बोलून दाखवला. अखेर चंडी यांच्या कार्यशैलीबद्दल आक्षेप घेऊन त्यांच्या समर्थकांनी राज्यात, मुख्यत: उत्तर केरळमध्ये, बंडाची भाषा सुरू केली. त्यातले पहिले तंत्र असते मेळावा घेऊन स्वत:च्या शक्तीचे प्रदर्शन करणे. करुणाकरन यांनी तेच पाऊल उचलले. सत्तेवाचून तळमळणाऱ्या करुणाकरन यांना शांत करण्यासाठी काँग्रेसने करुणाकरन यांचे चिरंजीव मुरलीधरन यांना प्रदेशाध्यक्ष केले होतेच. त्याच अधिकारात त्यांनी आपल्या गटाचे उमेदवार घुसडून बघितले ; पण हाती फारसे काही लागले नाही. आपल्या बंडखोरीच्या हालचालींना जनता आणि कार्यकतेर् कितपत साथ देतात याचा अंदाज घेण्यासाठी त्यांनी नऊ मार्च रोजी कोझिकोडे येथे विभागीय मेळावा आयोजित केला होता. मेळावा यशस्वी होण्यासाठी करुणाकरन यांनी बरीच तयारी केली होती. परंतु कार्यर्कत्यांत अस्वस्थता पसरू लागल्याचे स्पष्ट होताच हा विभागीय मेळावा घेऊ नये, म्हणून त्यांच्यावर दबाव आणण्यात आला. पण करुणाकरन हे जुन्या पिढीतील राजकारणी असल्याने त्यांनी मेळावा मागे घेण्याच्या आवाहनाला वाटाण्याच्या अक्षता लावल्या.

मुरलीधरन यांच्याकडे प्रदेशाध्यक्षपद असल्याने अशा कथित बंडखोरीने समितीतील अन्य नेत्यांची पंचाईत होणे स्वाभाविक होते. पाठिंबा मिळाल्याने सरकारची कोंडी झाली आणि जाहीर आवाहन करूनही करुणाकरन वा त्यांचे चिरंजीव मुरलीधरन मेळावा मागे घेण्याची भाषा करीत नाहीत, हे पाहून अखेर मेळाव्याच्या आदल्या दिवशी मुरलीधरन यांना बडतर्फ करण्यात आले. ही कारवाई अपेक्षित असलेल्या मुरलीधरन यांनी कारवाईचे आनंदाने स्वागत केले आणि मेळावा जोरात होईल, असा इशारा मुख्यमंत्र्यांना देऊन टाकला.

काँग्रेसचे महासचिव रमेश चेन्नीथल म्हणतात, मुलाला मुख्यमंत्री करण्याच्या ईषेर्तून करुणाकरन काँग्रेसचेच खच्चीकरण करीत आहेत. पक्षच संपवू पाहणाऱ्याला डोक्यावर घेऊन नाचायचे काय, असा चेन्नीथल यांचा सवाल आहे. केरळचे प्रभारी अहमद पटेल यांनी सोनिया गांधी यांच्या सूचनेनुसारच करुणाकरन आणि मुरलीधरन यांच्याशी प्राथमिक चर्चा केली व मेळावा भरवूनका, अशी विनंतीही करून पाहिली. मेळावा मागे घेण्याच्या बदल्यात मुरलीधरन यांना मंत्रीपद देऊ केले गेले. मंत्रीपदाची ऑफर देण्यासाठी अहमद पटेल यांनी अर्थमंत्री व्ही. पुरुषोत्तम आणि आमदार केवी थॉमस यांना मध्यस्थ म्हणून पाठवले होते. एवढेच नव्हे, तर केरळ काँग्रेसचे ज्येष्ठ नेते वायलर रवी यांनीही पुढे होऊन करुणाकरन यांच्याशी चर्चा केली होती. पण तोपर्यंत मिळणाऱ्या पाठिंब्याची कल्पना करुणाकरन यांना आल्याने त्यांनी झुकणे तर सोडाच ; पण त्यांनी कोणत्याही नेत्याची पत्रास ठेवली नाही.

पक्षांतर्गत पेचप्रसंग हा काँग्रेसला नवीन नाही. पुन्हा श्रेष्ठींनी लक्ष घातले तर सारे सुरळीत होईल, अशी आशा वायलर रवी यांना अजून वाटते आहे. योग्य तडजोड घडावी यासाठी प्रयत्न चालूच ठेवू असे म्हणणारे वायलर रवी म्हणतात, अजून पर्याय निघू शकतो. करुणाकरन यांचा प्रभाव साऱ्यांनाच जाणवतो आहे. म्हणूनच काँग्रेसने मुरलीधरन यांच्यावर हकालपट्टीची कारवाई केली, तरी करुणाकरन यांच्यावर मात्र पक्षशिस्तीचा बडगा उगारलेला नाही. त्यांना केवळ इशारेच दिले गेले. मेळावा रद्द केल्यास कारवाई नाही, अशी मखलाशी त्यात होती. पण शक्तीची जाणीव झालेल्या करुणाकरन यांनी विभागीय मेळावा घेतलाच. त्याच मेळाव्यात बोलताना मुरलीधरन यांचा सूर कसा होता ? काँग्रेस मुरलीधरन यांना नोटीस देऊ शकेल ; पण आमच्या हजारो कार्यर्कत्यांना ते हातही लावू शकणार नाहीत. आम्ही ताकद दाखविली आहेच ; आता सरकारने आपल्या वडिलांवरही कारवाई करून दाखवावीच, असे उद्गार त्यांनी काढले. काँगेसची कोंडी झालेली दिसून आल्याने पुढचे पाऊल म्हणून करुणाकरन यांनी कोझिकोडेच नव्हे तर काही दिवसांतच कोचिन आणि तिरुवनंतपूरम येथेही विभागीय मेळावे घेऊ अशा शब्दांत सरकारला सरळसरळ धमकावलेच आहे. आता परीक्षा करुणाकरन यांची नव्हे, तर मुख्यमंत्री चंडी यांची आहे.

अनिल डोंगरे

 
</text>
</doc>
