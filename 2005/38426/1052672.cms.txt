<doc>
<docno>1052672.cms.txt</docno>
<text>
 
महाराष्ट्र
रेल्वेमंत्र्यांच्या नावाने बेरोजगारांची फसवणूक
[ Tuesday, March 15, 2005  09:20:12 pm]


म. टा. वृत्तसेवा

मनमाड : बेरोजगार तरुणांकडून पैसे लुबाडणारी एक टोळी सध्या शहरात धुमाकूळ घालत आहे. ' संपात भाग न घेता काम केलेल्या रेल्वे कामगारांच्या मुलांना रेल्वेत नोकरभरतीची संधी ' असल्याचे कंम्प्युटरवर तयार केलेले अर्ज या टोळीने तयार केले आहेत आणि ते खुद्द रेल्वेमंत्री लालुप्रसाद यांच्या नावाने पाठवण्यात येत आहेत. ते भरण्यासाठी टोळी तरुणांकडून पैसे उकळते.

शहरभरातल्या शेकडो सुशिक्षित बेरोजगार तरुणांनी हे अर्ज भरण्याचा सपाटा लावला आहे. मात्र या कथित भरतीला कोणताच आधार नसल्याचे लक्षात आले आणि ही अफवा केवळ पैसे लुबाडण्यासाठीच असल्याचे उघड झाले.

1974 साली झालेल्या रेल्वेसंपात ज्या कामगारांनी सहभाग घेतला नाही, त्या कामगारांच्या वारसदारांना नोकरीत सामावून घेतले जाणार आहे, अशी जाहिरात देण्याची शक्कल भामट्यांनी लढवली आहे. रेल्वेच्या कामगार संघटनांनी ही शुद्ध फसवणूक असल्याचे सांगितले आहे. यामागे नेमका कोणाचा हात गुंतला आहे, हे मात्र अद्याप समजू शकलेले नाही.

 
</text>
</doc>
