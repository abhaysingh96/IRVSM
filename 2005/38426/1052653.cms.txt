<doc>
<docno>1052653.cms.txt</docno>
<text>
 
महाराष्ट्र
विलासरावांची भूमिकाच आता निर्णायक...
[ Tuesday, March 15, 2005  09:02:32 pm]


एका राजकीय महायुद्धाचं सूप आता वाजलं आहे. गेल्या अनेक महिन्यांपासून पुणे शहर आणि पश्चिम महाराष्ट्राच्या वेगवेगळ्या भागांमध्ये राष्ट्रवादी काँग्रेस आणि काँग्रेसच्या नेत्यांमध्ये हेवेदावे किंवा कुरबुरी सुरू होत्या. त्यांचं रूपांतर आधी शीतयुद्धामध्ये आणि आता तर उघड युद्धामध्ये झालं आहे. राष्ट्रवादी आणि काँग्रेसच्या पुणे परिसरातल्या नेत्यांमधले वाद चव्हाट्यावर आले असताना त्यात आता मुख्यमंत्री विलासराव देशमुख यांची राजकीय भूमिका निर्णायक ठरेल.

पुणे महापालिकेत वेगवेगळ्या पदांच्या निवडणुकांच्या निमित्तानं काँग्रेसमधल्या दोन गटांमध्ये वाद झडू लागले. त्याचं रूपांतर गटबाजीत होऊन काँग्रेसच्या अधिकृत उमेदवाराला पाडून बंडखोर उमेदवार स्थायी समितीचे अध्यक्ष म्हणून निवडून येण्याचा प्रकार झाला. सुरुवातीला हा सगळा प्रकार काँग्रेसचा अंतर्गत मामला (जोशी विरुद्ध कलमाडी) असल्याचा अनेकांचा समज झाला होता. पण आता या सगळ्या प्रकाराला ' काँग्रेस विरुद्ध राष्ट्रवादी ' असं स्वरूप यायला लागलं आहे. पुण्यातले काँग्रेसचे सर्वात शक्तिमान नेते सुरेश कलमाडी आणि राष्ट्रवादीचे पुणे जिल्ह्यातील सर्वात शक्तिशाली नेते अजित पवार यांच्यात राजकीय युद्धाची सुरुवात झाली आहे. पुणे जिल्ह्याच्या पालकमंत्रीपदावरून अजित पवार यांना काढलं जावं, अशी मागणी खासदार सुरेश कलमाडी यांनी केली. त्यावर ही मागणी रेटली गेली, तर राज्यातच दोन्ही पक्षांची युती ठेवायची की नाही यावर विचार करावा लागेल असा पवित्रा अजित पवार यांनी घेतला. यानंतर परवाच झालेल्या एका पत्रकार परिषदेत सुरेश कलमाडी यांनी ' राष्ट्रवादीने आम्हाला सहकार्य दिले नाही, तरी पालिकेत बहुमत मिळवण्याचे अन्य मार्ग आम्हाला माहीत आहेत. त्या स्थितीत राष्ट्रवादीला पालिकेत एकही पद मिळणार नाही ,' असं उघड आव्हान दिलं. या दोन्ही नेत्यांतील शाब्दिक चकमकी अशा पेटल्या असताना, पुण्यात अलीकडच्या काळात अनेकवेळा येऊन गेलेले मुख्यमंत्री देशमुख यांनी या विषयावर कोणतेही थेट वक्तव्य करणं किंवा भूमिका जाहीर करणं टाळलं आहे.

कलमाडी यांना केंदीय काँग्रेस नेतृत्वाचा पाठिंबा आहे, तसाच कलमाडी विरोधकांना राज्यातल्या काँग्रेस नेतृत्वाचा म्हणजे मुख्यमंत्र्यांचा भक्कम पाठिंबा आहे, अशी चर्चा राजकीय वर्तुळात होत असली तरी कलमाडी विरोधकांना खरेच मुख्यमंत्र्यांचा पाठिंबा आहे का, हे आता तपासून पाहण्याची वेळ आल्याचे ज्येष्ठ नेते खाजगीत सांगत आहेत. पुण्यात आले असताना मुख्यमंत्री विलासराव देशमुख यांनी कलमाडी यांच्याविरोधात काही बोलणं किंवा कलमाडीविरोधकांना पाठिंबा असल्याचं उघडपणे दाखवण्याचं टाळलं. दीड महिन्यांपूवीर् मुख्यमंत्री पुण्यात आले असताना बाळासाहेब शिवरकर यांनी त्यांच्यासाठी ठेवलेल्या भोजनसमारंभात अचानक सुरेश कलमाडीही दाखल झाले आणि मुख्यमंत्र्यांच्या जवळच ते बसून राहिले. त्यामुळे तमाम ' कलमाडीविरोधकां ' च्या या भोजन समारंभात मुख्यमंत्र्यांशी कोणाला काही बोलताच आले नाही, असे माहीतगार सांगतात. अर्थात मुख्यमंत्र्यांची इच्छा नसताना कोणी त्यांच्याशी इतकी जवळीक साधू शकेल का, असा प्रश्ान् आता काहीजण विचारत आहेत.

विधानसभा निवडणुकीनंतर विलासराव देशमुख यांचे सरकार आले त्यावेळी पुण्यातल्या ' कलमाडी विरोधकां ' चा उत्साह वाढला आणि कलमाडींना '10 जनपथ ' चा पाठिंबा असेल, तर आपल्याला किमान ' वर्षा ' चे पाठबळ आहे, असे त्यांना वाटू लागले, पण बाळासाहेब शिवरकरांसारख्या ' कलमाडी विरोधकां ' ना अद्यापही मंत्रिमंडळात स्थान न मिळणे आणि पुण्यात मोहन जोशी विरुद्ध कलमाडी असे युद्ध पेटले असतानाही, म्हणजे कलमाडी यांच्यावर वार करण्याची संधी असतानाही मुख्यमंत्री देशमुख यांनी कलमाडी यांच्याविरोधात पुण्यात साधे एक वाक्यही वार्ताहरांसमोर बोलण्याचे टाळणे यासारख्या संकेतांमुळे आता ' कलमाडी विरोधकां ' ना खरेच ' वर्षा ' चा पाठिंबा आहे की नाही ? असा सवाल पुण्यात विचारला जातो आहे.

मोहन जोशी आणि बाळासाहेब शिवरकर यांच्यासारख्या कलमाडीविरोधकांना राज्यपातळीवरच्या काँग्रेसनेतृत्वाचा पुरेसा पाठिंबा मिळत नाही असे चित्र एका बाजूला असताना दुसरीकडे अचानकपणे सुरेश कलमाडी आणि राष्ट्रवादी यांच्यातच फैरी झडू लागल्या. त्यामुळे चित्र वेगळाच आकार घेताना दिसत आहे.

अलीकडेच दिल्लीला जाऊन सोनिया गांधी यांची भेट घेणाऱ्या कलमाडी- समर्थकांनी पुण्यात राष्ट्रवादी पक्ष आपल्याविरोधात काम करत असल्याची तक्रार केली. पुण्याच्या पालकमंत्रीपदावरून अजित पवार यांना काढण्यासाठी काहीतरी करावे अशीही मागणी त्यांनी सोनिया गांधींकडे केल्याचे स्पष्ट झाले. ज्या मतदारसंघातून एखादा मंत्री निवडून आला असेल त्याच मतदारसंघाचा समावेश असलेल्या जिल्ह्याचे पालकमंत्रीपद त्या मंत्र्याला देऊ नये असा संकेत ठरला आहे त्यानुसार पवार यांना पुण्याचे पालकमंत्रीपद देणे चुकीचे आहे असा दावा सुरेश कलमाडी यांनी सोनियांसमोर केला. त्यावेळी मार्गारेट अल्वा यांच्यासह अनेक काँग्रेसनेते उपस्थित होते असे बैठकीला गेलेले काहीजण सांगतात. अर्थात राष्ट्रवादीकडे जे जिल्हे आहेत त्यातल्या पालकमंत्रीपदाचा निर्णय युतीच्या संकेताप्रमाणे राष्ट्रवादीच घेणार असे त्यांचे म्हणणे आहे. पालकमंत्रीपद बदलले जाणे अशक्य दिसत आहे ; पण या सगळ्यातून कलमाडी विरुद्ध पवार असे युद्ध पेटणार हे मात्र नक्की.

मुळात पिंपरी-चिंचवड महापालिकेत आपली राजकीय शक्ती वाढवण्याच्या सुरेश कलमाडी यांच्या महत्त्वाकांक्षा उघड दिसायला लागल्यामुळे अजित पवार यांनीही त्यांना प्रत्युत्तर द्यायला सुरुवात केली आहे. माजी मंत्री आणि ज्येष्ठ नेते रामकृष्ण मोरे यांच्या निधनानंतर पिंपरी चिंचवडच्या महापालिकेत काँग्रेसचा कोणी भक्कम नेता नाही असे वाटून कलमाडी यांनी त्या ठिकाणी विस्ताराला सुरुवात केली. पण राष्ट्रवादीने त्याआधीच त्या महापालिकेत स्वत:चा जम बसवला होता. पुणे महापालिकेत सध्या 22 नगरसेवक राष्ट्रवादीचे असल्यामुळे त्यांच्या पाठिंब्यावरच कलमाडी यांची सत्ता अबाधित आहे. पण आता ती स्थिती कशी पालटेल हे कळत नाही अशी अवस्था आहे. काँग्रेस आणि राष्ट्रवादी यांच्यात युद्ध तर अटळ दिसत आहे. या युद्धात मुख्यमंत्री काय भूमिका घेतात याकडे अनेकांचे लक्ष लागले आहे.

रोहित चंदावरकर

 
</text>
</doc>
