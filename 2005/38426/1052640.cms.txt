<doc>
<docno>1052640.cms.txt</docno>
<text>
 
अग्रलेख
अर्जुन मुंडांचा लक्ष्यभेद
[ Tuesday, March 15, 2005  08:55:21 pm]


झारखंडमध्ये भाजपच्या अर्जुन मुंडा यांचे घोडे अखेर गंगेत न्हाले! पाचही अपक्षांनी मंत्रीपदाची किंमत वसूल करून मुंडा यांना पाठिंबा दिलाच, शिवाय सोरेन यांनी ज्या आमदारांच्या पाठिंब्याची ग्वाही राज्यपालांना दिली होती, त्यापैकी आणखी तिघांनी अनुपस्थित राहून मुंडा यांना निविर्वादपणे बहुमत सिद्ध केल्याचे समाधान दिले.

अनुपस्थित राहिलेल्यांत खुद्द सोरेन यांच्या पक्षातील एक आमदार आहे, तसाच राष्ट्रवादी काँग्रेसचाही आहे. राष्ट्रवादी काँग्रेसच्या आमदाराने इस्पितळात दाखल होऊन मुंडा यांच्या विजयाचा मार्ग सुकर केला. या तीन अनुपस्थित आमदारांविरुद्ध पक्षादेशाचा भंग केल्याबद्दल अपात्रतेची कारवाई होऊ शकते, मात्र तशी तक्रार करण्याचे पाऊल पक्षाने उचलले, तर या आमदारांचे सदस्यत्व रद्द होईल आणि नव्याने पोटनिवडणुका होईपर्यंत ते मुंडा यांच्याच पथ्यावर पडेल.

अर्थात राष्ट्रवादी काँग्रेसच्या आमदाराविरुद्ध पक्षाच्या पत्राच्या आधारे कारवाईस विधानसभा अध्यक्षांनी मान्यता दिली, तर सत्ताधारी आघाडीतील इनोस एक्का यांच्याविरुद्धच्या कारवाईलाही ती द्यावी लागेल ; कारण एक्का यांच्या पक्षाने सोेरेन यांना पाठिंबा दिला होता. मुंडा यांनी पाच अपक्षांना भले मंत्रीपदे देऊन वश केले असो, विधानसभेत बहुमत सिद्ध करून घटनात्मक मार्गाने रीतसर स्थापन झालेले हे सरकार आहे.

राज्यपाल सिब्ते राझी यांनी घटनात्मक संकेतांचे पालन केले असते, तर मुंडा यांचे सरकार एव्हाना सत्तेत स्थिरावले असते. शिवाय या वादामुळे केंद सरकार तसेच काँग्रेस नेतृत्वाची जी नाचक्की झाली, ती टळली असती. सिब्ते राझी यांनी मुख्यमंत्रीपदी बसण्याची सोरेन यांची इच्छा पूर्ण केली खरी, पण त्यातून उद्भवलेल्या घटनात्मक पेचाला न्यायसंस्था विरुद्ध विधिमंडळ असे गंभीर वळण लागण्याची वेळ आली होती.

सुप्रीम कोर्टाने सोरेन सरकारवरील विश्वासदर्शक ठरावाचे वेळापत्रक आणि कार्यपद्धती ठरवून देणारा आदेश दिल्यानंतर, हा पेच निर्माण झाला होता. लोकसभेचे अध्यक्ष सोमनाथ चॅटजीर् यांनी सर्वपक्षीय बैठक बोलावून, राष्ट्रपतींनी या प्रश्नावर सुप्रीम कोर्टाचा सल्ला मागवावा, अशी सूचनाही केली. पण केंद सरकारने भावनेच्या आहारी जाण्याचे आणि भाजपच्या सापळ्यात अडकण्याचे टाळले.

सोरेन यांना राजीनामा देण्याचा सल्ला देण्यात आला आणि मुंडा यांना मुख्यमंत्रीपदाची शपथही देण्यात आली. साहजिकच सुप्रीम कोर्टापुढील अर्ज निकालात निघाला आणि अनावश्यक कटुता निर्माण करणारा वाद टाळण्याचा मार्ग मोकळा झाला. तरीही न्यायसंस्थेच्या अधिकारांच्या मर्यादेचा मुद्दा सोडायला सोमनाथ चॅटजीर् तयार नाहीत. देशातील विधानसभा अध्यक्षांची बैठक येत्या 20 मार्चला बोलावण्यावर ते ठाम आहेत.

त्यामुळे भाजपलाच ते कोलीत देत आहेत. झारखंडमधील नाचक्कीचे निमित्त करून, काँग्रेस पक्षाध्यक्ष सोनिया गांधी आणि पंतप्रधान मनमोहन सिंग यांच्यात मतभेद असल्याचा आभास निर्माण केला जात आहे. या पोरकट प्रयत्नांत भाजपचे अध्यक्ष लालकृष्ण अडवाणी यांचाच पुढाकार आहे. दुसरीकडे न्यायसंस्थेच्या अधिकारमर्यादेबाबत राष्ट्रपतींमार्फत सुप्रीम कोर्टाचा सल्ला मागण्याचा प्रस्ताव केंद सरकारने मान्य न केल्याच्या प्रश्नाला खतपाणी घालून, काँग्रेसप्रणीत आघाडी आणि तिला पाठिंबा देणारे डावे पक्ष यांच्यात तणाव निर्माण करण्याचे प्रयत्न रालोआकडून चालू आहेत.

दुदैर्वाची बाब म्हणजे हा प्रश्न अकारण प्रतिष्ठेचा करून सोमनाथ चॅटजीर्च भाजपच्या डावाला बळी पडत आहेत.

 
</text>
</doc>
