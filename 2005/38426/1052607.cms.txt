<doc>
<docno>1052607.cms.txt</docno>
<text>
 
क्रीडा
हरभजनचा समावेश व्हायलाच हवा
[ Tuesday, March 15, 2005  08:37:47 pm]


जेफ बॉयकॉट

शाबास पाकि-स्तान! युवा कामरान अकमल आणि अनुभवी अब्दुल रझाक यांनी युसुफ योहाना व कर्णधार इंझमाम-उल- हक यांच्याकडून लाभलेल्या थोड्याशा मदतीच्या जोरावर पाकिस्तानची मोहाली कसोटी क्रिकेट सामन्यात कैदेतूनच जणू सुटका केली.

भारतीय संघाने माझी निराशा केली. हरभजनसिंगचा समावेश भारताने मोहालीतील पहिल्या कसोटी क्रिकेट सामन्यात का केला नाही, हा मला सतावणारा प्रश्ान् आहे. अर्थात त्याची किंमत त्यांना मोजावीच लागेल. भारतीय संघ व्यवस्थापनाने 11 जणांचा अंतिम चमू निवडण्याआधी स्वत:लाच एक प्रश्ान् विचारायला हवा होता. अनिल कुंबळे, हरभजनसिंग आणि झहीर खान यापैकी कोणते दोन गोलंदाज संघाला विजय मिळवून देऊ शकतात ? या प्रश्ानचे उत्तर एकच आहे, ते म्हणजे अनिल कुंबळे व हरभजनसिंग हे दोघे फिरकी गोलंदाज भारताला विजयश्री मिळवून देऊ शकतात.

आता कोलकात्यातील इडन गार्डन्स मैदानावर होणाऱ्या दुसऱ्या कसोटी क्रिकेट सामन्यात हरभरजनला वगळण्याची चूक भारतीय संघ व्यवस्थापन करणार नाही, याची मला खात्री वाटते. भारताला तीन जलदगती गोलंदाज खेळवायचे असतीलच तर त्यांनी ते जरूर खेळवावेत, मात्र अंतिम 11 जणांच्या संघात दोन फिरकी गोलंदाज असणे आवश्यक आहे, असे माझे स्पष्ट मत आहे. मात्र एखाद्या फलंदाजाला वगळून 5 गोलंदाज खेळविण्याची हिंमत भारत दाखवण्याची शक्यता कमीच आहे. कपिल देवच्या निवृत्तीपासून भारताला हा प्रश्ान् सतावतो आहे. कपिलनंतर त्या तोडीचा अष्टपैलू खेळाडू भारताला अजूनही सापडलेला नाही. त्यामुळेच भारताने आपल्या 11 जणांचा अंतिम चमू निवडताना योग्य ती खबरदारी घ्यायला हवी ; कारण सामन्यात विजय मिळवायचा असेल तर प्रतिस्पधीर् संघाचे 20 गडी गारद करणे आवश्यक आहे, हे लक्षात घेऊन संघ निवड व्हायला हवी.

या मालिकेत हिरव्या खेळपट्ट्या बघून मला आश्चर्याचा धक्का बसला. तुम्ही खेळपट्टीवर कितीही गवत ठेवले तरी भारतातील खेळपट्टी पर्थसारखी जलदगती गोलंदाजांना अनुकूल ठरणारी नसणार हे निश्चित. खरे म्हणजे खेळपट्ट्या कशा बनवाव्यात हे ठरविण्याचा अधिकार यजमानांना असतो. त्यामुळेच भारतीय गोलंदाजांना अनुकूल असणाऱ्या आणि फिरकीला साथ देणाऱ्या खेळपट्ट्या बनवण्यावर भारतीय क्रिकेट नियामक मंडळाने जोर द्यायला हवा ; कारण फिरकी गोलंदाजी हेच भारताचे मुख्य अस्त्र आहे.

वीरेंदर सेहवागबाबत मी काय बोलणार ? याचे वर्णन नेमक्या कोणत्या शब्दात करावे तेच मला कळत नाही. त्याची फलंदाजी पार आगळीवेगळी आहे. फलंदाजीचे सारे व्याकरण बदलून टाकणारी त्याची खेळी असते. पदलालित्य आणि तंत्र यांचा निष्कारण बाऊ करण्यात अर्थ नसतो. हे सेहवागने दाखवून दिले आहे. सेहवागसारखा फलंदाज मी आयुष्यात बघितलेला नाही. सेहवागविषयी मी एकच सांगेन की, तिकीट काढून क्रिकेट सामना बघण्यासाठी मी जाईन ते सेहवागसाठीच! तो कधी लवकर बाद होऊही शकतो ; परंतु तो जोपर्यंत खेळत असतो, तोपर्यंत प्रेक्षकांचे मनोरंजन करत असतो. सेहवागसारखा खेळाडू भारताला सापडला हे भारताचे सुदैवच म्हणावे लागेल.

सुनील गावसकर हा नेहमी धावांचा भूकेला असायचा. प्रत्येक तीन कसोटी नंतर सुनीलने शतक झळकावले आहे, हे आकडेवारी सांगत असते. सेहवागही आता त्याच पंक्तीत बसला आहे. केवळ डॉन ब्रॅडमनच याबाबतीत त्याच्यापुढे आहे. बालाजीचे पुनरागमन मोठ्या थाटात साजरे झाले. त्याने आपल्या गोलंदाजीच्या शैलीत बदल केला आहे. आणि त्याचा फायदा किती मोठ्या प्रमाणात झाला आहे, हे मोहालीतील पहिल्या कसोटी क्रिकेट सामन्यात दिसून आले आहे.

सचिन हा तर सचिन आहे. त्याचा विश्वविक्रम थोडक्यात हुकला याची हळहळ वाटणे स्वाभाविक आहे ; परंतु मला त्याबाबत फारशी चिंता वाटत नाही. तो खेळत राहिला तर आज ना उद्या नवा विश्वविक्रम साजरा होणारच. पाकिस्तानच्या दृष्टीने बोलायचे तर त्यांची सांघिक कामगिरी सरस होती. मात्र वैयक्तिकरीत्या बोलायचे तर भारतीय खेळाडू सरस वाटतात.

( कॅफे क्रिकेट).

 
</text>
</doc>
