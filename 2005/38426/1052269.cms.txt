<doc>
<docno>1052269.cms.txt</docno>
<text>
 
महाराष्ट्र
रेल्वे पोलिस स्टेशनमध्ये सोयींची वानवा
[ Tuesday, March 15, 2005  04:35:16 pm]


श्रीकांत टोळ

डोंबिवली : इथल्या रेल्वे पोलिस ठाण्यात मूलभूत सुविधांचा ठणठणाट असल्यामुळे कर्मचाऱ्यांची कुतरओढ होत आहे. या पोलिस ठाण्याच्या कार्यक्षेत्राचा व्याप मोठा आहे. त्या तुलनेने कर्मचाऱ्यांची संख्या अत्यंत तुटपुंजी असल्यामुळे कर्मचाऱ्यांवर कामाचा ताण पडत आहे. पोलिस ठाण्यात अत्यावश्यक सुविधा पुरवण्यात याव्यात तसंच कर्मचाऱ्यांच्या संख्येत वाढ करण्यात यावी, अशी मागणी आहे.

डोंबिवली रेल्वे पोलिस ठाण्याच्या अखत्यारित दिवा- वसई लोहमार्गावरील कोपर, भिवंडी, खारबाव, जूचंद व कामण रोड तसंच ठाकुलीर् ही स्टेशन्स आहेत. या एवढ्या मोठ्या कार्यक्षेत्रासाठी अवघे साठ पोलिस कर्मचारी, एक निरीक्षक व तीन उपनिरीक्षक एवढा तुटपुंजा स्टाफ आहे. त्यामध्ये दहा महिला कर्मचारी आहेत. या कर्मचाऱ्यांपैकी साप्ताहिक रजा, किरकोळ रजा, प्रशिक्षण व पेट्रोलिंग यामुळे तुटपुंज्या संख्येत एवढ्या मोठ्या हद्दीतील गुन्हेगारीला आळा घालणं आवाक्याबाहेरचं आहे, असं अधिकाऱ्यांचं म्हणणं आहे.

डोंबिवली रेल्वे पोलिस तर शेडमध्येच आहे. छताचे पत्रे तुटलेले असून छतावर ताडपत्र्या अंथरल्या आहेत. सर्वत्र धुळीचं साम्राज्य असल्यामुळे गुदमरल्यासारखं होतं. महिला कर्मचारी असतानाही स्वच्छतागृह, पिण्यासाठी पाणी या अत्यावश्यक सुविधांचा अभाव आहे. यासाठी प्लॅटफॉर्मवरील स्टेशन मास्तरच्या कार्यालयात धाव घ्यावी लागते. पावसाळ्यात ठाण्यामध्ये पाण्याचा अभिषेक होत असतो. आश्चर्य म्हणजे गुन्हेगारांना ठेवण्यासाठी लॉकअप नाही. यावर कहर म्हणजे भिवंडी स्थानकावर दररोज पंधरा ते वीस गाड्या थांबतात व तिथे गंभीर गुन्हे घडतात. या स्टेशनवर पोलिस चौकीच नाही. तिथे दोन कर्मचाऱ्यांची नियुक्ती करण्यात आली आहे. परंतु चौकी अभावी रेल्वेच्या प्रतीक्षालयात (वेटिंग रुममध्ये) बसण्याची नामुष्की त्यांच्यावर ओढवली आहे. प्रवाशांच्या सुरक्षेसाठी भिवंडी स्टेशनमध्ये चौकी उभारावी, अशी मागणी डोंबिवलीच्या वरीष्ठ पोलिस निरीक्षकांनी केली आहे. परंतु रेल्वेकडून या मागणीला प्रतिसाद मिळाला नाही.

दातिवली, डोंबिवली-ठाकुलीर् दरम्यान अपघातांची संख्या मोठी असून याला आळा घालण्यासाठी उपाय योजणं गरजेचं आहे. डोंबिवलीहून सीएसटीकडे जाताना दातिवली गावाजवळ दोन खांब आहेत. त्याचा धक्का लागून अपघात होतात तर गणेश मंदिराजवळ रूळ ओलांडताना अपघात होतात. या अपघातात साधारणत: दिवसाआड एक व्यक्ती मृत्यूमुखी पडते. हे अपघात टाळण्यासाठी हे खांब हटवावेत तसेच गणेश मंदिर लेव्हल क्रॉसिंगजवळ संरक्षक भिंत बांधावी, अशा पोलिसांनी सूचना केल्या आहेत. परंतु त्याकडेही रेल्वेने दुर्लक्ष केलं आहे.

जुलै 2004 पासून रेल्वेने, रेल्वे प्रोटेक्शन फोर्सकडे कायदा-सुव्यवस्था राखण्याची जबाबदारी सोपवली आहे. परंतु ही जबाबदारी प्रोटेक्शन फोर्स पार पडत नाही, असा पोलिसांचा आक्षेप आहे. या फोर्सने अपघातांना प्रतिबंध करण्यासाठी रहिवाशांना रेल्वे रूळ ओलांडताना अटकाव केला पाहिजे. परंतु प्रोटेक्शन फोर्स ही जबाबदारी योग्य प्रकारे पार पाडत नाही, असं पोलिसांचं म्हणणं आहे. यापूवीर् रूळ ओलांडताना पोलिस प्रतिबंध करत असत. त्यामुळे काही प्रमाणात अपघाताला आळा बसेल, असं पोलिसांचं म्हणणं आहे.

 
</text>
</doc>
