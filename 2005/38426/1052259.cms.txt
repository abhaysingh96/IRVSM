<doc>
<docno>1052259.cms.txt</docno>
<text>
 
प्रगती फास्ट
'दृष्टि'क्षेपातलं यश
[ Tuesday, March 15, 2005  04:28:57 pm]


पुस्तकं, नोट्स, गाइड्स...वाचन आणि निव्वळ वाचन. परीक्षेच्या दिवसात वाचनाचा वेग इतका वाढतो की त्याचा ताण डोळ्यावर पडणं साहजिक असतं. त्यामुळे परीक्षेच्या काळात डोळ्यांची विशेष काळजी घ्यावी लागते. वाचताना डोळ्यात पाणी येणं, डोळे चुरचुरणं, कपाळाच्या मध्यभागी भुवयांचा मधला भाग दुखणं यापैकी एकही त्रास जाणवला तर डोळ्यांची काळजी घेण्यासाठी खालील काही गोष्टींचा विचार करा.

पुरेशा प्रकाशात वाचन करा.

पुस्तक आणि डोळ्यांमधील अंतर सुमारे 30 ते 40 सेमी असावं. थोड्या वेळाने सहज पुस्तक आणि डोळ्यांमधील अंतरावरही लक्ष द्या.

सलग वाचन करू नका. डोळ्यांना थोडा वेळ विश्रांती द्या.

झोपून वाचल्याने डोळे, मान आणि पाठ यांच्यावर ताण पडतो. बसताना आणि वाचताना मान खाली घालून वाचू नका. योग्य पद्धतीने खुचीर्वर बसा आणि मागे थोडासा पाठीला आधार मिळेल अशी नरम उशी किंवा कुशन ठेवा.

डोळ्यांनाही योग्य आहार आणि पाण्याची गरज असते. परीक्षेच्या दिवसात आहारात फळे, पालेभाज्या, बीन्स, अंडी, मासे आदीचा समावेश असावा. मिठाई, सोडा, कुकीज आणि जंक फूड खाणं टाळा.

योग्य नंबरचा चष्मा वापरा. कॉण्टॅक्ट लेन्सपेक्षा चष्मा अधिक चांगला असतो.

डोळे जळजळणं, चुरचुरणं आणि डोळ्यांत खुपणं अशा समस्या डोळे शुष्क होत असतील तर जाणवतात. डॉक्टरांच्या सल्ल्यानुसार ड्रॉप्स वापरा. डोळ्यांची जळजळ कमी करण्यासाठी एसी किंवा पंख्यासमोर डोळे उघडे ठेवू नका. त्याचा अधिक त्रास होतो.

डोळे लाल होणं, ही एक सर्वसामान्य समस्या आहे. कमी प्रकाशात वाचणं, झोप किंवा विश्रांतीची कमतरता ही त्याची प्रमुख कारणं असतात.

परीक्षेच्या काळात डोळ्यांची थोडी जास्त काळजी घेतली तर पेपर लिहिताना विद्यार्थ्यांना कमी त्रास होतो.

 
</text>
</doc>
