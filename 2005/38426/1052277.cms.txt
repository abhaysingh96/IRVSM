<doc>
<docno>1052277.cms.txt</docno>
<text>
 
महामुंबई: मुंबई टाइम्स
ज्ञानभांडाराला धोका
[ Tuesday, March 15, 2005  04:43:20 pm]


अभिजीत ताम्हणे

' वाचकांना पुस्तकांपासून दूर लोटू नका ; आम्हाला नका हटवू इथून ', अशी कळकळीची विनंती फ्लोरा फाउंटन भागातल्या पुस्तक विक्रेत्यांनी हॉकर्स झोन पाडणाऱ्या त्रिसदस्य समितीपुढे केली आहे. त्यांच्या परिस्थितीचा विचार करण्याचं आश्वासन समितीच्या सदस्यांनी मंगळवारी दिलं ; पण या भागातल्या 55 ते 60 टक्के पुस्तकवाल्यांना इथून हटवण्यात आल्यानं उरलेसुरले पुस्तक विक्रेते हबकलेलेच आहेत.

' मुंबई बुक्स वेल्फेअर असोसिएशन ' ची स्थापना करून हे पुस्तकवाले संघटित झाले. असोसिएशनच्या स्थापनेचं काम गेल्याच महिन्यात पूर्ण झालं. पालिका उपायुक्त एस. एस. शिंदे यांना या संघटनेचं शिष्टमंडळ भेटलं आणि रीतसर विनंत्या सुरू झाल्या. फेरीवाल्यांचे झोन पाडण्याचं काम करणाऱ्या समितीपर्यंतही मंगळवारी पुस्तक विक्रेत्यांच्या या संघटनेतफेर् चार प्रतिनिधी पोहोचले. ' फाउंटन भागातले फुटपाथ मोठे आहेत. आमचा त्रास कुणाला नाही. आम्ही अनेकजण, गेल्या 25 वर्षांपासून इथं पुस्तकं विकत आहोत ' अशी परिस्थिती त्यांनी तिथं मांडल्याचं समजतं.

' आधीच पुस्तकं वाचण्याची सवय कमी होतेय. फाउंटनसारख्या सर्वांनाच सोयीच्या जागी आम्ही नसलो, तर लोक पुस्तकांपासून दूर जातील ', असं या विक्रेत्यांना वाटतं. या भागातून पुस्तक विकत किंवा वाचण्यासाठी ( लायब्ररीसारखी!) घेणाऱ्या दररोजच्या किमान 300 ते 400 ग्राहकांनाही, फाउंटनचं हे उघडं ज्ञानभांडार इथंच कायम असावं, असं वाटतं आहे. मिल्स अॅण्ड बून किंवा जेफ्री आर्चर/ सिडने शेल्डनच्या कादंबऱ्या, केविन अॅण्ड हॉब्ज, टिनटिन, आचीर्- व्हेरोनिकाची कॉमिक्स इथपासून ते सार्त्र आणि आल्बेर कामूच्या ' एग्झिस्टेन्शिअलिझम ' पर्यंत अनेकपरीची पुस्तकं इथून दिवसाला तीन/ पाच/ दहा रुपये भाड्यानं दिली जातात. शिवाय, टेक्निकल/ मेडिकल आणि मॅनेजमेंटची टेक्स्टबुक्स अधेर् पैसे परतीच्या तत्त्वावर विकली जातात.

तारखात्याच्या ' सीटीओ ' बिल्डिंगचं लोखंडी रेलिंग पावसाळ्यात पडलं आणि या कुंपणाला रेलून असलेल्या पुस्तकविक्रेत्यांची गच्छन्ती झाली. गेल्या आठवड्यातच, फाउंटन ते एचएसबीसी या भागातले सात पुस्तक विक्रेते हटवण्यात आले. विशेष म्हणजे, इथले खाद्यपदार्थांचे स्टॉल मात्र तसेच ठेवण्यात आलेत. आता या भागात पुस्तकवाले उरले ' अमेरिकन एक्स्प्रेस ' बिल्डिंगखाली आणि ' सीटीओ ' च्या समोरच्या (हायकोर्ट लगतच्या) फुटपाथवर. यापैकी सीटीओसमोर श्यामभाई, बळीराम, आनंद, रवी, कमलेश, राजकुमार, गुड्डू, मधू, जमालभाई, प्रमोद, प्रकाश असे एकंदर 11 पुस्तकवाले आहेत ; त्यांच्याकडे पुस्तकं वाचायला घेऊन जाणारी प्रत्येकी 25 ( म्हणजे एकूण किमान 275) गिऱ्हाइकं आहेत. सुमारे दोन-अडीच लाख पुस्तकांचा ऐवज या एका फुटपाथवर आहे! हे ज्ञानभांडार इथं राहणार की जाणार, याचा फैसला आता समितीच्या हाती आहे.

 
</text>
</doc>
