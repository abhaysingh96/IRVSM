<doc>
<docno>1052799.cms.txt</docno>
<text>
 
महामुंबई
कापूसप्रश्नावरून विरोधक आक्रमक
[ Tuesday, March 15, 2005  11:57:07 pm]


म. टा. प्रतिनिधी

मुंबई : कर्जबाजारी शेतकऱ्यांच्या आत्महत्या, तसेच कापूस उत्पादकांचे थकलेले पैसे त्वरित देण्याच्या मागणीसाठी विरोधी पक्षांनी कामकाज रोखल्यामुळे विधिमंडळाच्या दोन्ही सभागृहात मंगळवारी गोंधळ उडाला. कापूस उत्पादकांना पैसे मिळाल्याशिवाय कामकाज चालवू देणार नाही, असा इशारा विरोधकांनी दिला आहे. तर महिन्याभरात सर्व पैसे दिले जातील, असे उपमुख्यमंत्री आर. आर. पाटील यांनी जाहीर केले.

सर्व कामकाज स्थगित करून कापूस उत्पादक शेतकऱ्यांच्या प्रश्नांवर चर्चा करण्याची मागणी विधानसभेत विरोधी पक्षनेते नारायण राणे यांनी तर विधानपरिषदेत नितीन गडकरी यांनी केली. गेल्या चार महिन्यांतच 50 शेतकऱ्यांनी आत्महत्या केल्या आहेत. कापूस खरेदी करून तीन महिने झाले तरी शेतकऱ्यांचे पैसे सरकारने दिलेले नाहीत. याचा फायदा घेऊन खासगी व्यापारी तीनशे-चारशे रुपये क्विंटल दराने कापूस विकत घेत असल्याचा आरोप राणे यांनी केला.

शेतकऱ्यांचे हृदयसम्राट म्हणवणारे शरद पवार केंदात कृषिमंत्री असताना राज्यातील शेतकऱ्यांवर ही वेळ यावी, हे लांच्छनास्पद असल्याची टीका भाजपनेते गोपीनाथ मुंडे यांनी केली. सरकार शेतकऱ्यांना पैसे देऊ शकत नसेल तर येथे वांझोट्या चर्चा करण्यात अर्थ नसल्याचे सांगत, हे पैसे मिळेपर्यंत सभागृहाचे कामकाज चालवू देणार नाही, असा इशाराही त्यांनी दिला. शेकापचे गणपतराव देशमुख यांनीही या मागणीला पाठिंबा दिला.

विधानसभाध्यक्ष बाबासाहेब कुपेकर यांनी, या विषयावरील ' लक्षवेधी ' ला मान्यता दिल्याचे सांगत विरोधकांची मागणी अमान्य केली. त्यामुळे सभागृहात गोंधळ उडाला. युतीसदस्यांनी घोषणा देत आणि झेंडे, फलक फडकावत अध्यक्षांच्या आसनासमोर धाव घेतली. आत्महत्या केलेल्या शेतकऱ्यांच्या कुटुंबियांना दोन लाख रुपये देण्याची मागणी सदस्यांकडून करण्यात येत होती. या गोंधळामुळे प्रथम 10 मिनिटांसाठी अध्यक्षांनी कामकाज तहकूब केले. पण गोंधळ सुरूच राहिल्याने चारवेळा कामकाज तहकूब करावे लागले.

विधानपरिषदेतही याच प्रश्ानंवर चर्चा करण्याची मागणी गडकरी यांनी केली. निवडणुकीत मते मिळविण्यासाठी कापसाला 2700 रुपये भाव देण्याची घोषणा केल्यानंतर 1700- 1800 रुपये दराने खरेदी करण्यात आली आणि आता हे पैसेही दिले जात नसल्याचा आरोप त्यांनी केला. उपमुख्यमंत्री आर. आर. पाटील यांनी, सभागृह हे कामकाज बंद पाडण्यासाठी नव्हे तर लोकांच्या प्रश्ानवर चर्चा करण्यासाठी असल्याचे सुनावले. कापूस उत्पादकांना आतापर्यंत 1226 कोटी रुपये देण्यात आले आहेत. राज्य सहकारी बँकेकडून आणखी 1200 कोटी मिळणार असून ते येत्या तीन दिवसांत वाटण्यात येतील तर 1200 कोटी रुपयांसाठी स्टेट बँकेकडे प्रयत्न करण्यात येत असल्याचे त्यांनी सांगितले.

 
</text>
</doc>
