<doc>
<docno>1052579.cms.txt</docno>
<text>
 
अर्थव्यवहार
सेन्सेक्सची 58 अंशांनी घसरण
[ Tuesday, March 15, 2005  08:25:20 pm]


म. टा. बाजार प्रतिनिधी

मुंबई : परकीय अर्थसंस्थांकडून गुंतवणुकीचा ओघ असतानादेखील स्थानिक दलालांनी विक्रीचा मार्ग अवलंबल्यामुळे मुंबई शेअर बाजाराचा सेन्सेक्स मंगळवारी 57.59 अंशांनी घसरला. सोमवारीही म्युच्युअल फंडांनी विक्रीचा मार्ग स्वीकारल्यामुळे सेन्सेक्समध्ये 44 अंशांनी घट झाली होती. त्यामुळे मंगळवारी दलालांनी सावध पवित्रा स्वीकारला होता.

तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा ' सेन्सेक्स ' निदेर्शांक 6823.46 ते 6730.23 असा प्रवास करीत 6752.45 अंशांवर स्थिरावला. आंतरराष्ट्रीय तेलांच्या किंमतीत झालेली वाढ आणि ' अॅडव्हान्स टॅक्स ' भरण्याचा मंगळवार अखेरचा दिवस असल्यामुळे शेअर बाजारात उत्साह नव्हता.

त्यातच रिलायन्स इन्फोकॉमच्या शेअर्सबाबत सरकार चौकशी करणार असल्याच्या वृत्ताने रिलायन्स समूहाच्या शेअर्सना मोठा फटका बसला, तर परदेशी गुंतवणूकदारांनी ठराविक स्टील कंपन्यांच्या शेअर्सची विक्री करण्याकडे लक्ष दिले.

टाटा स्टील, सिप्ला, डॉ. रेड्डीज, एस्सार स्टील आणि आयटीसी यांचे शेअर्स भाव वधारले, तर टाटा मोटर्स, एल अॅन्ड टी, हिंदुस्थान लिव्हर, इन्फोसिस, एचडीएफसी बँक, ग्रासीम , ' भेल ', मारुति उद्योग, हिंदाल्को, हिरो होंडा व भारती टेली-व्हेंचरच्या शेअर्सचे भाव उतरले.

 
</text>
</doc>
