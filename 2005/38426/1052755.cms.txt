<doc>
<docno>1052755.cms.txt</docno>
<text>
 
महाराष्ट्र
मॅकेन्झीला विनानिविदा काम देऊ नये
[ Tuesday, March 15, 2005  11:04:53 pm]


म. टा. प्रतिनिधी

पुणे : शहराचा नियोजन विकास आराखडा अहवाल तयार करण्याचे काम निविदा काढूनच केले जाईल असा मुख्यमंत्र्यांनी दिलेला आदेश हा अधिकृत आणि अंतिम असल्याचे पत्र नगरविकास खात्याने महापालिकेला मंगळवारी फॅक्सद्वारे पाठवले. अतिरिक्त आयुक्त दादासाहेब झगडे यांनी ते मुख्य सभेत वाचून दाखवले. या पत्रामुळे पुन्हा एकदा खासदार सुरेश कलमाडी यांना चपराक बसली आहे.

शहराचा नियोजन विकास आराखडा तयार करण्याचे काम विनानिविदा ' मॅकेन्झी अॅन्ड कंपनी ' ला द्यावे यासाठी कलमाडी यांचे कसून प्रयत्न सुरू होते.

या संदर्भात आमदार गिरीश बापट यांनी हिवाळी अधिवेशनात लक्षवेधी पुकारली. त्यावेळी हे काम विनानिविदा केले जाणार नाही, असे आश्वासन मुख्यमंत्री विलासराव देशमुख यांनी सभागृहात दिले होते. तोच आदेश अधिकृत आणि अंतिम असून, त्याप्रमाणेच अंमलबजावणी करावी, असा आदेश असलेले नगरविकास खात्याचे उपसचिव एफ. बी. खान यांच्या स्वाक्षरीचे हे पत्र महापालिकेला मिळाले आहे.

दरम्यान, हा विषय स्थायी समितीमध्ये फेरविचारासाठी आला होता. तो 15 दिवस पुढे घेण्यात आला आहे. मात्र मुख्यमंत्र्यांच्या या पत्रामुळे हा विषय मंजूर होईल की नाही याविषयी संदिग्धता निर्माण झाली आहे.

 
</text>
</doc>
