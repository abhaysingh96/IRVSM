<doc>
<docno>1052667.cms.txt</docno>
<text>
 
देश-विदेश
वाद विमानतळाचा आणि रस्त्याचा
[ Tuesday, March 15, 2005  09:14:55 pm]


वृत्तसंस्था

लोकसभेत गदारोळ

नवी दिल्ली : आंध्र प्रदेशात शमसाबाद येथे होणाऱ्या नव्या आंतरराष्ट्रीय विमानतळाला माजी पंतप्रधान राजीव गांधींचे नाव देण्याच्या निर्णयाच्या निषेधार्थ मंगळवारी तेलुगु देसमसह सर्वच विरोधकांनी संसदेच्या उभय सभागृहांतून सभात्याग केला. विमानतळाला आंध्रचे माजी मुख्यमंत्री एन. टी. रामाराव यांचेच नाव देण्यात यावे, अशी मागणी भाजप, अभाअदमुक आणि तेलुगु देसमने केली. विमानतळांना स्थानिक नेत्यांचे नाव देण्याचा प्रघात असून, पंतप्रधानांचेच नाव द्यायचे झाल्यास दिवंगत पंतप्रधान पी. व्ही. नरसिंह राव यांचे नाव दिले गेले पाहिजे. सरकारचा निर्णय म्हणजे तेलुगु जनतेचा अपमान आहे सांगून तेलुगु देसम-भाजपने लोकसभेत विरोधी पवित्रा घेतला. नव्या आंतरराष्ट्रीय विमानतळाचा भूमिपूजन समारंभ बुधवारी काँग्रेस अध्यक्षा सोनिया गांधी यांच्याहस्ते असून, ते कोणत्या आधारावर होत आहे, असे विचारीत लोकसभेत के. येरन नायडू यांच्या नेतृत्त्वाखाली तेलुगु देसमच्या सदस्यांनी सभात्याग केला. विमानतळाला राजीव गांधी यांचे नाव दिल्याने अन्याय होत आहे, असे वाटून घेण्याची गरज नाही, असे स्पष्टीकरण राज्यसभेत संरक्षण मंत्री प्रणव मुखजीर् यांनी दिले. त्याने गोंधळ वाढून के. रहमान खान यांना 30 मिनिटांसाठी सभागृहाचे कामकाज तहकूब करावे लागले.

रामाराव यांचे नाव पुसून टाकण्याचा काँग्रेसचा डाव असल्याच्या विरोधकांच्या आरोपाला शून्य प्रहरात उत्तर देताना केंदीय हवाईमंत्री प्रफुल्ल पटेल राज्यसभेत म्हणाले : वाजपेयी सरकारनेच बेगमपेठ विमानतळाला राजीव गांधींचे नाव दिले होते. राजीव गांधी यांचे हवाई प्रशिक्षण हैदराबादेत झाल्याने हा निर्णय घेतला गेला असावा. पण 1992 मध्ये आंध्रचे तत्कालीन मुख्यमंत्री एन. चंदाबाबू नायडू यांनी हा निर्णय बदलून विमानतळाला एन. टी. रामाराव यांचे नाव दिले. बेगमपेठ विमानतळाला दिलेले एन. टी. रामाराव यांचे नाव कायम ठेवण्यात येणार असून, केवळ नव्या विमानतळाला राजीव गांधींचे नाव देण्यात येणार असल्याने जनतेच्या भावना दुखावल्या जाण्याचे काहीच कारण नाही.

पटेल यांच्या स्पष्टीकरणाने विरोधकांचे समाधान झाले नाही. रामाराव यांचे नाव पुसून टाकण्याचा हा कट असल्याचा आरोप करीत ते अध्यक्षांसमोरील मोकळ्या जागेत उतरले आणि त्यांनी नारेबाजी कायम ठेवली व नंतर सभात्यागही केला.

पॉईंट रोड की वेस्ट स्ट्रीट

दरबान (वृत्तसंस्था) : दरबान शहरात सध्या ' पॉईंट रोड ' म्हणून ओळखल्या जाणाऱ्या रस्त्याला महात्मा गांधीचे नाव देण्यावरून सध्या वाद चालू असला तरी म. गांधी यांच्या नातेवाईकांसमवेत चर्चा केल्यानंतर त्यासंबंधीचा अंतिम निर्णय घेला जाणार आहे.

दक्षिण आफ्रिकेत असताना पॉईंट रोडवरील सभांतून म. गांधी यांनी अनेकदा भाषणे केली, वसाहतवाद मोडून पडावा म्हणून लोकांना चळवळीसाठी एकत्र केले तेही याच रस्त्यावर. त्याकाळात मासेमारीचा व्यवसाय करणारे अनेक भारतीय लोक याच रस्त्यावरून पुढे जात. पॉईंट रोडला अशी पार्श्वभूमी असल्यामुळे दक्षिण आफ्रिका सरकारने त्याला म. गांधीचे नाव देण्याचा निर्णय तत्त्वत: घेतला आहे.

दक्षिण आफ्रिका सरकारच्या मते, या रस्त्याला म. गांधींचे नाव द्यायचे की नाही हे भारत सरकार व गांधी कुटुंबियांशी चर्चा करूनच ठरवले जाईल. सध्या दक्षिण आफ्रिकेत रहात असलेल्या गांधी कुटुंबियांपैकी कोणी आणखी पर्याय म्हणून दुसऱ्या रस्त्याचे नाव सुचवले व तो रस्ता गांधींच्या चळवळीशी, गुलामगिरीच्या लढ्याशी संबंधित असला तर त्याच रस्त्याला गांधींचे नाव दिले जाईल.

पण पॉईंट रोडच्या नामांतरालाच दरबानवासीयांनी विरोध दर्शवला आहे. पॉईंट रोड सध्या सामान्य माणसासाठी सुरक्षित मानला जात नसून त्या परिसरात वेश्या व्यवसाय, ड्रग्ज विक्री अशा अनेक गोष्टी चालतात. त्यामुळे अशा ' कलंकित ' रस्त्याला गांधींचे नाव देऊ नये, असे दरबानवासीयांचे म्हणणे आहे.

गांधींच्या नात इला गांधी यांच्या मते, मुख्य वेस्ट स्ट्रीटला महात्मा गांधींचे नाव द्यायला काहीच हरकत नसावी. वेस्ट स्ट्रीटवर तत्कालीन वर्णद्वेषी गोऱ्या लोकांनी गांधीजींना अडवले होते. त्याच घटनेची ठिणगी गांधींच्या मनात पेटून त्यांचा लढा सुरू झाल्यामुळे वेस्ट स्ट्रीटला त्यांचे नाव देणे जास्त योग्य ठरेल. हे शक्य नसेल तर आफ्रिकन सरकारनेच एखादा महामार्ग किंवा मुख्य मार्गाला गांधींचे नाव द्यावे. पण पॉईंट रोडसारख्या बदनाम गल्लीला मात्र गांधीचे नाव देण्यास ईला गांधी यांनीही विरोध दर्शवला आहे.

 
</text>
</doc>
