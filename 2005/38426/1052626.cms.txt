<doc>
<docno>1052626.cms.txt</docno>
<text>
 
धावते जग
(न) फुटलेला पेपर
[ Tuesday, March 15, 2005  08:49:42 pm]


दहावी, बारावी परीक्षेच्या काळात ' यशाला नसावा कलंक कॉपीचा, निर्मळ आनंद मिळवा प्रयत्नांचा ', असे सांगणारे फलक मुंबईत काही शाळांत लागले असले तरी त्याकडे सर्व विद्यार्थ्यांचे लक्ष जाते आणि गेले तरी सर्वच मुले त्याप्रमाणे वागतात, असे समजण्याचे कारण नाही.

तरीही 99 टक्के विद्यार्थी प्रामाणिकपणे पेपर लिहित असताना उर्वरित एक टक्क्यांमुळे सर्वांचेच नाव खराब होते. प्रयत्न न करता सहज मार्गाने मिळणारे यश ज्यांना हवे असते आणि त्यासाठी पैशाच्या थैल्या मोकळ्या सोडण्याची तयारी असते, ते लोक कॉपी करणे वा पेपर फोडून त्याचा धंदा करण्याचा मार्ग अवलंबतात.

दिल्लीत सोमवारी बारावीचा ' सीबीएसई ' चा (खोटा) पेपर फुटल्यावरून जे काही नाट्य घडले, ते याच वृत्तीतून घडले आहे. दोन वर्षांपूवीर् राजधानीतच पेपरफुटीचे प्रकरण गाजले होते. त्याचा सूत्रधार पोलिसांनी गजाआड केला होता. परंतु तरीही अशा सूत्रधाराचे लहानसहान ' प्रतिनिधी ' विद्यार्थ्यांच्या ताणतणावाचा व पैसे देण्याच्या तयारीचा गैरफायदा घेऊन असे प्रकार करत असतात.

त्यांच्यावर पूर्ण नियंत्रण ठेवणे पोलिसांच्या दृष्टीने जवळपास अशक्य आहे. दिल्लीतच काय, परंतु देशात कोठेही असे प्रकार घडू शकतात. असे गैरव्यवहार करणारे लोक याला जेवढे जबाबदार आहेत तेवढेच वाट्टेल तितके पैसे मोजून प्रश्ान्पत्रिका विकत घेणारेही आहेत. दिल्लीत घडलेला सोमवारचा प्रकार मात्र विद्यार्थ्यांकडून पैसे मिळविण्या-बरोबरच त्यांच्यात घबराट निर्माण करण्यासाठीच केलेला होता की काय, असे मानण्यास जागा आहे.

कारण संपूर्ण खोटी प्रश्ान्पत्रिका विकायला बाजारात आणली होती. सीबीएसईचे अध्यक्ष अशोक गांगुली यांचा मुलगाही बारावीलाच आहे. त्यामुळे पेपर फुटल्याचा कांगावा करून निदान या दिवसाची परीक्षा तरी टळली तर बरे, असा काहीजणांचा डाव असू शकतो. या सगळ्या गडबडीत पोलिसांवरही विनाकारण ताण पडला. या संदर्भात त्यांनी दोघांना अटक केली असली तरी त्यामागे कोणी वेगळाच सूत्रधार आहे काय, याचा तपास खोलवर होण्याची गरज आहे.

आज इंजिनीअरिंग, मेडिकलच्या विद्यार्थ्यांवर काही कमी मानसिक ताण नाही. फी, हवा असलेला अभ्यासक्रम, हवे असलेले कॉलेज हे ठरविण्याचा काहीच अधिकार या विद्यार्थ्यांकडे नसतो. काही प्रमाणात ते योग्यही आहे. परंतु, या ताणांआधी दहावी, बारावीलाच मुलांवर पेपरफुटीच्या प्रकरणाला सामोरे जावे लागणे हे समाजाच्या दृष्टीनेही योग्य नाही.

 
</text>
</doc>
