<doc>
<docno>1052622.cms.txt</docno>
<text>
 
बहुतांची अंतरे
उगाच घमेंड मारण्यात काय अर्थ?
[ Tuesday, March 15, 2005  08:48:05 pm]


वसंत साठे यांच्या दिल्लीत झालेल्या मुलाखतीचा वृत्तांत वाचताना मनात जी प्रतिक्रिया उमटत होती, त्याचाच प्रत्यय ' दोन बापू ' हा अग्रलेख (म. टा. 9 मार्च) वाचताना आला. (कै.) इंदिरा गांधींसमोर ' सुंदरा मनामध्ये भरली ' हे गाणे वसंत साठेंसारख्यांनी म्हणणे हे उल्लूपणाचे निदर्शक आहे आणि औचित्याच्या मर्यादेचा भंग करणारेही आहे. याची जाणीव झाल्यामुळेच की काय साठेंनी पुढे पुस्ती जोडली की, त्यांच्या जीवनात जी श्ाद्धास्थाने आहेत, त्यात आई, वडील आणि इंदिरा गांधी येतात. पण ' सुंदरा मनामध्ये भरली ' या गीतातील भावना आणि श्ाद्धास्थानामागची उदात्त भावना यांचा मेळ कसा बसणार ? शिवाय या ' बापूं ' च्या (साठे) श्ाद्धास्थानात ' बापूं ' चा (म. गांधी) समावेश नाही का ?

इतिहासाकडे नजर टाकली तर असे दिसते की, स्वातंत्र्यपूर्व काळात महाराष्ट्रातील काँग्रेसचे नेतृत्व बहुतांश त्याकाळी उच्चवणीर्य म्हणून समजल्या जाणाऱ्या वर्गाकडे होते आणि महाराष्ट्रातील बहुजन समाजाने या नेत्यांच्या नेतृत्वाखाली स्वातंत्र्यलढ्यात भाग घेतला. बहुजन समाजाला त्याकाळी काँग्रेसनिष्ठ बनविण्याचे श्ाेय प्रामुख्याने (कै.) काकासाहेब गाडगीळांकडे जाते. त्यांनी त्यांचे मित्र ( कै.) केशवराव जेधे यांच्या मदतीने हे कार्य केले. तथापि, स्वातंत्र्यानंतर आणि विशेषत: स्वतंत्र मराठी राज्य स्थापनेनंतर (कै.) बाळासाहेब खेर यांचा अपवाद वगळता, संख्याबळाच्या जोरावर मुंबई, महाराष्ट्राचे मुख्यमंत्रीपद कोणा ब्राह्माणाकडे न जाता ते ब्राह्माणेतरांकडेच गेले, नव्हे तसा बुद्धीपुरस्सर प्रयत्न करण्यात आला. पुढे शिवसेना-भाजपची सत्ता आल्यानंतर पहिल्यांदाच मनोहर जोशी मुख्यमंत्री झाले, ते काँग्रेसच्या कृपेने नव्हे.

बुद्धिवादी राजकारणात भाग घेत नाहीत, त्यांनी तो घेतला पाहिजे असे म्हणण्याची जणू ' फॅशनच ' आहे, पण असे म्हणणाऱ्यांच्या मनातील किती बुद्धिवाद्यांचा समावेश 1960 नंतरच्या मंत्रिमंडळात झाला आणि किती खासदार व आमदार झाले ? वसंत साठेंना कुणी मुख्यमंत्री केलेही नसते, केले असते तर ते त्यांना पेलवलेही नसते आणि त्यांना तिथे कुणी फार काळ टिकूही दिले नसते. उगाच घमेंड मारण्यात काय अर्थ आहे ?

सुधाकर वढावकर, ठाणे

 
</text>
</doc>
