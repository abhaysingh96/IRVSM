<doc>
<docno>1052630.cms.txt</docno>
<text>
 
धावते जग
इतिहासाचा अर्थ
[ Tuesday, March 15, 2005  08:50:57 pm]


वर्तमानातल्या एखाद्या घटनेचे विश्ोषण इतिहास कसे करील हे फक्त भविष्य काळच ठरवू शकतो, असे म्हणतात. पण सोविएत युनियनचे अखेरचे अध्यक्ष मिखाईल गोर्बाचोव यांनी रशियात आणलेल्या नव्या युगाचे विश्ोषण तेथील जनता वर्तमानातच करू लागली आहे. पेरिस्त्रोईका आणि ग्लासनोस्त हे दोन शब्द जगातल्या सर्व भाषांच्या शब्दकोषात समाविष्ट करण्याचे श्रेय जग त्यांना देत असले, आणि त्याबद्दल त्यांचा उदोउदो करीत असले तरी तरी रशियन समाजाचा मात्र या त्यांच्या कर्तृत्वाबद्दल भ्रमनिरास झाला आहे.

रशियन कम्युनिस्ट पक्षाच्या पोलादी पकडीतून गोर्बाचोव यांनी आपली मुक्तता केली याबद्दल ज्या रशियन जनतेने एकेकाळी त्यांना डोक्यावर घेऊन नाचविले, त्याच रशियन जनतेला आता 20 वर्षांनंतर गोर्बाचोव नावाचा माणूस रशियात जन्मला नसता तर बरे झाले असते, असे वाटू लागले आहे. रशियातल्या एका संस्थेने गेल्या आठवड्यात केलेल्या एका जनमत चाचणीत असे दिसून आले आहे की, पेरेस्त्रोईकामुळे रशियावर विपरीत परिणाम झाला आहे, असे 56 टक्के लोकांचे मत आहे. फक्त 22 टक्के लोकांनाच गोर्बाचोव यांच्या सुधारणा मान्य आहेत.

गोर्बाचोव यांच्या या सुधारणांमुळे वृत्तपत्र स्वातंत्र्य, अभिव्यक्ती स्वातंत्र्य, मतदान स्वातंत्र्य, आथिर्क खुलेपण आले याचा आनंद वाटण्याऐवजी, रशिया अराजकात सापडून दुर्बल झाला व 15 राज्ये रशियन प्रजासत्ताकापासून फुटून निघाली याचे दु:ख रशियन जनतेला अधिक वाटते आहे. 48 टक्के लोकांना तर पेरेस्त्रोईकाच्या आधी रशिया जसा होता तसाच पुन्हा व्हावा (हे लोक छुपे कम्युनिस्ट तर नाहीत ना ?) असे वाटते. रशियातील सर्व सुधारणा थांबवल्या तर रशिया पुन्हा महासत्ता बनू शकेल असे मत 36 टक्के लोकांनी व्यक्त केले आहे.

थोडक्यात, जग गोर्बचोव यांना गेल्या शतकातले एक महान नेते मानत असले तरी रशियन जनता मात्र त्यांना खलनायक मानण्याची चिन्हे दिसू लागली आहेत. सामान्य माणसाला दोन वेळचे जेवण व भाषण स्वातंत्र्य यातून एकाच निवड करायला सांगितल्यास तो नक्कीच भाकरीची निवड करील यात शंका नाही. पण एकदा पोट भरले की तो अशा स्वातंत्र्याचीही मागणी करू लागतो. चतुर माणूस तर भाकरी आणि भाषण स्वातंत्र्य हे दोन्ही आपले हक्कच आहेत, असे ठणकावून सांगतो. पण आज तरी रशियन माणसाला रिकाम्या पोटी स्वातंत्र्य ही चैन वाटते आहे.

उद्या तसेच वाटेल का हे सांगता येत नाही, पण रशियन समाज पुन्हा समृद्ध झाला तर कदाचित त्याला आपले आजचे हे विश्ोषण चुकीचेही वाटू शकेल. चीनमध्ये माओवाद कालबाह्य झाला असला तरी माओ अद्याप ' जिवंत ' आहेत याचे विश्ोषण कसे करावे ? थोडक्यात, इतिहासाचा अर्थही समाजसापेक्ष असतो हेच खरे.

 
</text>
</doc>
