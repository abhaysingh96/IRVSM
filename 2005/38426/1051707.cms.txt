<doc>
<docno>1051707.cms.txt</docno>
<text>
 
देश-विदेश
'लाय डिटेक्टर' चाचणीत जगदीश जोशी उत्तीर्ण
[ Tuesday, March 15, 2005  01:31:56 am]


वृत्तसंस्था

नवी दिल्ली : दाऊद इब्राहीमशी संबंध असल्याचा संशय असलेले गोवा गुटख्याचे वादग्रस्त मालक जगदीश जोशी ' सीबीआय ' ने घेतलेल्या ' लाय डिटेक्टर ' चाचणीत उत्तीर्ण झाले आहेत.

जोशी यांच्या चाचणीचा अहवाल केंदीय फोरेन्सिक प्रयोगशाळेने ' सीबीआय ' कडे सोपवला आहे. त्यात जोशी फक्त एकाच प्रश्नावर किरकोळ गोंधळल्याचे नमूद करण्यात आले आहे. मात्र, त्यांनी इतर प्रश्नांची बरोबर उत्तरे दिली, असा उल्लेखही त्यात आहे.

जोशी यांचा उडालेला किरकोळ गोंधळ ते खोटे बोलत आहेत, असे सिद्ध करण्यास पुरेसा नाही, असे ' सीबीआय ' च्या उच्चपदस्थांनी सांगितले. या खटला पुढे सुरू ठेवण्याबाबतही मतभेद आहेत. मुंबई पोलिसांनी जोशी यांच्याविरुद्ध केवळ ऐकीव माहितीच्या आधारे गुन्हा नोंदवला असल्याने तो सिद्ध करणे अवघड असल्याचे काही अधिकाऱ्यांचे म्हणणे आहे. जोशी यांची ' ब्रेन मॅपिंग ' चाचणी करण्यासाठी ' सीबीआय ' ने आता प्रयत्न सुरू केले आहेत. ही चाचणी गुजरातमधील प्रयोगशाळेत होण्याची शक्यता आहे. व्यक्ती खोटे बोलल्यास त्याच्या मेंदूत नोंद होते, या तत्त्वावर ती आधारीत आहे.

 
</text>
</doc>
