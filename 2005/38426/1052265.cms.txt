<doc>
<docno>1052265.cms.txt</docno>
<text>
 
महाराष्ट्र
वाहतूक पोलिसांची 609 वाहनांवर कारवाई
[ Tuesday, March 15, 2005  04:34:07 pm]


मुंबई टाइम्स टीम

ठाणे : मोबाइलवर बोलणे, सुरक्षा बेल्ट न बांधणं, अवजड वाहनांना रिफ्लेक्टर नसणं आदी नियमांचं उल्लंघन करणाऱ्या भिवंडी, कल्याण, डोंबिवली, मुंब्रा, उल्हासनगर, अंबरनाथ या भागातील सुमारे 609 वाहनचालकांवर वाहतूक पोलिसांनी रविवारी दिवसभर विशेष मोहीम राबवून कारवाई केली. गणवेश नसणे, बॅच न लावणे, कागदपत्र जवळ न बाळगणे, लायसन्स नसणं, चुकीचे पाकिर्ंग करणे असे गुन्हे या वाहनचालकांवर दाखल करण्यात आले.

दरम्यान ठाणे शहर वाहतूक शाखेच्या वतीने वाहतूक शाखेतील अधिकारी व कर्मचारी यांच्यासाठी वाहतूक प्रशिक्षण कार्यक्रमाचं आयोजन करण्यात आलं आहे. या प्रशिक्षण कार्यक्रमासाठी खेरवाडीतील वाहतूक प्रशिक्षण संस्थेचे वरिष्ठ पोलिस निरीक्षक कामत, त्यांचे सहकारी माने, आर. सी. चौर व गायकवाड हे अधिकारी व कर्मचाऱ्यांना मागदर्शन करत आहेत. सोमवारपासून सुरू झालेले हे प्रशिक्षण शनिवार , 19 मार्चपर्यंत सुरू राहणार आहे.

वाहतुकीशी संबंधित कायदे, नियम यासह जनतेशी कसे वागावे, पादचाऱ्यांना कोणत्या सुविधा द्याव्यात, टॅफिक नियमन करताना अपघात होणार नाहीत, याची काळजी कशी घ्यावी, सुरळीत वाहतुकीसाठी काय उपाययोजना करायला हव्यात याविषयीची माहिती या कार्यशाळेत दिली जाणार आहे. शहर वाहतूक शाखेतील 350 अधिकारी व कर्मचारी या प्रशिक्षणाचा लाभ घेत आहेत. या प्रशिक्षणाचा समारोप 19 मार्च रोजी पोलिस आयुक्त डी. शिवानंदन यांच्या उपस्थितीत माँ बॅक्वेट हॉलमध्ये होणार असल्याची माहिती वाहतूक नियंत्रण शाखेचे सहाय्यक पोलिस आयुक्त आर. एल. पोकळे यांनी दिली.

 
</text>
</doc>
