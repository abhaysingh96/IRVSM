<doc>
<docno>1051765.cms.txt</docno>
<text>
 
महामुंबई
महाराष्ट्रात भूकंप
[ Tuesday, March 15, 2005  02:07:42 am]


म. टा. प्रतिनिधी

मुंबई : सरत्या वर्षाच्या अखेरीला त्सुनामीने उडवलेल्या हाहाकाराच्या आठवणी पुसट होत असताना सोमवारी दुपारी सव्वातीनच्या सुमारास कोयनेच्या परिसरातून सुरू झालेल्या भूकंपाच्या लहरींनी मुंबई, पश्चिम महाराष्ट्रासह, कोकण, गोवा आणि कर्नाटकाला जोरदार हादरवले. रिश्टर मापकावर 4.7 तीव्रतेच्या या भूकंपात कोठेही जीवित वा वित्तहानी झाली नसली, तरी सगळ्या महाराष्ट्राच्या काळजाचा ठोका त्याने चुकवलाच. कोयना धरणाच्या परिसरात केंद असलेल्या या भूकंपाच्या धक्क्यांनी मुंबई, पुणे, सातारा, सांगली, कोल्हापूर, पंढरपूर आणि कोकणातील रायगड, रत्नागिरी, सिंधुदुर्ग जिल्ह्यांमध्ये भीतीची लाट उसळवली. अशा प्रकारचे आणखीही धक्के बसू शकतात, असे पुणे वेधशाळेने सूचित केलेे.

राज्याच्याच नव्हे तर देशाच्या आथिर्क नाड्या हाती खेळवणाऱ्या मुंबईच्या काळजाचा ठोका सोमवारी दुपारी सव्वातीनला चुकला ; शहर आणि उपनगराला भूकंपाचा हलका धक्का जाणवला आणि घराघरांतून, ऑफिसांतून माणसे धावत रस्त्यांवर आली... पुन्हा भूकंप होईल, या भीतीने पुन्हा इमारतीत जाण्याचे धाडसच त्यांना होत नव्हते. काही कार्यालये तर बंद करून कर्मचाऱ्यांना थेट घरी जाण्यास सांगण्यात आले.

दुपारच्या शांत वेळी अनेकजण घरात दुपारची डुलकी घेत असताना धक्का जाणवल्याने कित्येकांची झोप खाडकन उडाली. अवघ्या काही सेकंदाचा धक्का असल्याने नेमके काय झाले, हे अनेकांना लवकर समजलेच नाही. काहीतरी विचित्र घडल्याचे जाणवत होते. ठिकठिकाणी इमारतींमधील रहिवाशी इमारतीखाली जमले होते. मग फोनाफोनीला सुरूवात झाली. मोबाइलवरून इतर भागातील नातेवाईक किंवा मित्रमंडळींकडे ,' तुमच्या भागात धक्का जाणवला का ', अशी विचारणा केली जात होती.

हा धक्का किमान पाच सेकंद जाणवल्याची माहिती विविध विभागांतील रहिवाशांनी दिली. त्यानंतर मग परस्परांकडे चौकशांचे सत्र सुरू झाले. वृत्तपत्रांच्या कार्यालयात दूरध्वनी खणखणू लागले. संपूर्ण महाराष्ट्राला धक्का बसला आहे का, मंुबईतही तीच परिस्थिती आहे का, कुठे जीवितहानी झाली आहे का, अशी घाबरीघुबरी विचारणा लोक करीत होते. या धक्क्याने घरातील शोकेसमधील वस्तू काहीशा हलल्याचा अनुभव करी रोड, दादर भागातील रहिवाशांना आला.

प्राणीजगताचा इशारा

भूकंपाचा धक्का जाणवला त्या सुमारास कावळ्यांची कावकाव प्रचंड प्रमाणात वाढली होती, असे निरीक्षण काही रहिवाशांनी नोंदवले. त्सुनामी प्रलयाच्या वेळीही पशु-पक्ष्यांचे वर्तन विचित्र जाणवले होते, त्यामुळे काहींना त्या प्रसंगाची आठवण झाली. त्सुनामी प्रलयापासून वातावरणात बदल झाला आहे. कुठे अचानक बर्फ पडतो, तर कुठे थंडीचा कडाका वाढतो. भूकंपाचा धक्काही या बदलत्या वातावरणामुळे जाणवला असावा, अशा चर्चा सर्वसामान्यांमध्ये झडत होत्या. गेल्या दोन दिवसांपासून समुदही ढवळून निघाला असून लाटांची उंचीही वाढल्याचा अनुभव मच्छिमारांना येत आहे. लाटांची उंची वाढल्याने माहीम कोळीवाड्यातील चार लहान बोटी बुडाल्याची माहिती एक मच्छिमार विठ्ठल तरे यांनी दिली. सुमद ढवळू निघत असून समुदातील कचरा मोठ्या प्रमाणावर बाहेर फेकला जात आहे, असे त्यांनी सांगितले.

दरम्यान, भूकंपाच्या धक्क्यामुळे वित्त वा जीवितहानी झाल्याचे वृत्त नाही.

प्रमुख मुद्दे

* वेळ : दु. 3 वाजून 14 मिनिटे

* तीव्रता : रिश्टर मापकावर 4.7

* केंदबिंदू : कोयना धरणाच्या परिसरातील जावली गाव

* कारण : जमिनीखालच्या भूस्तरांमध्ये बदल होत असताना निर्माण झालेली ऊर्जा.

* हानी : किरकोळ पडझड

* भाकीत : नजिकच्या काळात अशाच प्रकारचे धक्के बसण्याची भीती

 
</text>
</doc>
