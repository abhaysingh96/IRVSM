<doc>
<docno>1052547.cms.txt</docno>
<text>
 
महाराष्ट्र
मराठी तरुणांकडे सापडले 35 लाखांचे हेरॉइन
[ Tuesday, March 15, 2005  08:10:28 pm]


म. टा. वृत्तसेवा

सांगली : सांगली पोलिसांनी दोन तरुणांकडून सुमारे 35 लाख रुपये किमतीचे हेरॉईन ताब्यात घेतले. सांगली परिसरात हेरॉईन सापडल्याची ही पहिलीच घटना आहे, असे पोलिस अधिकाऱ्यांनी सांगितले.

राहुल प्रल्हाद पवार ( रेठरे हरणाक्ष), दादा विलास पाटील ( बोरगाव) अशी या दोघांची नावे असून एका मोटारीसह त्यांना येथे पकडण्यात आले. याविषयी जिल्हा पोलिस अधीक्षक मिलिंद भारंबे यांनी सांगितले की, या भागात ब्राऊन शुगर, गांजा यासारख्या अमली पदार्थाची तस्करी अनेकदा उघडकीस आली आहे, पण ' हेरॉईन ' प्रथमच सापडले. ' मेड इन थायलंड, टायगर हेड बाम ' असा छापील शिक्का असलेल्या पिशवीत हे ' हेरॉईन ' सापडले. यामागे मोठे रॅकेट असावे काय याचा शोध आता सुरू आहे.

सांगली परिसरात शिक्षणासाठी आलेले विद्याथीर्, तसेच कामानिमित्त आलेले अनेक परप्रांतीय राहतात. त्यांच्या मागणीमुळे तर ही तस्करी होत नसावी ना, याचाही पोलिस कसून शोध घेत आहेत.

पिसाळलेला कुत्रा ठार

एक पिसाळलेले कुत्रे येथे एक-दोन नव्हे ; तब्बल 20 ते 25 जणांना चावले! काही भागांत धुमाकुळ घालणाऱ्या या कुत्र्याला रहिवाशांनीच पाठलाग करून ठार केले. हा कुत्रा चावलेल्यांवर येथील सरकारी रुग्णालयात उपाचार करण्यात आले. सांगलीत भटक्या कुत्र्यांची संख्या कमालीची वाढली आहे, पण महापालिका त्यांचा बंदोबस्त करीत नाही. कुत्र्यांप्रमाणे डुकरांनीही उच्छाद मांडला असून महापालिका त्याबाबतही क्रियाशून्य दिसते.

 
</text>
</doc>
