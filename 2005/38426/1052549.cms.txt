<doc>
<docno>1052549.cms.txt</docno>
<text>
 
महाराष्ट्र
सांगलीच्या महापालिकेला हवे कायापालटासाठी कर्ज
[ Tuesday, March 15, 2005  08:11:03 pm]


म. टा. वृत्तसेवा

सांगली : सांगली-मिरज-कुपवाड महापालिका क्षेत्रातील रहिवाशांचे ' उज्ज्वल भविष्य ' घडविण्यासाठी जॅपनीज बँक ऑफ इंटरनॅशनल को-ऑपरेशन या जपानमधील खाजगी वित्तीय संस्थेकडून कमी व्याजदराने कर्ज मिळविण्यासंदर्भातील सर्वाधिकार आयुक्त मिलिंद म्हैसकर यांच्याकडे सोपविण्याचा निर्णय सोमवारी महापालिकेच्या सर्वसाधारण सभेने एकमताने घेण्यात आला. महापौर किशोर शहा यांच्या अध्यक्षतेखाली ही सभा झाली.

महापालिकेचे ' उत्पन्न कमी अन् खर्च अफाट ' अशी अवस्था झाल्याने विकासकामांना आवश्यक तितका किमान निधीच शिल्लक राहात नाही अशी स्थिती आहे. महापालिकेची देणीदेखील मोठ्या प्रमाणात थकली असून कंत्राटदारसुद्धा पालिकेची कामे करायला फारसे उत्सुक दिसत नाहीत.

जमेच्या बाजूला, सरकारकडे थकलेले अनुदान तसेच अन्य करांची येणीदेखील मिळायला तयार नाहीत. त्यामुळे महापालिका चालवणे ही तारेवरची कसरत झालेली आहे. त्यातून मार्ग काढण्याचे, नवनवीन पर्याय शोधण्याचे प्रयत्न आयुक्त म्हैसकर करीत आहेत. त्याचाच एक भाग म्हणून ' वादग्रस्त ' जकात वसुलीचे काम खाजगी ठेकेदाराला देण्याचा निर्णय आयुक्तांनी महापालिका सभेत विरोध होऊनही घेतला आहे. त्यामुळे उत्पन्न सुमारे आठ-दहा कोटी रुपयांनी वाढेल असा अंदाज आहे. याच धतीर्वर घरपट्टी, पाणीपट्टी वसुली आदी ' वसुलीची कामे ' सुध्दा खाजगी यंत्रणेकडे देण्याचा विचार चालू आहे. जेणेकरून महापालिकेचे उत्पन्न वाढले पाहिजे.

विशेष म्हणजे राज्यातील अन्य काही महापालिकांवर प्रचंड प्रमाणात कजेर् आहेत, परंतु सांगली-मिरज-कुपवाड महापालिकेवर एक पैशाचेही कर्ज नाही! त्यामुळेच एखादी परदेशी वित्तीय संस्था अत्यल्प दराने व दीर्घ मुदतीने 400 ते 500 कोटी रुपयांचे कर्ज देत असेल तर घ्यायला काय हरकत आहे असा विचार पुढे आला, आणि त्यादृष्टीने प्रयत्न सुरू झाले. यासाठी जपानी वित्तीय संस्थेची निवडही झाली. आता कर्जप्राप्तीसाठी तपशीलवार प्रस्ताव तयार करण्याची जबाबदारी आयुक्तांवर सोपवण्यात आली आहे.

सरकारची मंजुरी

याबाबत आयुक्त म्हैसकर यांनी सांगितले की, जपानची ही वित्तीय संस्था सरकारी, निमसरकारी संस्थांना दरवषीर् अंदाजे पाच हजार कोटी रुपये कर्जपुरवठा करते. महापलिकेने पाठपुरावा केल्यावर 18 ऑगस्ट 2004 मध्ये जपानच्या या संस्थेचे पत्र आले. सरकारने असे कर्ज घ्यायला मंजुरी दिली आहे. रस्ते, पाणीयोजना, ड्रेनेज या प्रमुख विकास योजनांसाठी 463 कोटी रुपये खर्चाचा प्राथमिक अहवाल तयार करण्यात आला आहे. आता प्रकल्प अहवाल तयार करणे गरजेचे आहे. त्यासाठी 60 टक्के अर्थसाह्य मिळणार आहे.

महापौर किशोर शहा म्हणाले की, या प्रस्तावामुळे महापालिकेला निश्चित फायदा होईल. म्हणूनच प्रकल्प अहवाल तयार करण्याचे अधिकार आयुक्तांकडे सुपूर्द करण्यात आले आहेत. 500 कोटी रुपयांची मागणी आपण केली असली तरी प्रत्यक्षात किती कर्ज मिळेल हेही निश्चित नाही.

सध्या तरी महापालिकेची आथिर्क स्थिती काहीशी गंभीर अशीच आहे, त्यातून आयुक्त कसे मर्ग काढतात हेच आता पहायचे!

 
</text>
</doc>
