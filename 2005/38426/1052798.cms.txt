<doc>
<docno>1052798.cms.txt</docno>
<text>
 
महामुंबई
संजय पांडे परत सेवेत?
[ Tuesday, March 15, 2005  11:56:34 pm]


म. टा. प्रतिनिधी

मुंबई : कर्तव्यदक्ष म्हणून ख्याती मिळवणारे आणि त्यामुळेच वरिष्ठांचा रोष ओढवून घेणारे पोलिस अधिकारी संजय पांडे यांचा राजीनामा स्वीकारण्याचा केंद सरकारचा निर्णय केंदीय प्रशासकीय लवादाने चुकीचा ठरविला असून त्यांना परत सेवेत घेण्याचे आदेश दिले आहेत.

वरिष्ठांशी मतभेद झाल्यानंतर संजय पांडे यांनी 2000 साली सेवेचा राजीनामा दिला होता. मात्र, जून , 2002 पर्यंत सरकारने तो स्वीकारला नव्हता. दरम्यानच्या काळात पांडे यांनी आपला विचार बदलून राजीनामा परत घेतला व सेवेत परतण्याची इच्छा व्यक्त केली होती.

मात्र, त्यानंतर पूर्वलक्षी प्रभावाने त्यांचा राजीनामा मंजूर करण्यात आला होता. त्यामुळे पांडे यांनी दिल्लीत केंदीय प्रशासकीय लवादाकडे दाद मागितली होती. पांडे यांनी आधीच राजीनामा मागे घेतला असल्याने नंतर तो मंजूर करण्याचा निर्णय चुकीचा असल्याचे मत व्यक्त करीत पांडे यांना परत सेवेत घेण्याचे आदेश लवादाने दिले आहेत. 2000 सालापासूनचे सर्व लाभ त्यांना देण्याचेही या आदेशात म्हटले आहे.

 
</text>
</doc>
