<doc>
<docno>1052270.cms.txt</docno>
<text>
 
महाराष्ट्र
बापाच्या अपमानाचा बदला
[ Tuesday, March 15, 2005  04:35:46 pm]


पावणे एमआयडीसीतील पॅक्स कंपनीचा रखवालदार सुरेंदसिंग भगवानसिंग ठाकूर याने 1 मार्च रोजी तुभेर् पोलिस ठाणे गाठलं. अलर्ट सिक्युरिटी कंपनीचा सुपरवायझर राहुलसिंग यादव ( 23) याची हत्या करून त्याचं प्रेत कुणीतरी अज्ञात इसमाने पावणे एमआयडीसीतील नाल्यालगत टाकलं असल्याची तक्रार ठाकूर याने तुभेर् पोलिस ठाण्यात नोंदवली.

नवी मंुबईचे पोलिस आयुक्त विजय कांबळे यांच्या मार्गदर्शनाखाली पोलिस उपायुक्त साहेबराव पाटील, सहाय्यक पोलिस आयुक्त डॉ. पंजाबराव उगळे यांनी त्वरित घटनास्थळी भेट दिली. पोलिस उपायुक्त साहेबराव पाटील यांनी तुभेर् पोलिस ठाण्याचे वरिष्ठ निरीक्षक मुसा शेख यांच्या मार्गदर्शनाखाली या गुन्ह्याचा तपास पोलिस निरीक्षक (गुन्हे) अरुण सोनवणे यांच्याकडे सोपवला.

या गुन्ह्याचा तपास हाती घेतल्यानंतर सोनवणे यांनी तपासाची चक्रे वेगाने फिरवली. सुपरवायझर राहुलसिंग यादव यांच्या ताब्यात पावणे, महापे एमआयडीसी परिसरातील 25 ते 30 सुरक्षारक्षक नेमणुकीस आहेत. त्यापैकी काही सुरक्षारक्षकांना पगार वेळेवर मिळत नसल्याची माहिती मिळाल्यानंतर सोनवणे यांनी राहुल सिंग यादव यांच्या ताब्यातील सुमारे 15 सुरक्षारक्षकांकडे चौकशी केली. राहुल सिंग यादव याने सुरक्षारक्षक राजबली तिवारी ( 45) याला कामावरून काढून टाकलं होतं. त्यामुळे त्यांचं आपसात भांडण झालं होते. 24 जानेवारी रोजी पगार मागण्यासाठी आलेल्या राजबली तिवारी याला यादवने मारहाण केली होती. त्या वेळी तिथे तिवारीचा मुलगा धनजी ( 19) हा उपस्थित होता. त्याने या घटनेचा राग मनात ठेवला होता. तसंच तो बदला घेणार असल्याचं बोलत होता, अशी महत्त्वपूर्ण माहिती उजेडात आली. त्यानंतर वरिष्ठ पोलिस निरीक्षक मुसा शेख व पोलिस निरीक्षक (गुन्हे) अरुण सोनवणे यांनी धनजी तिवारी याला ताब्यात घेतलं. त्याच्याकडून चाकू, गावठी कट्टा, दोन जिवंत काडतुसं आणि एक रिकामी पुंगळी पोलिसांनी हस्तगत केली. पोलिस चौकशीत धनजी तिवारी याने गुन्हा कबूल केला. एखाद्या दे मार हिंदी चित्रपटात शोभेल, अशी तिवारी याची स्टोरी ऐकून पोलिसही काही काळ अचंबित झाले.

अलर्ट सिक्युरिटी कंपनीचे ठाणे- बेलापूरपट्टीतील काही कारखान्यात सुरक्षारक्षक आहेत. या रक्षकांवर देखरेख करण्यासाठी कंपनीने राहुल सिंग यादव याची सुपरवायझर म्हणून नेमणूक केली होती. अलर्ट सिक्युरीटी एजन्सीला कारखान्यांकडून सुरक्षारक्षकांचं पेमेण्ट वेळेवर मिळत असतानाही, एजन्सी सुरक्षारक्षकांना मात्र वेळेवर पगार देत नव्हती. या गोष्टीचा जाब विचारणाऱ्या राजबली तिवारी या सुरक्षारक्षकाला राहुल सिंग यादव याने कामावरून काढून टाकले होते. त्यानंतर तिवारी दररोज राहुल सिंग येण्याच्या वेळी पॅक्स कंपनीजवळ हजर राहून थकलेल्या पगाराची मागणी करायचा. त्यासाठी तो गयावया करायचा, हात जोडायचा. मात्र राहुल सिंग दमदाटी करून तिवारीला हाकलून लावायचा. 24 जानेवारी रोजी तिवारी पुन्हा पॅक्स कंपनीजवळ पगार मागण्यासाठी गेला होता. त्या वेळी त्याच्यासोबत त्याचा मुलगा धनजी होता. या वेळी पगार मागणाऱ्या राजबलीला राहुल सिंग याने गलिच्छ भाषेत शिव्या देत मारहाण केली. त्यानंतर राहुल सिंग पगार न देताच रुबाबात निघून गेला. बापाचा अपमान मुलाला सहन झाला नाही.

राहुल सिंग यादव यांची हत्या करण्यासाठी धनजी तिवरी याने बिहारमधून गावठी कट्टा आणला. त्याचा गेम करण्याचा प्लॅन तो एक महिनाभर करत होता. 28 फेब्रुवारी रोजी त्याला संधी मिळाली. रात्री नऊच्या सुमारास पॅक्स कंपनीवरील सुरक्षारक्षकांना काही सूचना देऊन राहुल सिंग पावणे इथल्या त्याच्या घरी परतत होता. त्या वेळी पॅक्स कंपनीसमोरील एमआयडीसीच्या नाल्याजवळ त्याची गाठ धनजीशी पडली. क्षणाचाही विलंब न करता राहुल सिंग याच्यावर त्याने चाकूने वार केले. त्यानंतर गावठी कट्ट्याने जवळून गोळीबार केला. राहुल सिंग जागीच ठार झाल्यानंतर त्याचं प्रेत जवळच्याच नाल्यात ढकलून धनजी तिवारी तिथून पसार झाला.

दुसऱ्या दिवशी 1 मार्च रोजी पॅक्स कंपनीचा सुरक्षारक्षक सुरेदसिंग ठाकूर याने तुभेर् पोलिस ठाण्याचे वरिष्ठ पोलिस निरीक्षक मुसा शेख यांना राहुल सिंग यांचे प्रेत आढळल्याची माहिती दिली. त्यानंतर सोनवणे यांनी तपासाची चक्रे वेगाने फिरवून अवघ्या 72 तासांत आरोपी धनजी तिवारी याला अटक केली.

बापाच्या अपमानाचा बदला घेण्यासाठी धनजी तिवारी (बिहार) यानं राहुल सिंगची हत्या केली. चित्रपटात बापाच्या अपमानाचा बदला घेणाऱ्या हिरोला प्रेक्षक डोक्यावर घेतात. धनजीला मात्र तुरुगांची हवा खाण्याची पाळी आली आहे.

मनोज जालनावाला

 
</text>
</doc>
