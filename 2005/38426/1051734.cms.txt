<doc>
<docno>1051734.cms.txt</docno>
<text>
 
महाराष्ट्र
प. महाराष्ट्र, कोकण, कर्नाटक, गोवाही हादरले
[ Tuesday, March 15, 2005  01:50:14 am]


म. टा. वृत्तसेवा

कराड/ सातारा : राज्याच्या जनजीवनाची सुरळीत असलेली घडी दुपारी तीन वाजून 14 मिनिटांपासून काही काळापुरती विस्कटून गेली. कोयना धरणापासून 21 कि.मी. अंतरावर असलेले वारणा खोऱ्यातील जावली या गावात जमिनीखाली सहा कि.मी. खोलीवर भूकंपाचे केंद होते. या भागात भूकंपाचे धक्के वारंवार बसतच असल्याने नागरिकांना त्याची सवयच झाली आहे. सोमवारी दुपारी मात्र सुमारे मिनिटभर धक्के जाणवत राहिले आणि प्रचंड घबराट पसरली.

सरकारी अधिकाऱ्यांनी लगोलग कोयना धरणाकडे धाव घेतली आणि धरणाची तपासणी केली. भूकंपाच्या धक्क्यांमुळे धरणाचे कुठलेही नुकसान झाले नसल्याचे स्पष्ट झाल्यावर त्यांनी सुटकेचा निश्वास टाकला.

सातारा, सांगली, कोल्हापूर, सोलापूर जिल्ह्यांत अनेक ठिकाणी घरांच्या भिंतींना तडे गेले. काही ठिकाणी भिंती कोसळल्या. कराड तालुक्यात अशाच वेगवेगळ्या घटनांत पाचजण जखमी झाले. कोल्हापूरमध्ये शिवाजी विद्यापीठातील हॉस्टेलमधील काही मुलींनी घाबरून चक्क दुसऱ्या मजल्यावरून खाली उड्या मारल्या.

कोकण रेल्वेला ' ब्रेक '

कोकणात भूकंपाचा सर्वाधिक फटका बसला तो कोकण रेल्वेच्या प्रवाशांना. भूकंपाचे वृत्त कळताच या मार्गावर धावत असलेल्या सर्वच रेल्वे गाड्या आहेत त्याच ठिकाणी थांबवण्याचे आदेश देण्यात आले. गाड्यांना ठिकठिकाणी ब्रेक लागले आणि सारी वाहतूकच थांबली.

सौम्य धक्के

पणजी (म. टा. प्रतिनिधी) : कोयना भागात सोमवारी झालेल्या भूकंपाचे सौम्य धक्के गोव्यातही जाणवले आणि सुशेगाद गोयंकार लगबगीने घराबाहेर पडले.

 
</text>
</doc>
