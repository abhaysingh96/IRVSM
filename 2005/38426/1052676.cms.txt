<doc>
<docno>1052676.cms.txt</docno>
<text>
 
महाराष्ट्र
उत्स्फूर्त मनमाड बंद
[ Tuesday, March 15, 2005  09:22:10 pm]


म. टा. वृत्तसेवा

मनमाड : विद्युत मंडळाच्या हलगजीर्पणाचा निषेध करण्याकरिता रिपब्लिकन पार्टी ऑफ इंडियाने पुकारलेला बंद 100 टक्के यशस्वी झाला. व्यापाऱ्यांचा कडकडीत प्रतिसाद असल्यामुळे बंद यशस्वी झाल्याचे दिसून आले. वीजपुरवठा असह्य प्रमाणात खंडित होण्याचा निषेध नोंदविण्यासाठी पुकारलेल्या या बंदला शिवसेना, भाजप, सपा या पक्षांचाही पाठिंबा होता.

मंगळवारीच एसएससीच्या परीक्षा सुरू झाल्याचे लक्षात घेऊन रिक्षा वाहतुकीला मात्र बंदमधून वगळण्यात आले होते. असे असले तरी बाहेरगावहून आलेल्या प्रवाशांचे हाल झालेच.

गेल्या काही महिन्यांपासून मनमाड शहर परिसरात भारनियमनाच्या नावाखाली वीजपुरवठा तासंतास खंडित होत आहे. संध्याकाळनंतरही वीज नसल्यामुळे सर्वसामान्य नागरिक तर हैराण झाला आहेच ; पण ऐन परीक्षेच्या तोंडावर विद्यार्थ्यांच्या अभ्यासावर त्याचा गंभीर परिणाम होत आहे. व्यापाऱ्यांचेही या गैरसोयीने अतोनात नुकसान केले आहे. याबाबत विद्युतमंडळाच्या कार्यालयातून केल्या जाणाऱ्या दुर्लक्षामुळे संताप अनावर होऊन रिपाइंने अखेर मंगळवारी मनमाड बंद पुकारला.

शहरवासीय आणि व्यापाऱ्यांचा बंदला उत्स्फूर्त प्रतिसाद मिळाला. बंदच्या पार्श्वभूमीवर कडक पोलिस बंदोबस्त ठेवण्यात आला होता. दरम्यान विद्युत मंडळाचे अधिकारी व विविध पक्षांचे पदाधिकारी यांची बैठक झाली. रात्रीचे भारनियमन बंद करणे, जुन्या वायरी बदलणे आणि वीजपुरवठा खंडित होणार नाही, याची दक्षता घेण्याचे आश्वासन कार्यकारी अभियंता गर्क यांनी दिले.

 
</text>
</doc>
