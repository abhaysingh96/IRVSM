<doc>
<docno>1052656.cms.txt</docno>
<text>
 
महाराष्ट्र
नाशिक : होर्डिंग्जचा झाकोळ!
[ Tuesday, March 15, 2005  09:03:30 pm]


एखाद्या लहानग्याला नाशिकच्या गल्ली-चौकांतील होर्डिंग्ज दाखवून आणले, तर म. गांधी, लो. टिळक, सुभाषचंद बोस या महापुरुषांपेक्षा महान असे कितीतरी नरपुंगव आपल्या शहरात राहतात, याचा अभिमान वाटून त्याचा छोटासा उर भरून येईल. कारण, कसल्या ना कसल्या कारणाने कुणाचे ना कुणाचे, कुणीच्या कुणीच गोडवे गाणाऱ्या ' डिजिटल फ्लेक्स होर्डिंग्ज ' चं अमाप पीक सध्या शहरात आलं आलं आहे. लक्षावधी रु.ची उधळण करत शहराच्या सौंदर्यावर विदुपीकरणाचे ओघळ उमटविणाऱ्या या ' होर्डिंग-संस्कृती ' ला परवाच कौस्तुभ सेवाभावी संस्थेने अनोखे होर्डिंग उभारून चपराक हाणली.

एक सशक्त बाजारपेठ म्हणून नाशिक शहर प्रस्थापित होऊ पाहत आहे. त्यामुळे मुंबई-पुण्याप्रमाणेच नाशिकमध्येही अवाढव्य होडिर्ंग्ज दिसू लागली आहेत आणि या होर्डिंग्जपाठची मोठमोठाली आथिर्क गणितेही. नाशिक महानगरपालिका क्षेत्रात पन्नास हजार चौरस फूट जागा होर्डिंग्जसाठी निश्चित केली गेली आहे. दहा बाय वीस फूट अशा आकाराचे एक होर्डिंग याप्रमाणे शहरात 250 होर्डिंग उभारण्यास परवानगी आहे. प्रत्यक्षात, हा आकडा मोठमोठ्या होर्डिंग्जने कधीच झाकून टाकला आहे.

शहरातल्या मोक्याच्या जागांवर महापालिकेने ठरवून दिलेल्या आकारापेक्षा दुप्पट-तिप्पट मोठी होर्डिंग्ज उभारण्यात आली आहेत. महापालिकेने या होर्डिंग्जचा ठेका देताना एका ठेकेदाराला सातशे रुपये असा एका होर्डिंगचा भाव ठरवून दिला. त्या ठेकेदाराने दुसऱ्या एकाला हजार रु. भावाने तोच ठेका दिला. त्याच्याकडून हा ठेका दोन हजार रु. भावाने तिसऱ्यालाच दिला गेला. या त्रिस्तरीय ठेकेबाजीमुळे नाशिक महानगरपालिकेला होर्डिंग्जच्या व्यवसायात होणाऱ्या उलाढालीतला एक तृतियांश हिस्सा मिळतो आहे. हा आतबट्ट्याचा व्यवहार महापालिका का करत असावी असा प्रश्नच आहे.

गेल्या पावसाळ्यात जोरदार पाऊस आणि वादळात शहरातल्या ज्या मोठमोठ्या होर्डिंग्जने माना टाकल्या, त्यातली बहुतांश महापालिकेचीच होती. सुरक्षितता आणि अन्य पर्यावरणीय कारणांमुळे एका होर्डिंगचा आकार दहा बाय वीस फूट असावा असे ठरविण्यात आलेले असताना त्यापेक्षा कितीतरी मोठी होर्डिंग्ज शहरात दिसतात. असे करताना संबंधित मंडळी दोन-तीन वेगवेगळे होर्डिंग्ज एकत्र करून लावल्याचा दावा करतात. पण, त्यामुळे हवा, प्रकाश या गोष्टी अडविल्या जातात. या होर्डिंग्जची उभारणी सदोष असल्यामुळे नागरिकांच्या जिवाला धोका पोहोचू शकतो.

शहरातल्या होर्डिंग्जच्या या कथानकाला आता नवीनच उपकथानक जोडलं गेलंय. डिजिटल क्रांती गल्लीबोळात पोहोचली, याचं प्रत्यंतर येतंय ते शुभेच्छांचे फलक बघून. काही हजार रु. मोजून भव्य रंगीबिरंगी फ्लेक्स बोर्ड (फोटोसह) तयार करून घ्यायचा, चार बांबूंची चौकट तयार करून त्यावर तो बसवायचा आणि आवडेल त्या जागी उभारायचा. पुढे किमान आठवडाभर येणाऱ्या-जाणाऱ्यांना त्याचे दर्शन घडवत राहायचे, असा प्रकार सध्या रुढ झाला आहे. हा प्रकार इतका वाढला की उच्चपदस्थ लोकप्रतिनिधींइतक्याच जोमात, चौकात चारजणांचं टोळकं जमविणाऱ्यांचाही वाढदिवस होर्डिग्जवर दिसू लागला.

कुणाला तरी शुभेच्छा देताना स्वत:चीही छबी होर्डिगवर झळकवून घेणाऱ्या प्रसिद्धीलोलुप निष्ठावंतांची मांदियाळीच या बोर्डांच्या रूपाने नागरिकांसमोर येऊ लागली. अत्यंत सुमार दर्जाची रचना, कुठून तरी चोरलेल्या चार अलंकारिक ओळी आणि रंगांचा भडक वापर केलेले हे बोर्ड कुणाच्याही नजरेला त्रासदायक आहेत. पण, त्यावर ज्यांचे फोटो आहेत त्यांच्यापुढे बोलण्याची कुणाचीच ( महापालिका प्रशासनाचीही) टाप नसल्याने हा प्रकार मनसोक्तपणे सुरू आहे. शहराच्या सौंदर्यावर सुरू असलेला हा अतिप्रसंग नागरिक सहन करत असताना कौस्तुभ सेवाभावी संस्थेने त्याला वाचा फोडली.

या संस्थेतल्या एकाकडे त्याचा अमेरिकेतला मित्र आलेला होता. त्याला नाशिक दाखवायला नेलेले असताना महत्त्वाची ठिकाणं (रविवार कारंजा, अशोकस्तंभ आदी) होर्डिग्जमध्ये झाकली गेल्याचं पाहून नाशिकच्या मित्राला हळहळ वाटली. त्यातूनच मग पुढे रस्त्यावर राहणाऱ्या भास्कररावांना रस्त्यावरच राहणाऱ्या काही मंडळींच्या शुभेच्छा देणारे बोर्ड उभारण्याची संकल्पना पुढे आली. या बोर्डची रचनाही तशीच ठेवण्यात आली. या बोर्डमुळे कौस्तुभ ग्रुपच्या सदस्यांचं कौतुक झालं ; तसंच त्यांना दबावालाही तोंड द्यावं लागलं. ' आमच्या बोर्डमुळे ही होडिर्ंग-संस्कृती संपणार नसली, तरी जो हवा तो संदेश लोकांपर्यंत गेला आहे.

या बोर्डवर होणारा पैसा लोकांनी विधायक कामात खर्च करावा ही आमची अपेक्षा आहे ', असं कौस्तुभ ग्रुपचं म्हणणं आहे. कौस्तुभ ग्रुपचा हा उपक्रम एवढ्यापुरताच मर्यादित राहू नये. शहराचं विदुपीकरण थांबविण्याच्या लोकचळवळीचं ते पहिलं पाऊल ठरावं. अन्यथा ज्येष्ठ पत्रकार मो. ग. तपस्वी यांनी मृत्यूच्या दिवसापर्यंत त्यांच्या घरासमोरचं होर्डिंग हटविण्यासाठी ज्या तऱ्हेने एकाकी लढा दिला, तसंच काहीसं आताही होईल!

सचिन अहिरराव

 
</text>
</doc>
