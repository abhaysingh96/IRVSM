<doc>
<docno>1052280.cms.txt</docno>
<text>
 
महामुंबई: मुंबई टाइम्स
हायवेवर सुरू आहे जीवघेणा खेळ
[ Tuesday, March 15, 2005  04:44:32 pm]


प्रवीण मुळ्ये

आधीच रस्त्यावर लाइट््स नव्हते...डिव्हायडरचे दगड रस्त्यावर अस्ताव्यस्त पसरले होते...संध्याकाळी ऑफिसमधून घरी परतण्याऐवजी थेट हॉस्पिटलमध्ये जाण्याची वेळ मंदार बोडेर्ंवर आली. इस्टर्न एक्स्प्रेस हायवेवर सायन ते मुलुंड हा प्रवास लाखो वाहनांसाठी अशाच प्रकारे जीवघेणा खेळ ठरत आहे. गेल्या काही वर्षांत इस्टर्न एक्स्प्रेस हायवेवर झालेल्या फ्लायओव्हर्समुळे धोक्याची वळणं टळून वेग वाढला असला, तरी प्रत्येक फ्लायओव्हरच्या सुरुवातीला कोणताही साईनबोर्ड नसल्यामुळे अपघातांचं प्रमाण वाढलं आहे.

फ्लायओव्हर्सची कामं झाल्यानंतर रस्ता सुरू होतो आणि वाहनांचा वेग वाढतो. मग कंत्राटदार निघून जातात आणि बांधकामाचं उरलंसुरलं अवजड सामान तसंच रस्त्यावर पडून असतो, असा सर्वांचा अनुभव आहे. हायवेवर

बांधलेल्या प्रत्येक फ्लायओव्हरच्या सुरुवातीला कोणताही फलक नसतो. रात्रीच्या वेळी डिव्हायडरवर धडकण्याशिवाय अनेक वाहनांना पर्याय नसतो. सायन सोडल्यावर ठाण्याकडे जाताना मानखुर्दच्या वळणापाशी असाच एक मृत्यूचा सापळा रचण्यात आला आहे. फ्लायओव्हरवरून जाणारे लोक आपली वाहनं उजव्या लेनमध्ये ठेवतात. पण इथे मात्र आयत्या वेळी उजव्या बाजूची लेन मानखुर्दकडे जाणार असल्याचं लक्षात येतं आणि तेव्हा डिव्हायडरवर धडकायचं किंवा मानखुर्दकडे वळायचं याच्याशिवाय पर्याय नसतो. या बेशिस्तीमध्ये ठिकठिकाणी सुरू असलेल्या दुरुस्तीच्या कामांची भर पडली आहे.

मुंबईत अनेक ठिकाणी सध्या रस्तारुंदीकरण, डांबरीकरण, सुशोभिकरण अशी सर्वच कामं जोरात सुरू आहेत. बांधकाम विभाग, मुंबई महापालिका, एमयूटीपी असे सर्वच जण मुंबईची रफ्तार वाढवण्यासाठी जोरदार कामाला लागले आहेत. पण दुरुस्तीची कामं करणाऱ्या कंत्राटदारांकडूनही सुरक्षेचे नियम धाब्यावर बसवण्यात येत आहेत. रस्त्यावर खणण्यात आलेले मोठमोठे खड्डे, रस्त्यावरच आडवे येणारे मातीचे ढिगारे यामुळे इस्टर्न एक्स्प्रेस हायवेचा वेगही कमालीचा मंदावला आहे.

रस्तारुंदीकरणाबरोबरच ड्रेनेज लाइनच्या दुरुस्तीचं काम सध्या इस्टर्न एक्स्प्रेस हायवेवर जोरात सुरू आहे. पण या कामांच्या ठिकाणी वाहनचालकांना धोक्याची सूचना देणारे साधे फलकही कंत्राटदारांकडून लावण्यात आलेले नाहीत. यामुळे सुसाट वेगात येऊन थेट भल्यामोठ्या खड्ड्यात गेलेल्या किंवा ढिगाऱ्यावर चढलेल्या वाहनांना पाहून आपल्या गाडीला इमरजन्सी ब्रेक लावण्याची वेळ अनेक वाहनचालकांवर येत आहे. इस्टर्न एक्स्प्रेस हायवेवरचे स्ट्रीट लाइट्स अनेकदा बंदच असतात. त्यामुळे अवजड वाहनांमधून वाट काढण्यात चालकाला आपलं कौशल्य पणाला लावावं लागतं. कामांच्या ठिकाणी सुरक्षेची कोणतीही खबरदारी घेण्यात आलेली नाही. अनेक ठिकाणी दिशा दाखवण्यासाठी ठेवण्यात आलेले डिव्हायडरच वाहनांचा रस्ता अडवत आहेत. शिवाय मातीचे ढिगारेही अस्ताव्यस्त पडलेले आहेत. हायवेची जबाबदारी सार्वजनिक बांधकाम विभागाकडे (पीडब्ल्यूडी) आहे.

रस्ता दुरुस्तीच्या वेळी सुरक्षेच्या दृष्टीने खबरदारी घेणं कंत्राटदारांना बंधनकारक असतं. तरीही कंत्राटदार हे नियम धुडकावत असतील, तर त्याची गंभीर दखल घेऊन आम्ही त्यांच्यावर तातडीने कारवाई करू, असं आश्वासन ट्रॅफिक विभागाचे पोलिस उपायुक्त पी.एस. पाटणकर यांनी ' मुंबई टाइम्स ' शी बोलताना दिलं.

दुरुस्तीच्या कामांबरोबरच इस्टर्न एक्स्प्रेस हायवेवर सिग्नल तोडणाऱ्यांच्या संख्येतही प्रचंड वाढ झाली आहे. त्यामुळे रात्रीच्या वेळीही हायवेवर ट्रॅफिक पोलिसांची गस्त वाढवण्याची मागणीही जोर धरत आहे. हायवेबरोबरच उपनगरातील अनेक रस्त्यांच्या कडेला पेव्हर ब्लॉक्स बसवण्याचं काम सुरू आहे. पण ही कामं अतिशय धीम्या गतीने होत असल्याची वाहनचालकांची तक्रार आहे.

 
</text>
</doc>
