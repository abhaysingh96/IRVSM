<doc>
<docno>1052794.cms.txt</docno>
<text>
 
महामुंबई
ग्राहका! जागा हो... दीनवाणा होऊ नको!
[ Tuesday, March 15, 2005  11:54:53 pm]


म. टा. प्रतिनिधी

मुंबई : जागा हो... अगतिक होऊ नको... हक्कासाठी आग्रह धर... दीनवाणाही होऊ नको... ' जागतिक ग्राहक हक्क दिन ' हे शब्द केवळ होडिर्ंग्ज आणि पत्रकांवर मिरवण्यापुरते नाहीत, हे सुचविणारी ही शाब्दिक फोड केली आहे महाराष्ट्र राज्य ग्राहक तक्रार निवारण आयोगाचे अध्यक्ष न्या. बी. बी. वग्याणी यांनी! निमित्त होते जागतिक ग्राहक हक्क दिनाचे!

अमेरिकेचे राष्ट्राध्यक्ष जे. एफ. केनेडी यांनी 15 मार्च 1965 मध्ये ग्राहकांच्या हक्कांना पहिल्यांदा कायद्याचे स्वरूप दिले. तेव्हापासून हा दिवस ग्राहकांच्या हक्कांचा दिवस म्हणून साजरा केला जातो. अन्न, नागरी पुरवठा आणि ग्राहक संरक्षण विभाग आणि भारतीय लोक प्रशासन संस्थेतफेर् आयोजित हा कार्यक्रमही इतर जागतिक दिनांप्रमाणे ' अगतिक ' होण्याच्याच मार्गावर होता. ग्राहकांच्या हक्कांविषयी तज्ज्ञांकडून मार्गदर्शन व्हावे, यासाठी परिसंवादाचे आयोजन या प्रसंगी करण्यात आले होते. परंतु, विधिमंडळ अधिवेशनामुळे अन्न, नागरी पुरवठा आणि ग्राहक संरक्षण विभागाचे मंत्री सुनील तटकरे यांना कार्यक्रम अर्ध्यावर टाकून जावे लागले. मात्र, त्यानंतर परिसंवादात सहभागी झालेले न्या. वग्याणी, राज्याचे माजी मुख्य सचिव व्ही. रंगनाथन, ग्राहक संरक्षण विभागाचे प्रधान सचिव सतिश त्रिपाठी यांनी विविध अंगांनी या विषयाला स्पर्श करून ग्राहकांच्या प्रश्नांना तोंड फोडले. ग्राहक चळवळ रूजवणारे शिरीष देशपांडे, अनुराधा नरसाळे, अॅड. आनंद पटवर्धन आदींचा सत्कार या प्रसंगी करण्यात आला.

न्या. वग्याणी पुढे म्हणाले. ' मंचाकडे आज जवळपास 14 हजार तक्रारी प्रलंबित आहेत. या तक्रारींचा निपटारा त्वरेने होणे आवश्यक आहे. त्यासाठी विभागीय स्तरावर मंचाचा विस्तार होणे आवश्यक आहे. तसेच, ज्या मंचाकडे मोठ्या प्रमाणावर तक्रारी येतात, त्या ठिकाणी अतिरिक्त अध्यक्ष पाठविण्यात येणार असल्याचेही त्यांनी सांगितले.

1986 चा ' ग्राहक हक्क संरक्षण कायदा ' आणि राज्य सरकारने लागू केलेल्या माहितीच्या अधिकारामुळे ग्राहकांच्या हाती अमोघ शस्त्रे लागली आहेत. या कायद्यांच्या आधारे करदाता, जो ग्राहकही असतो त्याला न्याय मिळवून देणे कसे शक्य आहेे, याकडे त्रिपाठी यांनी उपस्थितांचे लक्ष वेधले.

नवीन मॉल संस्कृती ग्राहकाला कसे लुबाडते, याचे वर्णन करून व्ही. रंगनाथन म्हणाले , ' जाहिरातबाजीच्या जोरावर मॉलमधील दुकानदार जवळपास 40 टक्के माजिर्न मिळवतात. तिथल्या आकर्षक पॅकेजिंगवरचा खर्च हा वस्तूच्या किमतीच्या अर्धा असतो. माल खपविण्यासाठीच्या या तंत्रामुळे तो शेवटी ग्राहकाच्याच माथी मारला जातो. तसेच, शीतपेये, डिजिटल कॅमेरा अशा अनेक वस्तूंना अद्याप गुणवत्तेचे निकष ठरवून देण्यात आलेले नाही. या सगळ्यामुळे ग्राहकच भरडला जात असल्याची टीका त्यांनी केली.

 
</text>
</doc>
