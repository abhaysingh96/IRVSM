<doc>
<docno>1151930.cms.txt</docno>
<text>
 
लेख: आयफेल टॉवर
गंडांतर टळले
[ Friday, June 24, 2005  11:21:51 pm]


व्हेल माशांवरील एक गंडांतर अवघ्या काही मतांनी टळले. व्हेलच्या व्यावसायिक शिकारीचा मार्ग खुला करण्याचा प्रयत्न या मतदानामुळे फसला. 'इंटरनॅशनल व्हेलिंग कमिशन'च्या बैठकीत ही शिकार खुली करण्याचा मनसुबा जपानच्या नेतृत्वाखाली आखण्यात आला. पण शिकारीस विरोध करणाऱ्यांनी तो हाणून पाडला.

व्हेलच्या शिकारीबाबतची 'रिव्हाइज्ड मॅनेजमेंट स्कीम' (आरएमएस) या बैठकीतील कळीचा मुद्दा होता. व्हेल माशांची संख्या कमी होऊन त्यांचे अस्तित्व धोक्यात आल्याचे जाणवल्यानंतर ही स्कीम 1986 मध्ये आखण्यात आली होती. साहजिकच 'आरएमएस'वरून या बैठकीत बरीच चर्चा रंगली. जपानच्या नेतृत्वाखालील शिकारीला अनुकूल देश आणि शिकारविरोधी ऑस्ट्रेलिया, न्यूझीलंड आणि ब्रिटन या मुद्द्यावर आमनेसामने उभे ठाकले. व्हेलची संख्या, व्हेलच्या धोक्यात असलेल्या जाती यांची नीट माहिती गोळा केल्याशिवाय व्हेलची शिकार गैर असल्याची विरोधी गटाची भूमिका होती. तर शिकारविरोधी गट व्हेलच्या संरक्षणाबाबत दुराग्रही असल्याचे जपान आणि सहकारी देशांचे म्हणणे होते. त्यामुळे दोन्ही गटांतील वादावादीने बैठकीचे वातावरण तापले नसते तरच नवल.

सेंट लुशिया आणि इतर विकसनशील कॅरेबियन देशांनी जपानच्या बाजूने तीन ठरावांवर मतदान केले. मात्र, हे सगळे ठराव काही मतांच्या फरकाने फेटाळले गेले. कॅमेरून, गाम्बिया, नौरु आणि टोगो या चार विकसनशील देशांना बैठकीच्या तोंडावर संघटनेत प्रवेश देण्यात आला. आणि कॅमेरूननेही साथ दिली शिकारविरोधी गटाला.

 
</text>
</doc>
