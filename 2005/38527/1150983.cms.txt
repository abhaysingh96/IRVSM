<doc>
<docno>1150983.cms.txt</docno>
<text>
 
लेख
आजीवन प्राध्यापक
[ Friday, June 24, 2005  12:19:44 am]


प्रोफेसर सी. एन. आर. राव यांना अलीकडेच जागतिक कीतीर्चा डॅन डेव्हिड पुरस्कार मिळाला. विज्ञान, तंत्रज्ञान, साहित्य, संगीत, राजकारण, समाजव्यवस्था अशा सर्व विषयांवर राव अधिकारवाणीने बोलू शकतात. त्यांच्यावर लघुपट तयार करताना घडलेले त्यांच्या व्यक्तिमत्त्वाचे दर्शन...

प्रोफेसर सी. एन. आर. राव यांना जागतिक कीतीर्चा डॅन डेव्हिड पुरस्कार मिळाल्याची बातमी वाचली आणि त्यांच्या सहवासातील आठवणी ताज्या झाल्या. त्यांच्यावर अलीकडेच केलेल्या लघुपटाच्या निमित्ताने त्यांचा सहवास लाभला आणि 'सीएनआर' यांना एक व्यक्ती म्हणून जवळून पाहण्याची संधी लाभली.

मनमोकळेपणानं हसून स्वागत करण्याच्या त्यांच्या सवयीबाबत अनेकांनी सांगितलं होतं. पहिल्या भेटीतच याचा अनुभव आला आणि मनावरचा ताण एकदम हलका झाला. भेटीसाठी त्यांनी फक्त अर्धा तास दिले होते. पण गप्पांच्या नादात पावणेदोन तास उलटून गेले. विज्ञान, तंत्रज्ञान, साहित्य, संगीत, राजकारण, समाजव्यवस्था अशा सर्व विषयांवर राव अधिकारवाणीनं बोलू शकतात. याचं मुख्य कारण म्हणजे हस्तीदंती मनोऱ्यात बसून संशोधन करणाऱ्यातले ते नाहीत, तर लोकांमध्ये मिसळून काम करण्याची त्यांची पद्धत आहे.

पंडित जवाहरलाल नेहरू आणि महात्मा गांधींच्या भाषणांचा, त्यांच्या विचारांचा प्रभाव रावांच्या मनावर कायमचा झालेला आहे, हे त्यांच्या अस्सल भारतीयत्वावरून दिसून येतं. परदेशातील अनेक विद्यापीठांच्या लठ्ठ पगाराच्या नोकऱ्या त्यांनी नाकारल्या आहेत. स्वातंत्र्यानंतर विविध संस्थानं विलीन करण्याच्या चळवळीत त्यांचा सक्रिय सहभाग होता. या संदर्भातील मिरवणुकांत भाग घेऊन ते भाषणं करीत असत. बालपणातील या आठवणी सांगताना त्या चळवळीतील तत्कालीन सहकाऱ्यांची नावं ते आडनावांसहीत सांगतात. त्यांची ही स्मरणशक्ती हा विज्ञानविश्वातील एक कुतूहलाचा विषय आहे. इंडियन इन्स्टिट्यूट ऑफ सायन्सेस (आयआयएससी) सारख्या विशाल संस्थेचे ते संचालक असताना तेथील हजारो कर्मचाऱ्यांची नावं, आडनावं, त्यांची पदं या गोष्टी आजही त्यांना तोंडपाठ आहेत. कुठल्या जर्नलमध्ये, किती साली कुठचा निबंध प्रसिद्ध झाला आहे, याची नोंद फक्त प्रो. रावांकडेच असू शकते, असं त्यांचे विद्याथीर् सांगतात.

सरकारच्या अनेक सल्लागार समित्यांवर राव आजही कार्यरत आहेत. जवळपास पाच पंतप्रधानांचे प्रमुख सल्लागार म्हणून त्यांनी काम पाहिलं आहे आणि तेही त्या पंतप्रधानांच्या वैयक्तिक आग्रहावरून! या पदांवर असताना त्यांची कार्यपद्धती, त्यांचा स्पष्टवक्तेपणा कधीही त्यांच्या कामाच्या आड येत नाही. आपली मतं मांडताना त्यांच्या नजरेसमोर फक्त विज्ञानाच्या आणि राष्ट्राच्या विकासाचं चित्रंच तरळत असतं. नेतेमंडळीही त्यांच्यावर कुठल्याही प्रकारचा दबाव आणण्याचा प्रयत्न करत नाहीत. यावरून रावांच्या कडक शिस्तीची आणि सचोटीची कल्पना येते. रावांच्या ज्ञानाचा आवाका किती मोठा आहे हे, विविध समित्यांच्या बैठकांच्या वेळी उपस्थितांच्या लक्षात येतं, अशी कबुली इसोचे माजी अध्यक्ष कस्तुरीरंगन यांनी रावांवरील लघुपटाच्या निमित्त दिलेल्या मुलाखतीत दिली होती.

प्रशासनाच्या बाबतीत रावांची मतं एकूणच नोकरशाहीच्या प्रस्थापित तत्त्वांना धरून नाहीत. नोकरशाहीच्या कार्यपद्धतीवर ते सडकून टीका करतात. मोठ्या हुद्द्यांवर असूनही त्यांनी कधी कुणाला पत्र पाठवली नाहीत किंवा स्वीकारली नाहीत. स्वत:च्या कचेरीत कधी त्यांनी फायलींचे ढीग रचले नाहीत. अशा कागदोपत्री कामांचा त्यांना तिटकाराच आहे. त्यांचं सगळं काम तोंडी आणि म्हणूनच जलद, वेगवान! असं असूनही ते प्रशासक म्हणून यशस्वी ठरले आहेत. आयआयएससीचा परिसर विस्तिर्ण आहे. राव येथे संचालक असताना त्या विस्तीर्ण परिसरातील प्रत्येक विभाग व तेथील विविध प्रयोगशाळांत दैनंदिन पाहणी करताना त्यांनी कधीही सरकारी वाहनाचा वापर केला नाही. ते पायीच रोजचा फेरफटका मारत आणि चालताचालताच संबंधित अधिकाऱ्याला तोंडी सूचना देऊन कामं करून घेत. या त्यांच्या सवयीमुळे 'वॉकिंग डिरेक्टर' अशीच त्यांची ख्याती झाली होती.

नोबेल पुरस्कार वगळता विज्ञानाच्या क्षेत्रातील बहुतेक सर्व मानाचे पुरस्कार रावांना मिळाले आहेत. चौदाशे शोधनिबंध आणि 37 पुस्तकं नावावर असलेला हा भारतातील एकमेव शास्त्रज्ञ आहे. सर्वाधिक म्हणजे 130च्या वर विद्यार्थ्यांनी त्यांच्या मार्गदर्शनाखाली पीएचडी घेतल्याचा उच्चांक असल्याचं सांगितलं जातं. 'उच्च संशोधनाच्या प्रशिक्षणाबरोबरच मूल्यशिक्षण देणारे प्रो. राव आम्हाला लाभले, हे आमचं भाग्यच आहे,' असं त्यांचे विद्याथीर् आवर्जून सांगतात.

' थर्ड र्वल्ड अॅकॅडमी ऑफ सायन्सेस'चे ते विद्यमान अध्यक्ष आहेत. या अविकसित, मागासलेल्या व विकसनशील राष्ट्रांना विकसित करण्याच्या विचारांनी ते झपाटले आहेत. विविध योजना ते अमलात आणत आहेत. त्यांचे परिणामही हळूहळू दिसू लागले आहेत. भारत हा विकसनशील देश आहे, ही भावनाच त्यांना न पटणारी आहे. तो विकसित देशांच्या रांगेत जाऊन बसेल तो दिवस माझ्या आयुष्यातील सवोर्च्च आनंदाचा, असं ते म्हणतात.

प्रो. राव लिहित असलेल्या एका पुस्तकासाठी त्यांना काही संदर्भ हवे होते. सर सी. व्ही. रामन यांच्या अभ्यासिकेत ते उपलब्ध आहेत, असं समजल्यावर त्यांनी आपली गरज रामन यांच्यापर्यंत पोहोचवली आणि एका सकाळी दस्तुरखुद्द सर रामन स्वत: ते संदर्भ घेऊन प्रो. राव यांच्या घरी आले. माझ्या जीवनातील सवोर्च्च बहुमान आहे, असं राव सांगतात. या पुस्तकाला खूप प्रसिद्धी मिळाली. त्यानंतर सर रामन यांनी राव यांना इंडियन अॅकॅडमी ऑफ सायन्सची फेलोशिप बहाल केली.

संशोधकांच्या, शास्त्रज्ञांच्या कुळाचं म्हटलं तर नेतृत्त्व करणारा हा ज्येष्ठ शास्त्रज्ञ इयत्ता आठवी-नववीच्या विद्यार्थ्यांनाही उत्साहाने शिकवताना दिसतो. या त्यांच्या विशेष उपक्रमात जवाहरलाल नेहरू सेंटरचे पदाधिकारी व रावांच्या पत्नी श्रीमती इंदुमती राव यांचा मोलाचा वाटा आहे. मुलांइतकेच राव सदोदित उल्हासी असतात आणि कसलं तरी कुतूहल सतत मनात बाळगून वावरत असतात. संगीताची विशेष आवड व जाण असलेले प्रो. राव नवोदित कलावंतांना पुरस्कारांच्या रूपात अर्थसाह्य करतात. भारतीय संगीताचा त्यांचा उत्तम अभ्यास आहे. पंडित भीमसेन जोशी आणि हरिप्रसाद चौरसिया हे विशेष आवडीचे, एकूणच शास्त्रीय संगीताच्या ध्वनिमुदिकांचं उत्तम कलेक्शन ते बाळगून आहेत.

माधवाचार्यांच्या विचारसरणीचा विशेष प्रभाव असलेल्या रावांची ईश्वरनिष्ठाही उल्लेखनीय आहे. 'ईश्वर हा एकमेव परफेक्ट आहे आणि म्हणून मी त्याला वंदन करतो', असं विधान जागतिक कीतीर्चा एक शास्त्रज्ञ करतो त्या वेळी त्याची खरंच नवलाई वाटते. त्सुनामी लाटेच्या तडाख्यात राव व त्यांचे कुटुंबीय श्रीलंकेत सापडले होते. कंबरेपर्यंत वर चढत चाललेल्या पाण्यातून राव आपल्या नातीला खांद्यावर घेऊन सुटकेचा मार्ग शोधत होते. या प्रसंगातून सुदैवानं प्रो. राव व त्यांचे कुटुंबीय सुखरूप बचावले. या सुटकेचं श्रेय ते विघ्नर्हत्या गजाननाला देतात. 'त्या प्रसंगात माझ्या मुखी गणेशाचं नाम अखंड सुरू होतं,' असं त्यांनी एका मुलाखतीत सांगितलं होतं.

असंख्य व्यक्तींच्या पाठीशी उभा राहणारा, नेहरू सेंटरसारख्या अनेक संस्था उभारण्यात मोलाचा वाटा उचलणारा, भारतात नॅनो तंत्रज्ञान विकसित करणाऱ्यांतील अग्रणी, त्याचबरोबर सॉलिड स्टेट केमिस्ट्री, मटेरिअल सायन्स या आणि अशा विविध क्षेत्रांना भारतात आणून विकसित करणारा हा ज्येष्ठ शास्त्रज्ञ म्हणजे खरोखरंच एक अजब रसायन आहे.

हयात असलेल्या व्यक्तीच्या नावे रस्ता व चौक ही घटना दुमिर्ळ आहे. बंगलोरातील एका महत्त्वाच्या रस्त्याला व त्याला लागून असलेल्या चौकाला प्रो. राव यांचं नाव देण्यात आलंय. प्रखर बुद्धिमत्ता, नैतिक अधिष्ठान, सर्जनशीलता, रसिकता या व अशा अनेक गुणांचा समुच्चय असलेले प्रो. राव म्हणजे खरोखरंच एक वेगळं व्यक्तिमत्व आहे. ते असं कसं, याचं शास्त्रशुद्ध उत्तर देणं त्यांच्याच प्राणप्रिय विज्ञानालाही कदाचित शक्य होणार नाही. आज, वयाच्या 70व्या वषीर्ही विद्यादानाचं त्यांचं कार्य सुरू आहे. प्रो. चिंतामणी नागेश रामचंद राव म्हणजे एक आजीवन प्राध्यापक आहेत, असंच म्हणावं लागेल.

संजय केतकर

 
</text>
</doc>
