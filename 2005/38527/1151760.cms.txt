<doc>
<docno>1151760.cms.txt</docno>
<text>
 
मायाबाजार
 'ब्लॅक आणि व्हाइट'
[ Friday, June 24, 2005  07:08:09 pm]


वयाच्या सतराव्या वर्षी स्मिता तळवलकरने पहिल्यांदा बातम्या दिल्या. दूरदर्शनच्या ब्लॅक अॅण्ड व्हाइट जमान्यातील प्रत्येक घटनेची ती साक्षीदार आहे. स्टुडिओतील कबुतरं, घोंघावणाऱ्या माशा, व्यत्ययचे बोर्ड अशा असंख्य आठवणी आजही जिवंत आहेत. आज दूरदर्शन आमुलाग्र बदललंय. पॉश, ग्लॅमरस झालंय. पण पूवीर्सारखी विचारांची श्रीमंती हरवली आहे...

' नेहमीसारखा कॉलेजचा दिवस. लेक्चर सुरू होतं. मध्येच एक शिपाई वर्गात आला. माझं नाव घेतलं आणि 'भेटायला बोलावलंय,' असा निरोप दिला. अटेण्डन्सच्या प्रॉब्लेममुळे प्रिन्सिपलने बोलावलं, असं वाटून मी घाबरले. पण घडलं वेगळंच. दूरदर्शनला चाललेल्या ऑडिशन्ससाठी मला बोलावण्यात आलं होतं. ऑडिशन्स म्हणजे काय प्रकार असतो, हे मला अजिबात माहीत नव्हतं. तिथे नाटकातले संवाद बोलायचे होते. मदनलाल ध्रिंग्रांबद्दल एक उतारा मला पाठ होता. मी आपला तोच बोलून दाखवला. त्या दिवशी मी दूरदर्शनच्या बाहेर पडले, ती संध्याकाळच्या बातम्या देऊनच!' स्मिता तळवलकर थेट 1972 सालात पोहोचली होती.

दूरदर्शनच्या इतिहासातली ही महत्त्वाची 'ब्लॅक आणि व्हाइट' वर्षं. रुईया कॉलेजमध्ये शिकणाऱ्या स्मिताला अचानक दूरदर्शवर बातम्या देण्याची संधी मिळाली. कॅमेरा कशाला म्हणतात, हे कळण्याआधीच लाइव परफॉर्मन्स द्यावा लागणं खरं तर धाडसाचंच. पण पुण्याच्या हुजुरपागेतले संस्कार आणि भाषेवरचं खणखणीत प्रभुत्व यांच्या बळावर सगळं जमून गेलं असेल.

स्मिता सांगते, 'पहिल्यांदा बातम्या देताना माझी काहीच तयारी नव्हती. त्यावेळी दूरदर्शनमध्ये स्वतंत्र वॉर्डरोब असायचा. फक्त तीन तासांत साडीवर मॅचिंग ब्लाऊज शिवून मिळाला आणि मी 'रेडी' झाले. माझं पहिलं कॉण्ट्रॅक्ट पंधरा रुपयांचं होतं. ज्योत्स्ना किपेर्कर, मंजू मित्तल, विश्वास मेहेंदळे, विजया धुमाळे, सुहासिनी मुळगावकर यांच्यासह काम सुरू झालं. आमच्यावेळी ट्रेनिंग देणारे चांगले होते. 'बातम्या या 'बघितल्या' जाण्यापेक्षा ऐकल्या गेल्या पाहिजेत,' असं आमच्या मनावर ठसवलं होतं. प्रेझेण्टेशनला महत्त्व असलं, तरी गॉडी लूक अजिबात चालायचा नाही. मेकअप साधासा लावायचा. डार्क लिपस्टिक नाही आणि वेगवेगळ्या आकाराच्या रंगीबेरंगी टिकल्याही नाही. व्यक्तिमत्त्वातील आत्मविश्वासाच्या बळावर सगळं पार पाडण्याची कसोटी असायची.'

' अगदी पहिल्यांदा टीव्ही टॉवर बघितला, तेव्हा थोडा वेळ दुसरं काही सुचलंच नाही. हा टॉवर इथे कशासाठी आहे, तेसुद्धा कळत नव्हतं. डोक्यावरची टोपी पडेपर्यंत आम्ही त्या टॉवरकडे बघायचो. एकदा एक प्रेक्षक बाई भेटल्या होत्या. त्यांनी मला विचारलं, 'तुम्हाला काम करताना थंडी वाजत नाही का?' स्टुडियोत थंडी वाजत नाही, असं मी त्यांना सांगितलं. त्यावर त्यांचा पुढचा प्रश्न ऐकून मी थक्क झाले. 'टीव्ही टॉवरवर चढून शूटिंग करावं लागतं ना?' या प्रश्नावर काय उत्तर द्यावं तेच मला कळेना.'

' तो जमानाच वेगळा होता. साडेसहा ते साडेआठ हे दोन तास सर्वाधिक गडबडीचे. एकीकडे बातम्यांची तयारी सुरू असायची आणि दुसरीकडे तबस्सुमच्या 'फुल खिले है गुलशन गुलशन'सारख्या कार्यक्रमांची तयारी.' स्मिता आठवणींत रंगून जाते.

त्या काळातल्या बातम्या आठवतात तुम्हाला? मग न्यूज रिडरच्या चेहऱ्यावर घोंघावणाऱ्या माशा आणि दर पंधराव्या मिनिटाला स्क्रीनवर दिसणारा 'व्यत्यय'चा बोर्डसुद्धा लक्षात असेल. हा इरिटेटिंग आणि तितकाच एण्टरटेनिंग प्रकार होता. स्मिता म्हणते, 'फक्त माशाच कशाला, तिथे कबुतर, कावळ्यांपासून सगळे पक्षी असायचे. कबुतरांचं वैशिष्ट्य असं, की कार्यक्रम संपल्यावरच ते घुमायचे. तरी आम्ही 'व्यत्यय'चा बोर्ड कायम तयार ठेवायचो. एक कॅमेरा सतत त्याच बोर्डावर स्थिरावलेला. कधी न्यूज देताना मध्येच लाइट जायचे. नवीन असल्याने बोलताना बऱ्याच चुका व्हायच्या. त्या आज आठवल्या, तर हसू आवरत नाही. पण आता किती बदललंय तिथे. हल्लीच गेले होते, दूरदर्शनला. तिथली स्वच्छता बघून चक्क गहिवरून आलं...'

बातम्यांसाठी स्मिताला कॉलेजमधून खास परवानगी मिळत होती. स्मिता पाटीलसुद्धा कॉलेजमधून डायरेक्ट स्टुडियोतच यायची. मराठी, हिंदी आणि इंग्रजी अशा तिन्ही भाषांतून ती बातम्या द्यायची. दोघींची चांगली मैत्री झाली होती. स्मिता पाटील वेड्या पारशाची उत्तम नक्कल करत असे. त्यांच्या ग्रुपमध्ये सतत अशी काहीना काही धम्माल चालायची. पण मैत्रीची परीक्षा पाहणारा क्षण आलाच. स्मिता पाटील गेली. संध्याकाळी बातम्यांची वेळ झाली. कालपर्यंत आपल्यासमोर वावरणाऱ्या मैत्रिणीच्या मृत्यूची बातमी द्यायची होती. त्या दिवशी बातम्यांमधला प्रत्येक शब्द उच्चारताना स्मिताला प्रचंड त्रास झाला होता. हे एवढ्यावरच थांबलं नाही. तिच्या अंत्ययात्रेचं कव्हरेजसुद्धा स्मितालाच करावं लागलं होतं... असेही काही प्रसंग!

दूरदर्शनच्या बाहेर पडून स्मिताला अनेक वर्षं झाली आहेत. दरम्यान दूरदर्शनचा ब्लॅक अॅण्ड व्हाइट पडदा रंगीत झाला, बिल्डिंगचं रूपरंग पालटलं. चंदू कॅण्टीनवाल्याचा चहा वगळता सगळंच बदललं. अगदी जे बदलायला नको, तेसुद्धा! स्मिता सांगते, 'वास्तविक दूरदर्शनकडे आज स्वत:ची फार मोठी ताकद आहे. त्यांच्यासमोर दुसरं कोणतंही चॅनल मान वर काढू शकत नाही. पण प्रत्यक्षात दिसणारं चित्र वेगळं आहे. पूवीर्चं दूरदर्शन दिसायला गरीब असलं, तरी विचारांनी श्ाीमंत होतं. आता ते दिसायला चकाचक झालं आहे. पण क्रिएटिव माणसांची संख्या झपाट्याने कमी होतेय. याचीच खंत वाटते,' स्मिताचा अस्वस्थपणा बोलका होतो...

श्वेता प्रधान

 
</text>
</doc>
