<doc>
<docno>1151935.cms.txt</docno>
<text>
 
अग्रलेख
बारमालक उत्तीर्ण!
[ Friday, June 24, 2005  11:26:40 pm]


राज्यातील सर्व डान्सबारवर बंदी घालण्याच्या वटहुकुमाला राज्यपाल एस. एम. कृष्णा यांनी अपेक्षेप्रमाणे वाटाण्याच्या अक्षता लावल्याच. त्यांनी वटहुकुमावर सही न करता तो पुन्हा सरकारकडे पाठविल्याने डान्सबारचे मालक आज खूपच खुशीत आहेत. या वटहुकुमावर सही करायला राज्यपाल टाळाटाळ करीत आहेत, अशी चर्चा अनेक दिवस चालू होती. वटहुकुमाचा मसुदा राजभवनात पोहोचल्यानंतर ते आधी परदेशात गेले.

त्यानंतर दोन दिवस मुंबईत राहून पुन्हा कर्नाटकात गेले. आता डान्सबारवरील बंदी हा तातडीचा विषय नसून, विधिमंडळात विधेयक मांडून बंदी घालावी, असे मत त्यांनी व्यक्त केल्याचे प्रसिद्ध झाले आहे. विधिमंडळाचे पावसाळी अधिवेशन 11 जुलै रोजी सुरू होत आहे. त्यामुळे डान्सबारवरील बंदीचा वटहुकूम काढण्याची घाई करण्याचे कारण नाही, असे त्यांनी सरकारला पाठविलेल्या पत्रातून स्पष्ट झाले आहे. त्यांच्या म्हणण्यात काहीसे तथ्य आहे. कारण पावसाळी अधिवेशनाला 15 दिवसच बाकी आहेत. पण राज्यपालांनी वटहुकुमावर तीन आठवडे काहीच निर्णय घेतला नाही, ही वस्तुस्थिती काही त्यामुळे लपून राहत नाही.

कोणताही वटहुकूम परत पाठविण्याचा अधिकार राज्यपालांना आहे का, याविषयी संदिग्धता आहे. राज्यपालांनी घटनेतील संबंधित कलमांच्या कक्षेत राहूनच वटहुकूम राज्य सरकारकडे पाठविण्याचा निर्णय घेतला, हे मान्य केले तरी प्रश्ान् केवळ राज्यघटनेतील तरतुदींचा नाही. समाजातील अनिष्ट गोष्टींवर निर्बंध घालण्याच्या प्रयत्नात राज्यपाल केवळ राज्यघटनेतील तरतुदींचा आधार घेऊन अप्रत्यक्षपणे का होईना, अडथळा आणतील, असे कोणाला वाटले नव्हते. तरी डान्सबारवरील बंदीचा वटहुकूम निघण्यात अडथळे येतीलच, अशी शंका मात्र होतीच.

राज्यपालांच्या मान्यतेस विलंब होऊ लागला, तेव्हा डान्सबारवरील बंदीलाच राज्यपालांचा विरोध आहे, असे बोलले जाऊ लागले. त्यात तथ्य किती आहे, हे तेव्हा कळणे अशक्यच होते. पण आता चित्र स्पष्टच झाले आहे. डान्सबार नावाचा प्रकार मुंबईत जन्माला आला, तेव्हाच तो का बंद केला नाही वा एवढी वषेर् ते चालू असताना ते बंद करण्याचा निर्णय राज्य सरकारने का घेतला नाही, असा प्रश्ान् कोणी उपस्थित करीलही. पण चूक सुधारण्याची सरकारची इच्छा असेल, तर त्यात काही गैर नाही.

खरे तर राज्यपालांनीच चूक दुरुस्त करण्यासाठी मदत करायला हवी होती. पण इथे उलटेच घडले आहे! डान्स बारच्या धंद्यावर कर्नाटकातील शेट्टी मंडळींचाच वरचष्मा आहे आणि राज्यपाल मुळात कर्नाटकचे मुख्यमंत्री होते. त्यामुळे डान्सबार बंद होऊ नयेत, यासाठी शेट्टी लॉबीने दबाव आणला, अशीही चर्चा आता ऐकू येऊ लागली आहे. या चचेर्त तथ्य किती आहे, हे सांगणे कठीण असले तरी या लॉबीला हर्षवायू झाला आहे. हे बार बंद व्हावेत, अशी उपमुख्यमंत्री आर. आर. पाटील यांचीच इच्छा होती. त्यांच्या पक्षाच्या बऱ्याच सहकाऱ्यांनाही 'याची काय गरज?' असेच वाटत होते आणि आजही वाटत आहे. पण पाटील यांनी बंदीसाठी जोरदार आग्रह धरला. मग काँग्रेसनेही नाराजीने का होईना, पण त्याला तयारी दर्शविली. राज्य मंत्रिमंडळाच्या बैठकीत एकदाचा तो निर्णय झाला. पण इतिवृत्ताला मंजुरी देण्यात वेळ गेला. या काळात बारबाला आणि त्यांच्या संघटनांच्या नेत्या दिल्लीला जाऊन काँग्रेस अध्यक्ष सोनिया गांधी यांना भेटल्या.

त्यांची भेट घेण्यासाठी अनेक मुख्यमंत्र्यांना आणि काँग्रेस नेत्यांनाही दोन-चार दिवस दिल्लीत बसून राहावे लागते. पण बारबालांच्या शिष्टमंडळाला लगेच भेट मिळाली. सोनिया गांधी यांनी त्यांचे म्हणणे ऐकून घेतले. या भेटीनंतर म्हणे काँग्रेसच्या आणि मुख्यमंत्र्यांच्या भूमिकेतही बदल झाला. बहुधा त्यामुळेच डान्स बारवर बंदी घातल्यास अनेक प्रश्ान् निर्माण होतील, असे काँग्रेस नेते खाजगीत बोलून दाखवू लागले. 'नकटीच्या लग्नाला सतराशे साठ विघ्ने' असे म्हणण्याची पद्धत आहे. पण डान्स बारवरील बंदीतही अशी विघ्ने येणे म्हणजे कमाल झाली. डान्सबारवर बंदी घालण्यासाठी आता पावसाळी अधिवेशनातच विधेयक मांडण्यात येईल, असे उपमुख्यमंत्र्यांनी मुख्यमंत्र्यांच्या अनुपस्थितीत जाहीर केले आहे.

वटहुकूम जारी झाला असता, तर याच पावसाळी अधिवेशनात त्याला मंजुरी मिळविणे सोपे झाले असते. आता मात्र तसे होणार नाही. संपूर्ण विधेयकावर सांगोपांग चर्चा होईल. त्यातील तरतुदींचा नको इतक्या बारकाईने कीस काढला जाईल आणि मग कदाचित हे विधेयक संयुक्त चिकित्सा समितीकडे पाठवावे, यावर एकमत होईल. तसे झाले की मग काय, बारमालक आपल्या बारमध्येच नव्हे, तर शहरभरही मिठाई वाटतील!

 
</text>
</doc>
