<doc>
<docno>1151016.cms.txt</docno>
<text>
 
महामुंबई
होय, आम्ही बलात्कारही केले!
[ Friday, June 24, 2005  12:51:38 am]


मुंबई (म. टा. प्रतिनिधी) : 'तुरुंगात मी ज्ञानेश्वरी वाचत होतो, आणि कोठेवाडीतल्या दरोड्याचा प्रसंग माझ्या डोळ्यांसमोर नाचत होता. पैशे नि दागदागिने तर आम्ही लुटलेच पण माझ्या डोळ्यांदेखत माझ्या साथीदारांनी बायांची लुगडी फेडली नि अब्रुही लुटली.. वाटलं हे बरोबर नाही. आपण पाप केलंय, त्याची कबुली द्यायला हवी.' भाऊसाहेब ऊर्फ भावश्या त्रिंबक देसाईने भर कोर्टात दिलेल्या या कबुलीजबाबामुळे कोठेवाडी खटल्याचा निकाल फिरला आणि गुन्हेगारांचे घडे भरले.

अहमदनगर जिल्ह्यातील सबळ खेड्याजवळील पारध्यांच्या टोळीत धंदा चालत नाही म्हणून भावश्या सामील झाला होता. हब्या, बंड्या, रेंज्या, जर्मन्या, उंब्य्रा, अज्ञान, दारासिंग, करंड्या, संधुश्या, तिंताश्या, गण्या, शाहरुख आणि बाप्या या 13 जणांच्या टोळीने भावश्यासह 16 जानेवारी 2001 रोजी कोठेवाडी येथे दरोडे घातले. दरोडे घालायला निघण्याआधीच आपल्या टोळीबद्दल लोकांच्या मनात दहशत बसावी म्हणून मारहाण आणि महिलांवर बलात्कार केला पाहिजे, असे दारासिंग याच्या पुढाकाराने ठरले होते. साखर लॉबीवाल्या घरांना हात लावायचा नाही असेही ठरले कारण त्यांच्यापाशी बंदुका असतात आणि वाड्यात कुत्री असतात!

गावात शिरल्या शिरल्या पहिली जी तीन घरे लागली त्यांच्यावर या टोळीचा घाला पडला. साखरेचा हंगाम असल्याने गावात पुरुषमाणसे फारशी नव्हती. केवळ म्हातारीकोतारी आणि महिला-मुले असलेल्या त्या घरांचे दरवाजा उघडेनात तेव्हा ते तोडून या टोळीने घरातला ऐवज लुटला आणि महिलांवर अत्याचार केले. मग पुढे सुमारे दीड तास आणखी घरांत हिंसाचाराचा नंगा नाच चालू राहिला. अब्रु लुटताना वयही पाहिले गेले नाही. चौदा वर्षाच्या मुलीपासून पन्नाससाठ वर्षांच्या आजीबाईपर्यंत सर्वांच्या किंकाळ्यांनी गाव हादरून गेले. भावश्याच्या म्हणण्याप्रमाणे किमान 15 महिलांवर सामूहिक बलात्कार तर 7 ते 8 महिलांचा विनयभंग करण्यात आला. या दरोड्यानंतर लुटलेल्या पैशांची वाटणी करताना सुन्न झालेल्या भावश्याने फक्त जीपच्या पेट्रोलसाठी 300 रुपये घेतले. त्यालाही अटक झालीच. पण माफीचा साक्षीदार होण्याचा योग्य निर्णय घेऊन पापाचे उरलेसुरले प्रायश्चित्तही घेतले.

 
</text>
</doc>
