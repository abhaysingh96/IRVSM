<doc>
<docno>1151003.cms.txt</docno>
<text>
 
महामुंबई
'बेस्ट'ची खासगीकरणाकडे वाटचाल?
[ Friday, June 24, 2005  12:34:16 am]


मुंबई (म. टा. प्रतिनिधी) : मुंबईकरांना अहोरात्र सेवा देणाऱ्या बेस्ट उपक्रमाच्या वाहतूक विभागाचा तोटा कमी करण्यासाठी बेस्टमध्ये 300 बसेस खासगी कंत्राटदारांकडून भाडेतत्वावर घेण्याचा प्रस्ताव आहे. उद्या, शुक्रवारी होणाऱ्या बेस्ट समितीच्या सभेत हा प्रस्ताव सादर होईल. पण बेस्ट उपक्रमाचे 'खासगीकरण' करणाऱ्या या प्रस्तावाला कडाडून विरोध करण्याचा निर्णय बेस्ट वर्कर्स युनियनने घेतला आहे.

बेस्टच्या बसताफ्यात सध्या 3 हजार 391 बसेस असून प्रत्येक बसमागे ड्रायव्हर, कंडक्टर, देखभाल, सफाई असे 11 कर्मचारी आहेत. प्रत्येक बसमागे इंधनाचा खर्च प्रति किलोमीटर 42 रुपये 92 पैसे खर्च आहे, तर प्रत्येक किलोमीटर मागे बेस्टचे उत्पन्न 32 रुपये 64 पैसे आहे. हा तोटा कमी करण्यासाठी खासगी कंत्राटदारांकडून 300 बसेस भाडेतत्वावर आणण्याचा प्रस्ताव आहे. कंत्राटदारांकडून घेण्यात आलेल्या बसचे रंग-रूप बेस्टच्या नेहमीच्या बसप्रमाणेच असेल. कंटक्टर बेस्टचा असेल, पण ड्रायव्हर मात्र कंत्राटदाराचा असेल. रात्रीच्या वेळेस या बसेस बेस्ट डेपोमध्ये पार्क करण्यास परवानगी राहील.

2002 मध्ये प्रशासनाने हाच प्रस्ताव सादर केला होता. निविदा मागविण्यात आल्यानंतर कंत्राटदारांनी दिलेले दर आथिर्कदृष्ट्या परवडणारे नसल्याने प्रशासनाने प्रस्ताव मागे घेतला आणि आता नव्याने आणला आहे.

शुक्रवारी होणाऱ्या सभेत हा प्रस्ताव सदस्यांच्या माहितीसाठी सादर होईल. बेस्ट समितीचे अध्यक्ष सुरेंद बागलकर म्हणाले की, प्रस्ताव पूर्ण वाचल्यावरच निर्णय घेऊ. मात्र, प्रशासनाला कामगार संघटनांना विश्वासात घ्यावे लागेल. समितीचे सदस्य सुनील गणाचार्य यांनीही समिती सदस्य व युनियनला विश्वासात घ्यावे लागेल, असे सांगितले. कामगार नेते शरद राव यांच्या बेस्ट वर्कर्स युनियनचे सेक्रेटरी उदय अंबोणकर म्हणाले की, हे बेस्टचे खासगीकरणच असून आमचा पूर्ण विरोध राहील.

 
</text>
</doc>
