<doc>
<docno>1150973.cms.txt</docno>
<text>
 
महाराष्ट्र
सोलापुरातील काँग्रेसचा वरचष्मा
[ Friday, June 24, 2005  12:11:19 am]


सोलापूर (म. टा. वृत्तसेवा) : सोलापूर जिल्ह्यात पहिल्या टप्प्यातील ग्रामपंचायत निवडणुका अत्यंत चुरशीच्या झाल्या असून 97 ग्रामपंचायतींत काँग्रेस व राष्ट्रवादीने आपले वर्चस्व कायम राखले. सांगोला, पंढरपूर, मंगळवेढा मोहोळ या ठिकाणी राष्ट्रवादीने तर उत्तर सोलापूर, दक्षिण सोलापूर, अक्कलकोट तालुक्यांत काँग्रेसने बाजी मारली. शेकापचे सांगोल्यातील आमदार गणपतराव देशमुख यांच्या गटाला जोरदार हादरा बसला तर शिवसेना-भाजपला फारसे यश लाभले नाही.

आपल्या हातातील ग्रामपंचायतींवर वर्चस्व कायम राखणाऱ्या राष्ट्रवादी काँग्रेसने सांगोला तालुक्यातील सात ग्रामपंचायती शेकापकडून खेचून घेतल्या. त्यामुळे 13पैकी केवळ सहा जागा शेकापकडे राहिल्या. पंढरपूर तालुक्यातील 14 ग्रामपंचायतींपैकी 10 आणि मोहोळ तालुक्यात सातपैकी पाच ग्रामपंचायतींवरही राष्ट्रवादीने झेंडा फडकविला.

मंगळवेढ्यातील 15पैकी 11 ग्रामपंचायती राष्ट्रवादीकडे आल्या असून जनसुराज्य पक्षाने दोन ग्रामपंचायतींवर आपले वर्चस्व दाखविले. करमाळा तालुक्यात 18पैकी शिवसेनेच्या आ. जगताप गटाला नऊ तर बागल गटाला आठ जागा मिळाल्या. त्यामुळे दोघांनी वर्चस्वाचा दावा केला आहे.

अक्कलकोटमधील 13 ग्रामपंचायतींपैकी काँग्रेसला नऊ तर युतीला चार ग्रामपंचायती मिळाल्या. उत्तर सोलापुरात सहापैकी चार ग्रामपंचायती काँग्रेसने तर सेना व राष्ट्रवादीने प्रत्येकी एक ग्रामपंचायत जिंकली. दक्षिण सोलापुरातील बहुतांश ठिकाणी काँग्रेसने वर्चस्व कायम राखले.

 
</text>
</doc>
