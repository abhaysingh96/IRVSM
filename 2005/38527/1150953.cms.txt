<doc>
<docno>1150953.cms.txt</docno>
<text>
 
अर्थव्यवहार
'रिलायन्स कॅप'ला जोरदार मागणी
[ Friday, June 24, 2005  12:00:42 am]


नवी दिल्ली (वृत्तसंस्था): मुंबई शेअर बाजारात कालपर्यंत आलेल्या तेजीच्या उधाणापाठोपाठच अनिल अंबानींच्या ताब्यातील रिलायन्स कॅपिटलच्या प्राधान्य तत्त्वावरील समभागांसाठी एक अब्ज डॉलरहून अधिक अमेरिकन डॉलर्सची मागणी नोंदवून परकीय गुंतवणूकदारांनी एक नवा विक्रम प्रस्थापित केला. गुरुवारीच बंद होत असलेल्या या भागविक्रीसाठी कंपनीने 75 दशलक्ष डॉलर्सचे उद्दिष्ट ठरविले होते. मात्र, याबाबत रिलायन्स कॅपिटलच्या प्रवक्त्याने कसलीही प्रतिक्रिया व्यक्त करण्यास नकार दिला.

मुकेश व अनिल अंबानी बंधूंमधील रिलायन्स समूहावरील मालकी हक्काचा तंटा समेटाने संपुष्टात आल्यानंतर, रिलायन्स कॅपिटल, रिलायन्स एनजीर् व रिलायन्स इन्फोकॉम या कंपन्या अनिल यांच्या वाट्यास आल्यानंतर दुसऱ्याच दिवशी या प्राधान्य तत्त्वावरील समभागांच्या विक्रीची (प्रेफरन्शियल ऑफरिंग) घोषणा अनिल यांनी केली होती.

याच वेळी अनिल अंबानी यांनी म्युच्युअल फंड व साधारण विमा व्यवसायात असलेल्या रिलायन्स कॅपिटलमध्ये स्वत:चे वैयक्तिक 2,000 कोटी रु. गुंतविण्याचे जाहीर केले होते.

उच्चांक भाव!

रिलायन्स कॅपिटलच्या प्रेफरन्स शेअर्ससाठी परकीय अर्थसंस्थांनी इतकी जोरदार मागणी नोंदविल्याच्या वृत्तामुळे मुंबई शेअर बाजारात आज कंपनीच्या समभागाला जोरदार मागणी येऊन तो 308.15 रु.च्या उच्चांकावर स्थिरावला व कंपनीचे बाजारमूल्य 4,000 कोटी रु.च्या घरात पोहचले!

 
</text>
</doc>
