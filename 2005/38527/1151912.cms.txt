<doc>
<docno>1151912.cms.txt</docno>
<text>
 
देश-विदेश
श्रीनगरनजिक स्फोटात चार जवान मृत्युमखी
[ Friday, June 24, 2005  10:59:33 pm]


श्रीनगर (वृत्तसंस्था) : काश्मीरमध्ये येणाऱ्या पर्यटकांसाठी एक प्रमुख आकर्षण असलेल्या निषाद उद्यानानजिक शुक्रवारी अतिरेक्यांनी केलेल्या कारबॉम्ब स्फोटात चार जवान मृत्युमुखी पडले असून इतर 22 जण जखमी झाले आहेत. या स्फोटाची जबाबदारी हिजबुल मुजाहिदीन या संघटनेने स्वीकारली आहे.

श्रीनगरपासून सुमारे 10 किमी. अंतरावर निषाद उद्यान असून त्याच्या जवळच पोलिस ठाणे आहे. या परिसरात नेहमीच कडक सुरक्षा व्यवस्था असते. शुक्रवारी संध्याकाळी चारच्या सुमारास लष्करी गाड्यांचा ताफा या भागातून जात होता. तेथील हमरस्त्यावर उभ्या असलेल्या एका कारचा त्याचवेळी जबरदस्त स्फोट झाला. सारा परिसर त्या स्फोटाने हादरून गेला. त्याचा मुख्य फटका बसला तो लष्करी गाड्यांच्या ताफ्याला. या ताफ्यातील एका बसमधील चार जवान त्यात मृत्युमुखी पडले तर इतर 22 जण जखमी झाले.

या घटनेनंतर, हिजबुल मुजाहिदीन या संघटनेने हा स्फोट घडवल्याचा दावा करणारा फोन पोलिसांना आला होता.

 
</text>
</doc>
