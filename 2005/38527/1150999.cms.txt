<doc>
<docno>1150999.cms.txt</docno>
<text>
 
महामुंबई
तलाव क्षेत्रात पावसाचे अजूनही 'गो स्लो'च
[ Friday, June 24, 2005  12:32:32 am]


मुंबई (म. टा. प्रतिनिधी) : मंुबईत पावसाचा धडाका सुरू असताना तलाव क्षेत्रात मात्र, पाऊस झपाट्याने पावले टाकत नव्हता. मोडक सागर येथे 11 मिमी, तानसात 9 मिमी, अप्पर वैतरणात 10.6 मिमी व भातसा तलावात 12.40 मिमी पाऊस पडला.

पावसामुळे मालाड शॉपिंग सेंटर व लिंक रोड, काजू पाडा लाइट सिग्नल येथे वाहतूक कोलमडली होती. मिलन सबवे, घाटकोपर नित्यानंद नगर, सुभाष नगर, शास्त्रीनगर-भांडूप व मालाड सबवे येथून 'बेस्ट'ची वाहतूक दुसऱ्या मार्गाने वळवण्यात आली होती. जोरदार वाऱ्यांमुळे पश्चिम उपनगरांत सर्वात जास्त झाडे पडली. शहर भाग, पूर्व आणि उपनगरात मिळून 103 झाडे पडल्याचे पालिकेच्या वतीने सांगण्यात आले.

बुधवारी सकाळी साडेआठ ते गुरुवारी सकाळी साडेआठ या कालावधीत कुलाब्यात 209.7 मिमी तर, सांताक्रूझमध्ये 107.7 मिमी पावसाची नोंद झाली. तर दुपारी अडीच वाजेपर्यंत कुलाबा आणि सांताक्रूझमध्ये अनुक्रमे 4.9 आणि 77.9 मिमी पाऊस पडला.

धुळे, नंदूरबार, मध्य महाराष्ट्र व कोकणपट्टीत बऱ्यापैकी पाऊस झाल्याचे वृत्त आहे. मात्र, नगर, सातारा, औरंगाबाद, लातूर, परभणी, बुलडाणा, सोलापूर, कोल्हापूर या पट्ट्यात तुरळक पाऊस झाला. येत्या 48 तासांत कोकणपट्टीत जोरदार पावसाची शक्यता आहे.

 
</text>
</doc>
