<doc>
<docno>1151015.cms.txt</docno>
<text>
 
महामुंबई
पावसाची 'फटकेबाजी' सुरू
[ Friday, June 24, 2005  12:50:15 am]


मुंबईत 3 बळी

मुंबई (म. टा. प्रतिनिधी) : आतापर्यंत रिमझिम कोसळणारा पाऊस चांगलाच भरात येऊ लागला असून बुधवारी रात्रीपासून त्याने मंुबईत जोरदार 'फटकेबाजीला' सुरुवात केली. तिचा तडाखा रेल्वे वाहतुकीला बसला आणि वाहतूक काही काळ विस्कळीत झाली होती. जोगेश्वरी आणि मरोळ येथे आवाराची भिंत कोसळून तीन जण ठार झाले, तर चार जण जखमी झाले.

मंुबईत पावसाचा मारा आणि सोसाट्याच्या वाऱ्यामुळे सुमारे 100 ते 150 लहानमोठी झाडे जमीनदोस्त झाली. अनेक भागांत पाणी साचल्याने वाहतूक दुसऱ्या मार्गाने वळवावी लागली होती, त्यामुळे वाहनेही मंदगतीने मार्गक्रमण करीत होती. मंुबईत जोरदार पाऊस झाला असला तरी, तलावक्षेत्रात मात्र पावसाने पुन्हा निराशाच केली. शुक्रवारीही जोरदार पाऊस पडेल, तसेच दुपारी पावणे दोनच्या सुमारास भरतीच्या मोठ्या लाटा उसळण्याची शक्यता आहे.

बुधवारी रात्रीपासून पावसाचा वाढत गेलेला पावसाचा जोर गुरुवारी दुपारपर्यंत कायम होता. सकाळच्या वेळेत तर मुसळधार सरी कोसळत होत्या. मध्य रेल्वेवर घाटकोपर, कुर्ला आणि भांडूप येथे रेल्वे रुळांवर पाणी साचल्याने रेल्वे वाहतुकीला 'मिनिब्लॉक' सहन करावा लागला. त्यामुळे स्टेशनात प्रवेश करणाऱ्या लोकलगाड्यांना 15 ते 20 मिनिटांचा 'लेटमार्क' मिळाला. बेलापूर-पनवेल डाऊन रेल्वे मार्गावरील ओव्हरहेड वायरवर मार्गालगतचे झाड कोसळून हार्बरवरील वाहतूक संध्याकाळच्या सुमारास फक्त बेलापूरपर्यंतच सुरू होती. भरीस भर म्हणून ठाणे-मुलुंड मार्गावर मालगाडी बंद पडल्याचा फटका छत्रपती शिवाजी टमिर्नसकडे येणाऱ्या जलद लोकलना बसला. काही गाड्या रद्द कराव्या लागल्या. पश्चिम रेल्वेची वाहतूकही काही प्रमाणात विस्कळीत झाली होती.

जोरदार सरींमुळे जोगश्वरीच्या कोकण नगरात मध्यरात्री बैठ्या चाळींवर भिंत कोसळल्याने अनिता राणे (24) आणि कैलास राणे (7) हे दोघे ठार झाले. तर, विद्या राणे (35) व मेघना राणे (12) हे जखमी झाले. अशाच प्रकारची दुर्घटना मरोळच्या सेंट लॉरेन्स हायस्कूलजवळ घडली. तेथेही बैठ्या चाळीवर भिंत कोसळून शिवा होळकर (30) यांचा मृत्यू झाला. तर, विनायक गोपाळ (81) आणि पूजा सतीश (9) जखमी झाली. विविध विभागांत मिळून 13 घरे पडली.

पावसाची खेळी एकदम तडाखेबंद नसली तरी, 'पाणी तंुबणार नाही' या मंुबई महापालिकेच्या दाव्याला आव्हान देणारी मात्र निश्चितच होती. दुपारी समुदाला भरती आल्याने 4.81 मीटरच्या लाटा उसळल्या होत्या. नाल्यांची तापमुखे बंद करण्यात आल्याने मालाड सबवे, अंधेरी सबवे, बोरिवली (प.), शिवाजी संकुल, दहिसर (पू), आरे कॉलनी तसेच पूर्व उपनगरात नारायण नगर, दामोदर पार्क व गंगावाडी, शीतल सिनेमा आणि घाटकोपरच्या काही भागांत पावसाचे पाणी तंुबून राहिले होते. अंधेरी सबवेजवळील नाला तर भरून वाहत होता.

नालासोपाऱ्यात 2 मुली बुडाल्या

 
</text>
</doc>
