<doc>
<docno>1151928.cms.txt</docno>
<text>
 
लेख: नोंद
अनंत वर्तक
[ Friday, June 24, 2005  11:18:15 pm]


नाटक आणि संगीताचं वेड महाराष्ट्रात नवीन नाही. या वेडापायी वयाच्या 54 व्या वषीर् चांगली प्रतिष्ठेची नोकरी सोडून पुन्हा नाट्यक्षेत्रात उडी मारण्याचं धाडस करणं मात्र अनंत वर्तकांसारख्या एखाद्यालाच जमतं. गेल्या आठवड्यातच 91 व्या वर्षी मृत्यू येईपर्यंत नाटकाच्या या धुंदीनं वर्तकांना पुरतं झपाटलं होतं. शाळेपासूनच मराठी रंगभूमीनं भारावलेल्या वर्तकांना प्रसिद्धी आणि त्यांच्या कलागुणांना वाव मिळवून दिला तो मुंबई साहित्य संघाच्या नाटकांनी.

हौशी आणि प्रायोगिक नाटकांमुळे नव्या-जुन्यांचा संकर होण्याचा तो काळ. 'संशयकल्लोळ' या संगीत नाटकामध्ये अश्विनशेठची भूमिका असो किंवा 'तुझे आहे तुजपाशी'मधली गाजलेली डॉ. सतीशची भूमिका. वर्तकांनी प्रत्येक भूमिकेतून जुनी चाकोरी मोडण्याचा प्रयत्न केला. अन्यथा संगीत नाटकांमधील गायक नट हा केवळ गाणारा आणि बाकी अभिनय सुमारच, अशी प्रतिक्रिया नव्या पिढीकडून येत होती. वर्तकांनी संगीत नाटकातला हा कच्चा दुवा त्याआधीच हेरला होता. किंबहुना अभिनयावरही त्यांचं तेवढंच उत्कट प्रेम असल्याने भूमिका साकारताना ती अधिकाधिक वास्तववादी झाली पाहिजे आणि केवळ पल्लेदार वाक्यं प्रेक्षकांच्या तोंडावर मारण्यात धन्यता मानता कामा नये, हे वर्तकांनी आपल्या अभिनयातून दाखवून दिलंं.

आपल्या बहुढंगी अभिनयानं वर्तकांनी एक छोटा काळ नक्कीच गाजवला! मात्र या नाट्यसेवेसाठी सोडलेली इंडियन केबल कंपनीची नोकरी कौटुंबिक स्थैर्यासाठी त्यांनी पुन्हा सुरू केली. या कंपनीनंच या गुणी कलाकाराचा क्लेम ठेवला होता. मुंबईत असेतो नोकरी सांभाळून त्यांनी अनेक नाटकांमध्ये कामे केली. पण मुंबईहून त्यांची बदली दिल्ली, कानपूर, कोलकाता या ठिकाणी होत राहिली. मुंबई साहित्य संघाशी जोडली गेलेली नाळ या बदल्यांमुळे तुटली तरी त्या-त्या शहरांमध्ये नाट्यवेडे कलाकार जुळवून तालमी करणं आणि नाटकं बसवणं वर्तकांनी सोडलं नाही.

नोकरीच्या निमित्ताने लंडनला गेले असता त्यांनी पहिल्यांदाच 'संशयकल्लोळ'चे प्रयोग तिथे केले होते. अभिनयाइतकंच गाण्यावरही त्यांचं प्रभुत्व होतं. दिल्लीत असताना डॉ. सी. डी. देशमुख, यशवंतराव चव्हाण आणि अनेक रसिक मंत्र्यांसोबत त्यांच्या गाण्याच्या मैफिली जमायच्या. नोकरीतही ते उच्चपदावर होते, त्यांच्या 'करिअर'चा आलेख चढता होता. पण त्यात त्यांचं मन पूर्णार्थानं रमलंच नाही. नाटकांनी गाजवलेल्या काळाच्या नॉस्टाल्जियानं त्यांची पाठ कधीच सोडली नाही. त्याच ओढीमुळे व्यावसायिक रंगभूमीवर पुन्हा एकदा उतरावं, असं त्यांच्या मनानं घेतलं.

54 व्या वषीर् वयात ते पुन्हा नव्या जोमानं नाट्यक्षेत्रात उतरले. पण तोपर्यंत मुंबईचं नाट्यक्षेत्र कमालीचं बदललं होतं. नव्याने उमेदवारी करत संगीत तुकाराम, चांदणे शिंपीत जा अशी काही नाटकं त्यांनी केली, पण पुन्हा जम बसवणं त्यांना जमलं नाही. निष्ठावान आणि पदरमोड करून नाटक जगवणाऱ्या माणसाची आता किंमत नाही, हे असमाधान त्यांना बोचत राहिले. राज्य सरकारचा बालगंधर्व पुरस्कार, विनोदी अभिनयाचा दिनकर कामण्णा पुरस्कार अशा मानाच्या पुरस्कारांसह जवळपास 12 पुरस्कारांनी त्यांचा सन्मान झाला. पण मनात सतत पेटती राहिलेली नाट्यप्रेमाची ज्योत हीच त्यांच्या कर्तृत्वाची खरी साक्ष होती.

 
</text>
</doc>
