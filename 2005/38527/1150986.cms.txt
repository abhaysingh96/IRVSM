<doc>
<docno>1150986.cms.txt</docno>
<text>
 
अग्रलेख
आत्मसन्मानाचा लढा
[ Friday, June 24, 2005  12:21:33 am]


महाराष्ट्रातील कायदा आणि सुव्यवस्थेची स्थिती ब्रिटिशपूर्व मध्ययुगीन काळाच्या स्तरावर कशी गेली आहे, याचे उदाहरण म्हणून अहमदनगर जिल्ह्यातील 'कोठेवाडी'तील अत्याचारांकडे रास्तपणे बोट दाखवले जात होते. परंतु साडेचार वर्षांनी का होईना, अत्याचाराला जबाबदार असणाऱ्यांना जन्मठेपेपासून, दीर्घ काळ तुरुंगवासासारख्या कठोर शिक्षा ठोठावून, महाराष्ट्रातील सरकार तसेच कायदा व सुव्यवस्था राखण्यास जबाबदार असलेल्या यंत्रणेने काही प्रमाणात पापक्षालन केले आहे.

कोठेवाडीतील खटल्यात एका माफीच्या साक्षीदारामुळे पोलिस आणि सरकारचे काम काहीसे सोपे झाले असले, तरी बलात्कारा-सारख्या खटल्यात ग्रामीण भागातील स्त्रियांना साक्षीसाठी प्रवृत्त करणे आणि बचाव पक्षाच्या वकिलांच्या क्लेशदायक प्रश्नांपुढे ठामपणे टिकवून ठेवणे, हे सोपे आव्हान नव्हते. त्याला यशस्वीपणे सामोरे जाऊन, आधीच्या निष्क्रियतेची काही प्रमाणात भरपाई सरकारने केली आहे. याचे श्ाेय केवळ पोलिस आणि सरकारी वकिलांचे नाही, तर कोठेवाडीतील अत्याचारांचे प्रकरण केवळ राजकीय भांडवल म्हणून न वापरता, महिलांच्या आत्मसन्मानाच्या लढाईचे प्रतीक बनवून सातत्याने या महिलांची पाठराखण करणाऱ्या शिवसेना आमदार डॉ. नीलम गोऱ्हे आणि त्यांच्या सहकाऱ्यांचेही आहे. महाराष्ट्राच्या अनेक भागांत गेल्या वषीर्चा अपवाद वगळता आधीची वषेर् दुष्काळी होती.

या काळात दरोड्यांचे प्रमाण वाढले होते. आजही ते कमी झाले आहे असे नव्हे. वाढत्या बेरोजगारीमुळे सराईत दरोडेखोरांना नवे रिक्रूट मिळत आहेत. मात्र कोठेवाडीतील दरोड्याने राज्यातील जनता हादरून गेली, ती किमती वस्तूंच्या लुटीपुरतीच तो मर्यादित नव्हता म्हणून. दरोडा घालताना प्रतिकाराची हिंमत केली जाऊ नये म्हणून घरातील एखाद्या व्यक्तीला निर्दयपणे मारहाण करण्याचे तंत्र जाणीवपूर्वक अवलंबले जाते. शिवाय लूट करताना 'सहकार्य' न देणाऱ्या महिलांनाही मारहाण केली जाते. पण त्यात स्वत: पकडले जाऊ नये आणि लुटालुट करून शक्य तितक्या कमी वेळात पळून जाता यावे, हाच मुख्य उद्देश असतो.

कोठेवाडीत मात्र महिलांवर लैंगिक अत्याचार करण्यात आले. वृद्ध महिलांपासून तरुण मुलींपर्यंत कोणाचाही अपवाद दरोडेखोरांनी केला नाही. महिलांवर अत्याचार केले तर आपल्या टोळीची दहशत निर्माण होईल आणि प्रतिकाराची हिंमत कोणी करणार नाही, असा विचार त्यामागे होता, हे माफीच्या साक्षीदाराच्या साक्षीतून स्पष्ट होते. मात्र हे अत्याचार घडतानाचे जे वर्णन या साक्षीदाराने केले आहे, त्यावरून केवळ दहशत बसवणे हाच उद्देश त्यामागे होता यावर विश्वास ठेवणे कठीण आहे.

या टोळीतील दारासिंग भोसले याच्या सांगण्यावरून ज्या प्रकारे हे अत्याचार केले गेले, त्यावरून हा विकृत लैंगिकतेचाही आविष्कार होता, असेच म्हणावे लागते. त्यामुळे त्यांना जन्मठेपेसारखी कठोर शिक्षा झाली हे योग्यच झाले. हे गुन्हेगार साधारणत: 50 किलोमीटरच्या परिसरातील म्हणजे स्थानिकच होते. दरोडेखोरी हा त्यांचा 'व्यवसाय' होता, त्याअथीर् स्थानिक पोलिस यंत्रणेला ते अपरिचित निश्चितच नसणार. तरीही कोठेवाडी आणि परिसरात हे गुन्हे 16 जानेवारी 2001 मध्ये घडल्यावर, दीर्घकाळ पोलिसांना गुन्हेगार सापडले नाहीत.

ग्रामीण भागातील सामाजिक चौकटीत स्त्रिया त्यांच्यावरील अत्याचारांची वाच्यता करण्यास पुढे येणे शक्यच नव्हते. याचा फायदा एरवी गुन्हेगार घेतच असतात, येथे निगरगट्ट पोलिसी यंत्रणेनेही घेतला आणि बलात्काराचा प्रकारच घडला नसल्याचा दावा दीर्घकाळ चालू ठेवला. सत्तेवरून त्याआधीच काही काळ पायउतार व्हायला लागलेल्या शिवसेना-भाजपच्या नेत्यांनी कोठेवाडी प्रकरण लावून धरले. मात्र दरोड्यांच्या घटनांना बलात्काराची जोड देऊन विरोधी पक्ष सरकारला बदनाम करू पाहत आहे, असाच प्रारंभीच्या काळात सत्ताधारी नेत्यांचा पवित्रा होता.

गुन्ह्याचा तपास करून गुन्हेगारांना कठोर शिक्षा देण्याने सत्ताधाऱ्यांची आणि पोलिसी यंत्रणेची प्रतिष्ठा तसेच विश्वासार्हता वाढते, गुन्ह्याला सौम्य स्वरूप देऊन त्यावर पांघरूण टाकल्याने नव्हे, या जाणिवेच्या अभावाचेच प्रत्यंतर यावेळी आले. सुदैवाने सामाजिक-राजकीय दबावामुळे का होईना, पुढील तपास व खटल्याची कारवाई कार्यक्षमपणे झाली आणि गुन्हेगारांना शिक्षा झाली, याचे समाधान 'कोठेवाडी'च्या आठवणीने शरमेने मान खाली घालणाऱ्या महाराष्ट्रातील सामान्य नागरिकांना वाटल्याशिवाय राहणार नाही. कोठेवाडीतील स्त्रियांनी सोसलेल्या क्लेशांची भरपाई या शिक्षेने होणार नसली, तरी राज्यातील स्त्रीवर्गाच्या वतीने त्यांनी दिलेल्या आत्मसन्मानाच्या लढाईला मात्र महाराष्ट्रातील जनता सलामच करील.

 
</text>
</doc>
