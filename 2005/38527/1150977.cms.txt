<doc>
<docno>1150977.cms.txt</docno>
<text>
 
धावते जग
लोकशिक्षण हवेच!
[ Friday, June 24, 2005  12:14:29 am]


अतिलठ्ठ माणसांमागे अनेक विकार लागतात, असे डॉक्टरमंडळी सांगतात. ते खरेही आहे. तद्वतच महानगराच्या मागेही अनेक गुंतागुंतीच्या गोष्टी लागतात. महा-नगराची लोकसंख्या, तिला सामावून घेणारी जमीन, इतर नैसगिर्क सोयी यामध्ये संतुलन असेल आणि जीवनाला यांत्रिक गती आलेली नसेल, तर तेथील नागरिकांच्या वाट्याला फारसे रोग लागत नाहीत. परंतु मुंबई या लोकसंख्येच्या बाबतीत सतत वाढतच जाणाऱ्या महानगराबाबत मात्र असे नाही.

येथील लोकांची संख्या, तिला सामावून घेणारी जमीन, नैसगिर्क-नागरी सोयी यातील संतुलन कधीच ढळले आहे. शिवाय जीवनाला जीवघेणी गती आली आहेे. परिणामी येथील बहुसंख्य लोक कायमच मानसिक तणावाखाली असतात. या ताणाचे परिणाम आरोग्यावरही होतात आणि रक्तदाबापासून ते मधुमेहापर्यंतचे विकार त्यांच्या मागे लागतात. वाईट गोष्ट अशी की अनेकांमध्ये रक्तदाबाची लक्षणे दिसत नाहीत. ही स्थिती धोकादायक असते; कारण अनियंत्रित रक्तदाबाची परिणती पक्षाघातात होऊ शकते.

आजच्या जागतिक पक्षाघात निवारण दिनाच्या निमित्ताने जाहीर झालेली जी आकडेवारी सकृतदर्शनी अविश्वसनीय वाटत असली, तरी पक्षाघात आणि त्याला जबाबदार असणाऱ्या घटकांबाबत सर्वसामान्य लोकांमध्ये जागृती करण्याची आवश्यकता आहे, याबाबत दुमत नाही. जगभरात दरवषीर् सात लाख लोकांना पक्षाघात होतो. स्थानिक हवा-पाणी, ऋतुमान, दैनंदिन जीवनाची पद्धत याचा विचार करून जो आहार घेतला जात होता, त्याऐवजी आता फास्टफूड घेण्याकडे कल वाढला आहे.

ही गोष्ट जगभरातच झालेली आहे. या पोषणमूल्ये नसलेल्या आहाराच्या जोडीलाच धूम्रपान आणि मद्यसेवन यांची भर पडते. जीवनाला आलेल्या विलक्षण गतीवर उतारा म्हणून अनेकजण या गोष्टी जवळ करतात. परंतु त्यामुळेच त्यांची अधिक दमछाक होते. काहींचे मानसिक संतुलनही ढळते. म्हणूनच या बदलत्या गतीशी कसे जमवून घ्यायचे याबाबत लोकशिक्षण होण्याची गरज आहे. वास्तविक आपले शरीर हे अनेक प्रकारे आपल्याला सूचना देत असते.

मन स्थिर असेल, तर या सूचनांचा अर्थही लावता येतो. परंतु आताच्या धावपळीच्या दिवसांत आपले शरीर काही 'सूचना' देत आहे, हे लक्षात येण्यासाठी लागणारा मानसिक निवांतपणाही अनेकांच्या वाट्याला येत नाही. परिणामी, शरीर कुरकुरत आहे, हेच ध्यानात येत नाही. जेव्हा येते, तेव्हा उशीर झालेला असतो. एकप्रकारे साचत आलेल्या अनेक अनारोग्यकारक घटकांचाच तो स्फोट असतो. असा स्फोट टाळण्यासाठी काय करावयाचे याची जाणीव लोकांमध्ये निर्माण होण्यासाठी उपयोगी पडू शकेल, असा अभ्यास आता जागतिक आरोग्य संघटनेच्या मदतीने करण्यात येणार आहे. हा अभ्यास लालफितीतच बंदिस्त राहू नये आणि लोकांमध्ये आवश्यक ती जागृती निर्माण होण्यासाठी ठोस प्रयत्न केले जावेत, अशीच मुंबईकरांची अपेक्षा आहे.

 
</text>
</doc>
