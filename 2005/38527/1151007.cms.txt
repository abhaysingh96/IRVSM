<doc>
<docno>1151007.cms.txt</docno>
<text>
 
देश-विदेश
केंदीय मंत्रिमंडळाचा उद्या विस्तार?
[ Friday, June 24, 2005  12:42:31 am]


नवी दिल्ली (म. टा.विशेष प्रतिनिधी) : पंतप्रधान मनमोहन सिंग बहुधा शनिवारी केंदीय मंत्रिमंडळाचा विस्तार आणि त्यात फेरबदल करतील, अशी माहिती काँग्रेसच्या उच्चपदस्थ माहितगार गोटातून समजली. यूपीएच्या अध्यक्ष सोनिया गांधींशी मंगळवारी पंतप्रधानांची प्रदीर्घ चर्चा झाली. पाठोपाठ संसदीय कामकाजमंत्री गुलाम नबी आझादही सोनियांना भेटले. चचेर्त महत्वाचा मुद्दा मंत्रिमंडळ विस्ताराचाच होता, असे समजते.

नव्या विस्तारात झारखंड मुक्ती मोर्चाचे शिबू सोरेन यांच्या पुनरागमनाबरोबरच ए.के.अॅन्टनी, अंबिका सोनी, मोतीलाल व्होरा, गुरुदास कामत, जी. के. वासन, आनंद शर्मा, पवनकुमार बन्सल, एम. रामदास (पाँडिचेरी) आदींची नावे चचेर्त आहेत. प्रसारणमंत्री जयपाल रेड्डी, ऊर्जामंत्री पी. एम. सईद यांच्यासह चौघांना मंत्रिमंडळातून वगळले जाण्याची शक्यताही व्यक्त होत आहे. शीशराम ओला आणि महावीरप्रसाद यांनाही खाती गमावावी लागण्याची शक्यता आहे. माहिती व प्रसारण खाते अंबिका सोनींकडे तर ऊर्जा मंत्रालयाचा कार्यभार बहुदा अॅन्टनींकडे सोपवला जाईल, असेही माहितगारांनी सांगितले.

मंत्रिमंडळाच्या विस्तारापाठोपाठ डझनभर नव्या राज्यपालांच्या नेमणुकाही याचदरम्यान होतील. फेरबदलात काही कॅबिनेट मंत्र्यांना राजभवनात पाठवले जाईल, तर काही विद्यमान राज्यपालांचा मंत्रिमंडळात समावेश होईल. विस्तारप्रक्रियेनंतर काँग्रेस संघटनेतही महत्वपूर्ण बदल अपेक्षित आहेत.

किंबहुना पक्षातल्या फेरबदलामुळेच मंत्रिमंडळाचा विस्तार लांबल्याची चर्चा आहे. राहुल गांधी आणि सचिन पायलट यांच्यासारख्या तरुण खासदारांकडे संघटनेत महत्वाची जबाबदारी सोपवली जाणार असून अनेक प्रदेशाध्यक्षही बदलले जातील, असे समजते.

 
</text>
</doc>
