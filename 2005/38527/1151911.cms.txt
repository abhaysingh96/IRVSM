<doc>
<docno>1151911.cms.txt</docno>
<text>
 
देश-विदेश
एक देश आणि एकसारखा फोन...
[ Friday, June 24, 2005  10:59:11 pm]


नवी दिल्ली (म. टा. विशेष प्रतिनिधी) : वन इंडिया.. एक देश आणि एकसारखा फोन.. संकल्पनेला देशभर मूर्त स्वरूप देण्यास केंदीय दूरसंचार मंत्रालय वेगाने कार्यरत झाले असून, हा बदल प्रत्यक्ष अमलात आल्यानंतर भारतात कोणत्याही ठिकाणाहून कुठेही एसटीडी फोन लावावा लागणार नाही. सर्वत्र स्थानिक फोनप्रमाणे संवाद होऊ शकेल. वन इंडिया हे युपीए सरकारचे स्वप्न आहे आणि ते लवकरच साकार होईल, असा आत्मविश्वास केंदीय दूरसंचारमंत्री दयानिधी मारन यांनी पत्रकारांसमोर व्यक्त केला.

देशातल्या बहुतांश राज्यात राज्याच्या सीमेअंतर्गत सध्या कुठेही फोन लावल्यास, एसटीडी ऐवजी स्थानिक कॉलप्रमाणे फोन लावता येतो. अवघी 6 राज्ये या सुविधेला अपवाद होती. नुकताच तो अडथळाही दूर झाला आहे. साऱ्या भारताचे टेलिफोन दर एकसारखे असावेत, असाही प्रयत्न संचार मंत्रालयाने चालवला आहे.

वन इंडिया संकल्पनेला मूर्त स्वरूप देण्यासाठी, काही कायदेशीर अडथळे दूर करावे लागतील, हे मान्य करीत मारन म्हणाले, भारत संचार निगम आणि महानगर टेलिफोन निगम अशा दोन सरकारी कंपन्या विविध राज्यांत सध्या दूरसंचार सेवा देतात. याखेरीज काही खासगी कंपन्यांनाही परवाने देण्यात आले आहेत. या कंपन्या केवळ आपल्या सीमित कार्यक्षेत्रातच कामकाज करू शकतात. भारतात टेलिफोन दरासाठी भौगोलिक अंतर हा निकष राहू नये, असे संचार मंत्रालयाचे उद्दिष्ट आहे. त्यासाठी थोडा वेळ लागेल, असे मारन म्हणाले.

दूरसंचार नियामक प्राधिकरण (ट्राय) ची नवी योजना यशस्वी ठरली, तर येत्या दोन वर्षात नव्या नेटवर्क प्रणालीनुसार, देशातल्या मोबाईल फोन्सच्या बाजारपेठेत 55 टक्क्यांची वाढ होईल आणि 2007 अखेर भारतात मोबाईल फोन्सची संख्या 20 कोटींवर पोहोचेल, असा आत्मविश्वास ट्रायचे अध्यक्ष प्रदीप बैजल यांनी बोलून दाखवला.

 
</text>
</doc>
