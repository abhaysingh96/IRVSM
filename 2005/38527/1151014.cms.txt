<doc>
<docno>1151014.cms.txt</docno>
<text>
 
महामुंबई
ठाण्यातही जोर, वसईत सर्वाधिक पाऊस
[ Friday, June 24, 2005  12:49:30 am]


ठाणे (म. टा. प्रतिनिधी) : ठाणे जिल्ह्यात बुधवारी रात्रीपासून चांगला पाऊस होत असल्याने हवेत गारवा निर्माण झाला आहे. जिल्ह्यात सर्वाधिक म्हणजे 397 मिमी पाऊस वसई तालुक्यात झाला असून, सर्वांत कमी पाऊस मोखाडा तालुक्यात (29.4 मिमी) झाला आहे.

जिल्ह्याच्या शहरी आणि ग्रामीण भागाला पावसाने चांगलेच झोडपले आहे. ढगांचा गडगडाट, विजांचा चमचमाट आणि मुसळधार सरींनी गुरुवारी ठाणे शहरात सलामी दिली. शॉर्ट सकिर्टचा एखाददुसरा अपवाद वगळता या पावसाने ठाण्यात कुठलेही नुकसान झाले नाही. मात्र, शहरात नालेसफाई झाल्याचा दावा पोकळ असल्याचे पावसाने पहिल्याच फटक्यात दाखवून दिले.

कळव्यातील पोस्ट ऑफिसच्या शेजारी असलेल्या 'मातोश्री' धोकादायक इमारतीचा जिन्याचा भाग आणि पाण्याची टाकी पावसामुळे कोसळली. या इमारतीतील तीन कुटुंबातील आठ माणसे व दोन मुलांना अग्निशमन दलाच्या जवानांनी सुखरूप बाहेर काढले.

दिवसभरात 10 ते 12 ठिकाणी झाडे कोसळली. गोखले रोड, वृंदावन, श्रीरंग सोसायटी, गांधीनगरात पाणी तुंबले. सखल भागातील घरांत पाणी शिरले होते. मुंब्य्रातील संजयनगरात अटलांटा कंपनीची कंपाऊंड वॉल तीन घरांवर कोसळली.

जिल्ह्याच्या ग्रामीण भागात शेतकऱ्यांनी पावसाचे स्वागत केले असले, तरी गेल्या वषीर्च्या तुलनेत हा पाऊस कमीच आहे. शहापूर आणि अंबरनाथ येथील धरणक्षेत्रातही पाऊस कमीच आहे.

जिल्ह्यातील पाऊस मिमीमध्ये असा : डहाणू (94.8), पालघर (134), ठाणे (80.3), कल्याण (50), मुरबाड (25.4), उल्हासनगर (16.4), अंबरनाथ (22), भिवंडी (52.3), शहापूर (22), जव्हार (22.2), विक्रमगड (34.7), वाडा (22.2) आणि तलासरी (34)

 
</text>
</doc>
