<doc>
<docno>1151018.cms.txt</docno>
<text>
 
महामुंबई
डान्सबार विरोधात धडक कारवाई
[ Friday, June 24, 2005  12:52:24 am]


मुंबई (म. टा. प्रतिनिधी) : रात्री उशिरापर्यंत सुरू असणाऱ्या बारवर छापे घालून पोलिसांनी 41 बारबालांसह 16 व्यवस्थापक व एका बार मालकास अटक केली.

नेहरू नगर पोलिसांनी पद्मा पॅलेस बारवर कारवाई करताना बार व्यवस्थापक शेखर कट्टू शेट्टी (44) यास अटक केली. चेंबूर पोलिसांनी पंजाब बार आणि हॉटस्पॉट बारच्या दोघा व्यवस्थापकांसह 11 बारबालांना अटक केली. पंतनगर पोलिसांनी सुवर्णा बारवर छापा घालून व्यवस्थापक सुदर्शन सुवर्णा व 9 बारबालांना अटक केली. घाटकोपर पोलिसांनी वेलॉसिटी बारचा व्यवस्थापक अरूण रामण्णा शेट्टी (30) व दोन बारबालांना अटक केली.

कांदिवली पालिसांनी मेरिडियन बारवर छापा घालून व्यवस्थापक विकी शेट्टी याला तर जुहू पोलिसांनी दिपा बारचा मालक अक्सर अहमद खबदार हसन याच्यासह 13 बारबालांना अटक केली. यावेळी 15 वेटर आणि 28 ग्राहकांनाही अटक करण्यात आली. याशिवाय डी. एन. नगर पोलिसांनी नाइट क्वीन बार, कस्तुरबा पोलिसांनी उत्सव बार, गोरेगाव पोलिसांनी रासबेरी बार, समतानगर पोलिसांॉनी ललित बार, कांदिवली पोलिसांनी मिलाप बार, दिंडोशी पोलिसांनी शारदाभुवन व पॅरीस बारवर कारवाई केली. अटक करण्यात आलेल्यांना नंतर वैयक्तिक जामिनावर सोडून देण्यात आले.

 
</text>
</doc>
