<doc>
<docno>1151021.cms.txt</docno>
<text>
 
महामुंबई
डान्स बारना तूर्त अभयदान
[ Friday, June 24, 2005  12:53:26 am]


मुंबई (म. टा. विशेष प्रतिनिधी) : राज्यपाल एस. एम. कृष्णा यांनी तब्बल तीन आठवडे बासनात बांधून ठेवलेला डान्स बारबंदीच्या वटहुकुमाचा मसुदा राज्यघटनेच्या 213 कलमाचा दाखला देऊन अपेक्षेप्रमाणेच गुरुवारी राज्य सरकारकडे परत पाठवला आणि डान्स बारना तूर्त अभयदान दिले. या निर्णयामुळे खळबळ उडाली असून हा निर्णय म्हणजे डान्स बारमालकांचा विजय आहे आणि त्यामुळे, राज्य सरकारला, विशेषत: उपमुख्यमंत्री आर. आर. पाटील यांना मोठ्या नामुष्कीला सामोरे जावे लागत आहे, असा आरोप केला जात आहे. या निर्णयामुळे बारमालकांमध्ये आनंदाचे वातावरण असून, आता आमच्या धंद्याला मरण नाही, असे डान्स बारचे मालक टेचात सांगत आहेत.

या वटहुकुमावर राज्यपाल एस. एम. कृष्णा हे सही करायला तयार नसून ते तो परत पाठवणार आहेत, अशी चर्चा काही दिवस चालू होती. राज्यपालांच्या परदेशांतील आणि देशांतर्गंत दौऱ्यांमुळे वटहुकुमावर त्यांची सही झाली नसल्याचे सांगण्यात येत होते. वटहुकूम जारी होण्यातील विलंबामुळे सरकारची प्रतिमा डागाळत असल्याबद्दल खंत व्यक्त करून सत्वर सही करावी, अशी विनंती आर. आर. यांनी राज्यपालांना बुधवारी पत्राद्वारे केली होती. पण, ती ठोकरून राज्यपालांनी वटहुकूम सरकारकडे परत पाठविला.

घाई करायचे कारणच काय?

वटहुकुमावर सही करायची की नाही, हा अधिकार घटनेच्या 213 कलमान्वये राज्यपालांचा आहे, याचा दाखला देऊन, या प्रकरणात कोणतीही तातडी नसल्याचा निष्कर्ष राज्यपालांनी काढला आहे. शिवाय, संसदीय परंपरा आणि संकेत लक्षात घेऊन सरकारने वाटल्यास डान्स बारबंदीचे विधेयक विधिमंडळाच्या पावसाळी अधिवेशनात मांडावे, असा सल्लाही दिला आहे. पावसाळी अधिवेशन 11 जुलैपासून सुरू होत आहे.

हा वटहुकूम परत पाठवताना राज्यपालांनी विजेच्या चोरीला आळा घालणाऱ्या वटहुकुमावर मात्र सही केली, हे विशेष! बंदीविरोधात बारबालांचे शिष्टमंडळ काँग्रेस अध्यक्ष सोनिया गांधी यांना भेटल्यापासून काँग्रेसच्या भूमिकेत बदल झाल्याची चर्चा होती. या भेटीनंतर मुख्यमंत्री विलासराव देशमुख यांनीही, कायद्यातील तरतुदी पाहाव्या लागतील, असे सांगून आधीच्या भूमिकेला बगल दिली होती. तेव्हापासूनच वटहुकुमाच्या भवितव्याबाबत सरकारी गोटातूनच शंका व्यक्त होत होती. त्यात राज्यपालांच्या सचिवालयाने अनेक आक्षेप उपस्थित केल्याने शंकेला आणखी बळकटी आली.

राज्यपालांनी वटहुकुमाची फाइल तीन आठवडे भिजत ठेवल्याने ते ती परत पाठवणार अशी उघड चर्चा होती. शिवाय, डान्स बारवर बंदी घालण्याच्या भूमिकेला पाठिंबा देण्यासाठी गेलेल्या मृणाल गोरे, अहिल्या रांगणेकर यांच्या शिष्टमंडळापुढेही त्यांनी, वटहुकूम आपण परत पाठवू शकतो, असेच सूचितच केले होते.

आता सरकारला हे विधेयक विधिमंडळात मांडण्याशिवाय पर्याय राहिलेला नाही. तथापि, काँग्रेसच्या बदललेल्या पवित्र्याने विधेयक मांडतानाही अडचणी येतील आणि मांडलेच तर ते संयुक्त चिकित्सा समितीकडेही पाठवून वेळकाढूपणा केला जाईल, अशी शक्यता आहे. त्यामुळे डान्स बारबंदीचा निर्णय लवकर अंमलात येण्याची शक्यता धूसर झाली आहे.

या निर्णयामुळे काँग्रेस व राष्ट्रवादी यांच्यात कमालीची कटुता निर्माण होण्याची शक्यता असून काँग्रेसच्या दबावापोटीच राज्यपालांनी हा वटहुकूम परत पाठविला अशी चर्चा राष्ट्रवादीच्या गोटात चालू झाली आहे. या प्रकरणात कर्नाटकी डान्स बारमालकांची शेट्टी लॉबी प्रभावी ठरल्याचीही चर्चा आहे.

त्यांना अर्जन्सी वाटली नाही...

आर. आर. पाटील

राज्यपालांना पत्र पाठवल्यानंतर चर्चा होऊन हा निर्णय झाला असता तर बरे झाले असते. त्यांना डान्स बारबंदीच्या निर्णयाबाबत काही खुलासा हवा असता तर तो करण्याची तयारी होती. पण त्यांनी या निर्णयाची 'अर्जन्सी' नाही, असे सांगून वटहुकुमाचा मसुदा परत पाठवल्याने पावसाळी अधिवेशनात विधेयक मांडण्याचा प्रयत्न करू.

ज्याची त्याची 'करमणूक'!

प्रतिमा कुलकणीर्

डान्स बार हा व्यक्तिसापेक्ष प्रश्ान् म्हणून थांबता नाही. समाजात उमटणाऱ्या पडसादांशी त्याचं जटिल नातं आहे. 'इझी मनी'चे समीकरण डान्स बारशी सांधले जाते. प्रत्येकाच्या करमणुकीचे साधन वेगळे असू शकते. पण, रोज बारमध्ये 'पतंग' उडवण्या-मागील कारणांचा मागोवा घेतल्यास अनेक गंुते दिसू लागतात. पहिला डान्स बार अस्तित्वात आल्यावर त्यातील दाहकता जाणवली नव्हती का? बारबालांच्या पुनर्वसनाचा प्रश्न आता ऐरणीवर आहे.

त्यांची कष्टांची तयारी आहे?

केशव मेश्राम

करचुकव्या आणि दोन नंबरचा पैसा असलेल्या लोकांच्या सुखाच्या विशिष्ट कल्पनांतून स्त्रियांच्या शरीराचे प्रदर्शन करणारी डान्स बारची आंबटशौकीन संस्कृती निर्माण झाली आहे. बार बंद केले तर पुनर्वसन करा म्हटले जाते, पण श्ाम करून कमी पैशांत जगण्याची या महिलांची तयारी आहे का?

पुनर्वसनाचा प्रश्ान् महत्त्वाचा

नाना पाटेकर

हा बारबालांच्या आयुष्याचा प्रश्न आहे. एका अनिष्ट प्रथेतून त्या पैसा कमावतात, हे मान्य केले तरी त्यांचे कुटुंब त्याच गोष्टीवर चालते. त्यामुळे पुनर्वसनाचा प्रश्ान् सर्वात महत्त्वाचा आहे.

 
</text>
</doc>
