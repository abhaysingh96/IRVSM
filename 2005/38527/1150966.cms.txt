<doc>
<docno>1150966.cms.txt</docno>
<text>
 
महाराष्ट्र
रत्नागिरीत शिवसेनेचे वर्चस्व
[ Friday, June 24, 2005  12:08:43 am]


अनेक ग्रामपंचायतीत राष्ट्रवादी काँग्रेसची मुसंडी

रत्नागिरी (म. टा. वृत्तसेवा) : रत्नागिरी जिल्ह्यात 333 ग्रामपंचायतींच्या निवडणुकांनंतर सर्वाधिक जागी शिवसेनाच विजयी झाली असली तरी शिवसेनेच्या अभेद्य किल्ल्याला राष्ट्रवादी पक्षाने जोरदार मुसंडी देत खिंडार पाडले आहे. दापोली, खेड, चिपळूण, गुहागर, रत्नागिरीत राष्ट्रवादीने सेनेच्या वर्चस्वाखालील ग्रामपंचायती मिळविल्याने तळकोकणात राष्ट्रवादीची पकड घट्ट होत चालल्याचे स्पष्ट झाले.

खेडमध्ये आमदार रामदास कदम यांच्या बालेकिल्ल्याला राष्ट्रवादीने 26 ठिकाणी सुरुंग लावला. संगमेश्वरमध्ये सेनेला यश मिळाले खरे, पण पक्षातंर्गत दोन गटांत ते विभागले गेले असून त्यामुळे अंतर्गत मतभेद पुन्हा एकदा चव्हाट्यावर आले आहेत. येथेही सेनेच्या हातून 10 ग्रामपंचायती निसटल्या आहेत.

भास्कर जाधव राष्ट्रवादी पक्षात गेल्यामुळे चिपळूणमधील चुरस संपल्यात जमा होती. 51 ग्रामपंचायतींपैकी बहुतेक जागा राष्ट्रवादीला मिळाल्या; परंतु काही महत्त्वाच्या जागा सेनेने पटकावल्या.

चिपळूणमध्ये भाजपला 12 ग्रामपंचायतींत यश मिळाले. खेडमध्ये 26 ग्रामपंचायती जिंकून राष्ट्रवादीने रामदास कदम यांना धक्का दिला मात्र दापोलीत 50पैकी 33 ग्रामपंचायती जिंकल्याचा दावा शिवसेन केला तर माजी सभापती किशोेर देसाई यांच्या मते, हे यश 50 टक्क्यांपेक्षाही अधिक आहे. गुहागरमध्ये आमदार नातू यांनी भाजपचा गड सांभाळला. राष्ट्रवादी पक्षाला दोन ते चार ग्रामपंचायतींवरच समाधाना मानण्याची वेळ आली. गुहागर येथे शिवसेना भाजप यांची युती असती तर चित्र वेगळे दिसले असते.

संगमेश्वरात 75पैकी बहुतेक ग्रामपंचायती ताब्यात राखण्यात सेनेला यश आले. त्यापाठोपाठ कुणबी सेना व बहुजन विकास आघाडीचा क्रमांक असून बहुजन विकास आघाडीला 36 ग्रामपंचायती मिळाल्या. दोन्ही काँग्रेसना येथे किरकोळ यश मिळाले. लांज्यात 24पैकी 14 ग्रामपंचायती शिवसनेकडे आल्या.

रत्नागिरीत राष्ट्रवादीने शिवसेनेला जोरदार तडाखा देऊन तिच्या तालुक्यावरील आजपर्यंत वर्चस्व दोलायमान केले. इथे भाजपलाही मागील निवडणुकीपेक्षा दुप्पट जागा मिळाल्या. आकडेवारीनुसार राष्ट्रवादीकडे 24, सेनेकडे 9 भाजपकडे 16 ग्रामपंचायती आल्या आहेत.

अर्थात ही आकडेवारी पक्षीय दाव्यांवर आधारित असून सरपंचांची निवड झाल्यावरच तालुकावार राजकीय बलाबल निश्चितपणे समजेल. यावेळी बऱ्याच गावांच्या पॅनेलने पक्षांचे लेबल लावून घेण्यास नकार दिला. स्थानिक पक्षांनी जोमाने लढत दिल्यामुळे मोठे पक्ष काही ठिकाणी नामोहरम झाले तर संगमेश्वरमध्ये दुफळीमुळे शिवसेना दुबळी होण्याची चिन्हे आहेत.

 
</text>
</doc>
