<doc>
<docno>1150979.cms.txt</docno>
<text>
 
लेख: जाता जाता
...निदान साहेबाच्या घरातला कुत्रा तरी कर!
[ Friday, June 24, 2005  12:17:40 am]


प्रिय ब्रह्मादेवा,

कृतानेक नमस्कार,

पत्र लिहिण्यास कारण हेच की, आपण आम्हासी मानसाचा जल्म देऊन काहीच साधले नाही. सर्व प्राण्यांत थोर प्राणी म्हणजे मानूस म्हणतात. अशा या मानवयोनीत जल्म घेऊनही आमची काहीच कदर नाही. आमचा आधीचा जल्म कोणता होता हे आम्हास ठावे नाही. पण तेव्हा आम्ही नक्कीच मानूस जन्माची आशा केली असनार. थोडे-बहुत पुन्यही केले असनार. तेव्हाच हा असा थोर जल्म आम्हाला लाभला.

सर्व प्राण्यांत मानसाची बुद्धी फार शार्प. त्याचाच फायदा घेऊन आम्ही शार्प शूटर झालो, अन कायकाय भानगडी केल्या. अक्कल हुशारीने पोलिटिकल लोकांशी मांडवली करून पोलिस लोकांना गुंगारा दिला. वेळ येताच आम्हीच पोलिटिकल लीडर झालो. पक्षाचे जिल्हाप्रमुख, झेडपी वगैरेवर निवडून-बिवडून (बेवड्याशी याचा काही संबंध नाही) आलो. पेट्या-खोकी वगैरे 'वर' पोहचवली. थोरा-मोठ्यांच्या चरणी सेवा रुजू केली की, त्यांची कृपा राहते अन् धंदा बरकतीला येतो.

पण देवा, अलीकडे सगळं जगच बदलत चाललं आहे. आता पूवीर्सारखं काय राह्यलंच नाही. आधी नुस्ती वदीर् पाठवली की, बंगल्याची दारं खुलायची आणि दर्शन व्हायचं. आमच्यासाठी साहेबांना वेळ असायचा. हालहवाल विचारली जायची, वाऱ्याची दिशा काय याचा अंदाज विचारला जायचा. वर कपभर चहाही मिळायचा. आमची कायतरी इज्जत होती.

पण जमाना बदलला, साडी-चोळी जाऊन लोवेष्ट जीन्स आल्या, सिनेमा टाकीज जाऊन मल्टिप्लेक्ष आले, म्युझिक जाऊन रीमिक्ष आलं, तसं लोकनेते गेले आणि घराण्याचं राज्य सुरू झालं. थेट नातवंड-पतवंडांची फौजच साहेब होऊन बसली. देवा, आता भेटायचं तर अपॉईंटमेन्ट घ्यावी लागते. आदी सेक्रेटरीला मस्का लावावा लागतो, महादेवा आधी नंदी पूजायचा एवढीच जुनी परंपरा राह्यली, बाकी सगळं नवं. तरीही देवा या नव्या नेतेमंडळी.. चुकलो! साहेब मंडळींची भेट होत नाही. गेलो तर आज काय फोटो काढायला गेले, उद्या काय अमेरिकेला गेले...

काल गेलो तर कळलं की कुठला तरी परदेसी मासा मेला.. साहेब दु:खात आहेत.. भेट होनार नाही... सालं काय त्या माशांचं नशीब... देवा आता या जन्मातलं अखेरचं मागणं... ताबडतोब उचल अन माशाच्या जल्माला घाल... त्यातही परदेशी माशाच्या जल्माला घातलं तर खास आभार...

साहेबाबरोबर विमानानं फिरायला तरी मिळल.. ते नाही जमलं तर निदान साहेबाच्या घरातल्या कुत्र्याचा भाऊ म्हणून तरी जल्माला घाल.. एवढीच तुझ्या चरणी या बालकाची प्रार्थना...

चकोर

 
</text>
</doc>
