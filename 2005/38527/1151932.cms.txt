<doc>
<docno>1151932.cms.txt</docno>
<text>
 
लेख
ही तर वेठबिगारीच!
[ Friday, June 24, 2005  11:22:57 pm]


मुंबई महापालिकेचा 'बेस्ट' उपक्रम ओळखला जातो तो कार्यक्षम व्यवस्थापनासाठी! वीज वितरणाचे काम असो की प्रवासी वाहतुकीचे, अतिशय कार्यक्षमपणे कामे पार पाडली जातात. राज्य सरकारचा उपक्रम असलेल्या राज्य वीज मंडळातील वीज गळती व चोरीचे प्रमाण 38 टक्क्यांपर्यंत असताना हेच प्रमाण सार्वजनिक उपक्रम असलेल्या बेस्टमध्ये 11 टक्क्यांच्या आसपास आहे. पण चोरी आणि गळतीचे प्रमाण कमी आहे, असे नसून अखंडित वीजपुरवठ्याबाबतही बेस्टची ख्याती आहे. खाजगी कंपनीला हेवा वाटावा, असाच हा कारभार आहे. त्यामुळेच उपनगरातील 'रिलायन्स एनजीर्'पेक्षा बेस्टची सेवा उजवी, अशी सामान्य मुंबईकरांची भावना आहे.

बेस्टच्या कार्यक्षम सेवेत उपक्रमात काम करणाऱ्या 'कॅज्युअल लेबर'चाही वाटा आहे. पण त्यांच्या नशिबी व्यवस्थापनाकडून वर्षानुवषेर् सुरू असलेले शोषणच आहे. वीजपुरवठा करण्यासाठी लागणाऱ्या केबल टाकणे, त्यासाठी चर खोदणे, खोदलेले चर काम झाल्यावर बुजवणे, वीजपुरवठ्यात काही दोष निर्माण झाल्यास ते शोधण्यासाठी खोदकाम करणे, अशी मेहनतीची कामे हे कामगार करतात. त्यांची संख्या दीड हजारांच्या आसपास आहे. त्यातील अनेकांची आठ ते दहा वषेर् सेवा झाली असली तरी व्यवस्थापन त्यांना वर्षानुवषेर् 70 ते 90 रुपये रोजावर राबवून घेत असते.

सतत चालणारे काम असल्यामुळेच कधीतरी आपल्याला कायम केले जाईल या भावनेने हे कामगार काम करीत असतात. त्यांच्या या आशेचाच फायदा व्यवस्थापन उठवीत आहे. नित्यनियमाने काम चालत असले तरी रोजंदार दाखवून 90 रु. मजुरी या कामगारांच्या हातावर टेकविण्यात येते. काम मिळेल या आशेने या कामगारांनी कामाच्या ठिकाणी रोज सकाळी हजर राहायचे आणि काम नसेल तर परत जायचेे. साप्ताहिक सुटी त्यांच्या नशिबी नाही. पावसाळ्यात तर बहुसंख्य कामगारांना सक्तीने घरी बसविले जाते. एखाद्या कामगाराला अपघात झाला, तर औषधोपचाराचीही सोय केली जात नाही. कामगारच आपापसात वर्गणी काढून जखमी कामगाराला व त्याच्या कुटुंबियांना मदत करतात, असे कामगारांकडून सांगण्यात आले.

भविष्य निर्वाह निधीबाबतच्या कायद्यातील तरतुदीनुसार कंत्राटी कामगारांनाही हा कायदा लागू आहे. मात्र, या कामगारांना तोही लाभ देण्यास बेस्टचे व्यवस्थापन तयार नाही. भविष्य निर्वाह निधी आयुक्तांनी याबाबत आदेश दिल्यावर त्याला हायकोर्टात आव्हान देण्याचे काम व्यवस्थापनाने केले आहे. त्यामुळे या कामगारांचा म्हातारपणीचा काळही अनिश्चिततेच्या भोवऱ्यात सापडला आहे. हेच काम करणाऱ्या रिलायन्स एनजीर्च्या कामगारांना 140 रु. वेतन दिले जाते. त्यांना भविष्य निर्वाह निधीही लागू आहे.

मुंबई महापालिकेत काम करणारा कंत्राटी कामगार अगदी पहिल्या दिवशीही कायम कामगाराएवढेच वेतन घेत असतो. महापालिकेचाच उपक्रम असलेल्या बेस्टच्या व्यवस्थापनाला मात्र, ते मान्य नाही. बेस्टच्याच वाहतूक विभागात अनेक वेळा ड्रायव्हर व कंडक्टरच्या जागेवर बदली कर्मचारी नेमण्यात येतात व त्यांना कायम कर्मचाऱ्याएवढेच वेतन देण्यात येते. 'कॅज्युअल लेबर'ना मात्र हा न्याय लागू नाही.

मुळात या कामगारांची कॅज्युअल लेबर अशी केलेली व्याख्याच चुकीची असल्याचे याच कामगारांमध्ये काम करणारे व त्यांच्या प्रश्ानंसाठी भांडणारे गणेश वाकळे यांचे म्हणणे आहे.

या कामगारांचे काम हंगामी स्वरूपाचे नाही; त्यामुळे त्यांना हंगामी कामगार म्हणता येणार नाही. त्यांना कुठल्याही कंत्राटदाराने नेमलेले नसल्यामुळे ते कंत्राटी कामगारही नाहीत. त्यांना ठराविक कामापुरतेही नेमलेले नाही. त्यांचे काम कायम-स्वरूपी असून त्यांना कायम कामगार म्हणूनच मान्यता मिळाली पाहिजे, असे वाकळे यांचे म्हणणे आहे.

याच कॅज्युअल कामगारांमधून 'तात्पुरता नवघानी' व नंतर 'कायम नवघानी' म्हणून नियुक्ती करण्यात येत असते. या कामगारांना पूर्ण वेतन मिळते. मात्र, गेल्या काही वर्षांत 'तात्पुरता नवघानी' व 'कायम नवघानीं'ची हजारभर पदे रिक्त असताना कॅज्युअल कामगारांना त्या पदावर सामावून घेण्यास टाळाटाळ केली जात आहे.

बेस्टच्या कर्मचाऱ्यांची संख्या 45 हजार असून, ड्रायव्हर व कंडक्टरची संख्या सर्वाधिक आहे. त्या तुलनेत हे कॅज्युअल लेबरची संख्या अत्यल्पच आहे. त्यामुळे मान्यताप्राप्त संघटनाही या कामगारांकडे लक्ष द्यायला फारशा तयार नाही. त्यामुळे त्यांच्या प्रश्ानला वाचा फुटू शकलेली नसून त्यांच्यावरील अन्याय वर्षानुवषेर् सुरू राहिला आहे.

प्रभाकर नारकर

 
</text>
</doc>
