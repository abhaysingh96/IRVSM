<doc>
<docno>1151767.cms.txt</docno>
<text>
 
मायाबाजार
बागबान
[ Friday, June 24, 2005  07:10:19 pm]


कलागुणांचं सिंचन करून अभिनयाची बाग समृद्ध करणारा इण्डस्ट्रीतला खराखुरा बुजुर्ग बागबान म्हणजेच निळू फुले! पुस्तक वाचन, नाटक-चित्रपट पाहणं आणि मित्रांबरोबर गप्पा मारत वेळ मजेत घालवणं हा निळूभाऊंचा सध्या विरंगुळा बनला आहे. अभिनय असो किंवा बाग फुलवणं, निमिर्तीतला आनंद घेणं अजूनही त्यांनी सोडलेलं नाही.

' आताशा कष्ट सोसवत नाहीत. काय करणार? शारीरिक क्षमता पहिल्यासारखी राहिलीये कुठे?' निळू फुले... संपन्न अभिनयाचं एक चालतं-बोलतं भांडार. वयोमानामुळे शरीर थरथरायला लागलं असलं, तरी उत्साह आजही प्रचंड. बारा वर्षांनंतर त्यांनी 'चलता है यार' या हिंदी चित्रपटात भूमिका करण्याचं ठरवलंय. मध्यंतरी काम करणं त्यांनी सोडून दिलं होतं.

' चलता है यार'च्या डबिंगसाठी ते नुकतेच मुंबईत येऊन गेले होते. चित्रपट काढायचं ठरवलं, तर निळूभाऊंनी त्यात काम करावं, अशी दिग्दर्शक महेश टिळेकरने आधीच गळ घालून ठेवली होती. म्हणून इतक्या वर्षांनंतर निळूभाऊ पुन्हा मोठ्या पडद्यावर आपल्या चाहत्यांना दिसणार आहेत. 'बरीच चित्र तब्येतीमुळे मी नाकारली. तशी ती चित्रं मला करता आली असती, पण त्यासाठी अटी घालाव्या लागल्या असत्या. त्या घालणं मला क्लेशकारक वाटतं. निर्मात्याची सुखदु:ख मी जवळून पाहिली आहेत,' ते सांगतात.

निळूभाऊ ठरले कालच्या जमान्यातले. मनापासून, समरसून काम करणारे. आजच्या जमान्यासारखं हेच हवं, असंच हवं, असं म्हणणाऱ्यांपैकी नाही. म्हणून त्यांना तसं वाटणं साहजिकच आहे. 'स्क्रिप्ट लिहिल्यानंतर आम्ही त्यावर चार-चार महिने चर्चा करत असू. व्यक्तिरेखांचे ग्राफ काढल्यानंतर त्या सक्षम होण्यासाठी सखोल चर्चा चालायची. नाटक किंवा चित्रपट पूर्ण होईपर्यंत कलाकार त्यात संपूर्णपणे बुडून गेलेले असायचे,' कामाच्या पद्धतीतला फरक ते अधोरेखित करत होते. आजच्या जमान्यात अटी घातल्याशिवाय कामं होतच नाहीत. कलाकारांनी अटी घातल्या नाहीत, तर आजचे निर्माते चक्कर येऊन पडतील.

' शूटिंग सुरू होण्याआधी आणि नंतरच्या सगळ्या प्रक्रियेतून निमिर्तीचा आनंद घेतला जायचा. जो मी घेतला आहे. निमिर्तीमधला आनंद घेऊन, त्यात रस घेऊन काम करणं महत्त्वाचं आहे. हे आता कमी झालंय. सगळ्यांचे दृष्टिकोन बदलले आहेत. 'माझा फायदा' या शब्दाला महत्त्व आलं आहे. आपली वस्तू कशी विकायची, एवढंच पाहिलं जातं. आज सगळ्याचं बाजारीकरण झालं आहे. जमेल तसं चालून घेण्याच्या वृत्तीने जोर धरला आहे. अशाच विचारांमध्ये आजचं समाजमनही अडकलं आहे. निमिर्तीच्या आनंदाचा असा होणारा धंदा पाहून मनाला दु:ख होतं. दिग्दर्शक हा खरा कॅप्टन ऑफ द शिप असतो. त्याच्या कामात ढवळाढवळ कोणी करू नये. आपली आवडनिवड मागे ठेवून सांगितलेलं काम करावं, असं माझं मत आहे,' त्यांच्या बुर्जुग बोलांमधलं सत्य अधिक गहिरं होत असतं.

निळूभाऊंच्या उमेदीच्या काळात मराठी चित्रपट तमाशापट नाहीतर तुळशी वृंदावनामध्ये अडकला होता. साधारण एकाच प्रकृतीचे चित्रपट असल्यामुळे व्यक्तिरेखा थोड्याफार फरकाने तशाच असायच्या. अभिनयात तोचतोचपणा आला होता. 'खरंय. आता विविध विषयांवर विचार करायला लावणारे चित्रपट यायला लागले आहेत. दिग्दर्शकांचा विषयाकडे पाहण्याचा दृष्टिकोन बदलला आहे. तांत्रिकदृष्ट्या समृद्धही झालाय. याचं कौतुक वाटतं. हा काळाचा महिमा म्हणायचा. आताचा प्रेक्षक ही तितकाच विचार करायला लागला आहे,' निळूभाऊ बोलत होते.

' अभिनयाच्या दृष्टीने नटाला विविध भूमिकांचं आव्हान नेहमी वाटत असतं. नाटकाने ते समाधान मला दिलं. 'आव्हान', 'बेबी','सूर्यास्त', सखाराम बाईंडर', 'अकलेच्या कांद्याची गोष्ट' या नाटकांधून मला ते भरपूर मिळालं. ही कला आपली आहे आणि आजचीच आहे. बदलत्या काळामुळे तिच्याकडे पाहण्याचा दृष्टिकोन बदलला आहे.'

' एक गाव बारा भानगडी', 'शापित', 'चोरीचा मामला', 'सामना', 'पुढचं पाऊल', 'सिंहासन', 'सारांश', 'जरासी जिंदगी', 'प्रेमप्रतिज्ञा' या निळूभाऊंच्या कलाकृती त्यांना स्वत:ला खूप आवडून गेलेल्या आहेत.

मन रमवणं किंवा वेळ मजेत घालवण्यासाठी निळूभाऊंना पुस्तकांचं जग प्रिय आहे. चांगली नाटकं आणि चित्रपट पाहणं हा आणखी एक विरंगुळा. 'यदाकदाचित', 'चौक', 'मित्र' ही निळूभाऊंना आवडलेली नाटकं. मनोज वाजपेयी, आमीर खान, निखिल रत्नपारखी, भरत जाधव, मकरंद अनासपुरे, पंढरीनाथ कांबळे, निमिर्ती सावंत... यांच्या अभिनयाने ते प्रभावित झाले आहेत. मित्रांबरोबर गप्पा मारत वेळ मजेत सरतो. पुण्यातल्या आपल्या घराभोवती फुलवलेल्या बागेच्या निमिर्तीमधल्या आनंदाला तर तोडच नाही. कलागुणांचं सिंचन करून अभिनयाची बाग समृद्ध करणारा इण्डस्ट्रीतला हा खराखुरा बुर्जुग बागबान! अभिनय असो किंवा बाग फुलवणं, निमिर्तीतला आनंद घेणं अजूनही त्यांनी सोडलेलं नाही.

मॉस टीम

 
</text>
</doc>
