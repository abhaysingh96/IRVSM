<doc>
<docno>1151001.cms.txt</docno>
<text>
 
महामुंबई
बाळू ढोकरेचा मृतदेह अद्याप विमानतळावरच
[ Friday, June 24, 2005  12:33:48 am]


मुंबई (म. टा. प्रतिनिधी) : मलेशियात मारला गेलेला कुख्यात बाळू ढोकरे याचा मृतदेह मुंबईत आणण्यात आला असला तरी आवश्यक कागदपत्रे नसल्याने ढोकरेच्या नातलगांच्या ताब्यात हा मृतदेह अद्याप देण्यात आलेला नाही.

मलेशियात सुरेश कृष्णकांत शर्मा या नावाने राहणाऱ्या ढोकरेची 21 मे रोजी हत्या करण्यात आली होती. त्यानंतर ही व्यक्ती बाळू ढोकरेच आहे का हे पडताळून पाहण्यासाठी तेथील पोलिसांनी भारतामधून त्याच्या बोटांचे ठसे मागविले होते. हे ठसे पडताळून पाहिल्यानंतर त्याचा मृतदेह बुधवारी रात्री साडेदहाच्या सुमारास पाठविण्यात आला. मात्र, त्याच्यासोबत पासपोर्ट नसल्याने हा मृतदेह अद्याप विमानतळावरच आहे.

सुरेश कृष्णकांत शर्मा ही व्यक्ती केशव किरण ढोकरे उर्फ बाळू ढोकरेच असून कस्टमने हा मृतदेह ताब्यात घेण्यास काही हरकत नाही, असे तेथील भारतीय वकिलातीने पाठवलेल्या पत्रात म्हटले आहे. त्यामुळे प्रथम कस्टम आणि नंतर इमिग्रेशन अधिकाऱ्यांनी हा मृतदेह ताब्यात घेतल्यानंतर मग त्याचा ताबा पोलिसांकडे देण्यात येईल. त्यानंतर हा मृतदेह ढोकरे कुटुंबियांच्या स्वाधीन करण्यात येईल, अशी माहिती एका पोलिस अधिकाऱ्याने दिली.

 
</text>
</doc>
