<doc>
<docno>1150961.cms.txt</docno>
<text>
 
देश-विदेश
पावसाने केली कला अकादमीची दुर्दशा!
[ Friday, June 24, 2005  12:06:33 am]


पणजी (म. टा. प्रतिनिधी) : टपटप गळणारे थेंब... सर्वत्र साचलेलं पाणी... वरून कधीही खाली पडेल अशा पद्धतीने लोंबकळणारं प्लॅस्टर... त्यामुळे वर बघून चालावं की, खाली अशा संभ्रमात पडलेले लोक... पणजी शहराचे भूषण मानल्या जाणाऱ्या कला अकादमीत सध्या हे चित्र पाहायला मिळत आहे. कला अकादमीच्या वास्तूची यंदाच्या पावसात एवढी दुर्दशा उडाली आहे की, मुख्यमंत्री प्रतापसिंह राणे यांना स्वत: गुरुवारी भेट देऊन या नुकसानीचा आढावा घ्यावा लागला.

गेल्या वषीर्च नोव्हेंबरमध्ये आंतरराष्ट्रीय चित्रपट महोत्सवाच्या निमित्ताने कला अकादमीच्या वास्तूचं नूतनीकरण करण्यात आले होते. परंतु या नूतनीकरणासाठी खर्च झालेला अमाप पैसा पाण्यातच गेल्याचे पाहायला मिळत आहे.

कला अकादमीत सर्वत्र पाणी गळत आहे. एकपात्री प्रयोग, मुलाखती, जलसे रंगतात त्या प्रसिद्ध ब्लॅक बॉक्सची तर वाट लागलीय. आत प्रवेश करताक्षणीच गळणाऱ्या पाण्याने चिंब झालेलं जाजम तुमचे स्वागत करते. मुख्य सभागृहात साचलेल्या पाण्यामुळे येथे कार्यक्रम घेणे अशक्य होऊन बसले आहे. पाण्यामुळे आतील महागड्या यंत्रसामुग्रीलाही धोका निर्माण झाला आहे. हीच अवस्था थोड्याफार फरकाने इतरत्र आढळत आहे.

कला अकादमीच्या नूतनीकरणासाठी तत्कालीन भाजप सरकारने सुमारे 23.5 कोटी रुपये खर्च केले होते. हा पैसा कुठे गेला हे शोधून काढायला हवे. कंत्राटदारांकडून याबाबत स्पष्टीकरण मागवण्यात येईल आणि त्यांच्याकडून तातडीने दुरुस्ती करवून घेतली जाईल, अशी ग्वाही राणे यांनी पाहणीच्या वेळी दिली. मात्र त्यांनी पूवीर्चे सरकार वा अधिकारी यांना दोष देण्यास नकार दिला.

यंदा पावसाळ्याच्या सुरुवातीलाच पणजी शहरात पाणी तुंबण्याचे प्रकार घडल्यामुळे नागरिक संतप्त बनले आहेत. चित्रपट महोत्सवानिमित्त उरकण्यात आलेल्या रस्त्यांची कामे अर्धवट राहिल्यामुळे ही परिस्थिती उद्भवली आहे, असा काहींचा आरोप आहे. याला कोण जबाबदार आहे हे शोधून काढले जाईल, असे राणे यांनी सांगितले.

राष्ट्रवादीचीही कारवाईची मागणी

चित्रपट महोत्सवाशी संबंधित झालेल्या सुमार कामांबद्दल दोषी अधिकाऱ्यांना अटक करावी, अशी मागणी राष्ट्रवादी काँग्रेसने केली आहे. महोत्सवानिमित्त भाजप सरकारने कला अकादमीवर 23 कोटी, तर रस्तेदुरुस्तीवर आणखी 10 कोटी खर्च केले होते. परंतु करदात्यांचा हा सर्व पैसा वाया गेला आहे. फसवणुकीबद्दल सर्व बड्या अधिकाऱ्यांच्या अटकेची मागणी राष्ट्रवादीने केली आहे.

पाशेकोंचा शपथविधी शनिवारी

होणार होणार म्हणून गाजत असलेल्या राष्ट्रवादी काँग्रेसचे आमदार मिकी पाशेको यांच्या राणे मंत्रिमंडळातील शपथविधीला अखेर मुहूर्त मिळाला. पाशेको यांना मंत्रिमंडळात सामील करण्यास काँग्रेस पक्षश्रेष्ठींनी हिरवा कंदिल दाखवला असून, त्यांचा शपथविधी शनिवारी पार पडेल, अशी माहिती काँग्रेसचे प्रदेशाध्यक्ष रवी नाईक यांनी दिली.

 
</text>
</doc>
