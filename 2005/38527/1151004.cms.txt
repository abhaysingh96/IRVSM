<doc>
<docno>1151004.cms.txt</docno>
<text>
 
महामुंबई
विरार-बोरिवली चौपदरीकरण लवकरच मार्गी?
[ Friday, June 24, 2005  12:34:54 am]


मुंबई (म. टा. प्रतिनिधी) : विरार- बोरिवलीदरम्यान रेल्वेमार्ग चौपदरी करण्याच्या कामात अडथळा बनलेल्या झोपड्यांतील रहिवाशांचे जुलैअखेरपर्यंत पुनर्वसन करण्यात येणार आहे. त्यामुळे चौपदरीकरणाचे रखडलेले काम मागीर् लागण्याचे चिन्ह आहे.

बोरिवली ते दहिसर या पट्ट्या 475 झोपड्या आहेत. त्यांचे पुनर्वसन मजासवाडी व आजगावकर येथे करण्यात येणार असून त्यांच्यासाठी बांधलेल्या 225 चौ. फूट जागेचा ताबा देण्याचे काम 15 दिवसांत पूर्ण होणार आहे. त्यामधील कुष्ठरोग्यांच्या 55 झोपड्यांचे पुनर्वसन सोयीनुसार लगतच्या भागात करण्यात येईल, अशी माहिती एमएमआरडीएचे प्रोजेक्ट डायरेक्टर डॉ. टी. चंदशेखर यांनी वसई काँग्रेस शिष्टमंडळाला दिली.

विरार-बोरिवलीदरम्यान दुपदरी रेल्वेमार्ग असल्याने लोकल रेल्वेसेवा मर्यादित आहे. त्यामुळे वसई-विरारच्या प्रवाशांना लोकलने प्रवास करणे जिकिरीचे बनले आहे. हा मार्ग चौपदरी झाल्यास गाड्यांची संख्या वाढून प्रवाशांना दिलासा मिळेल, या हेतूने मार्ग चौपदरी करण्याचे काम लवकर पूर्ण व्हावे, यासाठी वसई काँग्रेसने सातत्याने प्रयत्न सुरू ठेवले आहेत. काँग्रेस कमिटीचे अध्यक्ष मायकल फुटर््याडो यांच्या नेतृत्वाखालील शिष्टमंडळाने पश्चिम रेल्वेचे जनरल मॅनेजर, डिव्हिजनल मॅनेजर, चीफ इंजिनीअर (बांधकाम) अशा अनेकांच्या भेटी घेऊन त्यांच्याशी चर्चा केली आहे. चौपदरीकरणात वसई आणि भाईंदर खाडीवर पुलाचे काम पूर्ण झाले असून मीरा रोडजवळ रूळ टाकण्याचे कामही सुरू झाले आहे; तथापि, दहिसर ते बोरिवलीदरम्यान रेल्वेमार्गाला लागून असलेल्या झोपड्या उठवण्यात आल्याशिवाय चौपदरीकरण पूर्ण होणार नाही, असे या शिष्टमंडळाला अधिकाऱ्यांकडून सांगण्यात येत होते.

या झोपड्या उठवण्याची जबाबदारी एमएमआरडीएची असल्याने शिष्टमंडळाने प्राधिकरणाचे प्रोजेक्ट डायरेक्टर आणि अॅडिशनल मेट्रोपोलिटन कमिशनर डॉ. चंदशेखर यांची सोमवारी भेट घेतली. त्यांच्यासह वसई तालुका युवक काँग्रेसचे अध्यक्ष रूपेश रॉड्रिग्ज, वसई शहर काँग्रेसचे अध्यक्ष अशोक शेट्टी, उपाध्यक्ष राजू लाड, ज्येष्ठ कार्यकतेर् पॅट्रिक डायस, राजेश घोन्सालविस, मधुकर काटकर प्रभृती होते. या सर्वांनी वसई-विरारच्या प्रवाशांना अपुऱ्या लोकल्समुळे, तसेच रेल्वेमार्ग बंद पडल्यावर होणाऱ्या त्रासाची माहिती देऊन लवकरात लवकर चौपदरीकरण पूर्ण करण्याचे आवाहन केले. डॉ. चंदशेखर यांनी, पावसामुळे झोपडीवासीयांच्या पुनर्वसनाच्या कामात अडथळा येण्याची भीती व्यक्त केली. त्यावर, झोपडीवासीयांचे पुनर्वसन करण्यात येणार असल्याने पावसाळा संपेपर्यंत वाट पाहण्याची आवश्यकता नाही, असे शिष्टमंडळाने निदर्शनास आणून दिले.

 
</text>
</doc>
