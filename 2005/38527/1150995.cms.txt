<doc>
<docno>1150995.cms.txt</docno>
<text>
 
महामुंबई
मुख्यमंत्र्यांना अमेरिकेला जायची घाई
[ Friday, June 24, 2005  12:31:15 am]


मुंबई (म. टा. प्रतिनिधी) : अमेरिका दौऱ्यावर जायची घाई असल्याने कदाचित घाटकोपर बॉम्बस्फोट घटनेतील आरोपी निदोर्ष सुटल्याच्या प्रकरणी पोलिसांना जाब विचारण्यासाठी बोलाविलेली बैठक मुख्यमंत्री विलासराव देशमुख यांनी चार मिनिटांत गुंडाळली, असा आरोप भारतीय जनता पक्षाचे प्रदेशाध्यक्ष नितीन गडकरी यांनी येथे केला.

बॉम्बस्फोटाच्या तपासात काँग्रेस व राष्ट्रवादी काँग्रेसने अनावश्यक हस्तक्षेप केल्याने तपासात कच्चे दुवे राहिले. यामुळे या बॉम्बस्फोटातील आरोपींची निदोर्ष मुक्तता झाली. या प्रकरणाची चौकशी करण्याची मागणी करणारे निवेदन गडकरी यांच्या नेतृत्वाखालील शिष्टमंडळाने राज्यपाल एस. एम. कृष्णा यांना गुरुवारी सादर केले.

विशिष्ट समाजातील मतपेटीवर डोळा ठेऊन बॉम्बस्फोट खटल्यात राजकीय हस्तक्षेप करण्यात आल्याचा आरोप या निवेदनात भाजपने केला आहे. शिष्टमंडळात विधान परिषदेतील विरोधी पक्षनेते पांडुरंग फुंडकर, सरचिटणीस एकनाथ खडसे, विनोद तावडे व मुंबई भाजपचे अध्यक्ष प्रकाश मेहता व 37 आमदार होते.

घाटकोपर बॉम्बस्फोट प्रकरणी गुन्हे अन्वेषण शाखेने केलेल्या तपासाबाबत पोटा कायद्यान्वये नेमलेल्या आढावा समितीने टीका केली होती. तपासाची दैनंदिन डायरी न ठेवणे, आरोपींना अटक करताना कायद्याच्या योग्य प्रक्रियेचा अवलंब न होणे या बाबींमुळे तपासात कच्चे दुवे राहिल्याचे मत समितीने व्यक्त केले होते. विशेष म्हणजे या खटल्यातील नऊ साक्षीदार ऐनवेळी कोर्टात हजरच झाले नाहीत. या बाबी शंका उपस्थित करणाऱ्या आहेत, असे भाजपने निवेदनात म्हटले आहे. या प्रकरणी लक्ष घालण्याचे आश्वासन राज्यपालांनी दिल्याची माहिती गडकरी यांनी दिली.

 
</text>
</doc>
