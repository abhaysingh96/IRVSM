<doc>
<docno>1150976.cms.txt</docno>
<text>
 
धावते जग
अजब न्याय
[ Friday, June 24, 2005  12:13:50 am]


गावात पंचायत बसवून सामूहिकरीत्या निर्णय घेण्याची पद्धत वरकरणी चांगली वाटत असली तरी त्यातील तोटा किती मोठा आहे, हे लखनौहून आलेल्या बातमीमुळे स्पष्ट झाले आहे. इम्राना नावाच्या महिलेवर तिच्या सासऱ्यानेच बलात्कार केला, असा आरोप आहे. यानंंतर तिने पंचायतीकडे गाऱ्हाणे मांडले असता या तक्रारीवर विचित्रच निकाल देण्यात आला. या बलात्कारामुळे तिचे पतीबरोबरचे वैवाहिक आयुष्य संपुष्टात आले आहे आणि तिला आता सासऱ्यांबरोबरच त्यांची पत्नी म्हणून राहावे लागेल व पर्यायाने आधीचा 'पती' तिचा 'मुलगा' होईल, असा हा निर्णय अधिकच चक्रावून टाकणारा होता.

धामिर्क आधारावर हा निकाल दिल्याचे सांगण्यात येत होते. यात वाईट बाब अशी की हा निकाल दिल्यावर तिचा नवरा तिची बाजू घ्यायला तयार नव्हता. पंचायतीच्या विरोधात गेल्यावर आपल्यावर कारवाई होईल, या भीतीने. परंतु, इम्राना घाबरून जाणारी बाई नसल्याने तिने तीन आठवड्यांनी का असेना, पण मुझफ्फरनगर येथील मुख्य न्याय दंडाधिकाऱ्यांच्या कोर्टात धाव घेतली आणि पंचायतीचा हा निर्णय आपण धुडकावून लावत असल्याचे व ज्याच्याशी आपले रीतसर लग्न झाले त्या पतीबरोबरच आयुष्य घालवणार असल्याचे स्पष्ट केले.

तीन आठवड्यांनंतरच्या बदलत्या चित्रातील सुखद बातमी एवढीच की आधी गप्प राहिलेला हा पती तिच्या बाजूने ठामपणे उभा राहिला. सामाजिक दबावामुळे आपण इतके दिवस गप्प होतो असे तो म्हणतो. ते कारण पटण्यासारखे नसले तरी आता तो पत्नीच्या बाजूने लढायला तयार आहे, हेही नसे थोडके. मुस्लिम समाजातील एका गावात पंचायतीचा निकाल एक स्त्री धुडकावून लावते, ही बाब लक्षणीय आहे. अशा अन्यायकारक निर्णयाचे उल्लंघन केल्याबद्दल या महिलेचे अभिनंदन करावे तेवढे थोडेच आहे.

ही घटना वृत्तपत्रांत आली तेव्हाच पोलिसांना समजली. मग तिचा सासरा गजाआड झाला. इम्रानाने पंचायतीविरुद्ध बंड केल्यावर पंचायतीने काय प्रतिक्रिया दिली अथवा ते काही सामाजिक बहिष्काराचे पाऊल उठवणार आहेत की काय, हे समजलेले नाही. सारासार विचार न करता भलत्याच आधारावर निकाल द्यायची ही पद्धत न्यारीच म्हणायची. यात अत्याचार झालेल्या स्त्रीची काय अवस्था होईल याचा विचार केला गेलेला नाही. एखादी कृती करताना कोणत्याही धर्माचा अवमान होऊ नये असे म्हणणे रास्त असले तरी त्या धर्माचा आधार किती घ्यावा यालाही मर्यादा आहेत. पंचायतीने ही बाब नजरेआड केल्याने अनवस्था प्रसंग ओढवला.

 
</text>
</doc>
