<doc>
<docno>1150984.cms.txt</docno>
<text>
 
अग्रलेख
डोके ठिकाणावर आहे काय?
[ Friday, June 24, 2005  12:20:47 am]


अवघ्या दोन दशकांपूर्वी मुंबईची शान असलेल्या कापड गिरण्यांचे पुरते मातेरे झाले. त्यांच्या ऐसपैस जमिनी फुंकून कामगारांची देणी बुडविणारे धनाढ्य मिलमालक अधिकच गब्बर झाले. सर्वपक्षीय राजकारण्यांच्या संगनमताने तेथे धनिक-वणिकांसाठी पंचतारांकित मॉल्स, हॉटेले व अन्य सुविधा कंेदे उभी राहिली आणि आता विलासराव देशमुख यांच्या मायबाप सरकारला जाग आली असून या गिरण्या सहकारी तत्त्वावर चालवता येतील काय, अशी पृच्छा याच सरकारच्या कामगार आयुक्तांनी विविध कामगार संघटनांकडे केली आहे.

आमच्या प्रतिनिधीने दिलेले हे वृत्त जितके संतापजनक आहे, तितकेच ते या सरकारची अब्रू चव्हाट्यावर आणणारेही आहे. मुख्यमंत्री 'विलायतराव' देशमुख यांची अमेरिका वारी सुरू असतानाच आलेल्या या वृत्तातील तपशील तर सरकारच्या बेफिकीर आणि बेशरम वर्तनाचे साद्यंत दर्शन घडवणाराच आहे. बंद पडलेल्या कापड गिरण्या कामगारांच्या सहकारी संस्थांच्या माध्यमातून सुरू करता येतील काय, याचा आढावा घेण्याच्या सूचना राज्याच्या कामगार मंत्रालयानेच केल्या असल्याचे कामगार आयुक्तांनी 'म. टा.'ला सांगितले. पण दस्तुरखुद्द कामगारमंत्री गणेश नाईक यांनी मात्र 'आपल्याला याबाबत काहीच माहीत नाही!' असे सांगून स्वत:ची सुटका करून घेतली आहे.

हा साराच प्रकार जितका अजब, तितकाच चीड आणणारा आहे. 1980च्या दशकात मुंबईत दोन लाखांच्या आसपास असलेल्या गिरणी कामगारांच्या आथिर्क प्रश्ानने उग्र स्वरूप धारण केले होते. तोपावेतो काँग्रेसप्रणीत राष्ट्रीय मिल मजदूर संघाच्या वस्तीला गेलेला कामगार डॉ. दत्ता सामंत यांच्या नेतृत्वाखाली एक होऊ पाहत होता, तेव्हा काही कामगार शिवसेनेकडेही आशेने बघत होते. पण शिवसेनेने तेव्हा वेगळीच भूमिका घेतली आणि अखेरीस या दोन लाख कामगारांचा ऐतिहासिक संप सुरू झाला.

पुढे डॉ. सामंत, गिरणी मालक संघाचे तत्कालीन अध्यक्ष कांतीकुमार पोतदार आणि सरकार या सर्वांनीच आडमुठ्या भूमिका घेतल्या आणि कामगार देशोधडीस लागले. दरम्यानच्या दोन दशकांच्या काळात ना गिरण्या सुरू झाल्या, ना कामगारांची देणी फिटली... ना गिरण्यांच्या जमिनींच्या प्रश्ानवर काही निकाल झाला, ना मालकांची गुंतवणूक वसूल झाली. पण गेल्या पाच वर्षांत मात्र गिरण्यांच्या जमिनी झपाट्याने विकल्या जाऊ लागल्या. तेथे रात्रीतून पंचतारांकित महाल उभे राहू लागले. पण सरकारला कामगारांची फिकीर नव्हती. खरे तर याच 20 वर्षांच्या काळात मुंबईच्या म्हणून ज्या काही समस्या उभ्या राहिल्या, त्यापैकी बहुतेकांचे नाते कुठे ना कुठे या संपाशी जुळत होते.

वाढत्या बेरोजगारीपासून वाढत्या गुन्हेगारीपर्यंत आणि गिरणगावातील मोडकळीस आलेल्या चाळींपासून मुंबईत घुसलेल्या परप्रांतीयांपर्यंत बहुतेक समस्यांचे मूळ या संपाशी जोडता येते. कामगार बेकार झाले. त्यांची मुले गुन्हेगारी मार्गाला लागली. या साऱ्या हृदयदावक प्रवासाची कहाणी 'अधांतर' या नाटकात वास्तवदशीर्पणे आली आहे. या नाटकाच्या प्रयोगाला सर्वपक्षीय राजकारण्यांनी हजेरी लावून अश्रूही ढाळले. पण रस्त्यावर आलेल्या कामगाराला दिलासा देण्यासाठी त्यांच्या हातून काहीच होत नव्हते आणि आता कामगारांपुढेच गिरण्या चालवण्याचे प्रस्ताव ठेवून त्यांच्या जखमांवर मीठ चोळण्याचे काम सरकार करीत आहे.

प्रत्यक्षात यापूवीर्च काही कामगार संघटनांनी असेच प्रस्ताव सरकारला दिले असता, त्यांना थेट केराच्या टोपल्या दाखविण्यात आल्या होत्या. त्यानंतर डोळ्यावरचे कातडे दूर करून सरकार शहाजोगपणाचा आव आणू पाहत आहे. दुष्काळात चारा-पाण्याविना जनावरे मरून पडली, त्यांचे गोठे विकून झाले आणि मग जनावरांना औषधपाणी करण्यासाठी डॉक्टरला का बोलवत नाही, असे शेतकऱ्याला विचारण्याजोगाच हा प्रकार आहे. डोके ठिकाणावर नसल्यावरच हे असे उपद्व्याप होऊ शकतात. दुसरे काय?

 
</text>
</doc>
