<doc>
<docno>1158079.cms.txt</docno>
<text>
 
महामुंबई
घरांच्या व्यवहाराने सरकारची
[ Saturday, July 02, 2005  12:31:33 am]


मुंबई (म. टा. प्रतिनिधी) : मुंबईत घरांच्या खरेदीविक्रीचा व्यवहार तेजीत असून रोज किमान 500 ते 550 घरांची नोंदणी केली जाते, त्यापैकी प्रत्यक्षात खरेदी व विक्रीचा व्यवहार होणाऱ्या घरांची संख्या अंदाजे 350 असल्याचे सांगण्यात आले. घरांच्या व्यवहारातील या तेजीपोटी सरकारचीही धन होत असून स्टॅम्पड्युटीपोटी गेल्या तीन महिन्यांत 600 कोटी रुपये सरकारच्या तिजोरीत जमा झाल्याची आकडेवारी आहे.

घरखरेदी आणि त्यासाठी कर्ज मिळण्याचा प्रकार आता फारसा किचकट न राहिल्यामुळे हे क्षेत्र दिवसेंदिवस वाढत आहे. मोठमोठे गृहनिर्माण प्रकल्प उभारले जात असून बिल्डर मंडळींसह राज्य सरकारलाही त्याचा आथिर्क लाभ मिळत आहे. रोजच्या व्यवहारातून सरकारला स्टॅम्पड्युटीपोटी सात कोटी रुपये मिळत असून यंदा ही रक्कम 3200 कोटी रुपयांपर्यंत जाईल, असा अंदाज आहे. विशेष म्हणजे गेल्या वषीर् संपूर्ण राज्यातून एवढी रक्कम स्टॅम्पड्युटीपोटी मिळाली होती. तर यंदा एकट्या मुंबईतूनच एवढी रक्कम मिळणार असल्याने मुंबईत हा व्यवसाय किती तेजीत आहे, हे लक्षात येईल.

गेल्या वषीर् मुंबईत एक लाख 38 हजार घरांची नोंदणी झाली, यंदा ही आकडेवारी अधिक असण्याची अपेक्षा आहे, अशी माहिती स्टॅम्प आणि रजिस्ट्रेशन खात्याचे उपमहानिरीक्षक व्ही. एम. म्हस्के यांनी दिली. त्यामुळे या खात्यासाठी 'आयएएस' दर्जाचा स्वतंत्र अधिकारी नेमण्याचा सरकारचा विचार असल्याचे समजते.

एकीकडे मुंबईतील गिरण्यांच्या जमिनींचा लिलाव सुरू असून त्या जागांवर हॉटेल अथवा शॉपिंग कॉम्प्लेक्स उभी राहणार आहेत. मुंबई टेक्सटाइल मिलच्या जागेसाठी राष्ट्रीय वस्त्रोद्योग मंडळाला तब्बल 702 कोटी रुपये एवढी भरघोस किंमत मिळाल्यामुळे जागांचे भाव वाढण्याची शक्यता व्यक्त होत आहे; तर दुसरीकडे घरांच्या खरेदी-विक्रीचा व्यवहारही वाढत असल्याचे चित्र आहे.

 
</text>
</doc>
