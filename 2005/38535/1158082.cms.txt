<doc>
<docno>1158082.cms.txt</docno>
<text>
 
महामुंबई
विनय लाल यांच्यावरील आरोपपत्र रद्द
[ Saturday, July 02, 2005  12:32:41 am]


मुंबई (म. टा. प्रतिनिधी) : वित्त आयोगाचे अध्यक्षपद हे घटनात्मक पद असल्यामुळे राज्यपालांच्या संमतीशिवाय कोणतीही कारवाई करणे बेकायदा ठरते, असे स्पष्ट करत केंदीय प्रशासकीय लवादाने (कॅट) विनय मोहन लाल यांच्यावर राज्य सरकारने लावलेले आरोपपत्र रद्दबातल ठरवले. राज्य सरकारला ही मोठीच चपराक असल्याचे मानले जात आहे.

तिसऱ्या वित्त आयोगाच्या अध्यक्षपदी असलेले लाल यांच्या बदलीच्या संदर्भात कोर्टकज्जे सुरू असून लाल यांनी आपल्या बदलीला 'कॅट'पुढे आव्हान दिले आहे. लाल यांच्या बदलीला हंगामी स्थगिती असून सरकारही त्याविरोधात हायकोर्टात आले आहे. सरकारच्या मते 'कॅट'ने अॅडव्होकेट जनरल यांच्या अनुपस्थितीत एकतफीर् निर्णय दिला आहे. दरम्यान, सिडकोच्या अध्यक्षपदी असताना लाल यांनी केलेल्या व्यवहारांमुळे सिडकोचे, पर्यायाने सरकारचे 340 कोटी रुपयांचे नुकसान झाले आहे, असे आरोपपत्र सरकारने 'कॅट'कडे दाखल केले. मात्र, वित्त आयोगाचे अध्यक्षपद घटनात्मक असून आरोपपत्र ठेवण्यासाठी राज्यपालांची संमती घेणे अनिवार्य असते. सरकारने अशी संमती न घेताच हे आरोपपत्र ठेवल्याने ते 'कॅट'ने रद्द ठरवले आहे.

 
</text>
</doc>
