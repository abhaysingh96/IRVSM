<doc>
<docno>1158093.cms.txt</docno>
<text>
 
महामुंबई
खासगी मेडिकलचे प्रवेश बंद!
[ Saturday, July 02, 2005  12:44:25 am]


मुंबई (म. टा. प्रतिनिधी) : खासगी मेडिकल आणि डेंटल अभ्यासक्रमासाठी शुल्कनियंत्रण समितीने वाढवून दिलेली सुधारित फीदेखील खासगी शिक्षणसम्राटांना अमान्य असून जोपर्यंत फी वाढवून मिळत नाही, तोपर्यंत एकाही विद्यार्थ्याला प्रवेश न देण्याचा पावित्रा संस्थाचालकांनी घेतला आहे. मात्र, अशी मनमानी करण्याचा या शिक्षण-संस्थांना कोणताही अधिकार नसल्याचे स्पष्ट करून या कॉलेजांच्या विरोधात सज्जड कारवाई करण्याचा इशारा वैद्यकीय शिक्षण प्रधान सचिव जी. एस. गिल यांनी दिला आहे.

मेडिकलच्या सरकारी कोट्याची प्रवेशप्रक्रिया सुरू असून खासगी संस्थाचालकांच्या निर्णयाचा फटका जवळपास दोन हजार 650 जागांना बसणार आहे. प्रवेशप्रक्रियेच्या तोंडावर असा इशारा देण्यामागे काही खासगी संस्था-चालकांचे आथिर्क हितसंबंध गुंतल्याचे शिक्षण खात्याच्या एका वरिष्ठ अधिकाऱ्याने सांगितले. मेडिकलसाठी प्रेफरन्स फॉर्म भरण्याची प्रक्रिया सुरू असून या गोंधळामुळे विद्याथीर् खासगी कॉलेजांचे प्रेफरन्स भरणे टाळतील. या कॉलेजांतील रिक्त जागा संस्था-पातळीवर भरण्याची संधी मिळाल्यानंतर 'योग्य' ती फी विद्यार्थ्यांकडून वसूल केली जाईल, असे हा अधिकारी म्हणाला.

मेडिकलसाठी किमान तीन लाख आणि डेंटलसाठी दोन लाख रु. फी ठरवून द्यावी, अशी संस्थाचालकांची भूमिका आहे. 'टीएमए पै फाऊंडेशन विरुद्ध कर्नाटक सरकार' या खटल्यातील सवोर्च्च न्यायालयाच्या निदेर्शानुसार खर्चावर आधारित फी ठरवून देण्यासाठी शुल्कनियंत्रण समिती स्थापन करण्यात आली. मात्र, समितीने निर्धारित केलेली फी या निदेर्शांना धरून नाही. समितीने वाढवून दिलेली सुधारित फी देखील अत्यंत कमी आहे, असा दावा असोसिएशन ऑफ मॅनेजमेंट ऑफ अनएडेड प्रायव्हेट मेडिकल अॅण्ड डेंटल कॉलेजेसचे प्रवक्ते डॉ. शैलेश कोरे यांनी केला. समितीने ठरवून दिलेल्या फीमध्ये कॉलेज चालवणे अशक्य असून ती बंदच पडतील, म्हणूनच यंदा एकाही विद्यार्थ्याला प्रवेश न देण्याचा निर्णय घेतल्याचे त्यांनी सांगितले. वैद्यकीय शिक्षण विभागाला या संदर्भातील पत्र आपण दिल्याचीही माहिती कोरे यांनी दिली.

वैद्यकीय शिक्षण सचिव गिल यांनी मात्र हा निर्णय बेकायदा ठरवला. सरकारशी चर्चा न करता प्रवेश नाकारण्याला कायदेशीर आधार नाही. असा निर्णय किमान एक वर्ष आधी सरकारला कळवणे बंधन-कारक असल्याचे त्यांनी सांगितले. असोसिएशनचे पत्र मिळाले नसल्याचे वैद्यकीय शिक्षण संचालक डॉ. वासुदेव तायडे यांनी सांगितले.

 
</text>
</doc>
