<doc>
<docno>1158085.cms.txt</docno>
<text>
 
महामुंबई
घाटघरमध्ये अखेर लष्कराला पाचारण
[ Saturday, July 02, 2005  12:35:45 am]


शहापूर (म. टा. वृत्तसेवा) : घाटघर प्रकल्पातील दुर्घटनेच्या चौथ्या दिवशी नौदलाच्या पाणबुड्यांनी बोगद्याचा परिसर वगळता इतरत्र बेपत्ता आठजणांचा शोध घेतला, पण त्यांना यश आले नाही. आता बोगद्यात येणारे पाणी वळवण्यासाठी लष्कराला पाचारण करण्यात आले असून रात्री उशिरा लष्कराने या परिसराचा ताबा घेतला.

नौदलाच्या पथकाने चार ड्रमच्या साह्याने बोटसदृश वाहन तयार करून शोध मोहीम राबवली. बोगद्याच्या आत भाग मोठ-मोठे दगड, माती, वाळू आणि झाडांनी पूर्णपणे भरला असल्याने तिथे जाणे अशक्य झाले आहे. बेपत्ता झालेले आठ जण त्याच भागात असावेत किंवा वाहून गेले असावेत, अशी शक्यता नौदलाचे कमांडर इन चीफ एस. एम. सिद्धू यांनी व्यक्त केली. मंगल गोडांबे, सखुबाई खडके, चांगुणा पोकळा, अंजना घरत, आशा वेखंडे, सुभाष नाईक, चंदू वैती आणि अनिल रामटेके हे अद्याप बेपत्ता आहेत.

शाई नदीचा प्रवाह पूर्ववत करण्यासाठी चिंचवाडी, मेठ, पाचघर, अवरपाडा येथील 210 मजूर उत्स्फूर्तपणे पुढे आले होते. पण प्रचंड पाऊस आणि तीन मीटरच्या चिखलामुळे त्यांना काम करणे अशक्य झाले. लष्कर आल्यानंतर प्रवाह पूर्ववत करणे, नाल्याचे पाणी बोगद्यात शिरू नये यासाठी दोन ठिकाणी 20 फूट लांब आणि तीन फूट उंचीच्या दोन भिंती उभारणे, बोगद्याची सफाई अशी कामे करण्यात येणार आहेत.

 
</text>
</doc>
