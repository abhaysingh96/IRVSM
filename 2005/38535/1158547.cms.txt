<doc>
<docno>1158547.cms.txt</docno>
<text>
 
संवाद
दाहक वास्तवाचे जीवघेणे चित्र
[ Saturday, July 02, 2005  10:07:31 pm]


काही पुस्तकंच अशी असतात की, जी चांगली असूनही त्यांना चांगलं म्हणायला जीभ रेटत नाही. त्यातलं वास्तव इतकं दाहक असतं, त्यातला अनुभव इतका जीवघेणा असतो की, त्या पुस्तकाला चांगलं म्हणायलाही लाज वाटावी.

हे सतीश कामतांचं पुस्तक या जातीचं आहे. 3 डिसेंबरच्या रात्री भोपाळच्या युनियन कार्बाईडच्या कारखान्यात विषारी वायूची गळती होऊन जवळजवळ 20 हजार लोकांचा जीव गेला आणि लाखभर लोक कायमचे अपंग बनले. या दुर्घटनेचा अनेकांगांनी वेध घेणारं हे पुस्तक आहे.

हे ललित पुस्तक नाही, पण गंभीर आणि जडही नाही. म्हटलं तर प्रासंगिक आहे आणि म्हटलं तर कालातीत. एकीकडे माहितीपर तर दुसरीकडे विचारप्रवर्तक. अलीकडं या धतीर्ची काही पुस्तकं मराठीत प्रसिद्ध झाली आहेत. अधीर् मुंबई, दुष्काळ आवडे सर्वांना, टेलिवर्तन, डळमळले भूमंडळ ही त्याची काही ठळक उदाहरणं.

अशा पुस्तकांचा विचार मुख्यत: तीन मुद्यांवर करावा लागतो. अभ्यास, मांडणी आणि तटस्थता. या तीनही कसोट्यांवर '3 डिसेंबर 1984' उल्लेखनीय म्हणावं लागेल.

लेखकाचा या विषयाचा अभ्यास तर पानापानातून दिसतो; पण अभ्यास म्हणजे केवळ संदर्भग्रंथांची यादी नव्हे. असं पुस्तक लिहायला केवळ माहिती गोळा करून ती पुस्तकात देणं पुरेसं नसतं तर ती पचवावी लागते. ती नीट समजून घेऊन, त्यातली संगती शोधून, विसंगत तपशील दूर करून सलग पट विणावा लागतो. त्या आधारावर काढलेले निष्कर्ष तपासून पाहावे लागतात. एक सुसंगत चित्र उभं करावं लागतं. हे करण्यात लेखक निश्चितच यशस्वी झाला आहे.

पुस्तकाची मांडणी विषयाला न्याय देणारी आहे. सुरुवातीलाच आपली भूमिका लेखकानं स्पष्ट केली आहे. खरं तर इतिहासातील ही सर्वात भीषण औद्योगिक दुर्घटना. पण तिची आठवण ठेवावी, त्यापासून धडा घेऊन पुन्हा असं काही घडणार नाही याची काळजी घ्यावी, असं कुणालाच वाटत नाही. ना भारतीयांना, ना तथाकथित सुधारलेल्या जगाला. एक गॅसपीडित सोडले तर सगळ्यांनीच तिच्याकडे डोळेझाक करायचं ठरवलं आहे. ही गोष्ट कितीही कटू असली तरी खरी आहे. हे केवळ आपल्या देशातीलच नाही तर सगळ्या मानवी समाजाचे दुदैर्व आहे.

विषारी वायूच्या गळतीनं भोपाळमध्ये जो हाहाकार उडाला त्याचं अंगावर काटा आणणारं वर्णन पहिल्या प्रकरणात आहे. हा अपघात नक्की कसा घडला ते पुरेशा खोलात जाऊन सांगितलं आहे. तांत्रिक असलं तरी ते बहुतांशी अचूक आहे. ही दुर्घटना घडली तेव्हा कंपनीच्या आरोग्य अधिकाऱ्यांना तिथं तयार होणाऱ्या वायूच्या विषबाधेवर नक्की काय उपचार करायचे तेच मुळी माहीत नव्हतं, असं नंतर चौकशीत पुढं आलं आणि सरकारी यंत्रणाही या बाबतीत बऱ्याचशा गोंधळलेल्या होत्या. त्यांनी घेतलेल्या भूमिकेचा पंचनामा दुसऱ्या प्रकरणात केला आहे. घातक रसायनांच्या दुष्परिणामांविषयी बहुराष्ट्रीय कंपन्याही कशा बेदरकार असतात याचं उद्विग्न करणारं चित्र त्यातून उभं राहतं. पुढच्या तीन प्रकरणांत या वायूगळतीमुळे ज्यांचे जीवन उजाड झालं त्यांना न्याय मिळावा म्हणून चाललेल्या कायदेशीर लढाईची माहिती आहे. 'झाडू मारो डो को' या सहाव्या प्रकरणात पर्यावरणाला हानी पोचवणाऱ्या डो केमिकल्ससारख्या अमेरिकन कंपन्यांच्या नाकात दम आणणाऱ्या डायन विल्सन या महिलेची हकीगत आहे. रशिदाबी आणि चंपादेवी शुक्ल या भोपाळवासी कार्यर्कत्यांच्या धडपडीची माहितीही लेखकानं दिली आहे. अखेरच्या प्रकरणात या लढाईनं उपस्थित केलेल्या, पण अधिक व्यापक मुद्यांची चर्चा आहे, ती फार महत्त्वाची आहे. त्यामुळे हे पुस्तक केवळ भोपाळ दुर्घटनेवरचं पुस्तक न राहता प्रगत देशांच्या अर्थसत्तेचं प्रतीक असलेल्या बहुराष्ट्रीय कंपन्यांच्या स्वार्थाचं, मनमानीचं, मानवतेच्या विरोधात केल्या जाणाऱ्या गुन्हेगारीचं दर्शन घडवणारं पुस्तक झालं आहे.

या हकीगतींमधून बहुराष्ट्रीय कंपन्यांच्या बरोबरीनं आपल्या शासनाच्या संवेदनाशून्यतेचं, व्यवस्थेतील भ्रष्टाचाराचंही विदारक दर्शन घडतं. भरपाईसाठी केले गेलेले बनावट दावे, रास्त दावेदारांची आपल्याच माणसांनी केलेली फसवणूक, सरकारी मदत योजनांतील अपहार यासारख्या बाबींमधून भारतीय मानसिकतेची काळी बाजूही समोर येते. विशेषत: भारतात सुरक्षा नियमांचे पालन फारशा गंभीरपणे केले जात नाही आणि संबंधित अधिकाऱ्यांना लाच चारून शासनसंस्थेवर नियंत्रण ठेवणे सहज शक्य होतं, हा हिशेब मांडून बहुराष्ट्रीय कंपन्या धोकादायक रसायनांचं उत्पादन भारतात करायचा निर्णय घेतात, हे वाचून कुणाही भारतीयांची मान शरमेनं खाली जावी.

' बहुराष्ट्रीय उद्योगाच्या गुन्हेगारीची कहाणी' असं अक्षर प्रकाशनाच्या या पुस्तकाचं उपशीर्षक असलं तरी पापाचा अर्धा वाटा अर्थातच आपला आहे, हे न लपवता लेखक सांगतो. कारखान्यात काम करणाऱ्या कामगारांचा निष्काळजीपणा, कामचोर वृत्ती, अक्षम्य अज्ञान, पळपुटेपणा याचं पुरेपूर माप त्यांच्या पदारात टाकायला कचरत नाही. या विषारी वायूच्या बाधेवर काय उपचार करायचे याबद्दल एकवाक्यता नसणे या गोष्टीला तर क्षमाच नाही. योग्य उपचार झाले असते तर कितीतरी जीव वाचू शकले असते हे समजल्यावर अंगाची लाहीलाही होते.

कायदेशीर लढाईचं वर्णन करताना दिलेल्या तपशिलामुळे पुस्तकाचा काही भाग क्लिष्ट झाला आहे; पण तो जास्तीत जास्त सोपा करून सांगण्याची लेखकाची धडपड जाणवते. उदाहरणार्थ, लोकांच्या गदीर्त बंदुकीची चाचणी घेणाऱ्या माणसाचं उदाहरण देऊन सदोष मनुष्यवध आणि निष्काळजीपणा यातला फरक समजावून सांगितला आहे.

एखाद्या समर्थ कादंबरीने अस्वस्थ करावं, तसं अस्वस्थ करून सोडणारं हे पुस्तक आहे.

सुबोध जावडेकर

(3 डिसेंबर 1984: बहुराष्ट्रीय उद्योगाच्या गुन्हेगारीची कहाणी: सतीश कामत, पाने: 108, किंमत: 80 रुपये)

 
</text>
</doc>
