<doc>
<docno>1158083.cms.txt</docno>
<text>
 
महामुंबई
कंत्राटदारावर पालिकेची कोट्यवधींची खैरात
[ Saturday, July 02, 2005  12:33:10 am]


जयंत होवाळ

मुबई : काही वर्षांपूर्वी तोट्यात असणारी मंुबई महापालिका सध्या चांगलीच नफ्यात आलेली दिसते. पण, पैसे तिजोरीत पडून राहिले तर त्या पैशाला वाळवी लागते, असा समज पालिका प्रशासनाचा होऊ लागला आहे, असे दिसते. त्यामुळे विविध प्रकारच्या कामांमध्ये कंत्राटदारांवर ठराविक रकमेपेक्षा जास्त रकमेची खैरात सुरू आहे. कंत्राटदरांना दिले जाणारे हे दान एवढं मोठं आहे की, त्या पैशात एखादा चांगला प्रकल्प मागीर् लागू शकतो. कंत्राटदरांना कोट्यवधी रुपये कसे नजर करण्यात आले आहेत, यावर मुख्य लेखापरीक्षकांनी झगझगीत प्रकाश टाकला आहे.

पाणी पुरवठा आणि मलनि:सारण विभागाच्या 2003-2004 सालच्या लेखापरीक्षकांच्या अहवालावर एक नजर टाकली तरी, या अहवालातील बहुसंख्य पाने ही कंत्राटदरांना ठराविक रकमेपेक्षा जास्त पैसे दिले गेले आहेत, हेच दर्शविणारी आहेत. अहवालातील पृष्ठ क्रमांक 175 ते 208 या 33 पानांमध्ये भांडवली कामांचा सारांश मांडण्यात आला आहे. ठेकेदारांना नियमबाह्य पद्धतीने पैसे दिल्याचा ठपका प्रत्येक पानावर आहे. जलवाहिन्या पुरविण्याचे काम, जलाशयाच्या कम्पाउंड भिंतीची उंची वाढविण्याचे काम, मलनि:सारणासाठी पाइप पुरविण्याचे काम, डांबरी रस्त्यावर हॉटमिक्स सिलकोट पुरविण्याचे काम, अशा अनेक कामांमध्ये जास्त पैसे दिले आहेत, असे हा अहवाल सांगतो. या 33 पानांवर मोजकीच प्रकरणे आहेत. पण जास्त दिलेली एकूण रक्कम सुमारे 30 लाखांच्या घरात आहे. ही तर केवळ झलक आहे. 305 पानांच्या या पूर्ण अहवालातील विविध प्रकरणे एकत्र केली तर कंत्राटदारांच्या खिशात सहज कोट्यवधी रुपये गेल्याचे दिसून येते.

या शिवाय पालिकेत कॅलक्युलेशन मिस्टेकला सध्या चांगलाच ऊत आल्याचे दिसून येते. विविध प्रकरणात या कॅलक्युलेशन मिस्टेकमुळे लाखो रुपये वाहून गेले आहेत. चुकीची दर आकारणी, कर आकारणी, मोजणीच्या आकडेवारीतील फेरफार अशा इतर घटकांमुळेही पालिकेने लाखो रुपये फुंकले आहेत, असे या अहवालावरून दिसते. जास्त दिलेल्या या रकमांचा एकत्रित आकडा सहज कोट्यवधी रुपयांच्या घरात जातो.

कोर्टाच्या आदेशानुसार आठ वर्षांपेक्षा अधिक काळ धावणाऱ्या वाहनांना बाद करावे किंवा सीएनजी-एलपीजीत रुपांतर करणे क्रमप्राप्त आहे. पण पालिकेत मात्र, काही वाहने कालमर्यादा ओलांडलेली असतानाही त्यांच्या सुट्या भागांवर 30 लाख 61 हजार 660 रुपये खर्ची घालण्यात आले.

विविध प्रकल्प, खरेदी यावर अहवालात प्रकाश टाकण्यात आला असला तरी, कंत्राटदरांच्या प्रकरणांनीच सर्वाधिक पाने व्यापली आहेत. कंत्राटदरांनी पालिकेभोवती किती सफाईने जाळे विणले आहे आणि विशेष म्हणजे जास्त दिल्या गेलेल्या रकमेची कंत्राटदरांकडून वसूली केली जाते का, हा संशोधनाचा विषय ठरावा, अशी टिप्पणी एका वरिष्ठ अधिकाऱ्याने केली.

 
</text>
</doc>
