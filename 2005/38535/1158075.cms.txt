<doc>
<docno>1158075.cms.txt</docno>
<text>
 
महामुंबई
पूरग्रस्तांसाठी नौदल गुजरातला
[ Saturday, July 02, 2005  12:28:39 am]


मुंबई (म. टा. प्रतिनिधी) : गुजरातच्या पूरग्रस्त भागातील पाण्यात अडकलेल्या नागरिकांना सुरक्षित ठिकाणी हलविण्यासाठी तेथील प्रशासनाच्या मदतीसाठी नौदलाच्या पश्चिम कमांडने दोन पथके शुक्रवारी पाठवली आहेत. बडोदा भागात झालेल्या तुफानी अतिवृष्टीमुळे शुक्रवारीही मुंबई-अहमदाबाद रेल्वे वाहतूक बंद राहिल्याने मुंबई सेंट्रल आणि वांदे टमिर्नस येथे सलग दुसऱ्या दिवशीही शेकडो प्रवासी अडकून पडले आहेत.

बडोदा येथील जिल्हाधिकाऱ्यांच्या विनंतीवरून मुंबईहून नौदलाची दोन पथके पाठविण्यात आली असून त्यात दहा पाणबुड्यांचा समावेश आहे, असे संरक्षण विभागाच्या पत्रकात म्हटले आहे.

गुजरातमध्ये सात दिवस होत असलेल्या अतिवृष्टीमुळे अनेक भागातील गावांचा संपर्क तुटला असून, नद्यांनी रौदरूप धारण केल्यामुळे पूरग्रस्त भागातील लोकांच्या बचाव व मदतकार्यासाठी गुजरात सरकारने लष्कर, हवाई दल आणि रॅपिड अॅक्शन फोर्सची मदत घेतली आहे. बळींची संख्या 90 झाली आहे.

बडोदा भागात सतत होत असलेल्या अतिवृष्टीने पश्चिम रेल्वेच्या मेल व एक्स्प्रेस सेवेचा पूर्ण बोजावरा उडाला आहे. अनेक भागातील रेल्वेमार्ग एक ते पाच फूट पाण्याखाली गेल्याने मुंबई-अहमदाबाद रेल्वे वाहतूक पूर्णपणे बंद आहे. परिणामी गुरुवारप्रमाणेच शुक्रवारीही पश्चिम रेल्वेने मुंबई सेंट्रल व वांदे टमिर्नस येथून सुटणाऱ्या 17 मेल-एक्स्प्रेस गाड्या रद्द केल्या आहेत.

 
</text>
</doc>
