<doc>
<docno>1158091.cms.txt</docno>
<text>
 
महामुंबई
मोडक सागर तलाव तुडुंब!
[ Saturday, July 02, 2005  12:43:13 am]


मुंबई (म. टा. प्रतिनिधी) : उन्हाच्या कडाक्याने खपाटीला गेलेला मोडक सागर तलाव दमदार पावसाचे पाणी पिऊन टुमटुमीत झाला असून गुरुवारी मध्यरात्री त्याने भरून वाहण्याची पातळीही ओलांडली. आता मंुबईला पाणीपुरवठा करणाऱ्या इतर तलावांनाही पावसाने असाच हात दिला तर, हे तलावही जलसाठ्याने सधन होतील. मोडक सागरची भरून वाहण्याची क्षमता 163.15 मीटर आहे. गुरुवारी त्याने 163.16 मीटरची नोंद केली.

सर्वात मोठ्या क्षमतेचा अप्पर वैतरणा तलावाची क्षमता 603.51 मीटर आहे. सध्या या तलावाची पातळी 599.40 मीटर झाली आहे. या तलावांच्या तुलनेत भातसा तलाव अजून शर्यतीत मागे आहे. भातसाने आतापर्यंत 122.55 मीटरचा टप्पा गाठला असून 133 मीटरचे लक्ष्य पूर्ण करायचे आहे. तुळशी तलावात 135.50 मीटरची नोंद झाली असून 139.17 मीटरचा टप्पा गाठायचा आहे. पाणलोट क्षेत्रात चांगला पाऊस होत असून लवकरच हेही तलाव भरभरून वाहतील.

मंुबई आणि गोव्याच्या किनारपट्टीवर शनिवारी 55 ते 60 किमी वेगाने वाहणाऱ्या वाऱ्याला सोबत घेऊन मुसळधार पाऊस होण्याचा वेधशाळेचा अंदाज आहे. त्यामुळे मच्छिमारांना सावधानतेचा इशारा देण्यात आला आहे. गेल्या चोवीस तासा कुलाबा येथे 20.9 मिमी तर, सांताक्रुझमध्ये 20.8 मिमी पावसाची नोंद झाली.

शुक्रवारी मुसळधार पावसाने शहराच्या विविध भागात पाच घरांची पडझड झाली. पण जीवितहानी तसेच कोणी जखमी झाल्याचे वृत्त नाही.

 
</text>
</doc>
