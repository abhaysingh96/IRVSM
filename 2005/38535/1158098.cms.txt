<doc>
<docno>1158098.cms.txt</docno>
<text>
 
देश-विदेश
किसिंजर यांचा माफीनामा!
[ Saturday, July 02, 2005  12:47:49 am]


नवी दिल्ली (वृत्तसंस्था) : बांगलादेश मुक्ती संग्रामाच्या वेळी तत्कालीन पंतप्रधान इंदिरा गांधी यांच्यासंदर्भात बेताल बडबड केल्याबद्दल अमेरिकेचे तत्कालीन परराष्ट्रमंत्री हेन्री किसिंजर यांनी माफी मागितली आहे. ती सारी बडबड तेव्हाचे शीतयुद्ध आणि इतर घटनांच्या पार्श्वभूमीवरची आहे, हे लक्षात घ्या, अशी समजूत घालण्याचा प्रयत्न त्यांनी केला आहे.

अमेरिकेच्या गृहखात्याने 1971 मधील काही गोपनीय कागदपत्रे नुकतीच प्रसिद्ध केली. अमेरिकेचे तत्कालीन राष्ट्राध्यक्ष रिचर्ड निक्सन आणि परराष्ट्रमंत्री हेन्री किसिंजर यांच्यातील अतिशय असभ्य भाषेतील संभाषण या कागदपत्रांमुळे जगापुढे आले. भारतात तीव्र प्रतिक्रिया उमटताच किसिंजर यांनी एका मुलाखतीत त्या वक्तव्याबद्दल माफी मागितली. इंदिरा गांधी फार महान, मुत्सद्दी नेत्या होत्या. त्यांच्याविषयी मला नितांत आदर आहे, अशी पुस्तीही किसिंजर यांनी जोडली.

आणखी मुक्ताफळे!

बांगलादेश मुक्ती संग्राम सुरू असताना निक्सन यांनी किसिंजर यांना फोन केला आणि भारताला चार खडे बोल सुनवायला हवेत, अशी भावना व्यक्त केली. त्यावर, तुम्हीच त्यांना (इंदिरा गांधी) फोन करा, आणि चांगली समज द्या, असे किसिंजर यांनी त्यांना सुचवले. तेव्हा, फोन कसला, भारत हा हल्लेखोर देश असल्याची दवंडीच जगभर पिटायला हवी, असे उद्गार निक्सन यांनी काढले होते.

 
</text>
</doc>
