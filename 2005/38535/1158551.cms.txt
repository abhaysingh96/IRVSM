<doc>
<docno>1158551.cms.txt</docno>
<text>
 
संवाद
'काइट' फ्लाईंग
[ Saturday, July 02, 2005  10:13:15 pm]


... काइटनं हट्ट सोडला नाही. 10 डिसेंबर 1853 ला त्यानं पुन्हा हा प्रयत्न करण्याचं ठरवलं. यावेळी ग्रँट रोड मैदान मुक्रर झालं. पुन्हा तशीच गर्दी. याखेपेला रॉयल नेव्ही आणि यॉट क्लबनं समुदात गस्त घालण्याची सिद्धता केली होती. ठीक चार वाजता बलून उडाला. आधी तो बॅक बेच्या दिशेनं गेला. पण वाऱ्याची दिशा बदलली, तसा तो मलबार हिलच्या दिशेनं सरकू लागला. उंचावरून फिरणारा हा बलून आणि त्यातला काइट सर्वांना दिसत होता. मुंबईत नवा इतिहास घडला होता. दोन-तीन तासांनंतर बलून ब्रीच कँडीजवळच्या समुदापर्यंत जाताना लोकांनी पाहिला आणि पुढे तो अदृश्य झाला...

गेल्या वषीर् भ्रमरछंदी गिरगाव चौपाटीवर भटकत असताना मावळत्या सूर्याला साक्षी ठेवून एक भला मोठा बलून आकाशात जाताना दिसला. काही हौशी मंडळी त्याच्या तळाशी बसून मुंबईचं दर्शन घेत होती. अमेरिकेत नायगाराचा अजस्त्र धबधबा आकाशातून पाहण्यासाठी असेच बलून अमेरिका आणि कॅनडाच्या बाजूंनी वरवर जातात. चौपाटीवरचा बलूनचा प्रयोग व्यापारीदृष्ट्या अयशस्वी ठरला म्हणे. त्यामुळे गेले अनेक दिवस चौपाटीचं आकाश मोकळंच दिसतं. ' चाँद तारों को छुने की आशा ' बाळगणाऱ्या उंचच उंच इमारती मुंबईच्या क्षितिजावर दिसायला लागलेल्या असताना बलूनमध्ये बसून स्वत:चा जीव टांगणीला लावण्याची गरज कुणाला ?

याच वेळी मुंबईतले साहसी उद्योगपती विजयपत सिंघानिया यांच्या हॉट बलूनमधून उंच आकाशात जाऊन नवा विक्रम प्रस्थापित करण्याच्या योजनांच्या बातम्या कानावर येत होत्या. सिंघानियांनी पूवीर् असाच विमानातून एकट्याने दीर्घकाळ प्रवास करुन आपलं नाव गिनीज बुकमध्ये नोंदवलं होतं. आता येत्या नोव्हेंबर महिन्यात 70 हजार फुटांवरून बलून उडविण्याचा त्यांचा मानस आहे. हा बलून त्यांना पुन्हा गिनीज बुकात स्थान देईल. मुंबई हे उद्योगांचं महानगर असलं, तरी असे आकाशाला गवसणी घालण्याचे उद्योग करणारे काही कमी नाहीत.

अशा वेळी आठवण येते, हर्बर्ट काइट नावाच्या गोऱ्याने तब्बल 152 वर्षांपूवीर् मुंबईतच घडवलेल्या पराक्रमाची. मुंबईत बिना बैलानं हाकणारी रेल्वे नुकतीच सुरू झाली होती. ' सायबाच्या पोराच्या हिकमतींनी ' नेटिव चकित झालेले असतानाच हर्बर्ट काइट या ब्रिटिश तरुणानं जाहीर केलं की, तो मोठ्या फुग्यात बसून आकाशात जाणार. तेव्हा मुंबईवर विमान उड्डाणं सुरू झालेली नव्हती. रेडिओ, टीव्हीसुद्धा नव्हते. दोन घोड्यांच्या चकचकीत बग्गीतून मडमेसकट फिरणारे गोरे साहेब बघूनच अचंबित होणारे मुंबईकर काइटच्या पराक्रमाच्या इराद्याच्या बातमीनं विस्मयचकित झाले.

' काय होणार ?' ' कसं होणार ?' याच्या चर्चा मुंबईतल्या वाड्या वाड्यांतून सुरू झाल्या. तारीख ठरली 18 जानेवारी 1853. स्थळ: भायखळा मैदान (तिथंच आता जिजामाता प्राणीसंग्रहालय आहे). तिथे त्यावेळी घोड्यांसाठी गवताची पैदास होई. कुणा कॉन्ट्रॅक्टरनं लोकांची उत्सुकता ध्यानात घेऊन मोठाले स्टँड उभारले आणि ' फुग्यातून उडणारा माणूस ' पाहण्यासाठी तिकीटही लावले. सकाळपासूनच लोक भायखळ्याकडे निघाले. सर डी.जी. वाच्छा यांच्या sails from the sands of bombay या रोचक ग्रंथात 432 व्या पानावर या घटनेचं साद्यंत वर्णन दिलं आहे. उड्डाणाची वेळ संध्याकाळी चारची असली, तरी मैदान दोन वाजताच प्रेक्षकांनी पूर्ण भरलं. भल्या मोठ्या फुग्यात हायड्रोजन भरण्याचं काम दोन तास चाललं. अखेर काइट फुग्याच्या तळाशी केलेल्या छोट्याश्या प्लॅटफॉर्मवर बसला. साऱ्यांनी श्वास रोखले आणि फुग्याच्या दोऱ्या तोडण्यात आल्या. काइट फुग्यासह वर वर जाऊ लागला. टाळ्या वाजू लागल्या आणि काय आश्चर्य. काइटनं उडत्या फुग्यातून जमिनीवर उडी मारली आणि तो पळू लागला. आपली फसवणूक झाली, हे ध्यानात येताच, शेकडो प्रेक्षक त्याच्या मागे धावले आणि यथेच्छ बडवायला सुरुवात केली. अखेर पोलिसांनी त्याची सुटका केली.

कुणी म्हणतं बलूनमध्ये पुरेसा गॅस नसल्याचं काइटच्या लक्षात आलं आणि तो घाबरला. काही म्हणतात, वाऱ्याचा वेग पाहता आपलं काही खरं नाही, हे त्याला जाणवलं आणि तो पळाला. खरं-खोटं काइटलाच ठाऊक. त्यानं याबद्दल कधीच वाच्यता केली नाही.

पण काइटनं हट्ट सोडला नाही. 10 डिसेंबर 1853ला त्यानं पुन्हा हा प्रयत्न करण्याचं ठरवलं. यावेळी ग्रँट रोड मैदान मुक्रर झालं. पुन्हा तशीच गदीर्. याखेपेला रॉयल नेव्ही आणि यॉट क्लबनं समुदात गस्त घालण्याची सिद्धता केली होती. ठीक चार वाजता बलून उडाला. आधी तो बॅक बेच्या दिशेनं गेला. पण वाऱ्याची दिशा बदलली, तसा तो मलबार हिलच्या दिशेनं सरकू लागला. उंचावरून फिरणारा हा बलून आणि त्यातला काइट सर्वांना दिसत होता. मुंबईत नवा इतिहास घडला होता. दोन-तीन तासांनंतर बलून ब्रीच कँडीजवळच्या समुदापर्यंत जाताना लोकांनी पाहिला आणि पुढे तो अदृश्य झाला.

कुठे गेला बलून आणि त्यातला साहसी काइट ? कुणालाच ठावठिकाणा लागेना. मलबार हिल, ब्रीच कँडी भागातील नारळी-पोफळीच्या बनांत रात्रभर कसून शोध घेण्यात आला. नेव्हीच्या खलाशांनी शर्थ केली पण बलून आणि काइट सापडला नाही. फुगा फुटला आणि काइट बुडून मेला, अशा बातम्या दुसऱ्या दिवशी पसरल्या. लोकांनी दु:खाचे दीर्घ उसासे सोडले आणि आपापल्या कामाला लागले.

चार दिवस उलटले. अचानक काइट अवतरले. त्यांनी सांगितलेली कथा अशी की, वाऱ्याची दिशा पुन्हा बदलली आणि बलून वेगानं समुदात गेला. तीन मैल आत गेल्यावर खाऱ्या वाऱ्यामुळे तो फुटला आणि काइट समुदात कोसळला. तिथं मृत्यूशी झुंज देताना कर्नाक नावाच्या बोटीनं त्याला पाहिलं आणि ओढून बोटीत घेतलं. ती बोट सुरतकडे चालली होती. त्यामुळे काइट सुरतला गेला आणि चार दिवसांनी तिथनं परतला.

अशी ही हर्बर्ट काइटची चित्तरकथा. मुंबई आकाशातून पाहण्याचा पहिला मान त्याला मिळाला. आज विमानातून 30 हजार फुटांवरून मुंबईतल्या दिव्यांची लुकलुक पाहणाऱ्या कुणालाच काइटच्या साहसाचे स्मरण नाही.

भ्रमरछंदी

 
</text>
</doc>
