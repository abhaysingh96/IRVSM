<doc>
<docno>1158071.cms.txt</docno>
<text>
 
महामुंबई
नोबेलसाठी बंग, पाटकर यांचेही नामांकन
[ Saturday, July 02, 2005  12:25:16 am]


मुंबई (म. टा. प्रतिनिधी) : जागतिक शांततेसाठीचा यंदाचा नोबेल पुरस्कार कोण्या राजकीय नेत्याला न देता जगभरात आपापल्या जागी सामाजिक सेवा व समृद्धीसाठी काम करणाऱ्या निवडक एक हजार स्त्रियांना संयुक्तरीत्या देण्यासाठी जगभरातील स्त्रीसंघटनांनी मिळून एक हजार स्त्रियांची नावे निवडून त्यांचे नामांकन ऑस्लो येथील नोबेल पारितोषिक समितीकडे केले आहे. या निवडक स्त्रियांत भारतातील मेधा पाटकर, डॉ. राणी बंग, वंदना शिवा इत्यादी प्रमुख स्त्रियांचा समावेश आहे.

या अभिनव अभियानाची घोषणा नवी दिल्ली येथे नुकतीच आशिया खंडाच्या संयोजिका कमला भसीन यांनी केली. जगभरातील अनेक स्त्रीसंघटनांचा समावेश असलेल्या या अभियानाच्या अध्यक्षपदी स्विस संसदेच्या व युरोपीयन कौन्सिलच्या सदस्य डॉ. रुथ गॅबी-व्हर्मार्ंट या आहेत. या अभियानास युनेस्कोचे समर्थन असून समाजातील सेवेचे व दु:ख निवारण्याच्या कामातील स्त्रियांचा पुढाकार व जागतिक शांततेतील त्याचे महत्व याला अधिकृत मान्यता मिळावी हा त्यामागचा हेतू आहे. यासाठी भारतातील 92 स्त्रियांना निवडण्यात आले आहे. ऑस्ट्रियातील बेथा व्हॉन ही महिला 1905 मध्ये शांततेसाठीच्या नोबेल पुरस्काराची पहिली महिला मानकरी ठरली होती. या घटनेच्या शतकपूतीर्निमित्त यंदा एक हजार महिलांना हा पुरस्कार देण्यात येणार आहे.

 
</text>
</doc>
