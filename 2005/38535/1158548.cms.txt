<doc>
<docno>1158548.cms.txt</docno>
<text>
 
संवाद
तुमचे चीनवरील पुस्तक वाचले, पण...
[ Saturday, July 02, 2005  10:09:18 pm]


प्रिय अरुण साधू...

तीस-पस्तीस वर्षांपूर्वी तुमचं '..आणि ड्रॅगन जागा झाला' हे पुस्तक वाचलं. त्या पुस्तकामुळं चीन कसा आहे, माओ कोण आहे वगैरे गोष्टी कळल्या होत्या, त्यामुळे चीनविषयीचं कुतूहल जागं झालं. त्यानंतर चीनकडे नजर लागली ती कायमची. पण एक हे पुस्तक वगळलं तर चीनविषयी काही सांगणारं पुस्तक मराठीत अभावानच आलं. चीन समजावून घ्यावा लागला तो इंग्रजी पुस्तकांतूनच.

माओच्या निधनानंतर चीनमध्ये सुरू झालेल्या सत्तासंघर्षाची माहिती टाइम, न्यूजवीक या अमेरिकन साप्ताहिकांतून यायची, पण मराठीत त्या संघर्षाचं विश्ोषण अभावानच यायचं. आपला शेजारी, ज्याच्याशी आपलं एक युद्ध झालंय आणि नंतरच्या काळात तो आपला स्पर्धक राहणार आहे, भावी काळात आशियातच नव्हे तर जगात वर्चस्व गाजवणार आहे, अशा या देशाविषयी वृत्तपत्रीय लिखाण सोडलं तर मराठीत काही लिहून येत नव्हतं. गेल्या काही वर्षांत तर चीननं जगापुढं नवनवी आव्हानं उभी केली.

पाश्चात्य जगात त्याचं वेगवेगळ्या पद्धतीनं विश्ोषण केलं जात आहे, अशा वेळेस मराठीत चीनमधल्या या परिवर्तनाचा आढावा घेणारं पुस्तक येणं आवश्यक होत. चीनवर मराठीत पहिलं पुस्तक तुम्हीच लिहिलं असल्यामुळे चीनमधल्या या नव्या परिवर्तनाचा मागोवा घेणारं पुस्तक तुम्हीच लिहिणं आवश्यक आहे, असे वाटत होतं. बोला-फुलाला गाठ पडावी तसं तुम्हीच लिहिलेलं हे पुस्तक हाताशी आलं आणि तुमचं पहिलं पुस्तक ज्या अधाशीपणानं वाचून काढलं त्याच अधाशीपणानं हे ही वाचून काढलं.

हे देखणं पुस्तक वाचताना जागोजाग तुम्ही घेतलेली मेहनत दिसत होती, प्रकाशक मााजगावकरांचे कष्ट दिसत होते. तुम्हाला माओ, त्याचा वेगळ्या धाटणीचा कम्युनिझम आणि एकंदरच चीन यांच्याबद्दल सॉफ्ट कॉर्नर आहे हे माहीत होतं. त्यात काही गैर आहे, असं वाटत नाही. कारण एखाद्या देशाचा, तिथल्या राजकीय, आथिर्क आणि सामाजिक स्थितीचा एवढा अभ्यास केल्यानंतर त्या देशाविषयी, तिथल्या लोकांविषयी प्रेम वाटणारच. ते वाटल्याशिवाय आपण विषयाला नीट न्यायही देऊ शकत नाही. परंतु त्यात एक धोका असतो, तो हा की, आपण त्या देशाचे पक्षपाती बनतो. तुमचं हे पुस्तक वाचताना तुम्ही हा धोका टाळू शकला नाहीत, हे पदोपदी जाणवत होतं. याचं एक उदाहरण देतो. माओंनी क्रांती करून चीनला नवी दिशा दिली. सामान्य माणसाला केंदबिंदू मानून त्यांनी काही आथिर्क, औद्योगिक व शेतीविषयक कार्यक्रम राबविले. या कार्यक्रमांना विरोध करणाऱ्यांचा त्यांनी निर्दयपणे काटा काढला इथपर्यंत सर्वकाही समजण्यासारखे आहे. शंभर कोटींच्या देशाला एका विशिष्ट दिशेने नेण्यासाठी काही अप्रिय गोष्टी अपरिहार्यपणे राज्यर्कत्यांना कराव्याच लागतात. त्यात कधी काही उचित-अनुचित घडतच असतं. त्यामुळे माओंनी आखलेल्या या कार्यक्रमांचे विश्ोषण करताना त्याचा एकत्रित परिणाम काय झाला, हे पाहूनच त्याचे विश्ोषण करावे लागते. हे विश्ोषण करताना असे लक्षात येते की, यातले बहुतेक कार्यक्रम फसले व त्याचे विपरीत परिणाम झाले.

त्यामुळे चिनी कम्युनिस्ट पक्षात माओचे विरोधक वाढले. या विरोधकांचे समाधान करण्याऐवजी त्यांचा काटा काढण्याची योजना माओंनी 'सांस्कृतिक क्रांती' या नावाने अत्यंत निर्घृणपणे राबविली. ती राबविताना माओंनी निष्ठावान सहकारी, मित्र यांनाही सोडले नाही. ती राबविताना देशाची अर्थव्यवस्था रसातळाला जाते आहे, देशात सर्वत्र अराजक पसरते आहे, अनागोंदी, खूनबाजी माजते आहे याची पर्वा केली नाही. संपूर्ण देशाचा एक कॉन्स्न्ट्रेशन कॅम्प त्यांनी बनवून टाकला. या सर्व गोष्टींचे अंगावर शहारे आणणारे वर्णन तुम्ही या पुस्तकात केले आहे. पण तरीही तुम्हाला माओ हे दूररदृष्टीचे महान नेते होते की सैतान हे ठरविता आले नाही. तुम्ही ही जबाबदारी इतिहासावर सोपविली आहे. (पृष्ठ 216)

हिटलरनेही जर्मनीमध्ये ज्यूविरोधी मोहीम राबविली तेव्हा यापेक्षा वेगळे काही केले नाही. पण तो सैतान होता, हे ठरविण्यासाठी इतिहासाच्या निवाड्याची वाट विश्ोषकांना पाहावी लागली नव्हती. तुम्ही तर माओंच्या कारकीदीर्चे जुने अभ्यासक. त्यांच्या या कृत्याबद्दलचा निवाडा त्यांच्या निधनानंतर आता तीस वर्षांनी हे पुस्तक लिहिताना देणे अपेक्षित होते. माओंची सांस्कृतिक क्रांती हा एक अमानुष वेडेपणा होता, ठरवून केलेला रक्तपात होता.

राजकीय विरोधकांना नेस्तनाबूत करण्यासाठी आखलेला हिंस्त्र कार्यक्रम होता. त्याची तुलना फक्त हिटलरने केलेल्या नरसंहाराशीच होऊ शकते. तुम्ही हे अमान्य केलेले नाही; पण त्याला तुम्ही वैचारिक अधिष्ठान देण्याचा प्रयत्न केला आहे. तुम्ही म्हणता.. 'ही सर्व विश्ोषणे (सांस्कृतिक क्रांतीविषयीची) एकत्रित तपासूनही कोणत्याही एका निष्कर्षाला येणे कठीण आहे. तो अनेक अभ्यासपूर्ण ग्रंथांचा विषय आहे.. प्रस्तुत पुस्तकात या विषयाला हात घालण्याचा अभिनिवेश करणेही हास्यास्पद होईल..'(पृष्ट 205) चीनमध्ये तीस वर्षांपूवीर् घडलेल्या या अराजकाचे आपल्यासारख्या चीनच्या अभ्यासकाला आजही विश्ोषण करता येत नाही यावर कोण विश्वास ठेवील?

असे असले तरी डेंग यांनी चीनमध्ये जे परिवर्तन आणले त्याचे तसेच आथिर्क स्वातंत्र्य आणि राजकीय बंधने यांची जी सांगड चीनच्या नव्या राज्यर्कत्यांनी घातली आहे, त्याचे तुम्ही तर्कनिष्ठ विश्ोषण केले आहे. विशेषत: त्यानानमेनच्या आंदोलनाच्या काळातील डेंग यांनी घेतलेली भूमिका कितपत योग्य-अयोग्य होती, हे आपण समतोल मांडले आहे.

हे आंदोलन निष्ठुरपणे मोडून काढले गेले नसते तर नव्या आथिर्क कार्यक्रमाचे गाडे रुळावरून घसरले असते हे आज 15 वर्षांनंतर, मागे वळून पाहिल्यानंतर लक्षात येते. या आंदोलनामागे अमेरिकेचा हात असावा अशी शंका घेण्यासही भरपूर वाव आहे. हे आंदोलन डेंग यांनी मोडून काढले तरी त्यामागे देशहिताची कळकळ होती, हे डेंग यांच्या पुढच्या वर्तणुकीवरून दिसून येते. माओंच्या सांस्कृतिक क्रांतीबद्दल तसे काहीच म्हणता येत नाही. माओच्या कारकीदीर्चे अधिक परखड विश्ोषण मराठी वाचकाला अपेक्षित होते, पण ती जबाबदारी आपण इतिहासावर टाकून मोकळे झाला आहात.

ही एक त्रुटी वगळली तर चीनच्या गेल्या 50 वर्षाच्या वाटचालीचे सांगोपांग विवेचन करणारे व परिपूर्ण माहिती देणारे या पुस्तकासारखे दुसरे पुस्तक मराठीत नाही, हे मान्य करावेच लागेल. चीन आता जागतिक महासत्ता होण्याच्या मार्गावर आहे. त्यात चीनला मदत करणाऱ्या गोष्टी कोणत्या आहेत आणि अडसर ठरणाऱ्या गोष्टी कोणत्या आहेत, याचा एका प्रकरणात आढावा घेताना तुम्ही भारत-चीन यांच्यातील प्रगतीची समतोल तुलना केली आहे. भारतात लोकशाहीमुळे धीम्यागतीने होत असलेली प्रगती आणि चीनमधील राजकीय व्यवस्थेत सत्तापरिवर्तनाबाबत असलेली संदिग्धता याचे विवेचन विचारप्रवर्तक आहे. भविष्यात चीन जगाच्या केंदस्थानी राहणार असल्यामुळे हे पुस्तक मराठी वाचकांच्या हाती असणे आवश्यक आहे. मराठीतल्या वैचारिक ग्रंथजगतात तुम्ही टाकलेली ही मोलाची भर आहे.

कळावे,

आपला,

दिवाकर देशपांडे

..................................................................

( ड्रॅगन जागा झाल्यावर... अरुण साधू, राजहंस प्रकाशन, पुणे-30 पाने: 416, किंमत: 450 रुपये)

 
</text>
</doc>
