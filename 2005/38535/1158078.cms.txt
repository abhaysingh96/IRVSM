<doc>
<docno>1158078.cms.txt</docno>
<text>
 
महामुंबई
गोदी वाहतूक कामगारांचा संप मागे
[ Saturday, July 02, 2005  12:30:55 am]


मुंबई (म. टा. प्रतिनिधी) : गेले आठ दिवस सुरू असलेला मुंबई गोदीतील वाहतूक कामगारांचा संप गुरुवारी रात्री मागे घेण्यात आला. या संपामुळे कंटेनरची वाहतूक पूर्णत: बंद पडली होती. संपामुळे सुमारे पाच कोटी रुपयांचे नुकसान झाल्याचा अंदाज अधिकाऱ्यांनी व्यक्त केला.

गोदीतील कंटेनर फ्रेट स्टेशनमधील कंटेनरची वाहतूक खासगी कंपनीला देण्यासाठी निविदा काढण्यात आल्या होत्या. मात्र, यामुळे दीड हजार कामगारांवर बेकारीचे संकट निर्माण होईल, असा आक्षेप घेऊन ट्रान्सपोर्ट अँड डॉक वर्कर्स युनियन व अखिल भारतीय बंदर कामगार व गोदी कामगार महासंघाने 23 जुलैपासून संप पुकारला होता. पण उपमुख्यमंत्री आर. आर. पाटील यांनी मुंबई पोर्ट ट्रस्टच्या अध्यक्ष राणी जाधव यांच्याशी संपर्क साधून तोडगा काढण्याचे आवाहन केले होते. त्यानंतर जाधव व उपाध्यक्ष अरूणकुमार बल यांनी कामगार संघटनांशी चर्चा करून खासगी वाहतुकीसाठी निविदा काढण्याची प्रक्रिया रद्द करण्याचे आश्वासन दिल्याने कामगार संघटनांनी संप मागे घेतल्याची घोषणा केली. याबाबत झालेल्या करारावर युनियनचे अध्यक्ष एस. आर. कुळकणीर्, उपाध्यक्ष मनोहर कोतवाल, सचिव पी. के. रामन यांनी सह्या केल्या.

 
</text>
</doc>
