<doc>
<docno>1064511.cms.txt</docno>
<text>
 
महामुंबई
रवी म्हात्रे यांच्यावर काय कारवाई होणार?
[ Tuesday, March 29, 2005  12:40:29 am]


म. टा. प्रतिनिधी

मुंबई : भरधाव गाडी चालवून दोन महिलांच्या मृत्यूस कारणीभूत ठरलेले शिवसेनाप्रमुखांचे खासगी सचिव रवी म्हात्रे यांना शिवसैनिकांकडून पाठीशी घातले जात असल्याचा आरोप सुरू असतानाच म्हात्रे रक्तचाचणीत दोषी आढळून आले आहेत. प्रमाणापेक्षा जास्त मद्यप्राशन करून गाडी चालवणाऱ्या म्हात्रे यांच्यावर आता कारवाई होणार की नाही यावर चर्चा रंगू लागली आहे.

म्हात्रे शनिवारी पत्नी व मुलीसह वांद्याहून गोरेगावला निघाले असता दुपारी चारच्या सुमारास अंधेरीच्या सेंटॉर हॉटेलनजीक त्यांच्या गाडीने दोन महिलांना उडवले.

त्यात लीलाबाई मासालकर ( 75) आणि शीला दिलीप पावसकर ( 45) यांचा मृत्यू झाला, तर मोहन बाळा चौगुले ( 60) आणि बळवंतराव अनंतराव कुलकणीर् (85) हे दोघेजण जखमी झाले होते.

जखमींना कूपर रुग्णालयात हलवण्यात आले असताना म्हात्रे यांना मात्र व्ही. एन. देसाई या खासगी रुग्णालयात हलवण्यात आले. मात्र, नंतर शिवसैनिकांच्या आग्रहाखातर त्यांना बॉम्बे हॉस्पिटलमध्ये दाखल करण्यात आल्याचे कळते.

तिथे म्हात्रे यांच्या रक्ताच्या चाचणीसाठी नमुने घेण्यात आले. व्ही. एन. देसाई रुग्णालयात असतानाच त्यांच्या रक्ताचे नमुने का घेण्यात आले नाहीत, असा सवाल मृतांच्या नातेवाइकांनी उपस्थित केला होता. म्हात्रे यांच्या रक्तातील दारूचे प्रमाण नष्ट होण्यासाठी हा विलंब झाल्याचा आरोपही त्यांनी केला होता.

या सगळ्यावर पोलिस उपायुक्त बिपिनकुमार सिंह यांनी मात्र पोलिसांवर कोणत्यावर प्रकारचा दबाव नसून हे प्रकरण आम्ही योग्यरितीने हाताळत असल्याचे सांगितले होते. रविवारी लीलाबाई मासालकर आणि शीला पावसकर यांच्यावर त्यांच्या कुटुंबियांनी अंत्यसंस्कार केले.

बँक आँफ इंडियामधून अधिकारी पदावरून 2003 साली सेवानिवृत्त झालेल्या शीला पावसकर यांच्या मागे पती आणि दोन मुले आहेत.

 
</text>
</doc>
