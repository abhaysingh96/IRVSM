<doc>
<docno>1064509.cms.txt</docno>
<text>
 
महामुंबई
...आणि सेनेत्यांना अध्यक्षांची माफी मागावी लागली!
[ Tuesday, March 29, 2005  12:39:48 am]


म. टा. प्रतिनिधी

मुंबई : विधानसभेचे अध्यक्ष बाबासाहेब कुपेकर काही विशिष्ट सदस्यांनाच मुद्दे मांडण्याची संधी देतात, असा हेत्वारोप करणारे पत्र शिवसेनेचे औसा येथील आमदार दिनकर माने यांनी थेट अध्यक्षांना दिल्याने सभागृहाची तसेच अध्यक्षांची माफी मागण्याची पाळी शिवसेना नेत्यांवर सोमवारी आली.

औचित्याच्या मुद्यावरून काही प्रश्न उपस्थित करण्याची संधी सदस्यांना मिळावी, यासाठी नवी प्रथा सभागृहात सुरू करण्यात आली. मात्र, त्यातील कोणते मुद्दे स्वीकारावे आणि कोणते नाही, याचे अधिकार अध्यक्षांना देण्यात आले आहेत. तरीही सदस्यांच्या आग्रहावरून आमदारांना बोलण्याची संधी दिली जाते.

त्यानुसार माने यांचा औचित्याचा मुद्या अध्यक्षांनी आपल्या दालनातच नाकारल्याने त्यांनी सभागृहात या विषयावर बोलू नये, असा सल्ला दिला होता. त्यामुळे संतप्त झालेल्या माने यांनी थेट अध्यक्षांनाच लेखी पत्र देऊन ' काही लोकांचे तोंड बघून त्यांना बोलण्याची संधी दिली जाते ', असा आरोप केला. आपण अध्यक्षांचा निषेध करतो हे त्यांनी नमूद केल्याने अध्यक्ष अस्वस्थ झाले आणि त्यांनी थेट विधानसभेचे माजी अध्यक्ष दत्ताजी नलावडे यांच्या तक्रार केली.

आपण संबधित सदस्यांना समज देणार असून कोणत्याही सदस्याने अशा प्रकारचे वर्तन करता कामा नये, असे नलावडे यांनी सांगितले. मात्र, त्याने सत्ताधारी सदस्यांचे समाधान झाले नाही. माने यांनी अध्यक्षांची माफी मागितली पाहिजे, असा आग्रह त्यांनी धरताच माने यांनी आपण पत्र लिहिले ही बाब खरी असून त्याबद्दल दिलगिरी व्यक्त केली खरी. पण असे का घडते याचाही विचार करण्याची गरज आहे, असे विधान त्यांनी करताच सत्ताधारी सदस्यांनी जोरदार आक्षेप घेतला.

नलावडे यांनी संबंधितांना अडक समज देण्यात येईल, असे आश्वासन दिल्यानंतर कुपेकरांनी त्यावर पडदा पाडला. मात्र, अशा प्रकारचे वर्तन यापुढे घडले तर कडक कारवाई करण्यात येईल, असा इशाराही दिला.

 
</text>
</doc>
