<doc>
<docno>1064515.cms.txt</docno>
<text>
 
महामुंबई
'बजेट नव्हे, दिशाभूल!'
[ Tuesday, March 29, 2005  12:42:21 am]


म. टा. प्रतिनिधी

मुंबई : राज्याचा महसुली खर्च बजेटमध्ये भांडवली खर्चात दाखवून आकड्यांची हेराफेरी करून अर्थमंत्री जयंत पाटील यांनी बजेट शिलकी असल्याचे भासवले आहे आणि जनतेची दिशाभूल केली आहे, असा आरोप विरोधी पक्षनेते नारायण राणे यांनी विधानसभेत बजेटवरील दोन तासांच्या घणाघाती भाषणात केला. ही शिल्लक केवळ कागदोपत्री असून विकासकामांवर खर्च केला नसल्याने खर्चात बचत झाली आहे तसेच महसुलातील वाढ कोणत्याही प्रयत्नांविना झाल्याने महसूलवाढीचा दावाही पोकळ असल्याची टीका त्यांनी केली.

लोकशाही आघाडी सत्तेवर आल्यापासून भांडवली खर्चात म्हणजेच विकासकामांवरील खर्चात सतत कपात झाली आहे. आता तर अर्थमंत्र्यांनी कर्ज न घेण्याची भाषा केली आहे, त्यामुळे अर्थवट स्थितीतील पाटबंधारे प्रकल्प पूर्ण कसे करणार, असा सवाल करून ते म्हणाले की, या प्रकल्पांसाठी 30 हजार कोटींची आवश्यकता असताना बजेटमध्ये फक्त 714 कोटी रुपयांचीच तरतूद करण्यात आली आहे. सरकार जर विकासकामे पूर्ण करणार नसेल, तर मंत्रिपदे व गाड्या केवळ खुर्च्यांसाठीच आहेत काय ?

कर्जावरील हमीच्या परतफेडीच्या प्रकरणात जप्तीची नामुष्की ओढवू नये यासाठी तीन हजार कोटी रुपयांचा निधी असलेला दायित्व व्यवस्थापन ट्रस्ट स्थापन करण्याचा निर्णय अनावश्यक तसेच संशयास्पद असल्याचा आरोप त्यांनी केला. यानिमित्ताने एवढ्या प्रचंड निधीवरील व्याज खाण्याचा प्रकार असावा, अशी टीका त्यांनी केली. याऐवजी राज्य सरकारने मालमत्तांची देखभाल करण्यासाठी स्वतंत्र मंत्र्यांची नियुक्ती करून मालमत्तेचे मूल्य कमी होऊ नये यासाठी मालमत्ता व्यवस्थापन खाते निर्माण करावे, अशी सूचना त्यांनी केली.

मराठवाडा आणि विदर्भात दुष्काळ असताना फक्त पाच कोटी रुपयांचीच तरतूद झाली आहे. कोकणावरील खर्चात तर सतत कपात केली जात आहे, असा आरोप त्यांनी केला.

मुंबईसह वेगळे कोकण मागू!

बजेटमध्ये मुंबईसाठी एक हजार कोटी रुपये देण्याची घोषणा अर्थमंत्र्यांनी केली असली तरी प्रत्यक्षात तरतूद काहीच नाही. मुंबईच्या विकासासाठी 36 हजार कोटी रुपये आणण्याची भाषा करणाऱ्यांनी फक्त 450 कोटी रुपयेच दाखवले आहेत. असेच होत राहिल्यास मुंबईसह वेगळा कोकण मागण्याची वेळ येईल, असा इशारा राणे यांनी दिला.

 
</text>
</doc>
