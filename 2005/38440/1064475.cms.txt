<doc>
<docno>1064475.cms.txt</docno>
<text>
 
क्रीडा
बंगलोरमधील विजयासह पाकिस्तानची मालिकेत बरोबरी
[ Tuesday, March 29, 2005  12:16:11 am]


बंगलोर : पिछाडीवर पडूनही हार न मानता शेवटच्या तिसऱ्या कसोटीत मोठ्या निर्धाराने उतरलेल्या इंझमाम उल हक व त्याच्या सहकाऱ्यांनी प्रयत्नांची पराकाष्टा करत विजय संपादन केला आणि तीन कसोटी सामन्यांच्या मालिकेत 1-1 अशी बरोबरी साधली. या बरोबरीमुळे आता इंझमामच्या संघाचे आत्मविश्वास उंचावला असून आगामी झटपट मालिकेत सरस कामगिरी करण्याचा निर्धार त्यांनी व्यक्त केला आहे.

चिन्नास्वामी स्टेडियमवर विजयासाठी शेवटच्या दिवशी 90 षटकांत 358 धावांची गरज असताना भारताचा डाव सहा षटके बाकी असताना 214 धावांत गुंडाळला गेला आणि पाकिस्तानने 168 धावांनी बाजी मारली. मोहालीतील पहिला सामना अनिणिर्त राहिल्यानंतर कोलकात्यातील दुसरा सामना जिंकणाऱ्या सौरव गांगुलीच्या संघाला ही मालिका जिंकण्याचे स्वप्न काही साकार करता आले नाही. भारताच्या मधल्या फळीने साफ निराशा केली. राहुल दविड, सचिन तेंडुलकर, व्ही.व्ही.एस लक्ष्मण व सौरव गांगुली ही भलीभक्कम वाटणारी फळी सोमवारी कुचकामी ठरली! अती बचावत्मक खेळ करण्याचा प्रयत्न भारताच्या अंगाशी आला.

वीरेंदर सेहवाग व गौतम गंभीर यांनी 87 धावांची आक्रमक सलामी दिल्यानंतर भारताचा डाव गडगडत गेला हे विशेष! आक्रमक सेहवाग मैदानावर असेपर्यंत विजयाची आशा दिसत होती. या मालिकेत सातत्यपूर्ण कामगिरी करणारा हा बेडर फलंदाज एकहाती सामना फिरवू शकतो, अशी खात्री वाटत असल्यामुळे बंगलोरवासिय मोठ्या संख्येने स्टेडियमवर हजर होते. पण तो धावचीत झाला आणि सामन्याचे पारडे पाकिस्तानच्या बाजूने फिरले. सेहवाग- गंभीर ही सलामीची जोडी तसेच तळाच्या अनिल कुंबळेचा अपवाद वगळता भारताचा एकाही फलंदाजाची देहबोली सामना जिंकणारी किंवा वाचवणारी वाटली नाही!

स्वत: कर्णधार गांगुलीची फलंदाजी पाहुन क्रिकेटप्रेमींना डोक्यावर हात मारून घेण्याची पाळी आली... या मालिकेत साफ निराशा करणारा हा डावखुरा फलंदाज आफ्रिदीच्या गोलंदाजीवर त्रिफळाचीत झाल्यानंतर आपण बाद नाही, याच अविर्भावात मैदानावर उभाही राहिला. शेवटी पंचांना सांगावे लागले की मि. गांगुली यू आर आऊट! पहिल्या डावात फक्त एक धावा करणाऱ्या गांगुलीला दुसऱ्या डावात दोन धावा करता आल्या...

7 बाद 164 अशी भारताची हालत असताना अनिल कुंबळेने एकहाती लढत देत सामना अनिणिर्त ठेवण्याचा प्रयत्न केला. पण शेवटी सहा षटके बाकी असताना पाकिस्तानने शेवटच्या बालाजीला बाद करत विजयावर शिक्कामोर्तब केले.

सांघिक कामगिरी हे पाकिस्तानच्या विजयाचे वैशिष्ट्य ठरले. अष्टपैलू शाहिद आफ्रिदीने आपल्या लेगब्रेक माऱ्याने तेंडुलकर, लक्ष्मण व गांगुली यांचे महत्त्वपूर्ण बळी मिळवले. तर महमद समी व दनिश कनेरिया यांनी अचूक व भेदक माऱ्याने भारताला बॅकफुटवर नेताना प्रत्येकी दोन बळी मिळवले. तर चार वर्षांनी पुनरागन करणाऱ्या अर्षद खाने ऑफस्पिन माऱ्याने दविड व पठाण हे मोहरे टिपले. ही मालिका जिंकून ऑस्ट्रेलियानंतर जगातील दुसऱ्या क्रमांकाचा कसोटी संघ ठरण्याची नामी संधी भारताकडे चालून आली होती. पण त्यांनी ही गमावली आणि आयसीसी रँकिंगमध्ये इंग्लंडपाठोपाठ आता तिसऱ्या क्रमांकावर सौरव गांगुलीच्या संघाला समाधान मानावे लागले आहे.

विजयासाठी 383 धावांच्या आव्हानचा पाठलाग करणाऱ्या भारताने रविवारी चौथ्या दिवसअखेर बिनबाद 25 धावा केल्या होत्या. सोमवारी 90 षटकांत 358 धावांची गरज असताना सेहवाग व गंभीरने आशादायक सुरूवात केली. सेहवागने रझाकला सलग तीन चौकार मारत आपला इरादा स्पष्ट केला. तर गंभीरनेही आपल्या या जेष्ठ सहकाऱ्याला तोलामोलाची साथ देत प्रतिर्स्पध्यांच्या काळजात धडकी भरवली. विशेषत: सेहवागला बाद करण्यासाठी इंझमामने सगळ्या क्लुप्त्या वापरून पाहिल्या खऱ्या, पण त्यांना तो दाद नव्हता. अखेर तो धावचीत झाला आणि पाकने सुटकेचा निश्वास टाकला.

गंभीरने कनेरियाचा चेंडू मिडऑनच्या दिशेने ढकलत चोरटी धाव घेण्याचा प्रयत्न केला. त्याला प्रतिसाद देत सेहवाग पुढे सरसावला खरा पण चेंडू थेट रझाकच्या हाती पाहुन गंभीर पुन्हा क्रिझकडे सरकला. मात्र सेहवागने तसा प्रयत्नच केला नाही आणि रझाकच्या थेट फेकीने नॉन स्टाईकवरील यष्ट्या उध्वस्त केल्या. आपल्या 104 मिनिटांच्या खेळीत सेहवागने 53 चेंडूत 6 चौकारांसह 38 धावा केल्या. पहिल्या डावात द्विशतक झळकावणारा हाच फलंदाज विजय मिळवून देऊ शकला असता असे वाटून गेले...

उपाहारापर्यंत भारताची स्थिती बऱ्यापैकी होती. गंभीरने कारकीदीर्तील दुसरे अर्धशतक झळकावले. तो मोठी खेळी करणार असे वाटत असताना सामीच्या गोलंदाजीवर तो पायचीत झाला आणि भारताला दुसरा धक्का बसला. यामधून यजमान संघ शेवटपर्यंत स्वत:ला सावरू शकला नाही. अर्षद खानने राहुल दविडला ( 16) पायचीत पकडले. तर आफ्रिदीने लक्ष्मण ( 5) व गांगुलीला ( 2) बाद करत यजमानांची हालत 5 बाद 135 अशी केली. समीच्या गोलंदाजीवर कमालने तेंडुलकरचा सोपा झेल टाकला खरा पण दुसऱ्यांदा मात्र कमालने हीच चूक केली नाही. आफ्रिदीच्या गोलंदाजीवर कमालने सचिनचा ( 16) झेल टिपला. सचिनने सोमवारी सुनील गावस्कर यांचा सर्वाधिक 10,122 धावांचा विक्रम मागे टाकला.

समीचा तिखट मारा आणि त्याला कनेरिया, अर्षद व आफ्रिदीच्या फिरकीची मिळालेली अचूक साथ यामुळे पाकिस्तानने सामन्यावरची पकड घट्ट करत नेली. कातिर्कला समीने तर पठाणला अर्षदने तंबूचा रस्ता दाखवला. घरच्या मैदानावर खेळताना कुंबळेने शेवटी एकहाती लढत दिली खरी पण पाकला विजयापासून काही रोखता आले नाही.

धावफलक

पाकिस्तान, पहिला डाव : 570 ( युनुस खान 267, इंझमाम उल हक 184, युसुफ योहाना 37, कामरान अकमल 28; हरभजनसिंग 51.5-9-152-6, लक्ष्मीपती बालाजी 29-4-114-2).

भारत, पहिला डाव : 449 ( गौतम गंभीर 24, वीरेंदर सेहवाग 201, राहुल दविड 22, सचिन तेंडुलकर 41, व्ही.व्ही.एस.लक्ष्मण 79; महमद समी 34-5-106-3, दानिश कनेरिया 39-7- 127-5, शाहिद आफ्रिदी 10.4-3-30-2).

पाकिस्तान, दुसरा डाव : 2 बाद 261 डाव सोडला (यासिर हमीद 76, शाहिद आफ्रिदी 58, युनुस खान नाबाद 84, इंझमाम उल हक नाबाद 31).

भारत, दुसरा डाव : गौतम गंभीर पायचीत गो. समी 52, वीरेंदर सेहवाग धावचीत (अब्दुल रझाक) 38, राहुल दविड झे. युनुस गो. अर्षद खान 16, सचिन तेंडुलकर झे. कमाल गो. आफ्रिदी 16, व्ही.व्ही.एस.लक्ष्मण पायचीत गो. आफ्रिदी 5, सौरव गांगुली त्रि. गो. आफ्रिदी 2, दिनेश कातिर्क त्रि. गो. समी 9, अनिल कुंबळे नाबाद 37, इरफान पठाण झे. योहाना गो. अर्षद 0, हरभजनसिंग झे. युनिस गो. कनेरिया 8, लक्ष्मीपती बालाजी पायचीत गो. कनेरिया 0, अवांतर 31 (8 बाईज , 8 लेगबाईज , 10 वाईड , 5 नोबॉल), एकूण 214.

बाद क्रम : 1-87, 2- 108, 3-118, 4-127, 5-135, 6-164, 7- 164, 8-189, 9-210.

गोलंदाजी : महमद समी 21-5-84-2, अब्दुल रझाक 13-3-34-0, दानिश कनेरिया 25- 11-46-2, शाहिद आफ्रिदी 17-7-13-3, अर्षद खान 14-8-21-2.

सामनावीर : युनुस खान.

मालिकावीर : वीरेंदर सेहवाग.

 
</text>
</doc>
