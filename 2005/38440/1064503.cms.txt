<doc>
<docno>1064503.cms.txt</docno>
<text>
 
महामुंबई
गोविंदा, एकनाथ गायकवाडांकडून खासदार निधीचा वापरच नाही!
[ Tuesday, March 29, 2005  12:36:57 am]


म. टा. प्रतिनिधी

मुंबई : खासदारांना आपापल्या मतदारसंघात विकासकामे करण्यासाठी दरवषीर् प्रत्येकी दोन कोटी रुपयांचा निधी मिळत असला, तरी मुंबईतून प्रथमच निवडून गेलेले काँग्रेसचे खासदार गोविंदा आणि एकनाथ गायकवाड यांनी नऊ महिने उलटून गेल्यानंतरही आपल्या निधीचा वापर सुरू केला नसल्याचे आढळले आहे.

खासदारांना मतदारसंघातील विकासकामांसाठी जिल्हाधिकाऱ्यांमार्फत रक्कम मिळते. मात्र, गोविंदा व गायकवाड यांच्याकडून अजूनही विकास योजनांसाठी निधीची मागणी जिल्हाधिकारी कार्यालयाकडे झालेली नाही, असे सांगण्यात आले.

उपनगर जिल्हाधिकारी एस. एस. झेंडे यांनी दिलेल्या माहितीनुसार, गोविंदा यांनी आपल्या मतदारसंघात पिण्याच्या पाण्याच्या प्राधान्य दिले आहे आणि सध्या ते ठाणे जिल्ह्यातील आदिवासी व ग्रामीण भागातील पाण्याच्या समस्येचे सवेर्क्षण करत आहेत. एकनाथ गायकवाड हेसुद्धा निधीचा नेमका काय वापर करावा, याचा अभ्यास करत असल्याचे समजते.

मुंबईतील खासदारांपैकी सुनील दत्त हे बुजुर्ग निधीचा सर्वाधिक उपयोग करण्यात आघाडीवर आहेत. त्यांनी गेल्या वषीर् मे ते डिसेंबर या कालावधीत मतदारसंघात एक कोटी 25 लाख रुपयांची विकासकामे मंजूर करून घेतली. त्यांच्यापाठोपाठ नंबर लागतो शिवसेनेचे मोहन रावले यांचा. त्यांनी एक कोटी 15 लाख रुपयांची कामे हाती घेतली आहेत. काँग्रेसचे तरुण खासदार मिलिंद देवरा यांनी 52 लाख 40 हजार, तर याच पक्षाचे गुरुदास कामत यांनी 24 लाख 40 हजार रुपयांची कामे मंजूर करुन घेतली आहेत.

सर्वसाधारणपणे खासदार निधी प्रसाधनगृहे, गटारे, रस्ते आणि सुशोभीकरणाच्या कामांसाठी वापरला जातो. रावले यांनी आपला बराचसा निधी मलनि:सारण योजनेसाठी वापरला आहे. या कामासाठी त्यांनी तब्बल 90 लाख रुपये खर्च केले आहेत. कामत यांनी पाच ठिकाणी कुंपणाचे काम हाती घेतले असून, त्यासाठी नऊ लाख 40 हजार रुपयांची तरतूद केली आहे. सरकारी सोसायट्या आणि चाळींसाठीच्या या उपक्रमात सुशोभीकरण प्रकल्पाचाही समावेश आहे. सुनील दत्त यांनी हाती घेतलेली बहुतेक विकासकामे पूर्णत्वाच्या मार्गावर आहेत.

 
</text>
</doc>
