<doc>
<docno>1064502.cms.txt</docno>
<text>
 
देश-विदेश
लक्ष्मण हे महान व्यंगचित्रकार
[ Tuesday, March 29, 2005  12:36:21 am]


वृत्तसंस्था

नवी दिल्ली : ' आनंद व निराशेचे भाव कुंचल्याच्या एकाच फटक्यातून व्यक्त करण्याची लक्ष्मण यांची ताकद अफाट आहे. त्यांच्या व्यंगचित्रांमध्ये जीवनाचे अस्सल प्रतिबिंब उमटते ,' अशा शब्दांत राष्ट्रपती डॉ. ए. पी. जे अब्दुल कलाम यांनी ' टाइम्स ऑफ इंडिया ' चे व्यंगचित्रकार आर. के. लक्ष्मण यांचा गौरव केला.

राष्ट्रपती भवनातील दरबार हॉलमध्ये सोमवारी पद्म पुरस्कारांचे वितरण करण्यात आले. आजारी असल्याने व्हीलचेअरवर आलेल्या लक्ष्मण यांना कलाम यांनी स्वत: खाली उतरून पद्मविभूषण पुरस्कार देऊन सन्मानित केले. लक्ष्मण हे महान व्यंगचित्रकार आहेत. आपल्या चित्रांतून त्यांनी अत्यंत सुंदरतेने मानवी जीवनाचे दर्शन घडवले, असे कलाम समारंभानंतर म्हणाले.

तर कलाम यांच्यासारख्या व्यक्तीकडून पुरस्कार स्वीकारणे ही सन्मानाची गोष्ट आहे, अशी भावना लक्ष्मण यांनी पुरस्कार स्वीकारल्यानंतर व्यक्त केली. अभिनेता शाहरूख खान, गायक मन्ना डे, ऑलिम्पक पदक विजेता ले. कर्नल राजवर्धनसिंग राठोड आदींनाही पद्म पुरस्काराने सन्मानित करण्यात आले.

 
</text>
</doc>
