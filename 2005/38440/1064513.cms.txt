<doc>
<docno>1064513.cms.txt</docno>
<text>
 
महामुंबई
संप होणार की पुन्हा बारगळणार?
[ Tuesday, March 29, 2005  12:41:47 am]


म. टा. प्रतिनिधी

मंुबई : गेले पाच दिवस थंडावलेला मंुबई महापालिका संपाचा पाठशिवणीचा खेळ पुन्हा सुरू झाला आहे. मंगळवार मध्यरात्रीपासून संपावर जाण्याचा इशारा कामगार नेते शरद राव यांनी पुन्हा दिला असला तरी, संभाव्य संपाप्रती मंुबईकरांमध्ये असलेली नाराजी लक्षात घेता, शेवटच्या क्षणी महागाई भत्त्याच्या मुद्द्यावर लवाद नेमण्यास सहमती दर्शवून संप करण्याचे राव टाळतील, अशी शक्यता आहे. दरम्यान, राव आणि पालिका प्रशासन यांच्यात सोमवारी तोडगा निघाला नसल्याने वाटाघाटींचे गुऱ्हाळ उद्याही सुरू राहील.

वेतन फेररचना समितीने शिफारस केलेला महागाई भत्ता अमान्य करीत, राव यांची संघटना गेल्या काही दिवसांपासून संपाचे हत्यार परजत आहे. होळीच्या एक दिवस आधीपासून संपाचा इरादा जाहीर करून मंुबईकरांना वेठीस धरण्याची तयारीही झाली होती. तीन दिवसांची सलग सुटी संपात वाया जाणार आणि हक्काचा पगारही कापला जाणार, या धास्तीने पालिका कर्मचारी त्या दिवसांत संपाच्या मनस्थितीत नव्हते. त्यामुळे महागाई भत्त्याचा मुद्दा बाजूला ठेवून नवा प्रस्ताव राव यांनी प्रशासनाला दिला आणि या प्रस्तावावर चर्चा करण्यासाठी मंगळवार , 29 मार्च पर्यंतची मुदत दिली होती. उद्या ही मुदत संपत आहे.

या पार्श्वभूमीवर सोमवारी पुन्हा वाटाघाटींना सुरूवात झाली, पण त्यातून काही निष्पन्न झाले नाही. मंगळवारी प्रशासन व गटनेत्यांसोबत राव यांच्या संघटनेची पुन्हा बोलणी होतील. या वाटाघाटींमधूनही काही ठरले नाही, तर संपाचा राव यांनी पुनरुच्चार केला आहे. पण थेट माघार न घेता लवादास सहमती दर्शविण्याचा मध्यममार्ग राव स्वीकारतील, अशीही शक्यता आहे.

 
</text>
</doc>
