<doc>
<docno>1064512.cms.txt</docno>
<text>
 
महामुंबई
नाटक पोहोचवण्यासाठी त्यांना हव्या सायकली...
[ Tuesday, March 29, 2005  12:41:15 am]


जयंत पवार

मुंबई : मध्यप्रदेशातल्या जबलपूरच्या बगीर् तालुक्यातली दहा आदिवासी गावं. रस्ते, पाणी, वीज अशा मूलभूत सोयीसुविधांचाही पत्ता नाही. दारिद्य तर अफाट. त्यातूनच पसरलेला अज्ञानाचा अंधकार आणि जुनाट रोगाप्रमाणे छळणाऱ्या रुढींचा विळखा. पण त्यातूनही बाहेर पडायचा मार्ग दाखवणारी छोटी छोटी नाटकं करत 23 जण चार गटांत फिरतात. आताशा त्यांच्या सडक नाटकांना बायका येऊन बसू लागल्या आहेत, बोलू लागल्या आहेत. बालमजुरीचं प्रमाण घटू लागलंय. मुलांनी शाळेची वाट धरलीय. कोवळ्या वयात मुलांची लग्न लावून द्यायला गावातले तरूणच विरोध करू लागलेत...

ही आहे मुंबईतल्या ' उमंग ' नामक संस्थेच्या दहा युवकांनी नाटक शिकवायच्या केलेल्या प्रयत्नांची चित्तरकथा. वंचित गटातल्या मुलांना नाटकाचं प्रशिक्षण देणाऱ्या या ग्रुपने ' निवसिड ' ( नॅशनल इन्स्टिट्युट ऑफ वुमन, चाइल्ड अॅण्ड युथ डेव्हलपमेंट) या नागपूरच्या स्वयंसेवी संस्थेच्या मदतीने थेट जबलपूर गाठलं.

' निवसिड ' चं तिथल्या दहा आदिवासी गावांत काम चालू होतं. ग्रामस्थांमध्ये त्यांच्या समस्यांविषयी जागृती घडवून आणण्यासाठी नाटकाशिवाय दुसरं प्रभावी हत्यार कोणतं असणार ? ' उमंग ' चा प्रमुख दिनेश शेट्टी याने ती जबाबदारी घेतली. सहकाऱ्यांना घेऊन तो बगीर्तल्या गावांमध्ये गेला. गावातल्या तरुणांना, मुलांना गोळा करून नाटक म्हणजे काय, ते तो सांगू लागला. ते कसं करायचं, हे शिकवू लागला. आपले प्रश्ान् नाटकातून कसे मांडायचे याचं इंगित सांगू लागला. मुलांना गंमत वाटायला लागली. ती वस्त्यावस्त्यांवर नाटकं करायला लागली. आणि मग त्यांच्यातलाच एक तरुण सरपंच झाल्यावर तीन-चार गावात तर अधिकृतपणे काही धोरणात्मक निर्णय घेतले गेले.

आता प्रश्न वेगळाच आहे. ही 23 मुलं गावागावात केवळ स्वयंप्रेरणेने नाटक करत फिरत असताना त्यांना एका गावातून दुसऱ्या गावात जाण्यासाठी 10-15 किलोमीटरचा डोंगराळ, खडकाळ रस्ता पार करावा लागतो. पण आता पावसाळा तोंडावर आलाय. पायी फिरणं दुष्कर होणार. तेव्हा या आदिवासी मुलांना सायकली घेऊन द्यायचं ' उमंग ' च्या तरुण रंगकमीर्ंनी ठरवलंय. पण तेवीस सायकली घ्यायच्या म्हणजे 45 ते 50 हजार रुपये लागणार. या मोहिमेसाठी जर कुणाला आपल्या घरातली रद्दी द्यायची इच्छा झालीच किंवा कुणाला अभिनय शिबिरात दाखल व्हावसं वाटलंच तर त्याने दिनेश शेट्टीशी 9892088157 या मोबाइल नंबरवर संपर्क साधावा.

 
</text>
</doc>
