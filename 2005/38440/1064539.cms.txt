<doc>
<docno>1064539.cms.txt</docno>
<text>
 
महाराष्ट्र
26 काळवीटांचा संशयास्पद मृत्यू
[ Tuesday, March 29, 2005  01:02:32 am]


म. टा. वृत्तसेवा

सोलापूरच्या प्राणीसंग्रहालयातील दुर्घटना

सोलापूर : कर्मचाऱ्यांच्या निष्काळजीपणामुळे प्राण्यांचा जीव जाण्याची ' परंपरा ' असलेल्या, सोलापुरातील महात्मा गांधी प्राणीसंग्रहालयात एकाच वेळी 26 काळवीटांचा संशयास्पद मृत्यू झाल्याने संतापाची लाट उसळली आहे. ' कुत्र्यांच्या भांडणामुळे भयभीत होऊन काळवीटांनी जाळीवर डोकी आपटल्याने त्यांचा मृत्यू झाला असावा ,' असा हास्यास्पद दावा करणाऱ्या उद्यानप्रमुखासह प्राणीसंग्रहालयाच्या सर्व कर्मचाऱ्यांना निलंबित करण्याचा आदेश महापौर विठ्ठल जाधव यांनी दिला आहे.

विषबाधेमुळे हरणांचा मृत्यू झाला असावा, असा अंदाज व्यक्त केला जात आहे. ' तर अन्नातून अथवा पाण्यातून विषबाधा झालेली नाही, काळवीटांनी जाळीवर डोकी आपटून प्राण सोडले ', असा दावा उद्यानप्रमुख ज्ञानराज म्हेत्रस यांनी केला. म्हेत्रस यांच्यावर फौजदारी गुन्हा दाखल करण्याची सूचना महापौरांनी दिली आहे.

विजापूर रस्त्यावरील कंबर तलावानजीक दहा एकर जागेवर हे प्राणीसंग्रहालय आहे. त्यात 50 काळवीटे होती. रविवारी रात्री त्यापैकी 25 काळवीटे अचानक दगावली. सोमवारी दुपारी दोनच्या सुमारास आणखी एक काळवीट मरण पावले. घटनेची माहिती मिळताच महापालिका महापौर जाधव, आयुक्त एस. व्ही. आर. श्रीनिवास, खासदार सुभाष देशमुख आदींनी प्राणीसंग्रहालयाला भेट दिली. या घटनेची सखोल चौकशी करण्याची व दोषींवर कडक कारवाई करण्याची मागणी खासदार देशमुख आणि पर्यावरणवादी संस्थांनी केली आहे. काळवीटांचे पोस्टमाटेर्म करण्यात आले असून पुण्याच्या ' डिसीझ इन्व्हेस्टिगेशन सेंटर ' कडे त्याचा अहवाल पाठवण्यात आला आहे.

हे प्राणीसंग्रहालय अवैध धंद्यांचा अड्डा बनले असून तेथे कुत्र्यांचा सुळसुळाट असतो. अपुरे कर्मचारी आणि पालिका प्रशासनाच्या उदासीनतेमुळे शहरातील जवळपास सर्वच उद्याने ओसाड बनत आहेत. जानेवारीत या उद्यानातील आसावरी या बिबट्याच्या मादीचा मृत्यू झाला होता. गेल्या वषीर् दोन वाघांचाही मृत्यू झाला होता. उद्यान आणि प्राण्यांची निगा नीट राखली जात नसल्याने ' झू ऑथॉरिटी ऑफ इंडिया ' ने येथील काही प्राणी यापूवीर्च नेले होते व प्राणीसंग्रहालयाचा दर्जा काढण्याचा इशाराही दिला होता.

... केवळ अशक्य!

मुंबई (म. टा. प्रतिनिधी) : काळवीट जेवढे भित्रे असते तेवढेच चाणाक्षही असते. कुत्र्यांच्या भांडणात पिंजऱ्यावर डोकी आपटून काळवीटाने स्वत:चा अंत करून घेणे शक्य नाही आणि एकाच वेळी एवढ्या मोठ्या संख्येने अशा प्रकारे काळवीटांचा मृत्यू होणे तर केवळ अशक्यच आहे, असे मुंबई महानगरपालिकेचे व राज्याचे माजी वन्यजीवन सल्लागार नंदकुमार मोघे यांनी सांगितले. सोलापुरातील हा प्रकार विषबाधेचा असावा, असा संशयही त्यांनी व्यक्त केला.

ते म्हणाले: मुळात प्राणीसंग्रहालयात कुत्रे आलेच कसे ? संशयास्पद घटना घडल्यावर अशीच कारणे दिली जातात. काही वर्षांपूवीर् भायखळ्याच्या जिजामाता उद्यानात काळवीट मृत्युमुखी पडले होते. तेव्हाही कुत्र्यांच्या हल्ल्याचे कारण पुढे करण्यात आले होते. त्या घटनेच्या चौकशी समितीत आपला समावेश होता. समितीच्या अहवालात काळवीटांचा मृत्यू विषबाधेतून झाल्याचे स्पष्टपणे नमूद केले होते.

 
</text>
</doc>
