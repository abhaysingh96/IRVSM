<doc>
<docno>1064446.cms.txt</docno>
<text>
 
क्रीडा
झटपट सामना ठरल्याप्रमाणे 17 एप्रिलला दिल्लीत
[ Tuesday, March 29, 2005  12:03:31 am]


नवी दिल्ली : भारत विरुद्ध पाकिस्तान यांच्यातील सहावा आणि शेवटचा झटपट क्रिकेट सामना 17 एप्रिलरोजी येथील फिरोझशहा कोटला मैदानात ठरल्याप्रमाणे होईलच, अशी ग्वाही दिल्ली आणि जिल्हा क्रिकेट असोसिएशन तसेच दिल्लीच्या मुख्यमंत्री शिला दिक्षित यांनी दिली आहे.

दिल्लीच्या मुख्यमंत्र्यांनी सोमवारी जातीने फिरोझशहा कोटला मैदानाची पहाणी केली. त्यानंतर त्या म्हणाल्या : येथील काम जोरात सुरू आहे आणि सारेकाही ठरल्याप्रमाणे वेळेवर पूर्ण होईल व सामनाही व्यवस्थीत आयोजित केला जाईल याची मला खात्री वाटते. माझे सरकारही याबाबत आवश्यक ती सारी मदत करणार आहे. अजून 15 दिवस बाकी असून तोपर्यंत सारे काही पूर्ण होईल हसे निश्चित.

या स्टेडियममध्ये 30 हजार प्रेक्षकांची बसण्याची व्यवस्था असेल असे सांगून मुख्यमंत्री म्हणाल्या : विकेट तयार आहे, मैदान तयार आणि स्टेडियमही लवकरच पूर्ण होईल. कडेकोट सुरक्षा व्यवस्थाही ठेवली जाईल.

 
</text>
</doc>
