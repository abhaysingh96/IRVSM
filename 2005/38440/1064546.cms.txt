<doc>
<docno>1064546.cms.txt</docno>
<text>
 
महामुंबई
संपूर्ण कुटुंबाची आत्महत्या
[ Tuesday, March 29, 2005  01:06:10 am]


म. टा. प्रतिनिधी

वृद्ध माता-पित्यांच्या आत्महत्येनंतर 7 वर्षांनी मुलगा-सून- नातीनेही ' त्या ' च खिडकीतून देह झोकून दिले!

मुंबई : केम्प्स कॉर्नरच्या ग्रँड परेडी अपार्टमेंटच्या आठव्या मजल्यावरील तोच फ्लॅट. त्या फ्लॅटची तीच ती खिडकी. त्या खिडकीतून उड्या मारून करण्यात आलेल्या तशाच आत्महत्या. आणि इमारतीखाली रक्ताच्या थारोळ्यातील निष्प्राण मानवी देहांचे रक्त गोठवणारे तेच ते भीषण दृश्य... याच फ्लॅटमधून पावणेसात वर्षांपूर्वी वासुदेव दलाल आणि तारा दलाल या वृद्ध जोडप्याने आत्महत्या केली होती. आणि सोमवारी भल्या सकाळी तेथून, त्याच खिडकीतून त्या दाम्पत्याचा मुलगा बाळकृष्ण वासुदेव दलाल, सून सोनल बाळकृष्ण दलाल आणि त्यांची 19 वर्षांची मुलगी पूजा यांनी त्याच प्रकारे मृत्यूला कवटाळले.

विशेष म्हणजे, वासुदेव आणि तारा यांना आत्महत्येला प्रवृत्त केल्याप्रकरणी बाळकृष्ण आणि त्याची पत्नी सोनल यांच्यावर भरल्या गेलेल्या खटल्याचा निकाल सोमवारीच लागायचा होता. या ' जजमेंट डे ' च्याच पहाटे त्या दोघांनीही मुलीसह आयुष्य संपवले. एखाद्या संदेहकथेत शोभावी अशी ही शोकांतिका न्यायालयालाही हादरवून गेली.

पोलिसांना घटनास्थळी सापडलेल्या तीन चिठ्ठ्यांमध्ये, जीवनाला कंटाळून आत्महत्या करीत असल्याचे म्हटले आहे. ग्रॅण्ड परेडी या आलिशान सोसायटीच्या बी विंगच्या आठव्या मजल्यावरील फ्लॅट क्रमांक 82 मध्ये बाळकृष्ण ( 48), सोनल ( 45) आणि पूजा राहत होते. सोमवारी साडेसहाच्या सुमारास तिघांनी खिडकीतून एकामागोमाग एक उड्या मारून आत्महत्या केली. रखवालदारांना इमारतीतून काहीतरी पडून फुटल्याचा आवाज आला. ते धावत जाईपर्यंत तिघांचे मृतदेह रक्ताच्या थारोळ्यात पडले होते.

मलबार हिल पोलिसांनी ताबडतोब घटनास्थळी धाव घेतली. बाजारभावानुसार सुमारे अडीच कोटी रुपयांच्या या फ्लॅटच्या भिंतींचा उडालेला रंग, जुनाट-मोडके फनिर्चर पाहता या कुटुंबाची आथिर्क परिस्थिती फारशी चांगली नसावी, असे मत पोलिसांनी व्यक्त केले.

सर्वात आधी सोनल, नंतर बाळकृष्ण आणि सर्वात शेवटी पूजा हिने उडी मारून आत्महत्या केली असावी, असा पोलिसांचा प्राथमिक अंदाज आहे. पूजा ' बिझनेस अँड मॅनेजमंेट स्टडी ' चा अभ्यासक्रम शिकत होती. दलाल यांची टेक्स्टाइल मशिनरीच्या सुट्या भागांची एजन्सी होती. गेली काही वषेर् त्यांनी हे काम सोडले होते. वासुदेव दलाल आणि आई या दोघांनी 1998 मध्ये याच फ्लॅटमधून, अशाच प्रकारे उडी मारून आत्महत्या केली होती. त्यांच्याकडे सापडलेल्या चिठ्ठीत मुलगा आणि सुनेच्या जाचाला कंटाळून आपण आत्महत्या करीत आहोत, असे म्हटले होते. त्या चिठ्ठीची हस्ताक्षरतज्ज्ञांकडून छाननीही झाली. वासुदेव दलाल हयात असतानाच राहते घर आपल्या नावावर करून घेण्याच्या बाळकृष्ण यांचा खटाटोप होता. त्यांनी आणि सोनय यांनी वासुदेव यांचा मानसिक छळ केला, अशी साक्ष सोसायटीचे सेक्रेटरी चंदप्रकाश मेहता यांनी दिली होती. खटल्याच्या निकालाच्या दिवशीच या आत्महत्या झाल्याने पुढील न्यायालयीन प्रक्रियेसाठी कोर्टाने 12 एप्रिल ही तारीख मुक्रर केली आहे.

 
</text>
</doc>
