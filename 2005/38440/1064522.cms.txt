<doc>
<docno>1064522.cms.txt</docno>
<text>
 
महामुंबई
राणेंच्या गोलंदाजीवर आबांची टोलेबाजी
[ Tuesday, March 29, 2005  12:46:57 am]


म. टा. प्रतिनिधी

मुंबई : राज्यातील पोलिसांची ढासळती प्रतिमा तसेच पोलिस व गुन्हेगार संबंधांवरून विरोधी पक्षनेते नारायण राणे यांनी गृहमंत्री आर. आर. पाटील यांना लक्ष्य करत तोफ डागली. पण पाटील यांनी तितक्याच जोरकसपणे दिलेले उत्तर ऐकायला भाजप-शिवसेनेचे सदस्य सभागृहातच नव्हते.

बजेटवरील चचेर्ला प्रारंभ करताना राणे यांनी दोन तास घणाघाती भाषण केले. सूडाने पेटलेले पोलिस परस्परांना संपवण्यासाठी वाटेल त्या थराला जात असून खात्यात बेदिली माजली आहे. त्यांच्यावर सरकारचा अंकुश राहिलेला नाही. काही अधिकारी तर देशदोह्यांना मदत करत आहेत. ख्याजा युनूस प्रकरणी प्रफुल्ल भोसले व अन्य चार पोलिस अधिकाऱ्यांना अटक होणार असल्याची चर्चा आर्थर रोड जेलमध्ये दोन दिवस आधीच सुरूहोती, असा आरोप त्यांनी केला.

गुटखाकिंग रसिकलाल धारिवाल आणि जे. एम. जोशी यांची नावे आरोपपत्रातून वगळण्याच्या सूचना कोणत्या अधिकाऱ्याने केल्या, असा सवाल त्यांनी केला. ख्याजा युनूसच्या वडिलांचे वकिल माजिद मेमन आणि छोटा शकील यांचे संबंध असून त्यांची चौकशी व्हावी, अशी मागणी राणे यांनी केली.

राणे यांनी उपस्थित केलेल्या मुद्द्यांना उत्तर देण्याचा प्रयत्न पाटील यांनी करताच त्यांना विरोध करण्यात आला. शिवजयंतीचे कार्यक्रम असल्याचे कारण देऊन शिवसेना- भाजपच्या सदस्यांनी सभात्याग केला.

पोलिस दलात वाद असल्याच्या आरोपाचे त्यांनी ख्ंाडन केले. ख्वाजा युनूस प्रकरणाचा तपास कोर्टाच्या नियंत्रणाखाली सीआयडीने केला आहे, त्यामुळे राजकीय हस्तक्षेपाचा प्रश्ान्च नाही. आरोपींच्या वकिलांशी संभाषण केलेल्या पोलिस अधिकाऱ्यांची चौकशी केली जाईल. धारिवाल व जोशी प्रकरण दडपायचे असते, तर सीबीआयकडे दिलेच नसते, असे ते म्हणाले.

अमरावती पोलिस ठाण्यावर जमावाने हल्ला केल्यानंतर पळून जाणाऱ्या तीन कॉन्स्टेबलना निलंबित करण्यात आले आहे. अशा पळपुट्या पोलिसांचे निलंबन मागे घ्यावे, यासाठी विरोधी पक्षनेते विनंती करणार असतील, तर त्याचा फेरविचार करण्याची आपली तयारी आहे, असा टोमणाही त्यांनी मारला.

 
</text>
</doc>
