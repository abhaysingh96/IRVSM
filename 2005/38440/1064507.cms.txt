<doc>
<docno>1064507.cms.txt</docno>
<text>
 
महामुंबई
केबल माफियांचा बंदोबस्त करण्याची सूचना
[ Tuesday, March 29, 2005  12:38:45 am]


म. टा. प्रतिनिधी

मुंबई : केबल माफिया साऱ्या राज्यालाच ग्रासू लागले असल्याचे सांगत त्यांचा बंदोबस्त करण्याची सूचना विधानपरिषदेचे उपसभापती वसंत डावखरे यांनी सोमवारी राज्य सरकारला केली.

नवी मुंबई येथे सुरेश खेडकर या वाहतूक पोलिस उपनिरीक्षकांवर झालेल्या गोळीबाराचा विषय शिवसेनेचे अनंत तरे तसेच अरविंद सावंत या सदस्यांनी नियम 93 अन्वये सभागृहात उपस्थित केला होता.

नवी मुंबईतच संजय गुप्ता या केबल चालकाची अलीकडे हत्या झाली होती. गुप्ता यांच्या हत्येची खेडकर हे चौकशी करीत होते का व या चौकशीचा त्यांच्यावरील हल्ल्याशी संबंध आहे का, अशी विचारणा अरविंद सावंत यांनी गृह राज्यमंत्री सिद्धराम म्हेत्रे यांच्याकडे केली.

त्यावर खेडकर हे केबलचालक गुप्ता यांच्या हत्येचा तपास करीत नव्हते, असे उत्तर गृह राज्यमंत्र्यांनी दिले.

 
</text>
</doc>
