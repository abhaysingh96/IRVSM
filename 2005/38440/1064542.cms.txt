<doc>
<docno>1064542.cms.txt</docno>
<text>
 
महामुंबई
वीरमातेने लढा जिंकला!
[ Tuesday, March 29, 2005  01:04:23 am]


म. टा. प्रतिनिधी

अभिजित गाडगीळच्या मृत्यूप्रकरणी हवाई दलप्रमुखांची माफी

मुंबई : देशासाठी प्राणांची आहुती देण्यास तयार झालेल्या अभिजित गाडगीळ या तरुण योद्ध्याचा मिग विमान कोसळून झालेला मृत्यू हा त्याच्या चुकीने नव्हे, तर इंजिनातील बिघाडामुळेच झाला होता, हे म्हणणे हवाई दलाला पटवून देण्यात अभिजितची आई कविता गाडगीळ यांना पाच वर्षांच्या अथक प्रयत्नांनंतर यश आले आहे... विद्यमान हवाई दलप्रमुख एअर चीफ मार्शल एस. पी. त्यागी यांनी कविता यांची आतापर्यंतच्या पत्रव्यवहाराबद्दल स्पष्टपणे माफी मागितली असून पूर्वसुरींनी केलेल्या चुका सुधारण्याचे धाडसही दाखवले आहे.

' मिग 21' विमानांना वारंवार होणाऱ्या अपघातांमुळे अनेक तरुण लाखमोलाचा जीव रणांगणाऐवजी या सदोष यंत्रापायी हकनाक गमावत आहेत, याकडे कविता यांनी ' अभिजित एअर सेफ्टी फाऊन्डेशन ' च्या माध्यमातून लक्ष वेधण्यास सुरुवात केली होती. 17 सप्टेंबर 2001 रोजी फ्लाइट लेफ्टनन्ट अभिजितचा राजस्थानातील सुरतगढमध्ये मिग अपघातात मृत्यू झाला. त्यानंतर त्याच्या मृत्यूमागचे कारण शोधण्याच्या मागणीसाठी धडपड सुरू केली. आतापर्यंतच्या बहुतांश मिग अपघातांमध्ये हवाई दलाने आणि संरक्षण खात्याने विमानातील सदोष यंत्रणेऐवजी वैमानिकांचाच दोष असल्याची भूमिका घेतली.

अभिजितच्या बाबतीतही त्याच्याकडे पुरेसे उड्डाणकौशल्य नव्हते आणि दुर्घटनाग्रस्त विमान त्यावेळी उड्डाणास पूर्णत: सक्षम होते, अशी भूमिका मांडली. कविता यांनी संरक्षण खाते आणि हवाई दलाच्या निष्कर्षांमधील त्रुटी सप्रमाण सिद्ध केल्या. अनेक पातळ्यांवर त्यांनी दाद मागितली. राष्ट्रीय मानवी हक्क आयोगापर्यंतही त्या जाऊन धडकल्या. तेव्हा यंत्रणेला खडबडून जाग आली.

एअर चीफ मार्शल त्यागी यांनी स्वत: श्रीमती गाडगीळ यांना पत्र लिहून आतापर्यंतच्या पत्रव्यवहाराबद्दल दिलगिरी व्यक्त केली. तत्कालीन महानिरीक्षकांनी पाठविलेले पत्र रेकॉर्डवरून रद्द करण्यात येत असल्याचे त्यांनी कळवले आहे. कोर्ट ऑफ इन्क्वायरीच्या निष्कर्षांनुसार अपघातास अभिजितला दोषी धरण्यात आलेले नाही. काही अपघात मानवी नियंत्रणाबाहेर असतात, असेही त्यांनी म्हटले आहे.

तीन वर्षे सत्य व न्यायाच्या शोधाचा हा प्रवास सुरू होता. अभिजितच्या मृत्यूनंतर सुरू झालेला वृथा वेदनादायक असा एक अध्याय आता संपला आहे. तुम्ही सत्य सांगण्याचे धाडस दाखवले आहे. तुमच्या कमांडखाली ही विमाने उडविणाऱ्या शेकडो तरुण वैमानिकांना पुढचा काळ चांगला जावो, अशी सदिच्छा कविता गाडगीळ यांनी एअर चीफ मार्शलना लिहिलेल्या पत्रात व्यक्त केली आहे.

 
</text>
</doc>
