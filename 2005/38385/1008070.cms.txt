<doc>
<docno>1008070.cms.txt</docno>
<text>
 
महाराष्ट्र
हडपसरमध्ये संतप्त जमावाने 2 बस जाळल्या, 14 फोडल्या
[ Wednesday, February 02, 2005  12:20:58 am]


म. टा. प्रतिनिधी

पुणे : हडपसरमध्ये पीसीएमटी बसची धडक बसल्याने वृद्ध महिला मरण पावल्यानंतर संतापलेल्या जमावाने मंगळवारी दुपारी दोन बस जाळून तुफान दगडफेक केली. दगडफेकीत अग्नीशमन दलाच्या बंबासह 14 बस फोडण्यात आल्या.

पिंपरी चिंचवड महापालिकेच्या पीसीएमटीची बस दुपारी निगडी प्राधिकरणाहून हडपसरकडे जात होती. गांधी चौकात भाजी माकेर्टमधून जाणाऱ्या गंगूबाई आरू ( 72) यांना बसने धडक दिली आणि बसचे चाक त्यांच्या अंगावरून गेले. त्यात त्या जागीच मरण पावल्या.

अपघातानंतर संतप्त जमावाने बस जाळली. नंतर मागून येणारी पीएमटी थांबवून डिझेलची टाकी पेटवण्यात आली. पोलिस घटनास्थळी दाखल होेईपर्यंत जमावाने 12 पीएमटी बस आणि एसटीच्या एका बसवर दगडफेक करून काचा फोडल्या. याबाबत सूचना मिळाल्यावर अग्निशमन दलाचे बंबदेखील आले. जमावाने त्यांच्यावरही दगडफेक केली. त्यात बंबचालक जयसिंग बोरकर हे जखमी झाले. खासगी रुग्णालयात उपचार करून त्यांना घरी सोडण्यात आले. पोलिसांनी आटोकाट प्रयत्न केल्यानंतर तासाभराने जमाव आटोक्यात आला.

 
</text>
</doc>
