<doc>
<docno>1009474.cms.txt</docno>
<text>
 
क्रीडा
बीसीसीआयच्या स्वायत्ततेला सुप्रीम कोर्टाची मान्यता
[ Wednesday, February 02, 2005  09:15:42 pm]


वृत्तसंस्था

नवी दिल्ली : भारतीय क्रिकेट मंडळाच्या स्वायत्ततेला सुप्रीम कोर्टाने मान्यता दिली आहे. क्रिकेट मंडळ हे ' राज्य ' नसून, त्याला मुलभूत हक्कांचे उल्लंघन केल्याच्या कथित आरोपांखाली कोर्टात खेचता येणार नाही, असा निकाल सुप्रीम कोर्टाने बुधवारी दिली.

भारतात खेळांचे नियंत्रण करणाऱ्या सर्व खाजगी संघटनांच्या स्वायत्ततेबाबत हा निकाल महत्त्वपूर्ण मानला जात आहे.

न्यायमूतीर् एन संतोष हेगडे, न्या. एस एन वारियावा, न्या. बी एन सिंग, न्या. एच के सेमा आणि न्या. एस बी सिन्हा या पाच न्यायमूतीर्ंच्या खंडपीठाने झी टेलेफिल्म्स लिमिटेडची लेखी याचिका फेटाळून लावताना हा महत्त्वपूर्ण निकाल दिला. भारतात खेळल्या जाणाऱ्या सर्व क्रिकेट सामन्यांच्या प्रक्षेपणाचे चार वर्षांसाठी मिळवलेले हक्क रद्द केल्याचा आरोप करून झीने त्याविरुद्ध दाद मागितली होती.

3-2 अशा फरकाने हा निकाल देण्यात आला. न्या. हेगडे, न्या. सिंग आणि न्या. सेमा यांनी बीसीसीआय हे राज्य नसल्याचा निकाल देऊन झीची याचिका फेटाळली, तर न्या. वारियावा व न्या. सिन्हा यांनी बीसीसीआय घटनेच्या 12 कलमाच्या अर्थानुसार राज्य असल्याचं मत नोंदवलं.

बीसीसीआय हे भारतीय संघाची निवड करते, तसंच त्याला केंद सरकारची मान्यताही मिळालेली आहे. त्यामुळे त्याच्या प्रक्षेपण हक्क रद्द करण्याच्या कृतीची चौकशी करण्यात यावी, अशी विनंती झीने केली होती.

न्या हेगडे यांनी निकाल देताना सांगितलं की, भारत सरकारने भारतीय संघाची निवड करण्यासाठी क्रिकेट मंडळाला अधिकार देण्याचा कोणताही कायदा केलेला नाही आणि त्यामुळेच त्याचं क्रिकेट संघटनेवर असलेलं नियंत्रण फार तर नियमनापुरते म्हणता येईल. बीसीसीआयला राज्य म्हणून जाहीर करण्यास एवढं पुरेसं नाही.

 
</text>
</doc>
