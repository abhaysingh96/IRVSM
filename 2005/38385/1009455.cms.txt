<doc>
<docno>1009455.cms.txt</docno>
<text>
 
महाराष्ट्र
नगर जिल्हापरिषद अध्यक्षपदासाठी राष्ट्रवादीत ओढाताण
[ Wednesday, February 02, 2005  08:55:31 pm]


नंदकुमार सातपुते

नगर : राज्यातील जिल्हा परिषद अध्यक्ष- उपाध्यक्षपदाच्या निवडणुका एकत्रितपणे लढण्याचा निर्णय काँगेस-राष्ट्रवादीने प्रदेश पातळीवर घेतल्याने नगर जिल्हा परिषदेत गेल्या तीन वर्षांपासून सत्तेपासून दूर रहाव्या लागलेल्या काँगेसला दिलासा मिळाला आहे. मात्र अध्यक्षपद राष्ट्रवादीकडेच रहाणार असल्याने या पदासाठी राष्ट्रवादीत दक्षिण-उत्तर अशी ओढाताण चालू झाली आहे.

नगर जिल्हा परिषदेवर राष्ट्रवादी काँग्रेसचे वर्चस्व आहे. दोन्ही काँग्रेस एकत्र आल्यास उपाध्यक्षासह एखादी समिती काँग्रेसला मिळण्याची शक्यता आहे. काँग्रेसने या आघाडीबाबत चर्चा करण्याचे अधिकार बाळासाहेब थोरात यांना दिले आहेत तर राष्ट्रवादीने पालकमंत्री जयंत पाटील व ऊर्जामंत्री दिलीप वळसे-पाटील यांच्यावर निवडणुकीची जबाबदारी सोपविली आहे.

नगर जिल्हा परिषदेत तीन वर्षांपूवीर् राष्ट्रवादीने भाजप आणि शेतकरी विचार दलाचा पाठिंबा घेऊन सत्ता हस्तगत केली होती. त्याबदल्यात भाजपच्या सुवर्णा अनाप यांना महिला बालकल्याण समिती तर शेतकरी विचार दलाच्या रघुनाथ झिने यांना अर्थ व बांधकाम समिती दिली. अध्यक्ष आणि उपाध्यक्षांसह शेती व समाज कल्याण आदी समित्या राष्ट्रवादीने स्वत:कडेच ठेवल्या. राज्यात दोन्ही काँग्रेसचे सरकार सत्तेवर असताना राष्ट्रवादीच्या या भूमिकेने काँग्रेसला कधी नव्हे ते सत्तेपासून दूर रहावे लागले. परिणामी जिल्हा परिषदेच्या सर्वसाधारण सभांतून काँग्रेसने राष्ट्रवादीच्या पदाधिकाऱ्यांना जेरीस आणले. आता अध्यक्ष आणि उपाध्यक्षपदाच्या निवडणुकीसाठी एकत्रित येण्याचा निर्णय दोन्ही काँग्रेसच्या प्रदेशाध्यक्षांनी नुकताच घेतला असल्याने राष्ट्रवादीला भाजप-अपक्षांना बाजूला करून काँग्रेसला सत्तेत सहभागी करून घ्यावे लागणार आहे. दोन्ही काँग्रेस एकत्रित आल्यास त्यांचे स्पष्ट बहुमत होते आणि त्यांना शिवसेना-भाजप तसेच अपक्षांची गरज भासणार नाही. या आघाडीत काँग्रेसला उपाध्यक्षपद आणि किमान दोन समित्या मिळाव्यात, अशी भूमिका जिल्हा काँग्रेसचे अध्यक्ष विनायक देशमुख यांनी घेतली आहे. राष्ट्रवादीकडून काँग्रेसला उपाध्यक्षपद मिळेल, परंतु दोन समित्या देण्याची मात्र त्यांची तयारी नाही. या परिस्थितीत काँग्रेसचे नेते आणि कृषीमंत्री बाळासाहेब थोरात हे राष्ट्रवादीचे नेते जयंत पाटील, दिलीप वळसे पाटील आणि जिल्हाध्यक्ष दादा कळमकर यांच्याशी कशा पद्धतीने वाटाघाटी करून आघाडी करतात याकडे साऱ्यांचे लक्ष लागले आहे.

नुकत्याच झालेल्या विधानसभा आणि नाशिक पदवीधर मतदारसंघातील निवडणुकीचे पडसाद या निवडणुकीवर पडण्याची शक्यता आहे. विधानसभा निवडणुकीत कोपरगाव, राहुरी आणि पारनेर या तीन मतदारसंघांत राष्ट्रवादीला दगाफटका झाल्याने पक्षाला या जागा गमवाव्या लागल्याचा सल राष्ट्रवादीमध्ये आहे. नाशिक पदवीधर मतदारसंघाच्या निवडणुकीतही काँग्रेसने विनायक देशमुख यांची उमेदवारी जाहीर करताना राष्ट्रवादीला विश्वासात न घेतल्याने काँग्रेसने आघाडीचा धर्म न पाळल्याचा आरोप राष्ट्रवादीकडून झाला. या परिस्थितीत जिल्हा परिषदेत दोन्ही काँग्रेसची आघाडी कशी होते हेही पहाणे उत्सुकतेचे ठरणारे आहे.

दरम्यान, राष्ट्रवादीमध्ये अध्यक्षपदासाठी मोठी ओढाताण होण्याची शक्यता दिसू लागली आहे. तीन वर्षांपूवीर् श्रीरामपूरच्या दादा शेलार यांच्या रूपाने अध्यक्षपद उत्तरेकडे गेले होते. आता राहिलेल्या दोन वर्षांसाठी अध्यक्षपद दक्षिणेकडे येणार असले तरी राज्य साखर संघाचे अध्यक्ष आणि राहुरीचे माजी आमदार प्रसाद तनपुरे यांनी आपल्या समर्थकास अध्यक्षपद मिळावे यासाठी हालचाली चालविल्या आहेत. पालकमंत्री जयंत पाटील यांच्याकडे त्यांनी तसा आग्रह धरला आहे. पण सलग दुसऱ्यांदा उत्तरेकडे अध्यक्षपद देण्यास दक्षिणेचा विरोध आहे. वनमंत्री बबनराव पाचपुते यांनी जिल्हा परिषदेचे विद्यमान अध्यक्ष अण्णासाहेब शेलार यांच्या गळ्यात अध्यक्षपदाची माळ पडावी, यासाठी निकराचे प्रयत्न चालविले आहेत. मात्र पाचपुते यांना राज्य मंत्रिमंडळात राष्ट्रवादीच्या कोट्यातून कॅबिनेट मंत्रीपद मिळाले असल्याने आता श्रीगोंदा तालुक्याला जि. प. अध्यक्षपदाच्या रूपाने दुसरी लाल दिव्याची गाडी मिळण्याची शक्यता कमीच आहे.

या परिस्थितीत कर्जत तालुक्यातील सदस्य आणि जिल्हा परिषदेतील राष्ट्रवादीचे पक्षप्रतोद राजेंद फाळके यांचे नाव अध्यक्षपदासाठी आघाडीवर आहे. राष्ट्रवादीचे अध्यक्ष शरद पवार व अजित पवार यांच्याकडे त्यांनी साकडे घातले आहे. शेवगावचे सदस्य पवन साळवे हेही अध्यक्षपदासाठी इच्छुक आहेत.

 
</text>
</doc>
