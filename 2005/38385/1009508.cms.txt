<doc>
<docno>1009508.cms.txt</docno>
<text>
 
बहुतांची अंतरे
सहनशक्तीचा अंत पाहू नका!
[ Wednesday, February 02, 2005  09:52:23 pm]


' नरिमन पॉईंट येथे फेरीवाल्यांकडून पालिकेच्या पथकांवर हिंसक हल्ला, उकळते तेल टाकण्याचा इशारा ', ही बातमी (म. टा. 21 जानेवारी) वाचून तळपायाची आग मस्तकात गेली. चर्चगेट ते हुतात्मा चौक या फुटपाथवर अगदी भुयारी रस्त्याच्या प्रवेशद्वारावरसुद्धा फेरीवाले खोकी टाकून बसलेले असतात. त्यांचा बंदोबस्त करण्याऐवजी, फुटपाथवरून चालण्यासाठी जागाच नसल्याने रस्त्यावरून चालणाऱ्या नागरिकांकडून दंड वसूल करून पोलिसांनी स्वत:ची पाठ थोपटून घेतली. काही दिवस आम्हा कार्यालयातील कर्मचाऱ्यांसाठी फूटपाथवरील थोडा रस्ता मोकळा केला होता, परंतु आता ते चार दिवसांचे नाट्य संपले असून, पादचाऱ्यांनी रस्त्यावरून जाऊ नये म्हणून उभे असलेले पोलिस गायब झाले आणि फुटपाथ परत फेरीवाल्यांनी व्यापले आहेत.

नरिमन पॉईंट येथील घटनेनंतर पोलिस, पालिका आणि सरकार यांना जनाची नाही परंतु मनाची लाज असल्यास, त्यांनी ज्या नागरिकांकडून दंड वसूल केला, त्यांना तो परत करावा! वास्तविक फेरीवाला म्हणजे गल्लोगल्ली माल घेऊन फिरतो तो, मग फुटपाथ व्यापून बसलेल्या लोकांना फेरीवाला कसे म्हणता येईल ? कायद्याला आव्हान देणाऱ्या फेरीवाल्यांना त्यांच्या उपटसुंभ नेत्यांसह जनता चौदावे रत्न दाखवेल ; कारण सहनशक्तीला अंत असतो!

दिलीप मंगेश नाबर, बोरिवली, मुंबई.

 
</text>
</doc>
