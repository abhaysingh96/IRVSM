<doc>
<docno>1009594.cms.txt</docno>
<text>
 
महाराष्ट्र
पाटगाव प्रकल्प मंजूर
[ Wednesday, February 02, 2005  11:22:38 pm]


म. टा. वृत्तसेवा

कोल्हापूर : भुदरगड तालुक्यातील पाटगाव मध्यम प्रकल्पाचे 75 टक्के काम पूर्ण झाले असून , 21.50 कोटी रुपयांचा प्रस्ताव केंद सरकारकडून मंजूर झाला आहे. या प्रस्तावानुसार प्रकल्पाचे काम मार्च 2006 पर्यंत पूर्ण करण्याचे नियोजन पाटबंधारे विभागाने केले आहे. प्रकल्पाच्या उर्वरीत कामाच्या खर्चाबरोबरच ठेकेदाराच्या प्रलंबित देयकाचाही समावेश आहे.

कोल्हापूर येथील मध्यम प्रकल्प विभाग क्र. 2 यांच्याकडून मिळालेल्या माहितीनुसार 1977-78 मध्ये सुरू झालेल्या या प्रकल्पाचे काम वेळोवेळी उपलब्ध झालेल्या निधीनुसार करण्यात आले असून, आतापर्यंत 75 टक्के काम पूर्ण झाले आहे. सध्या या धरणात 2.75 टीएमसी पाणी साठा होत आहे. त्यामुळे भुदरगड तालुक्यातील 44 गावांतील 6100 हेक्टर क्षेत्राला सिंचनाचा लाभ मिळत आहे. निधीअभावी या प्रकल्पाचे काम काही वषेर् बंद आहे. तथापि या प्रकल्पाचे काम पूर्ण झालेले नसल्याने कंत्राटदारांचे बांधकाम साहित्य, वाहने, यंत्रसामग्री प्रकल्पाच्या ठिकाणी बंद अवस्थेत त्यांना नेमून दिलेल्या जागेवर ठेवण्यात आली आहे. हा प्रकल्प अपूर्ण असल्याने हे साहित्य अन्य ठिकाणी हलविता येत नाही.

या प्रकल्पाचे काम पूर्ण झाल्यावर या धरणावर जाण्यासाठी कायमस्वरूपी गेट व चौकी उभारण्यात येईल. त्यानंतर ठेकेदारांचे बांधकाम साहित्य व मशिनरी हलविण्यात येईल. सध्या या उपविभागातील दूरध्वनी सेवा बंदच आलेली आहे. बंद पडलेला विद्युत पुरवठा प्रलंबित देयके भरून सुरू करण्याचे प्रयत्न आहेत.

 
</text>
</doc>
