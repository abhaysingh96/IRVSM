<doc>
<docno>1008083.cms.txt</docno>
<text>
 
महामुंबई
छत्तीसगड, उरण येथील वीज प्रकल्प अर्थखात्याने फेटाळले
[ Wednesday, February 02, 2005  12:25:59 am]


म. टा. विशेष प्रतिनिधी

मुंबई : विजेची टंचाई दूर करण्यासाठी छत्तीसगड येथे एक हजार मेगावॉटचा संयुक्त प्रकल्प, तसेच उरण येथील प्रकल्पाचा विस्तार करून त्याची क्षमता आणखी 1400 मेगावॉटने वाढविण्यात येईल, अशा घोषणा ऊर्जामंत्री दिलीप वळसे-पाटील आणि मुख्यमंत्री विलासराव देशमुख यांनी केलेल्या असल्या तर अर्थखात्यातील अधिकाऱ्यांनी हे प्रस्ताव फेटाळून लावल्यामुळे ऊर्जा विभाग आणि वीज मंडळात खळबळ उडाली आहे.

साधारणत: 2006 पर्यंत उरणचा 1400 मेगावॉटचा विस्तारित प्रकल्प उभा राहावा, असे वीज मंडळाचे प्रयत्न असून गॅस मिळविण्यासाठी चर्चा सुरू आहे. प्रकल्प उभा करण्यासाठी मंडळाने संमती दिली असून सरकारच्या मंजुरीसाठी तो पाठविलेला असताना, गॅसवर आधारित प्रकल्प नको ; कारण गॅसच्या किमती तेलाशी निगडीत असल्याने दरात चढउतार होतील. परिणामी विजेचे दरही कमीजास्त होतील, या कारणास्तव अर्थखात्याने मंडळाचा प्रस्ताव फेटाळला आहे.

छत्तीसगड राज्य वीज मंडळ आणि महाराष्ट्र राज्य वीज मंडळ यांच्या संयुक्त वतीने कोळशाच्या खाणींजवळच एक हजार मेगावॉटचा प्रकल्प उभारण्यात येणार आहे. तिथला कोळसा चांगल्या प्रतीचा असल्याने, तसेच वाहतुकीचा खर्च होणार नसल्याने या प्रकल्पातून निर्माण होणारी वीज अतिशय स्वस्तात पडणार आहे. त्यामुळे छत्तीसगडचा पिटहेड बेस प्रकल्प राज्याला फायदेशीर असल्याने मंडळाने व ऊर्जा विभागाने याचा पाठपुरावा केला. तथापि, वीज मंडळाने आता विजेच्या निमिर्तीच्या भानगडीत न पडता खाजगी क्षेत्रातून वीज घ्यावी, अशी सूचना करीत अर्थखात्यातील ज्येष्ठ अधिकाऱ्यांनी हा प्रस्तावही फेटाळला आहे.

मुख्यमंत्री आणि ऊर्जामंत्री यांनी केलेल्या घोषणेला अर्थखात्याने परस्पर हरताळ फासल्याने आता मंत्रिमंडळाने मान्यता द्यावी, असा एकच मार्ग ऊर्जा विभागापुढे शिल्लक राहिला आहे, असे वीजमंडळातील जाणकारांनी सांगितले. राज्यातील विजेची गंभीर टंचाई, मुख्यमंत्री व मंत्र्यांची घोषणा तसेच गुणवत्तेवर आधारलेले प्रकल्प नाकारल्याने मंडळातील अधिकाऱ्यांनी अर्थखात्यातील अधिकाऱ्यांबाबत कमालीची नाराजी व्यक्त करीत आहेत.

 
</text>
</doc>
