<doc>
<docno>1009547.cms.txt</docno>
<text>
 
धावते जग
लष्कराचा मानवी चेहरा
[ Wednesday, February 02, 2005  10:35:37 pm]


भारताच्या पाकिस्तान आणि चीनविषयक धोरणात मोठे परिवर्तन होत असताना लष्कराच्या परंपरागत धोरणात काही बदल होणे अपेक्षित आहे. भारताचे लष्कर हे अनेक युद्धांतून तावून-सुलाखून निघालेले आहे पण त्याचबरोबर त्याला शांतता कार्याचाही दीर्घ अनुभव आहे.

जंगल, वाळवंट, पर्वतीय व हिम प्रदेश अशा सर्व प्रकारच्या प्रदेशातील युद्धाचा तसेच छुपे युद्ध, अंतर्गत बंडखोरी, दहशतवादाशी सामना अशा विविध समस्यांशी लढण्याचा अनुभव असलेले हे जगातले एकमेव सैन्यदल आहे.

नैसगिर्क संकटाच्या काळात प्रशासनाला मदत करणे, वृक्षारोपण, सामान्य जनतेला विशिष्ट परिस्थितीत आरोग्यसेवा पुरवणे, काश्मिरात शैक्षणिक कार्य करणे आदी युद्धबाह्य कामेही हे लष्कर करीत आले आहे. आता बदलत्या जागतिक व देशांतर्गत परिस्थितीत लष्कराचा वेगळ्या पद्धतीने वापर होणे आवश्यक आहे.

विशेषत: काश्मीरमधील दहशतवाद आटोक्यात येण्याची चिन्हे दिसत असताना तेथे लष्कराचा किमान आणि परिणामकारक वापर करण्याची आवश्यकता आहे. त्यामुळेच लष्कराने आता अतिरेक्यांना ठार करण्याऐवजी त्यांच्या मनोवृत्तीत बदल करण्याचा प्रयत्न करून पाहावा असे नवे लष्करप्रमुख जनरल जे. जे. सिंग यांना वाटते.

काश्मिरात ब्रिगेड कमांडर म्हणून काम करताना अतिरेक्यांच्या हल्ल्यात जखमी झालेले सिंग यांनी खरे तर अतिरेक्यांविषयी कडक धोरण स्वीकारणे अपेक्षित होते ; परंतु अतिरेकी आणि लष्कर यांच्या कचाट्यात काश्मिरी जनतेची ससेहोलपट होत आहे याचाही अनुभव त्यांनी घेतला आहे.

त्यामुळेच त्यांनी लष्कराला यापुढे ' बंदुकांची तोंडे खाली करून ' काम करण्याचा सल्ला दिला आहे. शिवाय अनेक अतिरेकी सुटले तरी चालतील पण एकाही निरपराध्याचा छळ होता कामा नये अशी ताकीदही दिली आहे. अतिरेकीविरोधी युद्धात जवान नेहमीच किती जणांना ठार केले याचा आकडा अभिमानाने सांगतात.

मनोबल वाढविण्यासाठी ते आवश्यकही असते. परंतु आता ही भाषा बदलण्याचा सल्ला त्यांनी दिला आहे. थोडक्यात, लष्कराला मानवी चेहरा देण्याचा त्यांचा निर्धार आहे. याचा अर्थ लष्कराने शांतिदूताची भूमिका स्वीकारली आहे असा नाही. ते कोणत्याही युद्धासाठी सज्ज असणारच आहे.

फक्त देशांतर्गत समस्यांशी लढताना त्याने क्रूरपणे वागू नये एवढेच नव्या लष्करप्रमुखांना म्हणायचे आहे.

 
</text>
</doc>
