<doc>
<docno>1009457.cms.txt</docno>
<text>
 
महाराष्ट्र
'शिक्षणाची श्रमाशी सांगड झाली पाहिजे'
[ Wednesday, February 02, 2005  08:57:35 pm]


म. टा. वृत्तसेवा

जळगाव : शिक्षणाचा खरा उपयोग समाजासाठी त्याचा वापर करणे हा आहे. मात्र शिक्षण आणि श्रमाची सांगड दुरावल्याने समाजात सध्या अनेक प्रश्न निर्माण झाले आहेत. उच्च शिक्षण घेतलेल्या विद्यार्थ्यांना श्रम करण्याची लाज वाटते. याचा परिणाम ग्रामीण भागातील विकासावर झाल्याचे, प्रतिपादन केंदीय कृषी मंत्री शरद पवार यांनी सोमवारी उत्तर महाराष्ट्र विद्यापीठात 13 व्या पदवीप्रदान समारंभात केले. समारंभाच्या अध्यक्षस्थानी विद्यापीठाचे कुलगुरु डॉ. आर. एस. माळी, उच्चशिक्षण मंत्री सुरेश जैन उपस्थित होते.

प्रमुख पाहुणे म्हणून भाषण करताना पवार म्हणाले : ' महाराष्ट्राचा मुख्यमंत्री असतांना या विद्यापीठाच्या स्थापनेचे व मुख्यालय जळगावच असावे, असा मी निर्णय घेतला होता. केवळ दोन जिल्ह्यांसाठी स्थापन झालेले हे विद्यापीठ यशस्वी होईल का ? असा प्रश्न त्या वेळी अनेकांच्या मनात होता. पण पहिले कुलगुरु डॉ. एन के. ठाकरे यांच्या प्रयत्नामुळे विद्यापीठाने यशस्वी वाटचाल करुन हा प्रश्न निकाली काढला याचा सर्वांना अभिमान वाटला पाहिजे. पदवी घेतल्यावर खऱ्या अर्थाने ज्ञान मिळवण्यासाठी विद्याथीर् पात्र होतो. शिक्षणातून मिळालेल्या माहितीचे रुपांतर ज्ञानात करण्याचे कार्य यापुढे तुम्हाला करायचे असते. शिक्षणाचा समाजासाठी उपयोग करणे यालाच खरे ज्ञान म्हणता येईल. पण शिक्षण आणि श्रमाची सांगड दुरावल्याने समाजात अनेक प्रश्न उपस्थित झाले आहेत.

उच्च शिक्षण घेतलेल्या विद्यार्थ्यांना श्रम करण्याची लाज वाटते. याचा परिणाम ग्रामीण विकासावर झाला आहे. सुशिक्षित तरुणांनी शेतीचा कायापालट करावा, असे अपेक्षित होते. परंतु तसे घडताना दिसत नाही, याबद्दल पवारांनी खेद व्यक्त केला.

खाजगीकरण आणि उदारीकरणाच्या युगात यापुढे बदल घडणार आहेत, परदेशी विद्यापीठांना भारतात येण्याची परवानगी मिळाली. यंदापासून उच्चशिक्षण आंतरराष्ट्रीय स्तरावर खुले होत आहे. हे सारे घडले तरी विद्यार्थ्यांनी धास्ती घेण्याचे कारण नाही. गुणवत्तेची कास धरणाऱ्या प्रत्येकाला यातून अधिक संधी मिळतील असा आशावाद पवारांनी व्यक्त केला. समारंभात 32 स्नातकांना सुवर्ण पदके , 41 जणांना पी. एच. डी. देऊन सन्मानित करण्यात आले. तर दहा हजार विद्यार्थ्यांना पदवी प्रदान करण्यात आली.

विद्यापीठाचे कुलगुरु डॉ. आर. एस. माळी यांनी विद्यापीठाच्या प्रगतीचा आढावा घेतला. पवारांच्याहस्ते विद्यापीठाच्या परीक्षा भवन व लाइफ सायन्सेस या इमारतींचे उद्घाटन झाले. यावेळी अरुण गुजराथी, ना. धो. महानोर, अॅड. रवींद पाटील, विजयकुमार गावीत, हेमंत देशमुख आ. सतीश पाटील, भवरललाल जैन, प्रथम कुलगुरु डॉ. एन. के. ठाकरे उपस्थित होते.

 
</text>
</doc>
