<doc>
<docno>1009463.cms.txt</docno>
<text>
 
सदर
टपाल खात्याला दणका!
[ Wednesday, February 02, 2005  09:03:26 pm]


एका वकिलाच्या मुलाच्या लग्नासाठी पोस्टातून पार्सलद्वारे पाठविलेल्या साड्या व्यवस्थित न मिळाल्यामुळे टपाल खात्याला संबंधित ग्राहकास भरपाई देण्याची वेळ आली आहे.

छोट्या कसब्यापासून ते मोठ्या शहरांपर्यंत भारतीय टपाल खात्याचे तगडे नेटवर्क आहे. खाजगी कुरियर सेवेच्या महागड्या शुल्काच्या तुलनेत पत्र, रजिस्टर्ड पत्र, मनिऑर्डर, पार्सल पाठविण्यासाठी टपाल खात्याची सेवा किफायतशीर दरात व विश्वासार्ह असल्याने ती लोकांना भावते.

टपाल खात्याचा एकूणच आवाका मोठा असल्याने त्यात काही कर्मचाऱ्यांच्या निष्काळजीपणामुळे टपाल खात्याला कधी कधी बदनामीस तोंड द्यावे लागते. मात्र अशी नामुष्की फार कमी वेळा टपाल खात्यावर येत असते. मात्र एका वकिलाच्या मुलाच्या लग्नासाठी पोस्टातून पार्सलद्वारे पाठविलेल्या साड्या व्यवस्थित न मिळाल्यामुळे टपाल खात्याला संबंधित ग्राहकास भरपाई द्यावी लागली आहे.

नवी दिल्लीतील वकील अमरजित सिंग यांच्या मुलाच्या लग्नासाठी त्यांच्या मेहुण्याने तामिळनाडूच्या तिरुनवेल्ली येथून 10 हजार 795 रु.च्या चार साड्या टपाल खात्याच्या पार्सल सेवेतफेर् दिल्लीस पाठविल्या होत्या. पण पार्सलची टपाल खात्याच्या कर्मचाऱ्याने व्यवस्थित हाताळणी न केल्याने सिंग यांनी त्या साड्या , 27 मे 2003 रोजी जेथून पार्सल आले तिथे परत धाडल्या.

परत पाठविण्यात आलेले पार्सल त्यांच्या मेहुण्यास मिळाले, त्यावेळी त्या पार्सलची अवस्था पाहून ते चकित झाले. कारण ते फाटलेले आढळले व त्यातून साड्याही गायब झाल्या होत्या. टपाल खात्याकडून झालेल्या प्रकाराने सिंग व त्यांच्या कुटुंबियांना मानसिक त्रास झाला. त्यांनी टपाल खाते व तीस हजारी कोर्ट संकुलातील टपाल खात्याच्या सबपोस्ट ऑफिसच्या विरोधात दिल्ली ग्राहक तक्रार निवारण मंचासमोर याचिकेद्वारे दाद मागितली.

पार्सलमधील साड्या खराब होण्यास टपाल खात्याचा निष्काळजीपणा कारणीभूत असल्याचा मंचाने ठपका ठेवला. या प्रकरणाच्या सुनावणीच्या दरम्यान तक्रारदारातफेर् उपस्थित करण्यात आलेले मुद्दे रास्त असल्याचे सांगून टपाल खात्याच्या सेवेतील त्रुटी उघडकीस आल्याचे ग्राहक मंचाने स्पष्ट केले. सिंग यांना पार्सलमधील साड्यांची संपूर्ण किंमत, म्हणजे 10 हजार 795 रु. द्यावीच ; पण त्याशिवाय 2 जून 2003 पासून प्रत्यक्ष भरपाईची रक्कम मिळेपर्यंतच्या काळासाठी किमतीच्या रकमेवर नऊ टक्के व्याज द्यावे. शिवाय दाव्याच्या खर्चापोटी दीड हजारांची भरपाई देण्याचा आदेश मंचाने दिला.

हा निर्णय दिल्ली ग्राहक तक्रार निवारण मंचाचे अध्यक्ष (उत्तर दिल्ली) के. के. चोप्रा, सदस्य नीरू मित्तल व एस. सी. जैन यांनी दिला आहे. पार्सलची वाहतूक करताना कोणतीही खास काळजी घेण्यात आली नव्हती. ' पोस्ट ऑफिसची शाखा ही सार्वजनिक सेवा आहे. टपाल कर्मचाऱ्यांनी पार्सलची चुकीची हाताळणी केली तरी ती इंडियन पोस्ट ऑफिस अॅक्टनुसार क्षम्य नाही, असे ताशेरे ग्राहक मंचाने मारले आहेत.

टपाल खात्याच्या हलगजीर्पणामुळे तक्रारदारांचे नुकसान झाले आहे. ग्राहकाचे पार्सल व्यवस्थित पाठविले जाणे, हे टपाल खात्याच्या संबंधित कायद्यास अभिप्रेत आहे, असे मंचाने आदेश देताना स्पष्ट केले. सरकारी सेवेतील हलगजीर्पणामुळे झालेल्या नुकसानीची भरपाई मिळण्यासाठी चिकाटीने पाठपुरावा केल्यास न्याय मिळू शकते हे अमरजित सिंग यांच्या प्रकरणाने दाखविले आहे.

समीर मणियार

 
</text>
</doc>
