<doc>
<docno>1008093.cms.txt</docno>
<text>
 
महामुंबई
सारा सहारा : दोषी अधिकाऱ्यांना दंड, पदावनतीची शिफारस
[ Wednesday, February 02, 2005  12:28:32 am]


संजय सावंत

मुंबई : क्रॉफर्डमाकेर्टजवळ कुख्यात गुंड दाऊद इब्राहिमच्या आशिर्वादाने उभ्या राहिलेल्या सारा-सहारा शॉपिंग कॉम्प्लेक्सच्या उभारणीत प्रत्यक्ष अथवा अप्रत्यक्षरित्या सहभागी असलेले 11 अधिकारी पालिकेने नेमलेल्या चौकशी समितीत दोषी आढळले आहेत.

समितीने त्यांच्यावर पदावनती, पगारवाढ रोखणे आणि दंड अशी शिफारस केल्याने पालिका आयुक्त त्यावर काय निर्णय घेतात, याकडे सर्वांचे लक्ष लागले आहे. विशेष म्हणजे आयुक्तांना तीन महिन्यांपूवीर् रिपोर्ट दिल्यानंतरही वरिष्ठ पातळीवर अतिरिक्त आयुक्तांनाही या अहवालाबाबत पुरेशी माहिती नसून, कमालीची गुप्तता पाळण्यात येत असल्याने अनेक तर्कवितर्क सुरू आहेत.

सारा सहाराप्रकरणी पालिकेचे चौघे अधिकारी मोक्कान्वये अटकेत असल्याने या प्रकरणाचे गांभीर्य पाहून माजी पालिका करूण श्रीवास्तव यांनी उपायुक्त व्ही. जोशी यांच्या अध्यक्षतेखाली चौकशी समिती नेमली. श्रीवास्तव यांनी पालिकेच्या 11 अधिकाऱ्यांविरोधात चौकशीची जबाबदारी 29 सप्टेंबर 2003 रोजीच जोशींकडे दिली.

जोशी यांनी सर्वांची जाबजबानी घेऊन एक अहवाल तीन महिन्यांपूवीर् आयुक्त जॉनी जोसेफ यांच्याकडे सुपूर्द केला. वर्षभराहून अधिक काळ चाललेल्या या चौकशीचा अहवाल जोशी यांनी निवृत्त होण्याच्या दिवशीच आयुक्तांकडे दिल्याकडे आता लक्ष वेधण्यात येत आहेत.

चौकशी समितीने 11 अधिकाऱ्यांपैकी दोन जणांना दंड करण्याची शिफारस केली ; तर सहाजणांची पदावनती आणि पगारवाढ रोखण्यात यावी, असे अहवालात म्हटले आहे. सहायक पालिका आयुक्त राजेंद वळे, एग्झिक्युटिव्ह इंजिनिअर डी. जी. तंबुलवाडकर आणि असिस्टंट इंजिनिअर के. डे. सरकार यांनी कामात निष्काळजीपणा दाखविल्याचा ठपका समितीने ठेवला आहे.

सध्या मोक्कान्वये अटकेत असलेल्या किरण आचरेकर आणि एस. साळवेकर यांना प्रत्येकी 10 हजार रुपये दंड ठोठावण्यात आला आहे ; तर उर्वरीत दोघांची पगारवाढ रोखण्याची शिफारस करण्यात आली आहे. पालिका अधिकाऱ्यांप्रमाणे सारा-सहारा प्रकरणात दाऊदशी संबंधीत असणारे इक्बाल कासकरसह चारजण पोलिस कोठडीत आहेत. त्यामुळे सारा सहारा बनविण्यात अंडरर्वल्डचा फार मोठा हात असल्याचे उघड असून पोलिस कसोशीने चौकशी करत आहेत.

केवळ पालिकेच्या कार्यकक्षेतच आपण चौकशी केल्याचे चौकशी अधिकारी जोशी यांनी सांगितले. त्यामुळे अधिकाऱ्यांना दंड, पगारवाढ रोखणे आणि पदावनतीची शिफारस करण्यात आली असली तरी त्यांचा अंडरर्वल्डशी अथवा गुन्हेगारीशी काहीएक संबंध नसल्याचे त्यांनी म्हटले. आपणाला अहवाल मिळाला असून सारा- सहारा प्रकरण न्यायप्रविष्ट असल्याने घाईगडबडीत कोणताही निर्णय घेणार नसल्याचे पालिका आयुक्त जॉनी जोसेफ यांनी सांगितले.

 
</text>
</doc>
