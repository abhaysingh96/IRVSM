<doc>
<docno>1008080.cms.txt</docno>
<text>
 
महामुंबई
औरंगाबाद, नवी मुंबई महापालिका निवडणुका 10 एप्रिलला
[ Wednesday, February 02, 2005  12:25:00 am]


म. टा. प्रतिनिधी

मुंबई : नवी मुंबई आणि औरंगाबाद या दोन महापालिकांबरोबरच कुळगाव-बदलापूर, अंबरनाथ, नवघर-माणिकपूर व नालासोपारा या चार नगरपरिषदांच्या निवडणुका राज्य निवडणूक आयोगाने जाहीर केल्या आहेत. याशिवाय राज्यातील 28 हजार ग्रामपंचायतींपैकी 1 हजार 603 ग्रामपंचयातींच्या सार्वत्रिक निवडणुका व महापालिकेतील चार, नगरपरिषदेतील 14, पंचायत समित्यांतील चार व जिल्हा परिषदांच्या एका पोटनिवडणुकाच्या कार्यक्रमाचे वेळापत्रकही राज्य निवडणूक आयुक्त नंदलाल यांनी जाहीर केले. या सर्व निवडणुकांचे मतदान 10 एप्रिलला होणार आहे.

मंत्रिमंडळाची पुढील बैठक 9 फेब्रुवारीला औरंगाबाद येथे होणार असून या बैठकीत मराठवाडा तसेच औरंगाबाद शहरासाठी काही महत्त्वाच्या घोषणा आघाडी सरकार करणार असल्याचे सांगतले जाते. पण मंगळवारपासूनच या सर्व ठिकाणी आचारसंहिता लागू झाल्याने आता सरकारला औरंगाबाद शहरासाठी कोणत्याही घोषणा करता येणार नाही.

महापालिका व नगरपरिषदांच्या निवडणुकात इलेक्ट्रॉनिक मतदानयंत्रांचा वापर करता येईल ; मात्र, ग्रामीण स्थानिक स्वराज्य संस्थांच्या अधिनियमात अद्याप इलेक्ट्रॉनिक मतदानयंत्र वापरण्याची तरतूद करण्यात आलेली नसल्याने तेथे मतपत्रिकाच वापराव्या लागतील, असे नंदलाल यांनी स्पष्ट केले.

मतदारयाद्या 28 फेब्रुवारीला प्रसिद्ध करण्यात येणार आहेत. महापालिका निवडणुकीसाठी उमेदवारी अर्ज देणे व स्वीकारण्याची प्रक्रिया 9 मार्चपासून सुरू होणार असून 16 मार्चपर्यंत अर्ज स्वीकारण्यात येतील. 17 मार्चला अर्जांची छाननी होणार असून उमेदवारी अर्ज मागे घेण्याची मुदत 24 मार्च आहे. नगरपरिषद निवडणुकांसाठी 10 मार्च ते 18 मार्च या कालावधीत अर्ज स्वीकारण्यात येणार असून 19 मार्चला अर्जांची छाननी करण्यात येईल, अशी माहिती निवडणूक आयुक्तांनी दिली.

ग्रामपंचायत निवडणुकांचे मतदानही 10 एप्रिलला होणार असून यवतमाळ जिल्ह्यात 513, अमरावती 485, गडचिरोली 258, नाशिक 173, सांगली 30 व कोल्हापूर जिल्ह््यातील 27 ग्रामपंचायतींमध्ये निवडणुका होत आहेत.

 
</text>
</doc>
