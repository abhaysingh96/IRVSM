<doc>
<docno>1009548.cms.txt</docno>
<text>
 
धावते जग
लाख दुखां की एक दवा हैं...
[ Wednesday, February 02, 2005  10:37:28 pm]


घोडा का अडला, भाकरी का करपली आणि विड्याची पाने का सडली या तीन प्रश्नंचे एकच उत्तर होते, ही कथा सर्वश्रुत आहे. त्याचप्रमाणे आज महाराष्ट्र सरकारला भेडसावणाऱ्या बहुतेक सर्व प्रश्ानंवर एकच रामबाण उपाय असल्याचे सरकारमधील अनेक उच्चपदस्थांना वाटत आहे.

महाराष्ट्राचे उत्पादन शुल्क आयुक्त सी. एस. संगीतराव हे या बाबतीत आघाडीवर असून लोकांना मुबलक दारू उपलब्ध करून दिल्यानेच राज्याचे बहुतेक प्रश्ान् संपुष्टात येतील, अशी त्यांची खात्री दिसते. दिडकीची भांग घेतली की नाना कल्पना सुचतात, हे लोकमान्य टिळक यांचे वाक्य सुप्रसिद्ध आहे.

सदरहू आयुक्त भांग बहुधा घेत नसावेत. पण तरीही त्यांनी सरकारमान्य दारूची दुकाने सकाळी सहापासून उघडी ठेवावीत, अशी कल्पना पुढे मांडली आहे! केवळ मुंबईत सरकारमान्य असे देशी दारूचे 350 ' गुत्ते ' असून सध्या ते सकाळी दहा ते रात्री बारापर्यंत उघडे असतात.

गेल्या दोन-अडीच महिन्यांतच दारूपासून मिळणारा महसूल 176 कोटींवरून 250 कोटींवर जाऊन पोहोचला आहे. त्यात आणखी वाढ करून दाखविणे, हे संगीतरावांचे एकमात्र उद्दिष्ट आहे. सरकारचा एक लाखांहून अधिक कोटींचा कर्जाचा बोजा त्यामुळे कमी होण्यास मदत होईलच ; शिवाय ' नरकसफाईच्या यातना! ' भोगाव्या लागणाऱ्या अनेक कर्मचाऱ्यांची दु:खे कमी होण्यासही मदत होईल, अशी ग्वाही त्यांनी यानिमित्ताने दिली आहे.

मुंबई महापालिकेचे अनेक सफाई कामगार, डम्पिंग ग्राऊंडवर जाणारे कर्मचारी यांना अत्यंत वाईट अवस्थेत काम करावे लागते. भल्या सकाळी दारूचे दोन घोट रिचवूनच ही मंडळी नरकयातना भोगायला जातात, हीही वस्तुस्थिती आहे. गेल्या काही दिवसांत सरकारच्या धडक मोहिमेमुळे चोरट्या दारूच्या अनेक भट्ट्या बंद पडल्याने या कर्मचाऱ्यांची पंचाईत झाली असून त्यांना काम करणे मुश्किल झाले आहे.

त्यांच्यासाठी सरकारने दारू दुकाने सकाळी दहाऐवजी सहा वाजेपासूनच उघडी ठेवावीत, असे संगीतराव सांगतात. त्यांच्या मनात या कर्मचाऱ्यांविषयी असलेली ममत्वाची भावना आपण समजू शकतो. पण यावरचा उपाय त्यांना सकाळपासून दारू उपलब्ध करून देणे हा नसून सफाईच्या वेळी किंवा डम्पिंग ग्राऊंडवर काम करताना ' मास्क ' पुरविणे हा आहे.

पण दारूच्या विक्रीतून महसूल वाढविणे या एकमेव उद्देशाने पछाडलेल्या संगीतरावांना हा मार्ग पसंत पडलेला नसणार. अर्थात आपली ही सूचना वादाचे मोहोळ उठवण्यास कारणीभूत ठरणार, याची त्यांना जाणीव आहे. त्यामुळे ' मी काही सकाळपासून लोकांनी चहाऐवजी दारू प्यावी, असे सुचवीत नाही. पण भल्या सकाळी कोणाला दोन पेग मारावयाचेच असतील, तर त्यांना ते उपलब्ध करून दिले पाहिजेत! ' असे सांगून ते मोकळे झाले आहेत. यावर काही टिपणी करण्याची गरज तरी आहे का ?

 
</text>
</doc>
