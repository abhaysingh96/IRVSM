<doc>
<docno>1009083.cms.txt</docno>
<text>
 
महाराष्ट्र
व्हॅली क्रॉसिंगच्या रोपवर लग्नाच्या गाठी
[ Wednesday, February 02, 2005  04:23:43 pm]


मुंबई टाइम्स टीम

ठाणे : विवाह म्हणजे प्रत्येकाच्या आयुष्यातील जिव्हाळ्याचा आनंदसोहळा असतो. आपल्याकडे कुणी हा सोहळा विमानात तर कुणी पाण्यातही पार पाडला आहे. हे लग्न सर्वांच्याच लक्षात राहण्यासारखं आहे. असाच स्मरणीय लग्नसोहळा इथेही होणार आहे. आशीर्वाद आयरे व भारती पाटीलने व्हॅली क्रॉसिंगच्या रोपवर अधांतरी लग्न करण्याचा निर्णय घेतला आहे.

समुदसपाटीपासून 2800 फूट उंचीवर नागफणीचा सुळका इथे हा निसर्गप्रेमींचा विवाह सहा फेब्रुवारी रोजी पार पडणार आहे. गेल्या एप्रिलमध्ये धूमकेतू ट्रेकर्सने आयोजित केलेल्या आशिया खंडातील सर्वात लांब व्हॅली क्रॉसिगच्या कॅम्पला भारती आणि आशीर्वाद आले होते. यावेळी या दोघांनीही ' आपलं लग्न इथे झालं तर ' अशी कल्पना एकमेकांकडे मांडली. दोघांचीही संमती होती. ही कल्पना त्यांनी धूमकेतू ट्रेकर्सच्या आयोजकांसमोर मांडली. त्यांनीही त्यांची इच्छा पूर्ण करायची असं ठरवलं. आशीर्वाद आणि भारती दोघेही ट्रेकर्सच्या असल्याने तसा दोघांच्याही घरून या कल्पनेला प्रतिसाद मिळाला. मुंबईहून पुण्याला जाताना ' ड्युक्स नोज ' म्हणजेच ' नागफणीचा सुळका ' सगळ्याचं लक्ष वेधून घेतो. समुदसपाटीपासून 2800 फूट उंचीवरील याच ' नागफणी ' व त्या शेजारी 200 फूट अंतरावर असलेल्या ' डचेस नोज ' इथे ' व्हॅली क्रॉसिंग ' च्या रोपवर अधांतरी हे लग्न साकारले जाणार आहे. सहा फेब्रुुवारी सकाळी 11 वाजता मुहूर्त आहे.

वधू- वरांचा दोरावरून लटकत दरीत सोडण्यात येईल. नातेवाईक, मित्र-मैत्रिणींच्या साक्षीने वेदमंत्रांच्या घोषात वधू-वर विरूद्घ दिशेने एकमेकांकडे सरकतील, दरीच्या मध्यभागी त्यांची भेट होईल. सोबत भटजीबुवाही असतील. तेथे ते एकमेकांच्या गळ्यात पुष्पहार घालतील अन् दरीच्या दोन्ही कड्यावरून त्यांच्यावर मंगलाक्षता उधळल्या जातील. अशाप्रकारे व्हॅली क्रॉसिंगच्या रोपवरील गिर्यारोहण क्षेत्रातील हा पहिलाच आगळावेगळा विवाह होईल.

या सोहळ्यात वऱ्हाडी म्हणून सहभागी व्हायचं असेल तर श्रीप्रकाश सिंह (9820703646), योगेश बोरकर (9869510109), राखी म्हात्रे (28520470) यांच्याशी संपर्क साधावा.

 
</text>
</doc>
