<doc>
<docno>1008131.cms.txt</docno>
<text>
 
महामुंबई
झोपडीवासीयांसाठी शबाना, मेधा आज मैदानात
[ Wednesday, February 02, 2005  12:57:02 am]


म. टा. प्रतिनिधी

मुंबई : राज्य सरकारने 1995 नंतरच्या बेकायदा झोपडपट्टीविरोधात सुरू केलेल्या मोहिमेमुळे संतापलेल्या झोपडपट्टीवासीयांनी उद्या बुधवारी मंत्रिमंडळाच्या बैठकीचे औचित्य साधून आझाद मैदान येथे मोर्चाचे आयोजन केले आहे. संयुक्त कृती समितीतर्फे काढण्यात येणाऱ्या या मोर्चाचे नेतृत्व करण्यासाठी अभिनेत्री तसेच निवारा हक्क सुरक्षा समितीच्या अध्यक्ष शबाना आझमी व ज्येष्ठ सामाजिक कार्यर्कत्या मेधा पाटकर मैदानात उतरणार आहेत.

झोपडीवासियांसाठी काम करणाऱ्या 22 संघटनांनी एकत्रित येऊन कृती समिती स्थापन केली असून या समितीतफेर् दुपारी दोन वाजता हा मोर्चा काढण्यात येणार आहे. झोपड्या पाडणे बंद करावे, पाडलेल्या झोपडीवाल्यांचे त्याच जागी पुनर्वसन करावे अथवा त्यांच्या मतांवर निवडून आलेल्या आमदार-खासदारांनी राजीनामे द्यावेत, आदी मागण्या यावेळी करण्यात येणार आहेत. या मोर्चामध्ये भारतीय कम्युनिस्ट पक्षाच्या ज्येष्ठ नेत्या अमरजीत कौर, रिपब्लिकन पक्षाचे अविनाश महातेकर, उल्का महाजन, अॅड. एम. पी. वशी आदी सहभागी होणार आहेत.

दरम्यान, आघाडी सरकारने गरीबांना निवारा पुरविण्याचे कर्तव्य न पाळल्याबद्दल तसेच 2000 पर्यंतच्या झोपड्या कायम करू, या जाहीरनाम्यातील आश्वासनाचा भंग केल्याचा निषेध शबाना यांनी केला आहे. निवाऱ्याच्या समस्येवर दीर्घकालीन उपाययोजना न शोधता झोपड्या पाडणे ही जनतेच्या पैशाची उधळपट्टी आहे, असे त्यांनी म्हटले आहे. अलीकडेच पंतप्रधान मनमोहन सिंग आणि काँग्रेस अध्यक्ष सोनिया गांधी यांना आपण ' गरीबांसाठी घरे विधेयक ' सादर केले होते आणि शहराच्या पुनविर्कासाबाबत ठोस उपाययोजनेची आवश्यकता दोघांनीही मान्य केली असे शबाना म्हणाल्या.

मुंबईचा विकास की... ?

मुंबईतील झोपड्या पाडण्याच्या मोहिमेबाबतच्या वाचकांच्या मतांचे शुक्रवारी दुपारपर्यंत स्वागत आहे.

आमचा पत्ता : ओपन हाऊस, महाराष्ट्र टाइम्स, टाइम्स ऑफ इंडिया बिल्डिंग, डॉ. डी. एन. रोड, मुंबई- 400001. फॅक्स -( 22731175)

 
</text>
</doc>
