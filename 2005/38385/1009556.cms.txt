<doc>
<docno>1009556.cms.txt</docno>
<text>
 
अग्रलेख
बदलाची चाहूल?
[ Wednesday, February 02, 2005  10:47:34 pm]


बिहारसारख्या सर्वच दृष्टीने संवेदनशील अशा राज्यासह उत्तरेतील तीन राज्यांच्या विधानसभा निवडणुकांसाठी मतदानाची प्रक्रिया आज, गुरुवारी सुरू होत असून, किमान दोन राज्यांत मतदार सत्ताबदलाच्या मनस्थितीत दिसत आहेत.

झारखंड आणि बिहारमधील प्रामुख्याने नक्षलग्रस्त भागांचा पहिल्या टप्प्यातील मतदानात समावेश आहे, तर हरयाणात एकाच दिवसात मतदान पूर्ण होणार आहे. हरयाणात इंडियन नॅशनल लोकदलाच्या ओमप्रकाश चौटाला यांचे सरकार गेली पाच वषेर् सत्तेवर आहे.

त्याची या निवडणुकीत गच्छन्ती होणार आणि काँग्रेसची सत्ता येणार, हे सर्वच राजकीय भाष्यकारांनी गृहीत धरले आहे. ' सरकार स्थापन करणे नव्हे, तर हरयाणातील जनतेला अधिक कार्यक्षम सरकार येत्या निवडणुकीत मिळावे हे आमचे उद्दिष्ट आहे ', हे माजी पंतप्रधान अटल बिहारी वाजपेयी यांचे विधान, ही हरयाणात सत्तेवर येण्याची भारतीय जनता पक्षाला आशा नाही, याची कबुलीच मानली जाते.

भाजपने लोकसभा निवडणुकीआधी चौटाला यांच्या पक्षाशी फारकत घेतली आणि दोघांनाही दारूण पराभवाचा अनुभव घ्यावा लागला. चौटाला यांच्या कारभाराविषयीची नाराजी आपल्याला भोवणार याचा अंदाज आल्यामुळेच भाजपने ही फारकत घेतली होती. या परिस्थितीत नंतरच्या काळात बदल झालेला नाही, याची कल्पना असल्यामुळेच विधानसभा निवडणुकांच्या सर्व जागा एकट्याने लढण्याचा निर्णय घेऊन, भाजप विरोधी पक्ष म्हणून स्वत:ची स्वतंत्र ओळख हरयाणात प्रस्थापित करू पाहत आहे.

बन्सीलाल, भजनलाल आणि देवीलाल व नंतर त्यांचे पुत्र चौटाला या तिघांभोवतीच हरयाणातील सत्तेचा खेळ किमान तीन दशके चालू आहे. काँग्रेसअंतर्गत सत्तासंघर्षाचा भाग म्हणून हरयाणा विकास पाटीर्च्या नावाने राजकारण करणाऱ्या बन्सीलाल यांनी पुन्हा काँग्रेसशी जुळवून घेतल्यानंतर भजनलाल यांचेच नाव सध्या तरी भावी मुख्यमंत्री म्हणून घेतले जात आहे. हरयाणात भाजपकडे गमावण्यासारखे काही नसले, तरी झारखंडमध्ये भाजपची सत्ता आहे आणि लोकसभा व महाराष्ट्र विधानसभेच्या निवडणूक निकालांमुळे खचलेले पक्षाचे मनोबल टिकवण्यासाठी ती राखणे गरजेचे आहे.

मात्र या राज्यातही शिबू सोरेन यांच्या झारखंड मुक्ती मोर्चाने पक्षापुढे मोठे आव्हान उभे केले आहे. केंदात सोरेन मंत्री झाल्यानंतर, त्यांच्याविरुद्ध तीस वर्षांपूवीर्चे प्रकरण उकरून काढून, त्यांना अटक करण्याचा प्रयत्न सोरेन यांच्याच पथ्यावर पडला आहे. बिहारप्रमाणेच या राज्यातही लालू प्रसाद यादव यांच्या राष्ट्रीय जनता दलाबरोबर झारखंड मुक्ती मोर्चा आणि काँग्रेस या केंद सरकारमधील ' मित्रां ' ची युती होऊ शकलेली नाही. मात्र झारखंड मुक्ती मोर्चा आणि काँग्रेस यांच्या आघाडीनेही भाजपच्या अर्जुन मुंडा सरकारची झोप उडवली आहे. बिहारमध्ये काँग्रेस, रामविलास पासवान यांचा लोकजनशक्ती या पक्षांशी समझोता झालेला नसला, तरी त्यामुळे होणारे मतविभाजन कोणत्या मतदारसंघात कोणाच्या पथ्यावर पडेल, याची गणिते मांडणे तेथील जातीआधारित ध्रुवीकरणामुळे संबंधित पक्षांनाही अशक्य झाले आहे.

सांप्रदायिक तणावांपासून बिहारला दूर ठेवण्याची मोलाची कामगिरी सोडता, लालू आणि राबडीदेवी यांच्या नेतृत्वाखालील सरकारांच्या कारभाराविषयी वाईट बोलावे तेवढे कमीच आहे. तरीही तेथे नीतिशकुमार व सुशीलकुमार मोदी यांच्या नेतृत्वाखालील युतीला विजयाचा आत्मविश्वास नाही. जागावाटपांची बोलणी फिसकटूनही केंदातील सत्तासमीकरणांत तणाव निर्माण झालेले नाहीत. बिहारमधील सत्ता गमावावी लागली, तरीही ही समीकरणे लालू प्रसाद बिघडवतील असे नव्हे ; कारण मग केंदातील सत्तेचे मोल त्यांच्यासाठी अधिकच वाढेल. पासवान मात्र रालोआच्या साथीने बिहारमध्ये मुख्यमंत्रीपद मिळत असेल, तर केंदातील सत्तेवर पाणी सोडू शकतात!

 
</text>
</doc>
