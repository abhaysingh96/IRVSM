<doc>
<docno>1009592.cms.txt</docno>
<text>
 
महाराष्ट्र
मृदसंधारणाच्या कामातून साठवले लाखो लिटर पाणी
[ Wednesday, February 02, 2005  11:21:16 pm]


म. टा. वृत्तसेवा

कराड : पश्चिम महाराष्ट्रात गेल्या तीन वर्षांत पडलेला दुष्काळ आणि भविष्यातील पाणी टंचाई लक्षात घेऊन शासनाच्या कृषी विभागाने यंदाच्या आथिर्क वर्षात कराड उपविभागात तब्बल 205 मृदसंधारणाची कामे करून लाखो लिटर पाणी अडवून त्याची साठवणूक केली आहे.

शासनाच्या कृषी विभागाच्या अंतर्गत शेतकऱ्यांना शेतीविषयक मार्गदर्शन करीत असताना शेतीसाठी व पिण्यासाठी पाण्याचे नियोजन करून देणे हा महत्त्वाचा भाग असतो. कृषीविभाग जल व मृदसंधारणाची कामे शेतकऱ्यांना श्रमदानातून उपलब्ध करून देते. गेल्या तीन वर्षांतील हवामानाचा इतिहास पहाता पश्चिम महाराष्ट्र कोरड्या दुष्काळामुळे होरपळून निघाला होता. कमी पर्जन्यमान, बेसुमार वृक्षतोड, भविष्यासाठी कोणतीही शाश्वत पाणी साठवणूक नाही, ही त्यामागची काही कारणे होती. त्यापैकी कमी पर्जन्यमान हे कारण नैसगिर्क असले तरी त्यानंतरची दोन कारणे मात्र पर्जन्यमान कमी होण्यास कारणीभूत होती.

त्यादृष्टीने कृषी विभागाने शेतकऱ्यांना पर्यायाने नागरिकांना हाताशी धरून संपूर्ण राज्यभर मृदसंधारणाच्या काही योजना राबवून त्यातून मृद व जलसंधारणाची कामे केली. कृषी विभागाच्या कराड उपविभागात कराड हा कोणत्याच निकषात न बसणारा व पाटण हा पश्चिम घाट विकास क्षेत्रात येणारा तालुका समाविष्ट होतो. कृषी विभागाने 2004-05 या चालू आथिर्क वर्षात कराड तालुक्यात मृदसंधारणाची एकूण 124 कामे केली आहेत.

संपूर्ण ग्रामीण योजनेतून मातीच्या नाला बांधाची 22, नदी खोरे विकास कार्यक्रमाच्या अंतर्गत पाच कामे केली आहेत. रोजगार हमी योजनेतून 85, नदी खोरे विकास अंतर्गत लू बोल्डर्स, समतल चरीचे एक काम झाले आहे. डोंगरी विकास कार्यक्रमांतर्गत कराड तालुक्यात सिमेंटचे पाच नालाबांध पूर्ण झाले आहेत. पाटण तालुक्यात मृदसंधारणाची 85 कामे झाली आहेत.

सर्व कामासाठी मजूर म्हणून स्थानिक लोकांचा वापर करण्यात आला. एक ब्रास काम करण्यासाठी पुरुषाला साठ तर महिलेला चाळीस रु. मजुरी देण्यात येत होती. उपविभागात उभारण्यात आलेला मातीचा एक नालबांध, लू बोल्डर्स, शेततळे किंवा सिमेंटचे नालाबांध किमान दोन टीएमसी पाणी साठवणूक क्षमतेचे आहेत. हे बांध बांधून पूर्ण झाल्यानंतर निसर्गाने कृपा केली आणि पर्जन्यमान चांगले झाले. त्यामुळेच लाखो लिटर पाणी साठवता येणे शक्य झाले आहे. यंदाच्या उन्हाळ्यात पाण्याची फारशी चणचण भासणार नाही. लोकांच्या श्रमदानातून उभे राहिलेले हे काम म्हणूनच मोलाचे ठरणार आहे.

 
</text>
</doc>
