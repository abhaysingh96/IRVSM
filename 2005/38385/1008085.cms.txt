<doc>
<docno>1008085.cms.txt</docno>
<text>
 
महामुंबई
मुंबई विद्यापीठाकडे सरकार दुर्लक्ष करत असल्याची कुलगुरूंची खंत
[ Wednesday, February 02, 2005  12:26:29 am]


म. टा. प्रतिनिधी

मुंबई : मुंबई विद्यापीठाला दीडशे वर्षे पूर्ण होत असूनही या विद्यापीठाच्या मूलभूत अडचणींकडे राज्य व केंद सरकार या दोघांनीही दुर्लक्ष केले आहे, अशी खंत मुंबई विद्यापीठाचे कुलगुरू डॉ. विजय खोले यांनी मंगळवारी एका परिसंवादात व्यक्त केली. या विद्यापीठाच्या समस्या लक्षात घेऊन त्या सोडविण्यासाठी उद्योजकांनीच पुढाकार घ्यावा, असे आवाहन त्यांनी केले.

टाइम्स फाऊंडेशन व मुंबई विद्यापीठ यांनी हा परिसंवाद आयोजित केला होता. ' शिक्षण आणि आरोग्याची काळजी याला उत्तेजन देण्यात टाइम्स फाऊंडेशनची भूमिका ' यावर फाऊंडेशनच्या अध्यक्ष इंदू जैन यांनी प्रभावीपणे मुद्दे मांडले. तसेच , ' नव्या शतकात शिक्षणाच्या संधी ' यात कुलगुरूंनी बदलती शैक्षणिक परिस्थिती आणि पारंपरिक शिक्षणपद्धती यांची मीमांसा केली.

देशातील पाच आघाडीच्या विद्यापीठांत मुंबई विद्यापीठाचा नंबर का नाही, असे विचारले जाते. मात्र, यामागील कारणांचा विचार होण्याची आवश्यकता आहे, असे सांगून डॉ. खोले म्हणाले : विद्यापीठाचा पसारा खूप मोठा आहे, साडेतीन लाख विद्याथीर् परीक्षेला बसतात. तसेच विविध अभ्यासक्रम चालू आहेत, अशावेळी विद्यापीठाला लागणाऱ्या मूलभूत सुविधांसाठी विद्यापीठाकडे स्वत:कडे पैसा नाही. तसेच, राज्य सरकारचाही कल बदलला असून निधीच बंद करण्यावर भर देण्यात येत आहे, असे ते म्हणाले.

बदलत्या परिस्थितीत शिक्षण क्षेत्रातही उद्योगाला पूरक अभ्यासक्रम तयार होत आहेत. शिक्षकांनाही कायमस्वरूपी नोकऱ्या राहणार नाहीत. खाजगी विद्यापीठांची गुणवत्ता असल्यास पारंपरिक शिक्षण देणाऱ्या कॉलेजातील उत्तम शिक्षक या खाजगी विद्यापीठांकडे वळतील. अशा स्थितीत सरकारी विद्यापीठेसुद्धा बदलत आहेत. शिक्षण पद्धतीत आता ई- एज्युकेशनला महत्त्व आले आहे, असे त्यांनी स्पष्ट केले.

इंदू जैन यांनी आपल्या आध्यात्मिक स्पर्श असलेल्या भाषणातून ' किसी भी चीज को जीतने से पहले अपने आप को जीतना पडता है. जगजीत वही होता है जो मनजीत हो. और यही परम शिक्षा है ', हा जीवनाचा मंत्र सांगितला. टाइम्स फाऊंडेशन हे तुमच्या उदात्त कार्यासाठी हातभार लावण्यासाठी नेहमीच पुढाकार घेत आहे. ' हर बात का सोल्युशन है वहा, हम और आप है जहा ' असे उद्गार त्यांनी काढले.

आरोग्याच्या आघाडीवर भारत काहीच निर्यात करू शकत नाही, असं लोक म्हणतात. मात्र, माझ्या मते हेच काहीही नसणे म्हणजे ' शून्य ' हीच जगाला भारताची मोठी देणगी आहे, असे इंदू जैन म्हणाल्या. इंडियन मर्चंट्स चेंबरचे अध्यक्ष नानिक रूपानी यांनी परिसंवादाचे सूत्रसंचालन केले. उपाध्यक्ष राजेश कापडिया यांनी समारोप केला.

 
</text>
</doc>
