<doc>
<docno>1008090.cms.txt</docno>
<text>
 
महामुंबई
रिक्षा-टॅक्सीचा किमान भाडेटप्पा एक कि.मी. ठेवण्याची मागणी
[ Wednesday, February 02, 2005  12:27:33 am]


म. टा. प्रतिनिधी

मुंबई : सीएनजीच्या वापरामुळे रिक्षा-टॅक्सीचे किमान भाडे दोन रुपयांनी कमी करण्याची मागणी जोर धरत असतानाच, आता हा किमान भाड्याचा टप्पा 1.6 किलोमीटरवरून एक किलोमीटरवर आणण्याच्या मागणीनेही पुन्हा एकदा जोर पकडला आहे. टॅक्सी-रिक्षाचे अनेक प्रवासी हे एक ते दीड किलोमीटर इतक्या किमान अंतरातच प्रवास करीत असल्यामुळे एक किलोमीटर हेच किमान अंतराचे प्रमाण मानण्यात यावे, अशी मागणी ग्राहक संरक्षण क्षेत्रातील कार्यकतेर् शिरीष देशपांडे यांनी प्रादेशिक परिवहन प्राधिकरणाकडे केली आहे.

किमान भाड्याचा टप्पा एक किलोमीटरवर आल्यास टॅक्सीचे किमान भाडे सध्याच्याच दरांनुसार सव्वा आठ रुपये तर रिक्षाचे किमान भाडे 5 रुपये 65 पैसे होऊ शकेल.

सर्व टॅक्सी-रिक्षा सीएनजी इंधनावर धावू लागल्यावर भाड्याची पुनर्रचना करण्याचे यापूवीर्च्या भाडेवाढीच्या वेळीच मान्य झाले असतानाही परिवहन प्राधिकरणाने मात्र अजूनही याबाबत हालचाल केलेली नाही. सीएनजी इंधनाचा वापर सुरू झाल्यानंतर भाडेकपात करण्याऐवजी जुनेच भाडे सुरू ठेवून प्रवाशांच्या माथी कशा प्रकारे भुर्दंड मारला जात आहे, हे दाखवून देण्यासाठी देशपांडे यांनी एक कायदेशीर नोटीस परिवहन प्राधिकरणास धाडली होती. अजूनही त्यावर प्राधिकरणाने चर्चा सुरू केलेली नाही. आता सीएनजीमुळे भाडेकपात करण्याबरोबरच किमान भाड्याचा टप्पाही एक मैलाऐवजी एक किलोमीटरवर आणण्यात यावा, अशी नवी नोटीस देशपांडे यांनी प्राधिकरणास पाठवली आहे.

सीएनजी इंधनामुळे नवे भाडे ठरविण्यासाठी येत्या 15 दिवसात तज्ज्ञ समिती नेमण्यात यावी, किमान भाडेटप्पा एक किलोमीटरवर आणण्यात यावा व सर्व टॅक्सी-रिक्षांना इलेक्ट्रॉनिक मीटर सक्तीचे करण्यात यावेत, या तीन मागण्या त्यांनी या नोटिशीत केल्या आहेत.

 
</text>
</doc>
