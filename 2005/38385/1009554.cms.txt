<doc>
<docno>1009554.cms.txt</docno>
<text>
 
लेख
कोणाच्या जिवावर 'मुंबई'?
[ Wednesday, February 02, 2005  10:45:49 pm]


विकासाच्या नावाने कोणाच्या जिवावर कोणाची मुंबई, हे स्पष्ट झाले आहे. ज्याचा जीव जातो आहे, नव्हे घेतला जातो आहे, त्यानेच नाही, तर घटना, कायदा, मानवी न्याय मानणाऱ्यांनी, गांधी-फुले-आंबेडकरांचा वारसा सांगणाऱ्या साऱ्यांनी भांडवलशाही विरुद्ध लोकशाहीच्या या लढ्यात उतरून मुंबई कोणाची, देश व विकास कोणाचा याचे उत्तर मागायला हवे.

पहिल्या प्रवेशातला हीरो खलनायक बनला तरच नाटक रंगते, पुढे जाऊ शकते, असेच काहीसे मुंबईतील झोपडीवासीयांच्या बाबतीत झाले आहे. ' मुंबई आमची की तुमची ', या प्रश्ानचे उत्तर, आधी ' आमची ', नंतर मतदानापुरती ' तुमची ' व मतदानानंतर कुणाची हेही न विचारता भूखंडधारकांची, बिल्डर्सची हे सत्य पुन्हा झळकले आहे.

' मुंबई कोळ्यांची ' असे म्हणणाऱ्यांची समुदावरची जाळी जाळणारे, कापड गिरण्यांखालच्या जमिनी विकूनही भागले नाही तर यंत्रसामग्री विकणारे वा मिलला म्हणजेच मिल मालकाच्या कायदेशीर कर्तव्यालाच आगी लावणारे आणि 40 लाख घरांची उघडउघड बिल्डरशाहीची घोषणा फसली तरी पुन्हा नवी विकेंदित योजना म्हणून किनाऱ्याकिनाऱ्याचे भूखंड, त्यावर उभारायच्या आधुनिक नवइस्टेटी हे सारे भांडवलच झळकू लागले आहे. मिल कामगार म्हणूनच नाही, तर रहिवासी म्हणूनही भर मध्यमुंबईत जागा अडवून बसणाऱ्यांना हटवल्याशिवाय निवडणुकांमध्ये केलेला खर्च कसा भागवणार ? म्हणून थकल्या-भागल्या, जिंकल्या-हरल्या साऱ्याच राजकारण्यांना काही तोडगा हवाच. त्यामुळेच ' मुंबईचे शांघाय करण्याचे ' स्वप्न असे सर्वांनाच वेगवेगळ्या बाकांवर बसून धरण्यासारखे भासले असले तर नवल नाही!

यावेळी नाही तर मागच्या वा पुढच्या खेळीत मदतरूप होणाऱ्यांसाठी जागा तयार करणे व त्यांचे ' ऋण ' फेडणे हा कार्यक्रम कुणीच नाकारणार नाही, याची प्रथम खेळी करणाऱ्यांना खात्री होतीच. शिवाय त्यामुळे मिळणारे 35 हजार कोटी रुपये हे राज्याचे 80 हजार कोटी रुपयांचे कर्ज फेडण्यासाठी नाही, तर चमकधमक दाखवून भुलवण्यासाठी कामी येणार, हेही त्यांना दिसत असावे. शिवाय मुंबईतील धुरिण समाजाची वाहवा मिळणार, हेही थोडके नव्हते. जागतिक बँक, आशियाई विकास बँक, देशी-विदेशी कंपन्यांची भांडवल गुंतवणूक यात होणार व यामुळे वाढणार हे निश्चित दिसल्यावर, त्यात ' राजकीय गुंतवणूक ' करणे विवेकाचेच मानले गेले.

या साऱ्यातूनच नागपूरला अधिवेशनासाठी तळ ठोकला असताना , ' आम्ही परत येईपर्यंत मुंबई साफ करून ठेवा ' असे सत्ताधारी सांगून गेल्याप्रमाणे इथे पोलिस बळ, बुलडोझर्स यांच्या मदतीने कर्मचाऱ्यांनी धडाधड वस्त्या कोसळवल्या. राष्ट्रवादीत गेलेल्या, सत्तेच्या आधाराने तरी गरिबांना काही मिळवून देऊ म्हणणाऱ्या विद्याताई चव्हाणांना पुन्हा समोर फुटपाथवर उभे राहावे लागले. दोन निवडणुकांच्या मधल्या काळात वर्षानुवषेर् लढणाऱ्या जनसंघटनांना, सवयीप्रमाणे जराही निराश न होता, आझाद मैदानावर तळ ठोकावा लागला. मात्र कुणालाच भरवसा नव्हता, सत्ता-व्यवस्थेच्या कुठल्याही आघाडीवरून, सत्तेत वाटा असणाऱ्या कुणाहीकडून मदतीचा हात मिळण्याचा. जनतेच्या अधिक जवळ राहावे लागत असल्याने गरिबांची बाजू घेणाऱ्या मुंबईतील त्यांच्याच नगरसेवकांचे म्हणणेही डावलले गेले, तर विधानसभा सत्रांच्याही पलीकडे मुंबईतच अधिक तळ ( व एखादा मजलाही!) ठोकणाऱ्या आमदारांना याबद्दल फार काही म्हणावेसे वाटले नाही. कोर्टाने महापालिकेच्या कर्मचाऱ्यांना संपापासून, झोपडीतील रहिवाशांचे उखडणे रोखण्यापासून, कोळ्यांना समुदकिनाऱ्यावर अधिकार दाखवण्यापासून परावृत्त करणारे आदेश पूवीर्च दिले आहेत. याविषयी विधानसभा सत्रादरम्यान एक बैठक झाली, संघटनांना बोलावून चर्चाही झाली, पण कारवाई मात्र शून्य. लोकशाहीच्या त्या मंदिरात कुणी गरीब मेले म्हणून घंटा वाजवत नसतात, हे त्यामुळे सिद्ध झाले.

त्सुनामी लाटेतही बरेच जिवंत प्रश्ान् वाहून गेले. माध्यमांतील चारदोन संवेदनशील पत्रकारांचे लक्ष पार अंदमान-निकोबारपर्यंत गेले, तेवढ्यात हजारो कुटुंबे मुलाबाळांसह खेचून घराबाहेर काढली गेली! चार मोकळ्या झालेल्या जागा! तिथे बुलडोझर फिरतानाच कुणा बिल्डरची सुरक्षाव्यवस्था म्हणून लालसिंगभाईच्या मुझफ्फरपूरमधूनच आलेला, पण नोकरीच नव्हे, तर जागा व युनिफॉर्मही पटकावू शकलेला गार्ड उभा होता. जितेजागते समाज हटवले गेले, आरोळ्या वा आक्रोशही थांबला की कित्येक मजले, डिपार्टमेंट स्टोअर्स, पर्यटन केंदे, वॉटर पार्क उभे राहणार होते. हे सारे ठरलेले व यापूवीर्ही घडलेले. दिल्लीसाठी 10 वर्षांत 20 हजार तर मागील दोन वर्षांतच 22 हजार कुटुंबे हटवली. मदुराईत, कोलकात्यात रेल्वे रूळांच्या काठी जगणारे, फेरीवाले, वस्तीवाले उठवले गेले, जात आहेत.

विकासाच्या नावाने कुणाच्या जिवावर कुणाची मुंबई, हे स्पष्ट झाले आहे. ज्याचा जीव जातो आहे, नव्हे घेतला जातो आहे, त्यानेच नव्हे तर घटना, कायदा, मानवी न्याय मानणाऱ्यांनी, गांधी - फुले - आंबेडकरांचा वारसा सांगणाऱ्या साऱ्यांनी या भांडवलशाही विरुद्ध लोकशाहीच्या लढ्यात उतरून मुंबई कुणाची, देश व विकास कुणाचा याचे उत्तर मागायला हवे. नव्हे ते द्यायला भाग पाडायला हवे. नर्मदा खोऱ्यातले आदिवासी असोत की मुंबईतील परिघावरची माणसे असोत, या सर्वांच्या समन्वयातून एकवटलेल्या बळाने हे शक्य आहे.

मात्र यासाठीच विकास व विस्थापन यातील संबंध किती अन्याय्य, किती अपरिहार्य हे तपासणे आवश्यक आहे. विकास नियोजनात प्रत्येकाला रोजीरोटी, कपडा, मकान, शिक्षण, आरोग्य याला सर्वाधिक प्राधान्य देणे आवश्यक असेल, तर आज गावागावांतून, दऱ्याखोऱ्यांतून काय चित्र आढळते ? शेती, पाणी, शिक्षण वा आरोग्याच्या चुकीच्या धोरणांमुळे, केंदीय नियोजन व विषमता वाढवणारे विकासाच्या लाभांचे वाटप होत राहते. त्यामुळेच अधिकांश विस्थापन होते. ते थांबवले पाहिजे. मुंबईभोवती भिंत बांधून गेटवर सुरक्षा अधिकारी बसवून हे होणार नाही व करता येणार नाही, हे मान्य असेल तर विस्थापन, म्हणजेच स्थलांतर थांबवण्यासाठी, ते ज्या सोताकडून होते आहे, तिथे लक्ष केंदित करणे, तिथली वंचना थांबवणे, तिथेच गरजा व आकांक्षा पूर्ण होतील हे पाहणे आवश्यक आहे. त्यासाठीच एकेका क्षेत्रातील, क्षेत्रीय घटकातील- गाव असो वा जिल्हा किंवा नगरही- संसाधने, नैसगिर्क व मानवी- यांची तिथेच जोड लावून गरजपूतीर्चे लक्ष्य पूर्ण करणारे नियोजन हवे. त्याही नियोजनात, ग्रामीण वा शहरी विस्थापन होणार नाही हे पाहणे, हा नियोजनाचा निकषच मानणे गरजेचे आहे. इतकेच नव्हे तर विकास म्हणजे केवळ वाढ वा उत्पादन नव्हे, तर माणूसकेंदित विकास हा मानवी संसाधनांचा योग्य उपयोग करणारा असावा, एकासाठी दुसऱ्याला शोषणारा, लुटणारा वा उखडून टाकणारा नसावा, हेही ठरवले पाहिजे.

आजही शहरे ग्रामीण क्षेत्रातील पाणी, त्यातूनच निर्माण होणारी वीज, तेथील अन्नधान्य यावर जगतात. तेथील जनतेच्या, अगदी स्थलांतरित समाजाच्याही मेहनतीवरच आपल्या उत्पादन, निर्माण वा वितरणाच्या गरजा भागवतात. सेवाही त्यांच्याकडून सर्वाधिक घेतात. म्हणजे ते बांडगुळाच्याच स्थितीत व भूमिकेत असतात. मात्र ही कमजोरी, हे परावलंबित्व मान्य न करता, आपल्याकडील धन वा ज्ञान, व्यवस्थेचे, कायद्याचे यंत्र-तंत्रज्ञान वापरून ते शहरांमधल्या, शहरां-भोवतीच्या आणि आताच्या काळात विकसित तंत्रज्ञानाद्वारा अगदी जागतिक स्तरावरील गरिबाला, अशिक्षिताला म्हणजेच श्ामिकाला, शोषितालाच लुटतात, हे चित्र सर्वत्र आहे. विकास वा जगण्या-मरण्याचा अधिकार सर्वांनाच आहे व जगातील साऱ्या संसाधनांचे समतावादी वितरण झाले तरच आपलाही हा अधिकार शाबूत राहील, हे सत्यच नाकारण्याची चूक शहरी माणसे करतात. म्हणूनच मुंबईवर तेथील साधन वा संरचनेवर भार पडतो असे म्हणत, गरिबाला येण्यास बंदी, धनिकास मात्र प्रवेश ; 20 लिटर पाणी वापरणाऱ्यास विस्थापन , 200 लिटर वापरणाऱ्यास मात्र संरक्षण, असा दुजाभाव करतात. त्यासाठी गरिबांचा बळी देतात. मुंबईतील हजारो कुटुंबांचा असाच बळी दिला जात आहे.

आपणही म्हणूनच चूप राहता नये. गरीब वस्त्यांतील जनसंघटनांना पाठिंबा देण्यापासून आपली जीवनसरणी तपासेपर्यंत, विकासाच्या नावे चाललेली प्रत्येक गोष्ट पारखून घेण्याइतपत जागरुकच नव्हे, तर सक्रिय राहिले पाहिजे. बुद्धिजीवी म्हणून माहितीचा अधिकार मिळवणाऱ्यांनीही मुंबईतील जमीन, पाणी, संपत्तीच्या सोतांचा शोध, वाटपातील न्याय-अन्याय, विषमतेचा हिशेब व ' शांघाय ' चे खरेखोटे जाणून घेतले पाहिजे. मुंबईसाठी घाम गाळणाऱ्या गरिबांनी, असंघटित, कुशल- अकुशल मजूर, गिरणी कामगार, मच्छिमार साऱ्यांनी एक होऊन मुंबईच्या यापुढील नियोजन प्रक्रियेवरचा, संपत्तीच्या निमिर्तीतला आणि या जमिनीवरचा आपला हक्क शाबीत करायला हवा!

मेधा पाटकर

 
</text>
</doc>
