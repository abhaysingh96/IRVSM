<doc>
<docno>1008068.cms.txt</docno>
<text>
 
महाराष्ट्र
शिवसेना ठाणे ग्रामीण जिल्हाप्रमुखपदी विवेक पंडित?
[ Wednesday, February 02, 2005  12:19:53 am]


म. टा. वृत्तसेवा

पालघर : शिवसेनेचे ठाणे ग्रामीण जिल्हा प्रमुख उदय पाटील यांना पदावरून हटवून, वर्षभरापूवीर्च सेनेत दाखल झालेले विवेक पंडित यांना हे पद देण्यात आले आहे. शिवसेनेच्या वरिष्ठ नेत्यांनी सोमवारीच घेतलेल्या या निर्णयाची अधिकृत घोषणा बुधवारी होईल, असे खात्रीलायक गोटातून समजते.

विधानसभा निवडणुकीतील पडझडीनंतरच्या पक्षांतर्गत पुनर्रचनेची नांदीच ठाण्यापासून झाली असून, ठाणे शहर जिल्हा शिवसेना प्रमुख मनोहर आंबवणे यांच्या जागी आता एकनाथ शिंदे येतील, असे सांगण्यात येते. विधानसभा निवडणुकीत पालघरच्या शिवसेना आमदार मनीषा निमकर पराभूत झाल्या, त्याचा संबंध उदय पाटील यांच्या गच्छन्तीशी जोडला जातो आहे. निमकर यांना तिकिटच मिळू नये, असा पाटील यांचा प्रयत्न होता. स्वत:च्या हिमतीवर तिकिट मिळवून निमकर लढल्या ; पण पाटील यांच्याविरुद्ध त्यांनी भर पत्रकार परिषदेत नाराजी जाहीर केली होती. पराभवानंतरही पाटील यांना हटवण्याचे प्रयत्न निमकरांनी सुरू ठेवले होते. अर्थात, शिवसेनेच्या नेतेमंडळींनी पाटील यांना हटवताना कारण दिलेले नाही.

पश्चिम बंगालमध्ये शिवसेनेच्या मदत व पाहणी पथकासह उदय पाटील गेले होते. त्यांच्या अनुपस्थितीत सोमवारी ' मातोश्री ' वर शिवसेनाप्रमुख बाळासाहेब ठाकरे व कार्याध्यक्ष उद्धव ठाकरे, तसेच प्रवेश केलेले विवेक पंडित यांची बैठक झाली. या बैठकीतच, पंडित यांच्यावर नवी जबाबदारी देण्यात आली, असे कळते.

मला पदमुक्त करा, असे मी स्वत:च पक्षनेत्यांना सांगितले होते. मात्र, प्रत्यक्ष पदमुक्तीची बातमी मला पत्रकारांकडूनच समजली, अशी प्रतिक्रिया पाटील यांनी दिली. शिवसेनेच्या पद्धतीप्रमाणे जो आदेश येईल, तो मी पाळणारच, असे पाटील म्हणाले. ' विधायक संसद ' ही बिगरसरकारी संस्था वाढवणारे आणि एकेकाळी काँग्रेसच्या सामाजिक न्याय विभागाचे अध्यक्षपद भूषवणारे विवेक पंडित यांना शिवसेनेत आल्यावर वर्षभरात हे पद मिळाले आहे. मात्र अधिकृत घोषणा न झाल्याने त्यांची प्रतिक्रिया सावध होती. पाटील यांच्यासह आपण गेले काही महिने काम करत होतो ; तसेच पुढेही करत राहू. आदेश आल्यास नवी जबाबदारी स्वीकारू, असे पंडित म्हणाले.

 
</text>
</doc>
