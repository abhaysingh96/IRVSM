<doc>
<docno>1009460.cms.txt</docno>
<text>
 
महाराष्ट्र
प्रेमभंगातून रिक्षाचालकाची आत्महत्या
[ Wednesday, February 02, 2005  09:01:56 pm]


म. टा. वृत्तसेवा

रत्नागिरी : प्रेमभंगाच्या निराशेमधून येथील एका रिक्षाचालकाने सिलिंग फॅनला गळफास घेऊन आत्महत्या केली. शहरातील जुने प्रसिद्ध ' हॉटेल विहार ' च्या लॉजिंग विभागातील मासिक मेंबरशीप असलेल्या खोलीत हा प्रकार घडला.

रात्री साडेबाराच्या सुमारास रिक्षाचालकाचा सहकारी खोलीत आला असता त्याला हा प्रकार दिसला. त्याने घाबरून जाऊन हॉटेल मालकाला हा प्रकार सांगताच शहर पोलिसांना पाचारण करण्यात आले.आत्महत्या करणाऱ्या रिक्षाचालकाचे नाव संपत वसंत पाटील असे असून, तो सांगली जिल्ह्यातल्या शिराळा तालुक्यातील मांगले या गावचा आहे. गेल्या चार महिन्यांपासून मासिक 400 रुपये कराराने तो हॉटेलमध्ये रहात आहे. रत्नागिरीतील एका रिक्षावर चालक म्हणून तो काम करीत होता. रात्रपाळीला तो रिक्षा चालवित असे.

पोलिसांनी मृतदेहाची तपासणी केली असता संपतच्या पँटच्या खिशात एका तरुणीचा फोटो आणि चिठ्ठी सापडली. फोटोतील तरुणीने लग्न करण्यास नकार दिल्यामुळे प्रेमभंगाच्या नैराश्याने त्याने आत्महत्या केल्याचा पोलिसांचा कयास आहे. त्याच्या शिरोळ येथील पत्त्यावर संपर्क साधला असता त्याचे जवळचे नातेवाईक रत्नागिरीत पोचले आहेत. मृतदेह नातेवाईकांच्या ताब्यात देण्यात आला आहे.

 
</text>
</doc>
