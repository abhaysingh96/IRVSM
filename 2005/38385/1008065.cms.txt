<doc>
<docno>1008065.cms.txt</docno>
<text>
 
महाराष्ट्र
वाशीतील दोन इमारतींसाठी 61 कोटींची निविदा
[ Wednesday, February 02, 2005  12:18:50 am]


म. टा. वृत्तसेवा

नवी मुंबई : महापालिकेच्या वाशी येथील दोन इमारती विक्रीच्या निविदा उघडण्यात आल्या. त्यात सर्वाधिक म्हणजे 61 कोटी 60 लाख रुपयांची निविदा वरळीतील ओम हाऊसिंग कंपनीची असल्याने या कंपनीला हा भूखंड मिळण्याचा मार्ग मोकळा झाला आहे.

या निविदा उघडण्यास महापालिका प्रशासनाकडून विलंब होत असल्याच्या निषेधात काँग्रेसच्या 24 नगरसेवकांनी आपल्या पदाचे राजिनामे मुख्यमंत्री विलासराव देशमुख यांच्याकडे 20 जानेवारीला पाठविले होते.

नवी मुंबई महापालिकेने मुख्यालयासाठी या इमारती (क्षेत्रफळ 9996 चौ.मी.) आणि त्यासमोरील मोकळा भूखंड (9241 चौ.मी.) सिडकोकडून 18 कोटी रुपयांना घेतल्या होत्या. मात्र मुख्यालयाचे भूमीपूजन सीबीडी बेलापूर येथे झाल्याने या इमारती भूखंडासहित विकण्याची निविदा काढण्यात आली होती.

मुख्यालयाच्या उभारणीचे काम हैदराबादच्या खाजगी कंपनीस देण्यात आले असून त्यासाठी 38 कोटी रुपयांचा खर्च अपेक्षित आहे.

 
</text>
</doc>
