<doc>
<docno>1009475.cms.txt</docno>
<text>
 
क्रीडा
शोएबच्या भारत दौऱ्याला लाल कंदिल?
[ Wednesday, February 02, 2005  09:16:37 pm]


इस्लामाबाद : पाकिस्तानचा जलदगती गोलंदाज ' रावळपिंडी एक्सप्रेस ' शोएब अख्तरच्या भारत दौऱ्याला आता लाल कंदिलच दाखवला जाईल अशी स्पष्ट चिन्हं दिसत आहेत. पाकिस्तानी संघात एरवी हमखास मानल्या जाणाऱ्या त्याच्या स्थानाबाबत आता कोणतीच खात्री देता येत नाही आहे. त्याच्या अलीकडच्या वतर्णुकीबाबत आपण चिंताक्रांत असल्याचं खुद्द पाकिस्तान क्रिकेट मंडळाचे अध्यक्ष शहरयारखान यांनी म्हटलं आहे.

ऑस्ट्रेलियातली त्याची वर्तणूक आम्हा सर्वांसाठीच काळजी निर्माण करणारी होती. त्यामुळे एकदा स्पष्ट शब्दांत त्याच्याशी याबाबत बोलून घ्यावं लागणार आहे. परंतु त्याला सरसकट दोष देण्याऐवजी आपली बाजू मांडण्याचीही संधी त्याला दिली जाईल, असं शहरयार यांनी सांगितलं.

संघाच्या खराब कामगिरीबद्दल आपल्यालाच बळीचा बकरा बनवला जात आहे आणि एक गट आपल्याला बदनाम करण्याचा सतत प्रयत्न करत आहे, असं विधान शोएबने अलीकडेच केलं होतं. परंतु याविषयी आपल्याला माहित नसल्याचं शहरयार म्हणाले.

सततची दुखापत आणि मैदानाबाहेरची वादग्रस्त वर्तणूक यामुळे शोएबच्या भारत दौऱ्यापुढे प्रश्ान्चिन्ह उभे राहिले आहे. पाकिस्तान संघ पुढील महिन्यात भारत दौऱ्यावर येत असून शोएबच्या गैरहजेरीचा पाक संघाला मोठा फटका तर बसेलच शिवाय भारतीय क्रिकेटप्रेमींचीही मोठी निराशा होण्याची शक्यता आहे.

दुखापत तसेच गैरवर्तणुकीच्या आरोपामुळे शोएबला ऑस्ट्रेलियाचा दौरा अर्धवट सोडून यावा लागला होता. ऑस्ट्रेलियामध्ये रात्री मौजमजा केल्याचा आरोप शोएबवर असून त्याच्या या वागण्याचा त्याच्या कारकिदीर्वर परिणाम होऊ शकतो. यामुळेच कदाचित भारत दौऱ्यासाठी त्याच्या नावाचा विचारही केला जाणार नाही.

' शोएब ज्या परिस्थितीत ऑस्ट्रेलियावरून परत आला ते पाहता भविष्याच्या दृष्टीने त्याला फटका बसण्याची शक्यता आहे. यामध्ये भर म्हणून की काय त्याच्या फिटनेसचेही प्रश्ान्चिन्ह आहे. ऑस्ट्रेलियात त्याच्याकडून मोठ्या अपेक्षा होत्या. पण त्या अपेक्षांना तो उतरला तर नाहीच शिवाय त्याने पाक संघाच्या इभ्रतीलाही धक्का पोहचवला. या सगळ्याचा भारत दौऱ्यासाठी त्याची निवड करण्यापूवीर् नक्कीच विचार होईल, असे पाकिस्तान क्रिकेट मंडळाच्या सुत्रांकडून सांगण्यात आले.

कर्णधार इंझमाम उल हक, प्रशिक्षक बॉब वुल्मर व व्यवस्थापक हरून रशिद यांनी शोएबबद्दल नाराजी व्यक्त केली असून तशा प्रकारचा अहवाल त्यांनी पाकिस्तान क्रिकेट मंडळाचे अध्यक्ष शहरयार खान यांना दिला आहे.

प्रत्येक संघाचे काही नियम असतात त्याचप्रमाणे खेळाडूंनी वागावे, अशी सर्वसाधारण कल्पना असते. पण शोएबचे वागणे संघाच्या विरोधी झालेले असते. उदाहरण द्यायचे झाल्यास पाक खेळाडू सराव करून परतात तेव्हा तो सरावाला निघालेला असतो, असे सुत्रांनी सांगितले.

भारत दौऱ्यासाठी जलदगती गोलंदाज महमद सामी व शब्बीर अहमद यांची निवड जवळपास निश्चित समजली जात आहे. मात्र शोएबचा संघात समावेश करू नये, अशा मतावर इंझमाम व वुल्मर येऊन पोहचले आहेत. या दोघांच्या मतावर गांभीर्याने विचार केल्यास भारत दौऱ्यासाठी त्याला वगळण्यात येईल.

 
</text>
</doc>
