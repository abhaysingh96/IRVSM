<doc>
<docno>1009506.cms.txt</docno>
<text>
 
बहुतांची अंतरे
राष्ट्रवादीची पोलादी तटबंदी कोणी बांधली?
[ Wednesday, February 02, 2005  09:50:58 pm]


'' दादांची मग्रुरी '' हा अग्रलेख (म. टा. 20 जाने.) वाचला अन् मन खट्टू झाले. अजितदादा पवार, यांच्यामागे घराणे व काकांचे नाव असले तरी स्वत:च्या कर्तबगारीच्या प्रचंड यशाच्या शिदोरीवर ते आज राजकारणाच्या अत्युच्च शिखरावर विराजमान झालेले आहेत. कालच्या विधानसभेच्या निवडणुकीत ' काकां '- शिवाय आघाडीच्या प्रचाराची जी महाराष्ट्रात रणधुमाळी उडून ' राष्ट्रवादी + काँग्रेस ' आघाडीचे सरकार स्थापन केले गेले, त्याचे मुख्य शिलेदार अजितदादा पवार हे होत.

पुणे जिल्ह्यातील 13 तालुके, शिवाय सातारा- कऱ्हाड-सांगली आणि विदर्भ-मराठवाडा येथे त्यांच्या अनेक संस्था कार्यरत आहेत. शैक्षणिक-सामाजिक विकासाच्या अनेक बाबी ज्या दृष्टिपथात आलेल्या आहेत, त्या दादांच्या स्वकर्तृत्वबळावर. अन्य ठिकाणी पडद्यामागून दिलेल्या प्रोत्साहनांमुळे!

राष्ट्रवादीच्या तरुण मंत्र्यांना प्रेरणा देणारे अजितदादाच आहेत. राष्ट्रवादीचे जे 90 आमदार निवडून आले आहेत, त्यात 90 टक्के वाटा अजितदादांचा आहे. तेव्हा दादांच्या विरोधात एवढी धुळवड उडवली जायला नको होती.

शरद पवारांनी प्रचंड मेहनत घेऊन वेगळे घरटे जरी निर्माण केले तरी एक ' पोलादी शिलेदार ' या नात्याने त्या घरट्यांचा पोलादी तटबंदी असलेला राष्ट्रवादीचा गड अजितदादांनी बांधला आहे, याची जाणीव हितशत्रूंनी राखणे गरजेचे आहे.

काशिनाथ हरिभाऊ रोकडे, पारुंडे, ता. जुन्नर.

 
</text>
</doc>
