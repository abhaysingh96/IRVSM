<doc>
<docno>1009630.cms.txt</docno>
<text>
 
महाराष्ट्र
शिवसेना ठाणे जिल्हा प्रमुखपदी शिंदे
[ Wednesday, February 02, 2005  11:46:53 pm]


म. टा. वृत्तसेवा

ठाणे : शिवसेना ठाणे जिल्हाप्रमुखपदी एकनाथ शिंदे यांची नियुक्ती झाली आहे. आमदार आणि संघटनेतील प्रमुखपद एकाच व्यक्तिला मिळाल्याचे जिल्ह्यातील हे पहिलेच उदाहरण असून शिवसैनिकांनी या निवडीचे स्वागत केले आहे.

याआधी आनंद दिघे यांनी या पदाला लौकीक मिळवून दिला होता. त्यांच्या निधनानंतर रघुनाथ मोरे यांची नियुक्ती झाली. त्यांना अपघात झाल्यानंतर मनोहर आंबवणे यांच्यावर प्रभारी म्हणून जबाबदारी सोपविण्यात आली होती.

शिवसेनेचे ग्रामीण जिल्हाप्रमुख म्हणून विवेक पंडित यांची नियुक्ती होणार असल्याची चर्चा आहे. आता शहर प्रमुखपदी कोणाची नियुक्ती होणाार याची चर्चा सुरू आहे.

नवी मुंबई तसेच अंबरनाथ, बदलापूर-कुळगाव, नवघर-माणिकपूर आणि नालासोपारा या चार नगरपरिषदांच्या निवडणुका जाहीर झाल्या आहेत. त्या पार्श्वभूमीवर या नियुक्तीला महत्त्व आले आहे.

 
</text>
</doc>
