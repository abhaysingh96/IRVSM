<doc>
<docno>1009473.cms.txt</docno>
<text>
 
क्रीडा
अध्यक्षपदी सुनील गावस्कर
[ Wednesday, February 02, 2005  09:14:49 pm]


मेलबर्न : शेष विश्व क्रिकेट संघाची निवड करण्यासाठी आंतरराष्ट्रीय क्रिकेट समितीने स्थापन केलेल्या निवड समितीच्या अध्यक्षपदी सुनील गावस्कर यांची निवड करण्यात आली आहे. ऑस्ट्रेलियाविरुद्ध शेष विश्व संघ यांच्यातील क्रिकेट मालिका बहुदा ऑक्टोबर महिन्यात रंगणार आहे.

सुनील गावस्कर यांच्या नेतृत्वाखालील निवड समितीत क्लाईव्ह लॉईड (वेस्ट इंडिज), रिचर्ड हॅडली ( न्यूझीलंड), जॉन्टी ऱ्होडस् (दक्षिण आफ्रिका), माइक आथरटन (इंग्लंड) आणि अरविंद डिसिल्वा (श्ाीलंका) या सदस्यांचा समावेश आहे.

ही निवड समिती कसोटी आणि झटपट सामन्यांसाठीचा शेष विश्व संघ निवडेल. सध्या कसोटी आणि झटपट सामन्यांच्या क्रमवारीत ऑस्ट्रेलिया अव्वल स्थानी आहे. कसोटीतील त्यांच्या अव्वल स्थानाला सध्या तरी धोका दिसत नाही. मात्र झटपट सामन्यातील अव्वल स्थान राखण्यासाठी रिकी पाँटिंगच्या ऑस्ट्रेलियन संघाला सध्याची तिरंगी झटपट क्रिकेट मालिका जिंकावी लागेल आणि नंतर फेब्रुवारी व मार्च दरम्यान होणाऱ्या न्यूझीलंडविरुद्धच्या झटपट मालिकेतही विजय साजरा करावा लागेल. झटपट सामन्यांच्या क्रमवारीत ऑस्ट्रेलियाचे अव्वल स्थान हिरावून घेण्याची किमया फक्त न्यूझीलंडच करू शकेल.

तीन झटपट सामने 5, 7 व 9 ऑक्टोबरला मेलबर्नला होतील तर 6 दिवसांचा कसोटी क्रिकेट सामना 14 ऑक्टोबरपासून सिडनीला होईल. शेष विश्व संघात सुरुवातीला 30 खेळाडूंचा समावेश असेल अशी माहिती आंतरराष्ट्रीय क्रिकेट समितीचे मुख्य अधिकारी माल्कम स्पीड यांनी दिली. ते म्हणाले : या सामन्यांना अधिकृत दर्जा मात्र देण्यात येणार नाही. अर्थात हा आजचा निर्णय आहे. ऑक्टोबरपर्यंत या निर्णयात बदल होण्याची शक्यता नाकारता येणार नाही!

आधी 30 जणांचा चमू निवडल्यानंतर 20 जणांचा अंतिम चमू निवडला जाईल. शेष विश्वसंघाचा कर्णधार आणि प्रशिक्षक यांची निवड मात्र नंतर जाहीर होईल.

 
</text>
</doc>
