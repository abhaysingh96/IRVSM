<doc>
<docno>1008077.cms.txt</docno>
<text>
 
महामुंबई
तोडकर महाराजांच्या मदतीला भक्त धावले!
[ Wednesday, February 02, 2005  12:23:57 am]


म. टा. प्रतिनिधी

अब्रुनुकसानीचा दावा करण्याचा इशारा

मुंबई : तोडकर महाराजांच्या विरोधात दाखल केलेले सर्व आरोप बिनबुडाचे असून त्याविरोध अब्रुनुकसानीचा दावा दाखल करू, असा इशारा मंगळवारी घेतलेल्या पत्रकारपरिषदेत त्यांच्या मुंबईतल्या भक्तगणांनी दिला.

त्यांच्या चारित्र्यावर केलेल्या आरोपामागे निश्चितच काहीतरी कट शिजत असल्याचा दावा करत, पोलिसांनी परत एकदा या प्रकरणाची शहानिशा करून चौकशीची सूत्रे सीबीआयकडे सोपवण्याची मागणी उपस्थित भक्तगणांनी केली आहे.

फिर्यादी मुलींनी लैंगिक छळाच्या घटनेची जी वेळ एफआरआयमध्ये नोंदवली आहे त्यावेळी महाराज घटनास्थळी उपस्थितच नव्हते ; तर ' यश टेडर्स ' दुकानाच्या उद्घाटन सोहळ्यास गेले होते आणि त्याचे कोल्हापुरातील अनेक मान्यवर साक्षीदार आहेत. त्याचप्रमाणे अनेक महत्त्वाचे पुरावे आपल्या जवळ असून त्यामुळे ही ' केस ' फारकाळ टिकूच शकणार नाही, असाही दावा या भक्तगणांनी केला आहे.

संपूर्ण कोल्हापूर शहर महाराजांच्या विरोधात असल्याच्या बातम्यांमध्ये काहीही तथ्य नसून फक्त एक विशिष्ट गटच विरोधात असल्याचेही त्यांचे म्हणणे आहे.

महाराजांकडे कोट्यवधी रुपयांची मालमत्ता असल्याचे वृत्तही निरधार असल्याचे या भक्तांचे म्हणणे आहे.

 
</text>
</doc>
