<doc>
<docno>1009476.cms.txt</docno>
<text>
 
देश-विदेश
विमेन्स लॉ बोर्डाला मान्यता देण्यास नकार
[ Wednesday, February 02, 2005  09:17:45 pm]


वृत्तसंस्था

लखनऊ : ' ऑल इंडिया मुस्लिम पर्सनल लॉ बोर्डा ' ने , ' विमेन्स लॉ बोर्डा ' ला मान्यता न देता त्याला ' जोक ' म्हणून संबोधले आहे. ' ऑल इंडिया मुस्लिम विमेन्स पर्सनल लॉ बोर्ड ' हा एक निव्वळ विनोद असून त्याला आम्ही कधीच मान्यता देणार नाही, असे उद्गार मुस्लिम लॉ बोर्डाचे सदस्य मौलाना सज्जाद नोमानी यांनी बुधवारी काढले.

' समाजात लहानशी घटना घडली तरी प्रत्येकजण वेगळा ' पर्सनल लॉ बोर्ड ' बनवतो. देशात संस्था स्थापनेचा अधिकार प्रत्येक नागरिकाला आहे, पण पर्सनल लॉ बोर्ड स्थापण्याचा नाही '. सध्या अस्तित्त्वात असलेला मुस्लिम लॉ बोर्ड समाजातील मुस्लिम महिलांकडे पुरेसे लक्ष पुरवत नसल्याने, महिलांचे हक्क त्यांना मिळत नसल्याने मुस्लिम महिला लॉ बोर्डाची मंगळवारी स्थापना करण्यात आली. पण महिलांनी अशाप्रकारे पुढाकार घेऊन लॉ बोर्डाची स्थापना करणे पारंपरिक मुस्लिम समाजाला आणि जुन्या लॉ बोर्डाला पटलेले नाही. त्यांनी याप्रकरणी ठाम विरोध दर्शवला आहे.

' मुस्लिम पर्सनल बोर्डाची स्थापना करताना दोन उद्देश आमच्या पुढे होते. एक म्हणजे ' शरियत ' कायद्याचे संरक्षण करणे आणि मुस्लिम समाजातील घरगुती झगडे शरियतनुसार सोडवण्यासाठी त्यांना उद्युक करणे. ' ' त्यामुळे लॉ बोर्डाला यापेक्षा वेगळ्या बाबी हाताळण्याचा अधिकार नाही. ' समाजात होणाऱ्या लहानसहान गोष्टीत लक्ष देणे हे बोर्डाचे काम नाही.

महिलांच्या किंवा समाजातील इतर समस्या सोडवण्यासाठी विमेन्स लॉ बोर्ड स्थापन झाला असला तरी, तो स्थापन करणाऱ्यांना बोर्ड स्थापनेचा उद्देशच कळलेला नाही असा आरोपही मौलाना यांनी केला. याआधीही शिया मुस्लिम बोर्डाची स्थापना झाली, पण शिया समाजातूनच त्याला तीव्र विरोध करण्यात आला.

 
</text>
</doc>
