<doc>
<docno>1009245.cms.txt</docno>
<text>
 
महामुंबई: मुंबई टाइम्स
मुंबईत आली नोकऱ्यांची 'भरती'
[ Wednesday, February 02, 2005  05:07:45 pm]


प्रवीण मुळ्ये

रेल्वे, पोलिस आणि मुंबई महापालिका यांच्या एकापाठोपाठ आलेल्या भरती मोहिमांमध्ये मुंबईतील तीन लाखांहून अधिक तरुणांचं भवितव्य पणाला लागलं आहे. या भरतीसत्रांचा फायदा उचलत लाखोंची कमाई करणाऱ्या दलालांचाही सुळसुळाट झाला आहे. फायरमनच्या पोस्टसाठी एक लाख 60 हजार रुपये, कॉन्स्टेबलच्या व्हेकन्सीसाठी एक लाख रुपये असा रेट या दलालांकडून लावण्यात येत आहे. पोलिस आणि प्रशासनाचे पारदर्शकतेचे दावे खरे ठरल्यास ' सेटिंग ' करून नोकरी मिळवण्याच्या नादात पैशाबरोबरच हाती आलेली नोकरीही गमावण्याची वेळ या तरुणांवर येऊ शकते.

मुंबई फायर ब्रिगेडमधील फायरमनपदाच्या 498 जागांसाठी येत्या सहा फेब्रुवारीला लेखी परीक्षा होणार आहे. यासाठी 24 हजार 788 तरुणांनी अर्ज केले आहेत. फायर ब्रिगेडच्या इतिहासात पहिल्यांदाच होणाऱ्या लेखी परीक्षेची जबाबदारी मुंबई महापालिकेनं आयबीपीएस या स्पर्धापरीक्षा घेणाऱ्या संस्थेकडे सोपवली आहे. सामान्य ज्ञान, बौद्धिक प्रश्न, इंग्रजी भाषा असा एकूण 120 मार्कांचा पेपर सोडवण्यासाठी एकीकडे उमेदवारांनी जोरदार तयारी सुरू केली आहे, तर दुसरीकडे दलालांनी पैशाच्या जोरावर नोकरी देण्याचं आमिष दाखवून उमेदवारांना गुंडाळायला सुरुवात केली आहे.

सर्व परीक्षांमधून सहीसलामत सुटकेसाठी एक लाख 60 हजार रुपये, मैदानी आणि मेडिकल परीक्षेसाठी एक लाख रुपये, केवळ मैदानी किंवा फक्त मेडिकलसाठी 70 हजार रुपये, असा ' सेटिंग रेट ' या दलालांकडून लावण्यात येत आहे. विशेष म्हणजे, वाट्टेल ते करून नोकरीची ही संधी गमवायची नाही, अशा जिद्दीनं कामाला लागलेले अनेक उमेदवार या दलालांच्या जाळ्यात अडकत असल्याची जोरदार चर्चा पालिका वर्तुळात ऐकू येत आहे. गेल्या अनेक महिन्यांपासून दूर असलेल्या ' दलाल ' मंडळींनी दुकानं उघडल्याच्या तक्रारी कानावर आल्याचं पालिकेच्या वरिष्ठ अधिकाऱ्यांनीही मान्य केलं.

फायरमनपदाच्या परीक्षांच्या पारदर्शकतेवर आम्ही विशेष लक्ष दिलं असल्यामुळे कोणत्याही प्रकारच्या घोटाळ्याची शक्यता नसल्याचं पालिका उपायुक्त हिरे यांनी ' मुंबई टाइम्स ' ला सांगितलं. अशा दलालांच्या फंदात पडून पैसे गमावण्याचीच शक्यता अधिक असल्यानं अशा दलालांच्या फंदात न पडण्याचा इशाराही पालिका उपायुक्तांनी उमेदवारांना दिला आहे.

पालिकेबरोबरच राज्य पोलिस आणि रेल्वे पोलिसांच्या कॉन्स्टेबलपदासाठीही सात फेब्रुवारीपासून निवडप्रक्रिया सुरू होत आहे. भविष्यात कायद्याचे रक्षक बनणाऱ्या पोलिसांनाच पैशाच्या जोरावर नोकरी मिळवून देण्यासाठीही प्रयत्न सुरू झालेत. अशा दलालांवर आमची नजर असून उमेदवारांना लुबाडण्याचा डाव यशस्वी होऊ देणार नसल्याचं रेल्वे पोलिस आयुक्त सुरेश खोपडे आणि पोलिस सहआयुक्त (प्रशासन) पीके जैन यांनी सांगितलं.

 
</text>
</doc>
