<doc>
<docno>1009451.cms.txt</docno>
<text>
 
महाराष्ट्र
गोविंद काळे यांना अटक
[ Wednesday, February 02, 2005  08:53:42 pm]


म. टा. प्रतिनिधी

नाशिक : हातभट्टी दारू तयार करण्यासाठी लागणारे विषारी रसायन पुरविल्याचा आरोपाखाली नाशिक शहरातील विविध क्रीडा उपक्रमांमध्ये अग्रेसर राहणाऱ्या आर. के. स्पोर्र्टस फाऊंडेशनच्या गोविंद काळे यांना त्र्यंबक पोलिसांनी अटक केली असून त्यांना पोलिस कोठडीत ठेवण्यात आले आहे.

विषारी दारूने माणसे दगावण्याची घटना मुंबईत घडल्यानंतर सरकारने हातभट्टी दारू धंद्याच्या नाड्या आवळायला सुरुवात केली आहे. मध्यंतरी गृहमंत्री आर. आर. पाटील यांनीही विषारी दारुने एखादा बळी गेल्यास संबंधित पोलिस ठाणेच बरखास्त करण्याचा इशारा दिला होता. दरम्यान त्र्यंबक पोलिसांनी गणेशगाव शिवारातून केशव जाधव नावाच्या इसमाकडून तीन लिटर विषारी दारू आणि काही रक्कम जप्त केली.

चौकशी करता पोलिसांपुढे काळे यांचे नाव आले. त्यावरून पोलिसांनी गोविंद काळे यांना अटक केली. काळे यांनी आणखी कोणाला हे रसायन पुरविले ? त्यांच्याकडे तसा व्यावसायिक परवाना आहे काय ? आदी गोष्टींची चौकशी पोलिस करत आहेत.

 
</text>
</doc>
