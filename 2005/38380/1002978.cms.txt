<doc>
<docno>1002978.cms.txt</docno>
<text>
 
महाराष्ट्र
साहित्यरसाच्या जोडीला खाद्यरसही...!
[ Friday, January 28, 2005  12:16:02 am]


म. टा. प्रतिनिधी

नाशिक : अखिल भारतीय मराठी साहित्य संमेलनासाठी सज्ज झालेल्या कुसुमाग्रज नगरीत विविध प्रकाशन संस्था, पुस्तक विकेते, स्वयंसेवी संघटना यांच्याबरोबरच विविध खाद्यपदार्थांचे स्टॉलही सजले आहेत. या साहित्य-सिंहस्थात सहभागी होत असलेले हौशेगवशे पांथस्थ आता खाद्ययात्रेतही सहभागी होतील, अशी स्टॉलधारकांना खात्री आहे.

साहित्य संमेलनात सजणारे पुस्तकांचे स्टॉल ही साहित्य रसिकांचे मोठे आकर्षण ठरत आले आहेत. यंदाच्या संमेलनातही अशा स्टॉलची हजेरी आहेच. राजहंस, मौज, पॉप्युलर, मॅजेस्टिक अशा अनेक नामवंत प्रकाशन संस्थांबरोबरच अन्य अनेक प्रकाशन संस्थांचे स्टॉल कुसुमाग्रज नगरीत उभे राहिले आहेत. या स्टॉलची संख्या पावणेदोनशेपेक्षा अधिक आहे.

त्याचबरोबर पुस्तक विक्रीशी संबंधित संस्था, पुस्तक विक्रेते, तसेच वृत्तपत्रांचे स्टॉल्स येथे आहेत. नाशिक, कोल्हापूर तसेच मुंबईतून किमान डझनभर स्टॉल्सची हजेरी लागली आहेच. याखेरीज नाशिकमधील काही हॉटेले आणि कॅटरर्सनी साहित्य रसिकांना खाद्यरसाची लज्जत चाखण्याची संधी दिली आहे.

संमेलनातील प्रतिनिधींसाठी आयोजकांकडून विशिष्ट वेळेतच भोजनाची सोय केली जाते. त्यामुळे या स्टॉलवर जाऊन एखाद्या कार्यक्रमात हवा तेव्हा ब्रेक घेऊन पोटपूजा करण्याची खवय्यांची सोय झाली आहे.

 
</text>
</doc>
