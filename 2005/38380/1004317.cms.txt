<doc>
<docno>1004317.cms.txt</docno>
<text>
 
महाराष्ट्र
संमेलनाला केवळ समारंभाचे स्वरूप येऊ नये म्हणून...
[ Friday, January 28, 2005  10:30:16 pm]


' गेल्या वर्षी साहित्य संमेलनाच्या माध्यमातून आपल्याला काय काय करता येईल, यासंबंधात विचार केला होता. संमेलनानंतर त्यातल्या किती गोष्टींची आपण पूर्तता केली, याचा आढावा घ्यायला हवा. अन्यथा संमेलनाला फक्त समारंभाचेच स्वरूप येईल आणि शाश्वत कामांसाठी अंगी बळ असूनही ते निरुपयोगी ठरेल ,' असा इशारा 78 व्या साहित्य संमेलनाचे उद्घाटन करताना केंदीय कृषिमंत्री शरद पवार यांनी दिला आहे.

गतवर्षी औरंगाबाद येथे झालेल्या संमेलनाचे उद्घाटनही पवार यांच्या हस्तेच पार पडले होते. त्यावेळी बोलताना त्यांनी, ग्रंथसूची, नियतकालिके सूची, ग्रंथ वितरण योजना, गावोगावी भरू शकणाऱ्या पुस्तक जत्रा याबरोबरच उत्तमोत्तम मराठी ग्रंथांचे अन्य भाषांत भाषांतर तसेच अन्य भाषांतील दजेर्दार साहित्य मराठीत आणणे आदी कामे संमेलनाच्या माध्यमातून हाती घेता येतील, असा विचार मांडला होता.

गोदातिरी भरत असलेल्या या संमेलनाचे उद्घाटन झाल्याचे जाहीर केल्यानंतर खुद्द पवार यांनीच आपण औरंगाबाद येथे काय बोललो होतो, याची आठवण संयोजकांना तसेच तमाम साहित्यिकांनाही करून दिली. ते पुढे म्हणाले : संमेलनाच्या व्यासपीठावरून अशी काही मूलभूत कामे चालली पाहिजेत, असा माझा आग्रह आहे. मराठी प्रकाशकांनी त्यासाठी पुढे येणे गरजेचे आहेच ; शिवाय मराठी धनवंतांनीही त्यासाठी हातभार लावावा, असे माझे त्यांना आवाहन आहे.

आपल्या छोटेखानी भाषणात पवार यांनी नाशिकचा सांस्कृतिक वारसा तसेच मराठीतील विविध साहित्य प्रवाह यांचा आढावा घेतला. ' साहित्यविश्वात ध्रुवताऱ्याप्रमाणे अढळ स्थान प्राप्त करणाऱ्या ' कवी कुसुमाग्रजांचा अत्यंत आदराने उल्लेख करतानाच पवार यांनी संमेलनाध्यक्ष केशव मेश्राम यांचा गौरव ' दलित अभिव्यक्तीपासून सुरू झालेल्या साहित्यवृक्षाला आलेले हे अत्यंत मधुर आणि रसाळ फळ ' अशा शब्दांत केला.

साहित्यिक आणि सांस्कृतिक गौरवस्थानांचा नामनिदेर्श करतानाच पवारांनी बदलत्या सामाजिक परिस्थितीचाही रोखठोक आढावा घेतला. देशाच्या ग्रामीण भागात राहणाऱ्या 75 टक्के जनतेपैकी शिक्षण आणि रोजगाराला वंचित राहिलेले अनेक लोक शहरांकडे धाव घेत आहेत. गावे उजाड होत आहेत आणि शहरांमध्ये झोपडपट्ट्या अस्ताव्यस्त वाढत आहेत. शहरात आल्यावरही रोजगार न मिळाल्यामुळे गुन्हेगारी वाढीस लागत आहे. या सर्वांचा परिणाम समाजाचे चित्र पालटण्यात होत आहे. अशा बदलत्या समाजातील जगण्याची मूल्ये मेश्राम यांच्यासारख्या एखाद्याच्याच साहित्यात बघावयास मिळतात. ती सर्वांना कशी जाणवतील आणि उंचावता कशी येतील, याबाबत विचार करण्यास आपण यापूवीर् साहित्यिक आणि कलाकारांना सांगितले होते, याचीही आठवण पवार यांनी यावेळी करून दिली.

जागतिकीकरणानंतर आपण विश्वाचे नागरिक असल्याचे अभिमानाने सांगू लागलो आहोत ; पण प्रत्यक्षात ' विश्वाचे आर्त ' ज्ञानेश्वरांच्या मनात प्रकटले होते, असे नमूद करून पवार पुढे म्हणाले : औद्योगिक क्रांतीच्या जोरावर इंग्रजांनी दोन तृतियांश जगावर राज्य केले. पण आज मराठी उद्योजक नेमके किती आहेत, याचा विचारही सुविद्य लोकांनीच करायला हवा आहे. मराठी माणूस ज्ञानाने, साधन संपत्तीने आणि कीतीर्ने मोठा व्हावा, असा माझा आग्रह असतो. पण त्यासाठी लागणारी स्फूतीर् त्याला साहित्याने दिली पाहिजे. उद्योगधंद्यात, शेतीत कर्जबाजारी झालेल्यांची चित्रे रंगविण्यापेक्षा प्रगतीशील शेती, उद्योगधंदे, निर्यात याकडे मराठी तरुण प्रवृत्त होतील, त्यांचे विश्व अमर्याद राहील, असा संदेश साहित्यिकांनी आपल्या कलाकृतींमधून देण्याचे आवाहन करत संमेलनाचे उद्घाटन झाल्याचे त्यांनी जाहीर केले.

 
</text>
</doc>
