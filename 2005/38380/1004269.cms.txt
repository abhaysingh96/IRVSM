<doc>
<docno>1004269.cms.txt</docno>
<text>
 
महाराष्ट्र
रवी पुजारी टोळीचा गुंड हर्षद राणे ठार
[ Friday, January 28, 2005  09:26:18 pm]


म. टा. वृत्तसेवा

डोंबिवली : रवी पुजारी टोळीचा कुख्यात गुंड हर्षद राणे ( 40) पोलिस चकमकीत ठार झाल्याचे सांगण्यात आले. याच टोळीच्या तिघा खंडणीबहाद्दरांना ठाणे खंडणीविरोधी पथकाने गजाआड केले आहे.

पुजारी आणि राणे हे ठाणे, कल्याण, डोंबिवली, उल्हासनगर परिसरातील बडे बिल्डर, व्यापारी, उद्योजक यांच्याकडून खंडण्या वसूल करत असत. मुंबई आणि डोंबिवलीत त्यांच्या विरुद्ध गुन्हेही दाखल झाले होते. यासंदर्भात गृहमंत्र्यांनी कडक कारवाईचे आदेश दिले होते.

त्यानुसार मंगळवारी रात्री ठाणे पोलिस आयुक्त सुप्रकाश चक्रवतीर् यांच्या मार्गदर्शनाखाली ही कारवाई करण्यात आली. राणे रेतीबंदरजवळील स्मशानात मित्राला भेटायला येणार असल्याचे पोलिसांना समजले होते. त्यानुसार खंडणीविरोधी पथकाने सापळा लावला. राणे आणि त्याच्या सहकाऱ्यांना कोंडीत पकडून त्यांना शरण येण्याचे आवाहन पोलिसांनी केले. तेव्हा त्याने रिव्हॉल्व्हरमधून गोळ्यांच्या तीन फैरी झाडल्या.

प्रत्युत्तरादाखल पोलिसांनी केलेल्या गोळीबारात हर्षद राणे ठार झाला. खून, अपहरण आणि खंडणीचे 12 गुन्हे राणेच्या नावावर आहेत.

राजू मोहन भंडारी, हरीष शेखर शेट्टी व महादेव देवाडिया या रवी पुजारी टोळीच्या तिघा खंडणीबहाद्दरांना खंडणीविरोधी पथकाने अटक केली. त्यांना पोलिस कोठडी देण्यात आली.

 
</text>
</doc>
