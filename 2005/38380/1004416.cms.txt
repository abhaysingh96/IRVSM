<doc>
<docno>1004416.cms.txt</docno>
<text>
 
महामुंबई
अपुऱ्या प्रकल्पांच्या मानकऱ्यांची कोनशिला बसवा!
[ Friday, January 28, 2005  11:37:25 pm]


म. टा. विशेष प्रतिनिधी

मुंबई : महाराष्ट्रातील अधिकारी इतके नकारात्मक कसे झाले.. चारवेळा बैठक घेऊनही विमानतळावरच्या 72 झोपड्या हलविल्या जात नसतील तर अपुऱ्या प्रकल्पाचे मानकरी म्हणून तुमच्या नावांची कोनशिला बसवावी लागेल, असे संतप्त उद्गार केंदीय कृषिमंत्री शरद पवार यांनी काढले व रागारागातच त्यांनी बैठक संपविल्याने सगळेच उपस्थित अवाक झाले.

विषय होता राज्यातील विमानतळांचा. मुंबई विमानतळावरील सुधारणा आणि नागपूर, नवी मुंबई व चाकण येथे नवीन अत्याधुनिक विमानतळ उभारणे यासाठीची खास बैठक नागरी हवाई वाहतूक राज्यमंत्री प्रफुल्ल पटेल यांनी बोलाविली होती. यावेळी मुख्यमंत्री विलासराव देशमुख, त्यांचे सहकारी मंत्री, मुख्य सचिव प्रेमकुमार आणि विविध खात्याचे ज्येष्ठ अधिकारी उपस्थित होते. महाराष्ट्राच्या विकासाचा प्रश्ान् असल्याने शरद पवार मुद्दाम उपस्थित होते. एकेकाळी मुंबई विमानतळाची मक्तेदारी असल्याने विविध देशांची प्रवासी तसेच मालवाहतूक करणारी विमाने इथे उतरत आणि त्याचा फायदा राज्याला होई. पण काळानुसार या विमानतळाचा विकास झाला नाही. तसेच, सिंगापूर, बँकॉक आदी ठिकाणी हजारो कोटी रुपये खर्चून अत्याधुनिक सुविधांनी युक्त विमानतळ झाल्यावर देशोदेशीची विमाने तिकडेच जाऊ लागली.

काळाची गरज लक्षात घेऊन कोट्यवधी रुपये खर्चून मुंबई विमानतळावर दुसरी धावपट्टी तयार करण्यात आली. तिथे एअर टॅक्सी व अन्य प्रकारच्या सुविधा केल्यास 145 कोटींचे इंधन वाचू शकते. तथापि, याच्या आड येणाऱ्या 2072 झोपड्या हटविणे गरजेचे आहे. विमानतळ प्राधिकरणाने 1995 पूवीर्च्या झोपड्या हलवून त्यांच्या पुनर्वसनासाठी पैसे दिले. पण त्यांच्या लगतच असलेल्या आणखी 72 झोपड्या हटविल्या, तरच नव्याने सुधारणा शक्य आहे. पण त्या आहेत 1995 नंतरच्या. या झोपड्या हटविल्याने 145 कोटी रुपये वाचणार असतील तर त्यांच्या पुनर्वसनासाठीही पैसे देण्याची प्राधिकरणाची तयारी आहे. यासाठी आजवर तीन बैठका झाल्या. चौथी बैठक शुक्रवारी सकाळी झाली.

या झोपड्या हटविण्याबाबत अधिकारी टाळाटाळीची उत्तरे देत होते. ' मुंबईतील साठ हजार झोपड्या तुम्ही हटविल्या, मग विमानतळावरील 72 झोपड्या हटविण्यास काय अडचण आहे ', अशी विचारणा पटेल यांनी केली. त्यावर 95 नंतरच्या झोपड्यांना पैसे दिले तर इतरही पुनर्वसनाचा आग्रह धरतील, अशी भीती अधिकाऱ्यांनी व्यक्त केली. विमानतळ प्राधिकरण पैसे देत असल्याने यात राज्य सरकारचा संबंध येणार नाही, असे पटेल यांनी सांगण्याचा प्रयत्न केला. पण अधिकारी मानायला तयार नव्हते. ' मी आहे तोपर्यंत राज्याच्या भल्यासाठी काही गोष्टी करून घ्या. दोन वर्षांत मी सगळे प्रकल्प मागीर् लावतो... ' अशी विनवणीची भाषाही पटेल करीत होते.

या प्रकाराने पवार संतापले. चारचार बैठका घेऊनही 2072 झोपड्यांचा प्रश्ान् सुटत नाही, हा काय प्रकार आहे. महाराष्ट्राचे अधिकारी इतके नकारात्मक कसे झाले. यातून राज्याचा फायदाच होणार आहे, हे उघड असतानाही अधिकारी हालचाल करीत नाहीत, हे आपण समजू शकत नाही. हा प्रकल्प झाला नाही तर न झालेल्या प्रकल्पाला कोणकोण जबाबदार होते त्यांच्या नावांच्या कोनशिला बसवाव्या लागतील, असे उद्गार त्यांनी काढले आणि अचानक बैठकीतून उठले तेव्हा सगळेच अवाक झाले. आता आपणाला काहीएक ऐकायचे नाही, असे सांगून ते बैठकीतून बाहेर पडले...

 
</text>
</doc>
