<doc>
<docno>1004266.cms.txt</docno>
<text>
 
अग्रलेख
शिंदेशाहीची समाप्ती?
[ Friday, January 28, 2005  09:19:00 pm]


महाराष्ट्रात झालेल्या दोन पोटनिवडणुकांचे निकाल सत्ताधारी काँग्रेस आघाडी आणि भारतीय जनता पक्ष या दोघांसाठीही धक्कादायक असले, तरी त्यामुळे शिवसेनेला मात्र ऐन पौषातच दिवाळी साजरी करता येणार आहे!

सोलापूर हा एकेकाळचा काँग्रेसचा बालेकिल्ला. त्यास गेल्या दोन-तीन वर्षांतच इतके जबर तडे गेले होते की तो बुरूज राखता येणे अवघडच होते. तेथे शिवसेनेचे उमेदवार रतिकांत पाटील यांनी विजय मिळविला आणि गेल्या विधानसभेत सत्ता न आल्याचे उद्धव ठाकरे यांचे दु:ख हलके केले. पण भाजपचे प्रदेशाध्यक्ष नितीन गडकरी यांच्या ऐन अंगणात आणि काँग्रेसला पराभूत करण्यासाठी दोन खमके बंडखोर उभे ठाकले असतानाही अशोक मानकर विजय संपादन करू शकले नाहीत.

तीन महिन्यांपूर्वी झालेल्या विधानसभा निवडणुकीत काँग्रेस व शिवसेना यांच्या जागा कमी होत असताना भाजपने आपल्या जागा कायम राखल्या होत्या. तरीही त्यांचा क्रमांक शेवटचाच होता. नंतर भाजपने प्रदेशाध्यक्ष पदावरून गोपीनाथ मुंडे यांना दूर करून त्याजागी गडकरींची प्रतिष्ठापना केली. पण गडकरी जसे गड राखू शकले नाहीत, तसेच सुशीलकुमार शिंदेही आपली ' शिंदेशाही ' टिकवू शकले नाहीत.

मुळात सोलापुरात गेल्या दोन वर्षांत आपल्या धरसोडीच्या धोरणामुळे काँग्रेसने लादलेल्या अनेक पोटनिवडणुकांमुळे तेथील जनता पार विटली होती.

जानेवारी 2003 मध्ये मुख्यमंत्रीपदावरून विलासराव देशमुखांची उचलबांगडी करून सुशीलकुमार शिंदे यांच्या हाती राज्याची सूत्रे आल्यावर शिंदे यांनी आनंदराव देवकाते यांना राजीनामा द्यायला लावून निवडणूक जिंकली. पण ते समाधान तेवढ्यापुरतेच होते ;

कारण त्यानंतर खुद्द शिंदे यांच्या लोकसभेच्या जागेसाठी झालेल्या पोटनिवडणुकीत मुंडे यांनी कमालीचे बुद्धिचातुर्य दाखवून राष्ट्रवादीचे सोलापूरमधील एक बडे प्रस्थ असलेल्या विजयसिंह मोहिते-पाटील यांचे घर फोडले आणि त्यांचे बंधू प्रतापसिंह यांनाच भाजपची उमेदवारी दिली.

काँग्रेसच्या पराभवाची निश्चिंती तेथेच झाली होती. कारण त्यामुळे ' मोहिते-पाटील ' नावाचा एक मजबूत पक्ष भाजपच्या साथीला आला होता. शिवाय शिंदेंची पूर्वपुण्याईही तोकडी पडली आणि तेव्हापासून सोलापुरात काँग्रेसला ग्रहण लागले ते लागलेच! गतवषीर्च्या लोकसभा निवडणुकीत शिंदेंच्या पत्नी उज्ज्वलाताई यांना उमेदवारी देण्याचा जुगार खेळण्यात आला.

त्यासाठी प्रतापसिंह मोहिते-पाटील यांची मनधरणी करण्यात आली. ते निवडणूक लढविणार नाहीत, अशी व्यवस्था झाली. खुद्द सोनिया गांधी आणि शरद पवार यांची संयुक्त सभा आयोजित करण्यात आली. विजयसिंह मोहिते-पाटलांवरच सारी जबाबदारी सोपवण्याचा डावही टाकला गेला. तरी यश हुकले ते हुकलेच. नंतरची विधानसभा शिंदे जिंकले खरे ; पण तेव्हा ते पुन्हा मुख्यमंत्री होणार, असे स्वप्न सोलापूरकरांच्या डोळ्यापुढे उभे होते. पण नंतर शिंदेंची रवानगी थेट आंध्र प्रदेशच्या राजभवनात झाल्यावर मात्र सोलापूरकर संतापले.

शिवाय गेली 22 वर्षे आमदारकी राखणाऱ्या देवकाते यांनाही डावलले गेले होते. मग राजशेखर शिवदारे यांचा पराभव अटळच होता. नागपुरात मात्र अगदी अनपेक्षित घडले.

गोविंदराव वंजारी यांना आमदारकीची शपथही घेण्यापूवीर् मुख्यमंत्र्यांच्या निवासस्थानीच मृत्यूने गाठल्याने घ्याव्या लागलेल्या या पोटनिवडणुकीत त्यांच्या मुलालाच उमेदवारी मिळेल, अशी अपेक्षा होती. पण तसे घडले नाही आणि त्याने बंडाचे निशाण रोवले. शिवाय गेली पाच वर्षे राज्यमंत्री असलेल्या रिपब्लिकन गवई गटाच्या सुलेखा कुंभारेही मैदानात उतरल्या आणि त्यांनी तब्बल 26 हजार म्हणजे भाजपइतकीच मते घेतली. शिवाय अभिजित वंजारी यांनीही 19 हजार मते खेचली.

तरीही गडकरींचे नशीब खोटे ठरले. सोलापुरातील पराभवापासून काँग्रेस काय बोध घ्यायचा तो घेईलच. पण नागपुरात पुन्हा पदरी आलेल्या पराभवाची मीमांसा भाजपचे मुखंड कशी करतात, ते बघणे अधिक मौजेचे ठरेल.

 
</text>
</doc>
