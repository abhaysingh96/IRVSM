<doc>
<docno>1004322.cms.txt</docno>
<text>
 
महामुंबई
'मांढरदेवी दुर्घटनेची चौकशी दडपण्याचा प्रयत्न'
[ Friday, January 28, 2005  10:34:15 pm]


म. टा. प्रतिनिधी

मुंबई : प्रशासनाचा गलथानपणा व अपुरा पोलिस बंदोबस्त यामुळेच मांढरदेवी दुर्घटनेतील दोषींवर कारवाई करण्यास राज्य सरकार गंभीर नसून ही चौकशी दडपण्याचा प्रयत्न होत असल्याचा आरोप भारतीय जनता पक्षाचे ज्येष्ठ नेते गोपीनाथ मुंडे यांनी केला आहे.

या दुर्घटनेची चौकशी राज्यपालांच्या देखरेखीखाली करण्यात यावी, यासाठी आपण राज्यपाल एस. एम. कृष्णा यांना भेटणार आहोत, असे त्यांनी सांगितले. मुंडे यांनी दुर्घटनाग्रस्त परिसराची पाहणी करून ग्रामस्थ व दुकानदारांची भेट घेतली. या घटनेची निवृत्त न्यायधिशांमार्फत चौकशी करण्याचे राज्य सरकारने ठरविले आहे. ही चौकशी कितपत गांभीर्याने होईल, या विषयी मुंडे यांनी शंका व्यक्त केली. मंदिराचे विश्वस्त हेच न्यायधीश आहेत, याकडे त्यांनी लक्ष वेधले.

जिल्हा पोलिस प्रमुख व जिल्हाधिकारी यांच्यावर तातडीने कारवाई व्हायला हवी. चौकशी निष्पक्षपाती होण्यासाठी जिल्हा पोलिस प्रमुख व अन्य संबधित अधिकाऱ्यांना तिथून हलविणे आवश्यक आहे. तसेच, नुकसान झालेल्यांचे पुनर्वसन व्हायला हवे, अशा मागण्याही त्यांनी केली.

 
</text>
</doc>
