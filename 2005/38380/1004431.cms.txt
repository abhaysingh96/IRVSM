<doc>
<docno>1004431.cms.txt</docno>
<text>
 
महाराष्ट्र
हेल्मेटसक्तीविरोधात पडली 89 हजार मते
[ Friday, January 28, 2005  11:54:08 pm]


म. टा. प्रतिनिधी

पुणे : हेल्मेटसक्तीच्या निर्णयावर पुणेकरांचे मत जाणून घेण्यासाठी शिवसेनेने घेतलेल्या अभिनव मतदानाचा निकाल शुक्रवारी जाहीर करण्यात आला. तब्बल 91 हजार 734 लोकांनी केलेल्या मतदानापैकी 89 हजार 370 जणांनी हेल्मेट सक्तीला विरोध करून सरकारच्या निर्णयावर नाराजी दर्शवली आहे.

शिवसेनेने बुधवारी शहरात 80 ठिकाणी मतपेट्या ठेवल्या होत्या. मतदानास लोकांनी उत्स्फूर्त प्रतिसाद दिला. मतदान करणाऱ्या 91 हजार 734 पुणेकरांपैकी अवघ्या एक हजार 234 जणांनी हेल्मेटसक्तीच्या बाजूने कौल दिला, तर एक हजार 130 मते बाद ठरली. पत्रकार भवनमध्ये या मतदानाचा निकाल जाहीर करण्यात आला. यावेळी शिवसेनेचे उपनेते रवींद मिलेर्कर, शहरप्रमुख राम पारीख उपस्थित होते. निवडणूक निर्णय अधिकारी म्हणून पुणे श्रमिक पत्रकार संघाचे अध्यक्ष मारुती जोशी आणि अॅड. प्रताप परदेशी यांनी काम पाहिले.

मतपत्रिकेवर काहींनी खास ' पुणेरी ' सूचना लिहिल्याचे आढळून आले. हेल्मेटसक्तीचा निर्णय घेणाऱ्यांनी मोटारीतून फिरण्याऐवजी स्वत: एक दिवस दुचाकीवरून फिरून बघावे, अशी खोचक प्रतिक्रिया एकाने दिली आहे.

 
</text>
</doc>
