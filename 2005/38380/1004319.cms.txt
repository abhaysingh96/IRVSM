<doc>
<docno>1004319.cms.txt</docno>
<text>
 
महामुंबई
तोतया सीबीआय अधिकाऱ्याला अटक
[ Friday, January 28, 2005  10:32:43 pm]


म. टा. प्रतिनिधी

मुंबई : तोतया सीबीआय अधिकारी बनून सुमारे सव्वा कोटी रुपयांची रक्कम लुबाडणाऱ्या सातजणांना गुन्हे शाखेच्या अधिकाऱ्यांनी अटक केली आहे.

प्रमिला कांबळे हिच्या भाचीने दोन महिन्यांपूवीर् कांबळे यांच्याकडे एक कोटी रुपये 30 लाखांची रक्कम दिली. यात काही अमेरिकन डॉलरचाही समावेश होता. कांबळे यांच्या भाचीचा पती कुमार सुमन सिंग हा अमेरिकेत कामाला होता. त्याने तेथून ही रक्कम पाठवली होती. एवढी मोठी रक्कम असल्याने ती सुरक्षीत रहावी यासाठी या भाचीने ती कांबळे यांच्याकडे आणून दिली होती. कांबळे यांची आणखी एक भाची त्यांच्या घरी अधूनमधून येत होती. तिचे कुंदन देवीदास वैष्णव याच्याशी लग्न ठरले होते. त्याला या रकमेबाबत माहिती मिळताच त्याने त्याच्या साथीदारांच्या मदतीने हे पैसे लुबाडण्याचा कट रचला.

त्याच्या दोन साथीदारांनी कांबळे यांच्या घरात प्रवेश करून सीबीआय अधिकारी असल्याची बतावणी केली. त्यांनी घरातील रकमेबाबत विचारल्यानंतर कांबळे व त्यांचे कुटुंबीय घाबरले. त्यांनी पैशांची बॅग या दोघांना दाखवताच आरोपींनी चाकूचा धाक दाखवून रक्कम घेऊन पलायन केले. जाताना या दोघांनी, हे घर सोडून जा, नाहीतर सीबीआयवाले मागे लागतील, असेही धमकावले. याप्रकरणी गुन्हे शाखेचे पोलिस उपायुक्त धनंजय कमलाकर यांच्याकडे तक्रार आल्यानंतर त्यांनी वांदे युनिटकडे ही तक्रार सोपवली. या अधिकाऱ्यांनी याप्रकरणी तपास करून कुंदन वैष्णव याच्यासह मनोज रामनारायण यादव ( 31), रशिद उर्फ प्रवीण अहमद शेख ऊर्फ चव्हाण (28), दिनेश प्रकाश चव्हाण ( 25), उदय काशीनाथ वैती ( 41), कमलेश परमानंद करमावत ( 27) व भावेश प्रेम भाटिया (31) यांना अटक केली. त्यांच्याकडून 83 लाख रुपयांची रक्कमही हस्तगत करण्यात आली आहे.

 
</text>
</doc>
