<doc>
<docno>1004324.cms.txt</docno>
<text>
 
महामुंबई
हृतिक व राकेश रोशन यांच्याविरुद्धची सुनावणी लांबणीवर
[ Friday, January 28, 2005  10:35:28 pm]


म. टा. प्रतिनिधी

मुंबई : ' कहो ना प्यार है ' आणि अन्य चित्रपटांचे वितरण हक्क विकण्याच्या प्रकरणी अभिनेता हृतिक रोशन, त्याचे वडील राकेश रोशन आणि आजोबा जे. ओमप्रकाश यांच्याविरोधात करण्यात आलेल्या फसवणुकीच्या तक्रारीची सुनावणी 9 फेब्रुवारीपर्यंत पुढे ढकलण्यात आली आहे.

अतिरिक्त मुख्य महानगर दंडाधिकारी जे.बी. पंखे यांच्यापुढे मेसर्स पॉप्युलर इंटरटेन्मेंट नेटवर्क यांनी ही तक्रार केली आहे. रोशन पिता-पुत्रांच्याविरुद्धच्या या तक्रारीचा पोलिसांकडून तपास केला जात असून तक्रारदाराने आपले उत्तर देण्यासाठी अवधी मागून घेतल्याने सुनावणी पुढे ढकलण्यात आली.

तक्रारदार कंपनीचे जयंतीलाल गाडा यांनी हृतिक रोशन आणि त्याच्या कुटुंबावर फसवणुकीच्या सहा तक्रारी दाखल केल्या आहेत. रोशन पिता पुत्र यांनी त्यांच्या चित्रपटाचे वितरण हक्क विकण्याच्या कराराचा भंग केल्याचे तक्रारदाराचे म्हणणे आहे.

पोलिसांनी 12 ऑक्टोबर 2004 रोजी या संदर्भात आपला तपास अहवाल सादर केला असून त्यावर तक्रारदाराला त्याचे उत्तर देण्यास सांगितले आहे. पोलिसांच्या अहवालानुसार हृतिक रोशन आणि त्याच्या वडिलांनी कोणताही फौजदारी गुन्हा केलेला नाही. तसेच तक्रारदार आणि रोशन यांच्यातील वाद हा दिवाणी स्वरूपाचा आहे, असेही त्यात नमूद करण्यात आले आहे.

 
</text>
</doc>
