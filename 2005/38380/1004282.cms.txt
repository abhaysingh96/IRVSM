<doc>
<docno>1004282.cms.txt</docno>
<text>
 
महाराष्ट्र
'कोकण रेल्वेची हमी ईश्वराच्याच हाती!'
[ Friday, January 28, 2005  09:42:03 pm]


म. टा. वृत्तसेवा

रत्नागिरी : कोकण रेल्वे मार्ग पूर्ण सुरक्षित आहे. परंतु हा मार्ग म्हणजे तंत्रज्ञांना आणि शास्त्रज्ञांना कायमच एक आव्हान ठरणार आहे. दर पावसाळ्याला या मार्गावर गाड्यांची गती कमी राखावी लागणार आहे. मानवीशक्ती कितीही वापरली तरी या मार्गाची हमी ईश्वरी हातामध्येच राहील, असे मत कोकण रेल्वेचे महासंचालक बी. राजाराम यांनी व्यक्त केले.

राजाराम कोकण रेल्वेमधून 31 जानेवारी रोजी निवृत्त होत आहेत. कोकण रेल्वेच्या विभागीय कर्मचारी, तंत्रज्ञ व कामगारातफेर् त्यांना निरोप देणारा कार्यक्रम आयोजित करण्यात आला या कार्यक्रमास संचालक दिवटे, महासंचालकपदाचा हंगामी कार्यभार सांभाळणारे गोबले, विभागीय अभियंता श्यामसुंदर व बेलापूर कार्यालयातील अधिकारी होता. त्यानिमित्त आयोजित केलेल्या पत्रकार परिषदेत राजाराम यांनी सांगितले की, कोकण रेल्वे मार्गावर सुरक्षेसाठी एकूण 90 कोटी रुपये प्रस्तावित करण्यात आले आहेत त्यापैकी निवृत्तीपर्यंत 70 कोटी रुपये खर्च केले. अद्याप 20 कोटी रुपयांचे काम सुरू आहे सर्वाधिक खर्च रत्नागिरी जंक्शन मार्गावर झाले.

आपण विकसित केलेली टक्करविरोधी यंत्रणा, रक्षाकवच, प्रमुख तंत्रज्ञान कोकण रेल्वे मार्गावर यशस्वी करून पूर्ण केली. चाचण्या यशस्वी झाली. या यंत्रणेचे 120 देशांतून कौतुक झाले. कोकण रेल्वेस असलेल्या स्वायत्ततेमुळे मी अत्याधुनिक तंत्रज्ञान पद्धतीचा अवलंब करू शकलो, असेही त्यांनी अभिमानाने सांगितले.

स्कायबस योजना मी तयार करून रेल्वे मंत्रालयास सादर केली. ती रेल्वेने स्वीकारली आणि सिद्ध करूनही दाखविली. म्हणजे महत्त्वाचा टप्पा पूर्ण झाला. पुढील भवितव्याबाबत मी काय सांगणार. गोव्यातील मडगाव येथील पहिल्या स्कायबसला झालेल्या अपघाताचे कारण केवळ तांत्रिक चूक असल्याचे सुरक्षा यंत्रणेच्या चौकशीमध्ये आढळून आले, असेही राजाराम यांनी सांगितले. स्कायबस धावली तेव्हा मार्गात वापरात आणलेली ग्रिस आणि पडलेला पाऊस हेच कारण ठरले. आता ग्रिसवर उपाययोजना करून पडणाऱ्या पावसाच्या पाण्याला परिणामकारक प्रतिरोध करणारी यंत्रणा बसविण्यात आल्याने स्कायबस प्रकल्प सुरक्षितपणे यशस्वी होईल आणि अल्पावधीत 12 शहरांत ही ' बससेवा ' सुरू होईल, असा दावाही त्यांनी केला.

 
</text>
</doc>
