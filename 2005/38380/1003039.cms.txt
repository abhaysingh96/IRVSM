<doc>
<docno>1003039.cms.txt</docno>
<text>
 
महाराष्ट्र
पारधी समाजातील वैरातून झालेल्या हल्ल्यात 6 ठार
[ Friday, January 28, 2005  12:53:31 am]


म. टा. प्रतिनिधी

पुणे : पारध्यांच्या एका गटाने पूर्ववैमनस्यातून आपल्याच समाजातील काही जणांवर केलेल्या हल्ल्यात सहाजण जागीच ठार झाले. शिरुर तालुक्यातील तांदळी येथे प्रजासत्ताक दिनी रात्री साडेअकरा वाजता ही खळबळजनक घटना घडली.

तांदळीच्या पारधी वस्तीतील कविता नितीन काळे ( 24) हिने श्रीगोंद्यातील अंकुश वसतं काळे याच्याविरुद्ध बलात्काराची फिर्याद दाखल केली होती. पोलिस अंकुशला अटक करण्यास गेले असता त्याने पोलिसांवरच हल्ला केला आणि त्यात एक पोलिस ठार झाला होता. त्यानंतरच्या दिवशीही पोलिसांशी चकमक झाली आणि त्यात आरोपीचे वडिल वसंत काळे ठार झाले. त्या दिवासापासून अंकुश बेपत्ता होता.

चार महिन्यांपूवीर्च्या या घटनेचा राग मनात धरून अंकुशने कविताच्या कुटुंबावरच सूड उगवला. बुधवारी रात्री तीन-चार महिलांसह 12 जणांच्या गटाने कविताच्या कुटुंबावर हल्ला केला. तलवारी आणि कोयत्याने वार करून त्यांनी सहा जणांची हत्या केली. मंत्री पियुजा काळे ( 45), पियुजा सोमा काळे (28), नितीन पियुजा काळे ( 25), नानी मिठ्या काळे ( 24), हरूबाई पियुजा काळे (50), मिठ्या मंत्री काळे ( 28) अशी मृतांची नावे असून कवितासह काही जण पळून गेल्याने त्यांचे प्राण वाचले.

यासंदर्भात अंकुशसह 11 हल्लेखोरांविरुद्ध गोदाबाई मंत्री काळे हिने शिरूर पोलिसांना तक्रार दाखल केली आहे.

 
</text>
</doc>
