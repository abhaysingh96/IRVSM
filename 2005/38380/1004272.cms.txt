<doc>
<docno>1004272.cms.txt</docno>
<text>
 
अर्थव्यवहार
भूकदबाव गोळी
[ Friday, January 28, 2005  09:36:57 pm]


जागतिकीकरण आपल्या स्वत:च्या वेगाने सर्वत्र पसरत आहे. पण जगाचं अमेरिकीकरण मात्र झपाट्याने होत आहे. पेप्सी, कोलाच्या नद्या जवळजवळ सर्वत्रच वाहत आहेत. शिवाय मॅक्डोनाल्ड , ' पिझा हट ' आदीनीही सगळीकडे हातपाय पसरायला सुरुवात केली आहे. ' भरपूर खा, भरपूर प्या आणि भरपूर लठ्ठ व्हा ' हा अमेरिकीकरणाचा महामंत्र आहे. अमेरिकेत लठ्ठेश्वरांची संख्या वाढतेच आहे. पण बर्गर, पिझामुळे ते लोण थायलंड, कोरिया, फिलिपाइन्स, जपान सर्वत्र पोहोचत आहे. नव्या पिढीत हे प्रमाण ' स्थूल ' मानाने 20 टक्के इतकं आहे. तेथील नागरिकांच्या याचा कार्यकारणभाव लक्षात आल्यावर मॅक्डोनाल्ड वगैरेंचे दिवस भरण्याची शक्यता आहे. अमेरिकेला त्याची चिंता नाही. कारण तिच्याकडे यावर उपायदेखील आहे. लोकांना भूक लागते म्हणून लोक बर्गर वगैरे खातात. अमेरिका आता तुम्हाला एक पर्याय देणार आहे. तेथील ' युनिलेवर ' कंपनी भूक मंदावणारी गोळी काढत आहे.

आफ्रिकेतील ' सॅन ' प्रदेशातील गरीब आदिवासी आपल्या मुलांना ' हुडिया ' नामक वनस्पती खायला देतात. त्यामुळे मुलांना लवकर भूक लागत नाही. युनिलेवरची दृष्टी त्या वनस्पतीवर गेली. या वनस्पतींपासून गोळी बनवून ती बुभुक्षितांना दिली की झालं! त्यामुळे मॅक्डोनाल्डचा धंदा कमी झाला तरी युनिलेवरचा धंदा वाढणारच आहे. तसं मॅक्डोनाल्डला सगळं जग मोकळं आहेच.

युनिलेवरने ' हुडिया ' च्या सुरक्षिततेबाबत संशोधन करण्याकरिता 179 कोटी डॉलर्सची तरतूद केली आहे. शिवाय कंपनी आफ्रिकेत हुडियाची मोठ्या प्रमाणावर लागवड करणार आहे. भारतातल्या नव्या पिढीला आता कामापुढे खायलाही वेळ नसतो. त्यांना ही भूकदबाव गोळी वरदान ठरू शकेल!

सुधीर सुखठणकर

 
</text>
</doc>
