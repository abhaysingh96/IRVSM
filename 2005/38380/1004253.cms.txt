<doc>
<docno>1004253.cms.txt</docno>
<text>
 
बहुतांची अंतरे
वेगळा ठसा उमटवणारी अभिनेत्री
[ Friday, January 28, 2005  09:09:55 pm]


' परवीन बाबी ' या गुणी अभिनेत्रीच्या निधनाची बातमी वाचली. मोहक चेहरा, चाफेकळी नाक, ओठांचे कमानदार धनुष्य, येथे एक खास नमूद करण्यासारखी गोष्ट म्हणजे मोकळ्या केसांमध्ये वावरणारी ही बहुधा एकमेव अभिनेत्री असावी ; परंतु ' खुद्दार ' मध्ये नऊवारीत तिला नाईलाजाने अंबाडा घालावा लागला आणि त्यात ती चमकून गेली. पहिला चित्रपट ' चरित्र ' (1973) मध्ये ती क्रिकेटपटू सलीम दुराणीसमवेत आली. '36 घंटे ' ( नायिका माला सिन्हा) मध्ये सहकलाकार म्हणून तिची ओळख पटू लागली. आठ चित्रपटांत अमिताभसोबत आपली जोडी टिकवून रसिकांच्या कायम स्मरणात राहिली. हा खरोखर दुग्धशर्करा योग होता.

1970 ते 1985 या काळात झीनत अमान, झरीना वहाब, बिंदिया गोस्वामी, टीना मुनीम, हेमामालिनी यांच्यामध्ये मिसळून तिने आपला वेगळा ठसा उमटविला. ' पती, पत्नी और वो ' ( संजीवकुमार, विद्या सिन्हा) या चित्रपटात चित्रपटसमाप्तीच्या वेळेला प्रमुख पाहुणी म्हणून परवीन बाबीलाच घेण्यात आले. हिरा कोंदणात बसावा तशी ती त्यात जमून गेली.

मानसिकदृष्ट्या वैफल्य आणि एकाकीपणा येथे मानसशास्त्र अपुरे पडले की परवीन बाबीची इच्छाशक्ती कमी पडली, ते काळच ठरवील. या गुणी अभिनेत्रीला चिरकाल शांती लाभो, ही मनोमन इच्छा. विजय पांगम, ठाकुरद्वार, मुंबई.

 
</text>
</doc>
