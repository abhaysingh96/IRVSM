<doc>
<docno>1004323.cms.txt</docno>
<text>
 
महामुंबई
तळेकरांवर कारवाई होणारच; पसरिचा यांची ग्वाही
[ Friday, January 28, 2005  10:34:50 pm]


म. टा. प्रतिनिधी

मुंबई : ' महानंद ' चे कार्यकारी संचालक शिवाजीराव तळेकर यांच्याविरोधात आमच्याकडे ठोस आणि भरपूर पुरावे आहेत. कायदेशीर बाबी पडताळून पहाव्या लागत असल्याने थोडा विलंब होत असला तरी त्यांच्याविरोधातील कारवाई मात्र थांबलेली नाही, अशी स्पष्टोक्ती लाचलुचपत प्रतिबंधक विभागाचे पोलिस महासंचालक पी. एस. पसरिचा यांनी शुक्रवारी दिली.

तळेकरांविरोधात अद्याप गुन्हा दाखल न झाल्याने उलटसुलट चर्चा सुरू आहे. शुक्रवारी पसरिचा यांनी राज्यपाल एस. एम. कृष्णा यांची राजभवन येथे सदिच्छा भेट घेतली. या भेटीनंतर पत्रकारांशी बोलताना ते म्हणाले की, तळेकर यांच्याकडे बेहिशोबी मालमत्ता असल्याचे आमच्याकडे ठोस पुरावे आहेत. मात्र, त्याची मोजदाद सुरू असून कायदेशीर बाबीही पडताळून पाहिल्या जात आहेत. याविषयी आताच काही बोलणे योग्य नसून कारवाई थांबविण्यात आलेली नाही, फिल्मसीटीसंदर्भातील निधीचा गैरव्यवहार केल्याप्रकरणी वरिष्ठ सनदी अधिकारी गोविंद स्वरूप यांची एसीबीकडून चौकशी सुरू असून त्याबाबत विचारणा केली असता पसरिचा म्हणाले की, आम्ही आमच्यापरीने चौकशी करीत असून आताच काही बोलणे योग्य ठरणार नाही.

 
</text>
</doc>
