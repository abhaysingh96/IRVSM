<doc>
<docno>1003974.cms.txt</docno>
<text>
 
महामुंबई
झोपड्या सरकारी आशीर्वादानेच उभ्या
[ Friday, January 28, 2005  07:04:19 pm]


समीर मणियार

मुंबई : सरकारी मालकीच्या मोकळ्या भूखंडांवर मोठ्या प्रमाणात झोपड्या उभ्या राहण्यास फक्त उपरेच कारणीभूत असल्याचा दावा करणे चुकीचे ठरेल. सर्वच राजकीय पक्षांचे स्थानिक पदाधिकारी, पोलिस, महापालिका, उपजिल्हाधिकारी कार्यालयातील कर्मचारी यांच्या दोन दशकातील अभद युतीतून या झोपड्या उभ्या राहिल्या आहेत. हा सारा व्यवहार बेमालूम सफाईने होत असल्याने कायद्याच्या कचाट्यात कोणीच सापडत नाही. झोपडी उभारताना व पाडल्यानंतर कारवाईच्या कचाट्यातून सुटण्यासाठी द्यावा लागणारा ' पैसा ' अशा दोन्ही वेळेस ' सरकारी यंत्रणा ' मलई खात असते, असे झोपडीपट्टीतील रहिवाशांच्या बोलण्यातून दिसते.

घाटकोपरहून येणारा वीर जिजामाता भोसले रस्ता मुंबई-पुणे महामार्गास जिथे मिळतो, त्या मानखुर्दनजीक नाक्याच्या डाव्या हातास खाडीपुलापर्यंत सरकारी मालकीचा व उपनगर जिल्हाधिकारी कार्यालयाच्या अखत्यारीत असलेला दलदलीच्या जागेत मोठा भूखंड आहे. या भूखंडावर 1989 नंतर झोपड्या वसण्यास सुरुवात झाली. या भागात मातंग ऋषीनगर, एकतानगर, शिवनेरीनगर, जनतानगर, इंदिरानगर व बंगालीपुरा अशा वस्त्या निर्माण झाल्या. एकतानगर झोपडपट्टी तब्बल 38 वेळा तुटल्यानंतर अधिकृत झाली. यातून झोपड्या उभारणाऱ्या लोकांचा चिवटपणा दिसून येतो. मराठी माणसांची शिवनेरीनगर झोपडपट्टीही अधिकृत समजली जाते.

या दोन झोपड्यांचा अपवाद वगळता बाकी झोपड्या 1995 नंतरच्या आहेत. काही ठिकाणी एक झोपडी उभारली तर दुसरी झोपडी ही सरकारी यंत्रणेतील, विशेषत: पोलिसांची असते. त्या झोपडीच्या किमतीचा मलिदा पोलिसांच्या ' मंडाळा बीट ' चे कर्मचारी व अधिकाऱ्यांना जात असल्याचे बोलले जाते. शिवनेरीनगर झोपडपट्टीत काही पोलिस अधिकारी व कर्मचाऱ्यांच्या झोपड्या होत्या व आहेत. मात्र, ही सारी मालमत्ता बेनामी असल्याने यात चौकशी झाली तर कोणीच सापडू शकत नाही.

नव्याने कुठे झोपडी उभी राहिली की त्याची वार्ता संध्याकाळपर्यंत खबऱ्यांमार्फत पोलिस व संबंधितांना पोहोचतेे. नंतर ' तोडपाणी ' झाली की नवी झोपडी या वस्तीचा भाग बनते. मोठ्या जलवाहिनीतून पालिकेचे पाणी चोरून विक्री करण्याचा धंदा या भागात तेजीत आहे. 40 लीटरच्या कॅनसाठी दोन ते सहा रुपये झोपडीधारकांना मोजावे लागतात. या भागातून जाणाऱ्या जलवाहिनीतून बेकायदा उपसा करणाऱ्या मोटारींची संख्या दोनशेंच्या घरात आहे. मोठ्या दलालाकडे दहा दहा मोटारी असतात. पाण्याच्या मोटारीसाठी व झोपडीतील दिवाबत्तीसाठी लागणारी वीज रिलायन्स एनजीर्ची आहे. यात कायदेशीर वीज जोडणीपेक्षा बेकायदा वीज वापराची साखळीच आहे. त्यातही पोलिस व संबंधित कर्मचाऱ्यांची ' मिलीभगत ' असते. पण ही साखळी उघडपणे कोणाच्याही नजरेस पडणार नाही, असे स्थानिक सांगतात.

या भागातील जमीन सखल व दलदलीची असल्याने तेथे भरणी केल्याशिवाय झोपडीच उभारता येत नाही. भरणीसाठी दगड-मातीचा एक ट्रक या जागेत गेल्यास संबंधितास 500 रुपये मोजावे लागतात. त्यात राजकीय पक्षाच्या लोकप्रतिनिधीपासून ते स्थानिक बीट ऑफिसर यांचा वाटा असतो. मुंबईत मोठ्या प्रमाणात झोपड्यांच्या विरोधात मोहीम सुरू होण्यापूवीर् या जागेत दररोज शंभर-दोनशे ट्रकने भरणी व्हायची. ट्रकमधून माती ओढणारा एक मजूर तर या धंद्यात कालांतराने सात ट्रकचा मालक बनला आहे. यातून भरणीच्या धंद्यातील बरकत कळते. भरणीनंतर दहा बाय दहा चौरस फूटाचे एक झोपडे उभारण्यास दलालांच्या माध्यमातून 27 हजार रुपयांचा खर्च येतो. तो संबंधित विविध सरकारी पातळीवर वाटणीस जातो. असे झोपडे नंतर 50 ते 70 हजारापर्यंत विकले जाते.

या भूखंडावर उभ्या राहिलेल्या झोपड्या मुख्यत: उत्तर भारतीय, मुस्लिम, बिहारी लोकांच्या आहेत. त्यानंतर कोकण, पश्चिम महाराष्ट्र आणि बांगला देशी लोकांचे प्रमाण आढळते. गेल्या महिन्यात येथे मोठ्या प्रमाणात झोपड्या तोडण्याची कारवाई करण्यात आली. या भागातील एक बेकायदा मशीद जमीनदोस्त केल्याने तेथे दंगल होऊन पोलिस ताफ्यावर दगडफेक झाली होती. त्या प्रकरणात दीडशे ते दोनशे जणांवर कारवाई झाली. गुरुवारी या भागात फेरफटका मारला असता तोडलेल्या झोपड्यांच्या जागेवर त्या पुन्हा उभ्या राहिल्याचे नजरेस पडले. बेकायदा झोपड्या उभारणीच्या धंद्यातील कथित सहभागाबद्दल संबंधित पोलिस ठाणे, उपजिल्हाधिकारी, महापालिका कार्यालयातील अधिकारी इन्कार करतात. बिगर पुराव्यांच्या आरोपांमध्ये तथ्य नाही, असे त्यांचे म्हणणे आहे. यासंदर्भात उपजिल्हाधिकारी कार्यालयातील बेकायदा बांधकाम निर्मूलन पथकाचे संदीप कळंबे यांच्याशी संपर्क साधला असता ते म्हणाले : गेल्या महिन्यात जनतानगर, इंदिरानगर, शिवनेरीनगरच्या मागच्या बाजूस तोडलेल्या झोपड्या पुन्हा त्याच जागेवर उभ्या राहिल्या हे खरे आहे. त्या पुन्हा पाडण्यासाठी लवकरच मोहीम हाती घेण्यात येईल. दुसऱ्यांदा त्या पाडल्यानंतर तेथे कुंपण घालण्यात येईल. या भागात काही वर्षांपूवीर् कशा व कोणाच्या संगनमताने झोपड्या उभ्या राहिल्या, याबाबत कोणीच अधिकारी बोलण्यास तयार होत नाही. एक मात्र खरे, कुंपणानेच शेत खाल्ल्याने या भागात बेकायदा झोपड्यांचा पसारा उभा राहिला आहे. यास राजकारण्यांची व दलालांची साथ आहे.

 
</text>
</doc>
