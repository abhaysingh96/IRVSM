<doc>
<docno>1004366.cms.txt</docno>
<text>
 
क्रीडा
हा खेळ आकड्यांचा!
[ Friday, January 28, 2005  11:06:42 pm]


चंदशेखर संत

कसोटी आणि झटपट क्रिकेट स्पर्धातील संघांची क्रमवारी ठरवण्यासाठी, फलंदाजांची, गोलंदाजांची, अष्टपैलू खेळाडूंची क्रमवारी ठरवण्यासाठी आपले असे एलजी पुरस्कृत अधिकृत रँकिंग ठरवण्याचा निर्णय आंतरराष्ट्रीय क्रिकेट समितीने ( आयसीसी) घेतला आहे खरा परंतु हा आकड्यांचा खेळ किती किचकट आहे याची कल्पनाच जणू दक्षिण आफ्रिकेचे माजी यष्टीरक्षक आणि आयसीसीचे जनरल मॅनेजर (क्रिकेट) डेव्ह रिचर्डसन यांच्या बोलण्यातून येऊन गेली!

रँकिंग काढण्याची पद्धत कागदावर सोपी वाटली तरी तिचे शब्दांकन करणे, ती समजावून सांगणे मात्र खूपच कठीण आहे अशी कबूली देताना रिचर्डसन म्हणाले : आमच्याकडे आफ्रिकान म्हणून एक भाषा आहे. ती भाषा मला समजते पण मी ती बोलू मात्र शकत नाही. जे आफ्रिकन भाषेविषयी तेच या आयसीसी रँकिंगविषयी म्हणावे लागेल! मला जरी ते समजले तरी हे समजावून सांगणे कठीण आहे याची मला कल्पना आहे.

शाळेतील एखादा गणिताचा तास घ्यावा त्यापद्धतीने डेव्ह रिचर्डसन यांनी रँकिंग पद्धत विशद केली. एक गोष्ट मात्र त्यांनी आवर्जून सांगितली आणि ती म्हणजे भारताने पाकिस्तानविरुद्धची आगामी मालिका 2- 0 अशा फरकाने जिंकली तर भारत इंग्लंडला मागे टाकून आयसीसी क्रमवारीत ऑस्ट्रेलिया पाठोपाठ दुसऱ्या स्थानावर उडी मारू शकेल. सध्या ऑस्ट्रेलिया ( 130), इंग्लंड ( 110) यांच्या नंतर भारत ( 108) तिसऱ्या स्थानावर आहे. झटपट सामन्यांच्या गुणमोजणीबाबत रिचर्डसन यांनी सांगितले की, सर्व झटपट सामन्यांबाबत एकच नियम लावण्यात येईल. विश्वचषक किंवा चॅम्पियन्स करंडक यासारख्या अतिशय महत्त्वाच्या स्पर्धांतील सामन्यांसाठी अधिक गुणांची तरतूद करणे आवश्यक वाटत नाही काय ? यावर ते म्हणाले : असे व्हायला हवे पण त्यावर विचार चालू आहे. क्रमवारी ठरवण्याची पद्धत थोडीशी गुंतागुंतीची आहे असे सांगून हसत ते म्हणाले : मात्र ही पद्धत फारच गुंतागुंतीची आहे असे मला वाटत नाही.

अष्टपैलू खेळाडूंना गुण देताना केवळ फलंदाजी आणि गोलंदाजी करणाऱ्यांचाच विचार का होतो हा तर मलाही प्रश्ान् पडतो असे सांगून दक्षिण आफ्रिकेचे माजी यष्टीरक्षक डेव्ह रिचर्डसन यांनी सांगितले खरं म्हणजे यष्टीरक्षकालाही अष्टपैलूंत सामावून घ्यायला हवे. आपण गुण देताना अॅडम गिलक्रिस्टच्या केवळ फलंदाजीचाच विचार करतो हे मला योग्य वाटत नाही. खरं म्हणजे त्याच्या यष्टीरक्षणाचाही विचार करून गुण वाढवायला हवेत. ही सूचना मी आयसीसीला करून बघणार आहे. या रँकिंग पद्धतीसाठी इंग्लंडचे माजी कर्णधार टेड डेक्स्टर आणि त्यांच्या कंपनीची आम्ही मदत घेत आहोत आणि खरं सांगायचं तर मलाही काही प्रश्ान् पडतात त्यावेळी मी त्यांचाच सल्ला घेतो.

 
</text>
</doc>
