<doc>
<docno>1004276.cms.txt</docno>
<text>
 
महाराष्ट्र
गारपिटीने 10 कोटींचे नुकसान
[ Friday, January 28, 2005  09:40:01 pm]


म. टा. वृत्तसेवा

नांदेड : वादळी वाऱ्यांसह नुकत्याच झालेल्या गारपिटीचा सर्वाधिक तडाखा कंधार आणि लोहा तालुक्यांना बसला असून बिलोली व देगलूर तालुकेही या पिटीतून बचावले नाहीत.

गारपिटीने प्राणहानी झाली नसली, तरी वित्तहानी दहा कोटी रुपयांच्या घरात असावी, असा अंदाज आहे. एक मोर , 20 शेळ्या, दोन बैल व अन्य 11 जनावरे दगावली आहेत. अनेक घरांचे पत्रे वादळी वाऱ्यांमुळे उडाले.

वित्तहानीचा अहवाल तयार करण्याचे आदेश पालकमंत्री अशोक चव्हाण यांनी गुरुवारी या भागाची पाहणी केल्यानंतर उपजिल्हाधिकारी एम. बी. कट्टे व तहसीलदार नावडकर यांना दिले.

चव्हाण व आमदार प्रतापराव पाटील चिखलीकर गारपीटग्रस्त भागांची पाहणी करण्यासाठी जात असताना वादळी वाऱ्याचा तडाखा त्यांनाही बसला. त्यामुळे त्यांना लाल दिव्याची गाडी थांबवावी लागली.

पोखर भोसी येथे रस्त्यावर उन्मळून पडलेल्या वृक्षांमुळे वाहतूक विस्कळीत झाली. वृक्ष बाजूला काढल्यानंतर पालकमंत्र्यांची गाडी पुढे सरकली.

आमदार भास्करराव पाटील खतगावकर यांनी बिलोली तालुक्यातील नावंदी, मांजरम, नरगल, लोहगाव, नरसी आदी गावांचा दौरा करून नुकसानीचा आढावा घेतला.

गारपीटग्रस्त भागातील जनतेला दिलासा देण्यासाठी राज्य सरकारने तात्काळ आथिर्क मदत करावी, अशी मागणी खतगावकर यांनी केली आहे.

देगलूर तालुक्यातील माळेगाव मक्ता, झरी, हाळी, मरतोळी, किनी, आंबुलगा, टाकळी इत्यादी गावांनाही गारपीटीने झोडपले.

कोणत्याही प्रकारची जीवितहानी झालेली नसली तरी रबी पिकांचे मोठ्या प्रमाणावर नुकसान झाले आहेे. त्यामध्ये ज्वारी व गहू यांचा अधिक समावेश आहे, असे तहसीलदार माचेवाड यांनी सांगितले.

 
</text>
</doc>
