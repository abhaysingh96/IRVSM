<doc>
<docno>1003011.cms.txt</docno>
<text>
 
महाराष्ट्र
सरकारी बेपर्वाईचे बळी
[ Friday, January 28, 2005  12:30:05 am]


किरण तारे

वाई : मांढरदेवीच्या गडावरील चेंगराचेंगरीमागे ' नारळाचे पाणी ' असले, तरी हे केवळ ' प्रथमदर्शनी ' कारण आहे. यात्रेच्या ढिसाळ व गलथान नियोजनामुळे कोंडी झाल्यानेच शेकडो जणांना प्राण गमवावे लागले. चेंगराचेंगरीनंतर झालेल्या जाळपोळीला बेपर्वाईच जबाबदार आहे. भावनांचा कल्लोळ किती नुकसानकारक ठरू शकतो, हेही या घटनेने दाखवून दिले आहे.

यात्रेच्या नियोजनाची जबाबदारी तहसीलदार शिवाजीराव तळपे यांच्या अध्यक्षतेखालील समितीवर होती. निव्वळ रोषणाईवर पाच लाख रुपये खर्च करणाऱ्या या समितीने शिस्तबद्ध दर्शनासाठी कुठलीही व्यवस्था केली नव्हती. दर्शन घेऊन बाहेर पडण्याच्या मार्गांची आखणी चुकीची होती. बाहेर पडण्याच्या अरुंद मार्गांवरच प्रसाद आणि पूजेच्या सामानाची दुकाने होती.

दोन लाख भाविकांच्या बंदोबस्तासाठी अवघे 50 पोलिस तैनात होते. ' आपलं माणूस ' चिरडले जात असताना त्यांना वाचवणारे कुणीही नसल्याचे पाहून यात्रेकरूंचे नियंत्रण सुटले. त्यांनी तहसीलदार व पोलिसांना मारहाण केली. त्यामुळे पोलिसांनी तेथून पाय काढता घेतला. त्यामुळे जाळपोळ करणाऱ्यांना मोकळे रान मिळाले.

 
</text>
</doc>
