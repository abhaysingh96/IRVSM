<doc>
<docno>1003059.cms.txt</docno>
<text>
 
महामुंबई
राज्य सरकार हेल्मेटसक्तीला मुदतवाढ मागणार
[ Friday, January 28, 2005  01:09:25 am]


म. टा. विशेष प्रतिनिधी

मुंबई : बाजारातील हेल्मेटचा तुटवडा, निकृष्ट दर्जाची हेल्मेट आणि अव्वाच्या सव्वा वाढलेल्या किंमती या बाबी लक्षात घेऊन ती उपलब्ध होईपर्यंत हेल्मेटच्या सक्तीस आणखी मुदतवाढ देण्यात यावी, अशी मागणी उच्च न्यायालयाकडे करावी अशी सूचना कायदा विभागास करण्यात आल्याची माहिती उपमुख्यमंत्री आर. आर. पाटील यांनी केली.

राज्यात जिथे जावे तिथे लोक हेल्मेट मिळत नसल्याची तक्रार करीत आहेत. उपलब्ध असलेली हेल्मेट ही निकृष्ट दर्जाची असून त्यावर आयएसआय मार्क नाही. शिवाय, त्या निकृष्ट दर्जाच्या हेल्मेटच्या किंमतीही दामदुप्पट झालेल्या आहेत. त्यावर निर्बंध आणणे गरजेचे आहे. त्यामुळे मुख्यमंत्री विलासराव देशमुख यांची परवानगी घेऊन आपण परिवहन खात्याच्या अधिकाऱ्यांची बैठक बोलाविली होती, असे पाटील यांनी सांगितले.

हेल्मेटसंबंधातील अडचणी लक्षात घेऊन सक्तीला काही काळ मुदतवाढ मिळावी अशी विनंती उच्च न्यायालयास करावी, अशी सूचना कायदा आणि परिवहन विभाग यांना करण्यात आली आहे.

 
</text>
</doc>
