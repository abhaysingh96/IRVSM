<doc>
<docno>1003968.cms.txt</docno>
<text>
 
महामुंबई
गावमें अकाल, शहरकी बस्ती बकाल
[ Friday, January 28, 2005  07:02:16 pm]


समीर कर्वे

दिवसभर कचरा गोळा केल्यावर 60 किलो वजन भरले, तर पन्नासेक रुपये मिळतात, दररोज पाण्याच्या एका बादलीला एक रुपया आणि हंड्याला दीड रुपया द्यावा लागतो... झोपड्या पाडल्या की पुन्हा उभारायच्या, तर पोलिसही दोन-दोन हजार रुपये खातात... लखनऊमधून आलेली शब्बू शेख हातातला मोबाइल सांभाळता सांभाळता सांगत होती. आता आम्ही इथून जाणार नाही, हा तिचा धोशा मात्र कायम होता.

ट्रॉम्बेजवळ डम्पिंग ग्राऊन्डला खेटूनच असलेल्या रफिक नगरात स्मशानभूमीसाठी राखीव ठेवण्यात आलेला महापालिकेचा एक भूखंड आहे. या भूखंडावर वारंवार झोपड्या येत होत्या. अलीकडे सुरू झालेल्या कारवाईत 21-22 डिसेंबर रोजी येथील 1100 झोपड्या पाडण्यात आल्या. नंतर या भूखंडाला तारांचे कुंपणही घालण्यात आले. पण अतिक्रमणांना तारांची कुंपणे किंवा भिंतीही रोखू शकत नाहीत. त्यामुळे आता अनेक भागातले कुंपण तुटलेले आहे. आतमध्ये पुन्हा झोपड्या शिरल्या नसल्या, तरी त्याशेजारच्या भूखंडावर पुन्हा चार आडवे बांबू आणि ताडपत्री टाकून संसार सुरू झाले आहेत. प्रस्तुत प्रतिनिधी तेथे गेल्यावर या सर्वांनी गराडा घातला. यातले बहुसंख्य लोक हे उत्तर प्रदेश व बिहारमधून आलेले होते. डम्पिंग ग्राऊन्डच्या ढिगाऱ्यापासून डावीकडे वळून जाणाऱ्या या मार्गाला रस्ता असे कुणी म्हणणारच नाही. या कच्च्या रस्त्यावरच डम्पिंग ग्राऊन्डवरून उचलून आणलेल्या कचऱ्याचे वगीर्करण सुरू असते. त्यातच मुले खेळत असतात आणि आपापले विधीही उरकत असतात. डम्पिंग ग्राऊन्डवरची दुर्गंधी आणि त्यातून आपल्यापुढे नाचणाऱ्या माशा यामुळे आपली बोलती बंद होण्याची भीती असते. जरा तोंड उघडल्यास हे सगळे आपल्या पोटापर्यंत जाण्याचा धोका असतो.

या भागातून ज्या झोपड्या पाडण्यात आल्या, त्यातले लोक कुठे गेले आहेत, हा एक मोठा प्रश्न होता. त्याचे उत्तर तेथे गेल्यावरच मिळाले. बिहारच्या मधुबनी जिल्ह्यातला महंमद शौकत शेख 1996 साली मुंबईत आला. शंभर-दीडशे लोकांबरोबर मुंबईत आल्याचे तो सांगत होता. ' सुरुवातीला ' नाइन्टी फीट रोड ' जवळ घर बांधले होते, तेथे पाणी जमायचे. मग इथे रहायला आलो ', महंमद सांगत होता. ' साब, वहाँपे रोजीरोटी नही है, इसलिए यहाँ आगये ', महंमदचे स्पष्टीकरण! किती मुले आहेत विचारल्यावर प्रथम त्याने चार-पाच बच्चे है, एवढेच उत्तर दिले. त्यानंतर मग चार लडकी, एक लडका असे ठोस उत्तर आले.

इथे अनेकांनी एकापेक्षा अधिक घरोबे केल्यामुळे कुुटुंबांची संख्या वाढत गेली आणि मग नवनव्या झोपड्या उठत गेल्या, अशी उदाहरणे घडली आहेत. ट्रॉम्बे विभाग हा कायम जातीय दंग्यांच्या दृष्टीने संवेदनाक्षम राहिल्यामुळे झोपड्यांवरची कारवाईही कठीण ठरत आली आहे. पोलिसांच्या सहकार्याशिवाय ही कारवाई कशी अशक्य आहे, याचे प्रत्यंतर जवळच देवनारला अण्णाभाऊ साठे नगरात जिल्हाधिकाऱ्यांच्या भूखंडावर झोपड्यांवरील कारवाईच्या वेळी आले. येथे जाळपोळ आणि लाठ्याकाठ्यांनी हल्ले करण्यास महिलांचा जमाव आला होता. रफिक नगरातील कारवाईही आतापर्यंत अशाच कारणामुळे अल्पजीवी ठरल्याचे पालिकेचे अधिकारी सांगतात. या भागात पोलिसांच्या सहकार्याशिवाय गेल्यास संतप्त जमावाचा गराडा पडतो आणि त्यांच्याशी बीई-सिव्हिल किंवा तत्सम पात्रतेतून वर आलेल्या लोकांना संघर्ष करता येत नाही.

रफिक नगरातली शब्बू शेख असो किंवा मुन्नीबी महंमद सिद्दिकी खान, प्रत्येकीला आशा आहे ती महापालिका काहीतरी देईल याची. हमारा सब तोडके लेके गये, लकडी-बांबूभी लेके गये, कुछ साधन नहीं मिला, हम गावमें जाएंगे तो भी वहाँ हमारा क्या है, एवढीच उत्तरे त्यांच्याकडे आहेत. याच गाऱ्हाण्यापायी यातले कुणी अबू आझमींच्या मोर्च्यात सहभागी होताहेत, तर कुणी स्वत:च हल्ले करतात.

हा बकालपणा भयानक असून 1995 पर्यंतच्या झोपड्या अधिकृत करण्याच्या निर्णयातून तो अधिकच वाढत गेला आहे. तो किती काळ वाढत ठेवायचा, हा आता प्रश्न आहे.

 
</text>
</doc>
