<doc>
<docno>1004313.cms.txt</docno>
<text>
 
महाराष्ट्र
स्वप्नवत जल्लोषात दर्शन अस्सल मराठी बाण्याचे!
[ Friday, January 28, 2005  10:27:52 pm]


गौतम संचेती

देवा आसं कसं मन....आसं कसं रे घडलं...कुठं जागेपणी तुले....असं सपनं पडलं... बहिणाबाईंच्या कवितेच्या या ओळी सार्थ ठराव्या अशा अभूतपूर्व आणि स्वप्नवत जल्लोषात 78 व्या अखिल भारतीय मराठी साहित्य संमेलनाची ग्रंथदिंडी शुक्रवारी निघाली. कुसुमाग्रजंाच्या निवासस्थानापासून ही दिंडी निघाली आणि या साहित्य सिंहस्थाचे बिगुल पुण्यनगरी नाशिकच्या रस्त्यारस्त्यांतून निनादले.....लेझीम पथक, समूहगीत, नटसम्राटमधील संवाद, शंखाचा निनाद व चौकाचौकांत रेखाटलेली रांगोळी यांमुळे ग्रंथदिंडी सर्वांनाच भावली.

सकाळी ठीक नऊला दीपप्रज्वलन व पालखीचे पूजन करून संमेलनाध्यक्ष प्रा. केशव मेश्राम, मावळते संमेलनाध्यक्ष प्रा. रा. ग. जाधव, कवी मंगेश पाडगावकर, प्रा. राम शेवाळकर, मराठी साहित्य मंडळाचे अध्यक्ष सुरेश द्वादशीवार, स्वागताध्यक्ष डॉ. वसंत पवार, कार्याध्यक्ष विनायकदादा पाटील, शहराचे प्रथम नागरिक दशरथ पाटील सजवलेल्या खुल्या जीपवर स्वार झाले.

ग्रंथंदिंडीची माहिती देणारी पायलट कार व सनईच्या सुरांनी वातावरणनिमिर्ती केली. त्यानंतरचे लेझीम व वाद्यवृंदांच्या पथकांच्या स्वर जसाजसा टिपेला पोहोचत होता तसतसा जल्लोषही चरणसीमा गाठत गेला.

मराठा हायस्कूलने चित्ररथावर साकारलेल्या ' ग्रंथ व त्यावरील दीप ' या ग्रंथदिपाच्या शिल्पाने सर्वांनाच आकर्षून घेतले. पेठे विद्यालयाच्या सजीव देखाव्यात विद्यार्थ्यांच्या रूपाने संतांनी उपस्थिती लावली. याच शाळेचे लेझीम पथकही देखाव्यात रंग भरत होते. रूंगठा कन्या विद्यालयाचा कवींचा सजीव देखावाही दाद मिळवून गेला.

सातपूरच्या जनता विद्यालयाचा राष्ट्रपुरुषांची वेशभूषा असलेला रथ वीरपुरुषांच्या शौर्याची गाथा सांगून गेला. स्काऊट-गाइडचा चित्ररथ आणि ' काळ्या मातीत-मातीत तिफन चालती ' या स्वरसम्राट बॅण्डच्या डी. जे. म्युझिक सिस्टीमवरील गाण्यांनी सगळे हरखून गेले. नाशिक जिल्हा कबड्डी असोसिएशन, विविध क्षेत्रांतील मान्यवर, ज्ञानेश्वरी, तुकाराम गाथा, ग्रामगीता, शेतकऱ्याचा असूड आणि भारतीय राज्यघटना यांना घेऊन चालणारी ग्रंथदिडी व त्यापाठोपाठ संमेलनाध्यक्षांच्या जीपचा रथ व त्यावर स्वार झालेले मान्यवर होते.

मॅाडर्न एज्युुकेशन सोसायटी हायस्कूलची टाळ, मृदुंगाच्या तालावर तुळशी वृंदावन डोक्यावर घेऊन आलेल्या विद्याथिर्नींची दिंडी व रथावर संताची वेशभूषा केलेल्या विद्यार्थ्यांच्या पंढरीच्या वारीनेही दिंडीत जान आणली. रचना विद्यालयाचा बहिणाबाईंचा वाडा, त्यांच्या कवितांचे पोस्टर व सीडीवरील गाणी आगळीवेगळी ठरली.

महानुभव समिती, सरस्वती विद्यालय, श्रीराम विद्यालय, हॉरिझन अॅकेडमीचे ' खुले कवी संमेलन ' व वाघ गुरुजी शाळेचा पवित्र धर्मग्रंथांच्या प्रतिकृतीचा रथ या दिंडीत होता. मराठा विद्या प्रसारक मंडळाच्या शाळेने साकारलेला कुसुमाग्रजांच्या ' नटसम्राट ' मधील शेवटच्या प्रवेशातील ' सूर म्हणतो साथ दे, दिवा म्हणतो वात दे ' चा आवाज दुमदुमत होता. ' स्वातंत्र्यदेवतेची विनवणी ', ' कणा ' या कविताही लक्षवेधी ठरल्या.

तब्बल तीन तास चाललेली ही दिंडी दुपारी बाराला संमेलनस्थळी आली. प्रा. मेश्राम यांच्यासह मान्यवरांनी कुसुमाग्रजंाच्या भव्य प्रतिमेला पुष्पांजली वाहिली. त्यानंतर राष्ट्रध्वजाचे रोहण करण्यात येऊन राष्ट्रगीत म्हणण्यात आले. यानंतर ग्रंथनगरीचे उद्घाटन माजी संमेलनाध्यक्ष रा. ग. जाधव यांच्या हस्ते झाले. विविध प्रदर्शनांचे उद्घाटन इतर मान्यवरांच्या हस्ते करण्यात आले.

 
</text>
</doc>
