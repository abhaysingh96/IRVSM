<doc>
<docno>1004285.cms.txt</docno>
<text>
 
महाराष्ट्र
कर्जवसुली अधिकाऱ्याच्या तोंडाला काळे फासले!
[ Friday, January 28, 2005  09:44:50 pm]


म. टा. वृत्तसेवा

सांगली : कर्जवसुलीसाठी जप्तीची कारवाई करण्याकरिता गेलेल्या वसुली अधिकाऱ्यांच्या तोंडाला काळे फासून ती रोखण्याचा प्रयत्न शेतकरी संघटनेच्या संतप्त कार्यर्कत्यांनी केला. हा प्रकार पलूस तालुक्यातील वसगडे येथे 24 जानेवारी रोजी घडला. याप्रकरणी सुरेश पाटील, श्रीकांत चव्हाण आदी सहा जणांविरुध्द गुन्हा दाखल करण्यात आला आहे.

वसगडे येथील लक्ष्मी ग्रामीण बिगरशेती पतसंस्थेच्या कर्जाची वसुली करण्याकरिता थकबाकीदारांच्या स्थावर व जंगम मालमत्तेची जप्तीसाठी गेलेले जिल्हा नागरी सहकारी पतसंस्था फेडरेशनचे विशेष वसुली अधिकारी ए. एस. गडचे यांच्यावर हा प्रसंग ओढवला. या घटनेमुळे पतसंस्थेचे सभासद आणि शेतकरी संघटनेच्या कार्यर्कत्यांत बाचाबाची व हाणामारीही झाली.

कर्जाचा व व्याजाचा बोजा अन्यायकारक आणि बेकायदेशीर असल्याचे शेतकरी संघटनेच्या कार्यर्कत्यांचे म्हणणे आहे. पतसंस्थेच्या सदोष कारभाराबद्दलही त्यांच्या तक्रारी आहेत. त्यासाठी त्यांनी विशेष वसुली अधिकाऱ्यांच्याच तोंडाला काळे फासून धक्काबुक्की केली. सदर वसुली अधिकाऱ्यांनी याबाबत भिलवडी पोलीस ठाण्यात तक्रार दाखल केली आहे.

वाटमाऱ्या करणाऱ्या चौघांना अटक

कर्नाटक व पश्चिम महाराष्ट्रात प्रमुख रस्त्यावर वाटमाऱ्या करून लोकांना लुबाडणाऱ्या चौघांना विटा पोलिसांनी पकडून त्यांच्याकडून सुमारे दोन लाख रुपयांचा ऐवज जप्त केला आहे. या टोळीकडून आतापर्यंत 11 गुन्हे उघडकीस आले असून आणखी काही गुन्हे उघडकीस येण्याची शक्यता असल्याचे पोलिसांनी सांगितले. राजू बबन मंडले, हुसेन दस्तगीर मुल्ला, शकील निजाम मुजावर, श्याम विठ्ठल तेवरे अशी या चौघांची नावे आहेत.

' निर्मल ग्राम ' पुरस्कार

संपूर्ण स्वच्छता अभियानांतर्गत केंद सरकारचा ' निर्मल ग्राम ' पुरस्कार देशातील 39 गावांना जाहीर झाला असून त्यात महाराष्ट्रातील 13 तर सांगली जिल्ह्यातील 7 गावांचा समावेश आहे. पंतप्रधान मनमोहन सिंग यांच्या हस्ते नवी दिल्लीत विज्ञान भवन येथे 24 फेब्रुवारी रोजी पुरस्कार वितरण होईल.

यपावाडी (ता. आटपाडी), राडेवाडी(ता. पलूस), वाजेगांव (ता. कडेगांव), ढोलेवाडी (ता. शिराळा), माळवाडी, सांबरवाडी (ता. मिरज), नायकलवाडी (ता. वाळवा) अशी या गावांची नावे आहेत. पुरस्कार विजेत्या गावांचे सरपंच, महिला सदस्य आणि ग्रामसेवक यांचा पंतप्रधानांच्या हस्ते सत्कार करण्यात येणार आहे. 100 टक्के शौचालययुक्त गावांसाठी प्रामुख्याने हा पुरस्कार दिला जातो. पुरस्कार योजना जाहीर झाल्यानंतर प्रथमच हे पुरस्कार जाहीर झाले आहेत. पाच हजार लोकवस्ती असणाऱ्या गावांना 4 लाख रुपये तर त्यापेक्षा कमी लोकसंख्या असणाऱ्या गावांना दोन लाख रुपये बक्षीस दिले जाणार आहे.

 
</text>
</doc>
