<doc>
<docno>1004264.cms.txt</docno>
<text>
 
लेख: आयफेल टॉवर
मंत्रीणबाईंचे खचिर्क दौरे
[ Friday, January 28, 2005  09:17:16 pm]


मंत्रीपद मिळालं की विमानातून दौरे हे ठरलेलेच असतात. काही मंत्र्यांना तर हे पद म्हणजे मनसोक्त विमान प्रवासाची संधीच वाटते. हे फक्त भारतातच घडते असे नाही, जगात अन्यत्रही हीच स्थिती आणि असेच मंत्री आहेत. ब्रिटनच्या पर्यावरण मंत्री मार्गारेट बेकेट या आपल्या दौऱ्यांसाठी खाजगी व सरकारी विमानांचा सातत्याने वापर करीत असल्याबद्दल सध्या त्यांच्यावर जोरदार टीका होत आहे.

गेल्या वर्षातले त्यांचे 70 टक्के दौरे खाजगी किंवा राजघराण्यातील व्यक्तींसाठी राखून ठेवलेल्या रॉयल एअरफोर्सच्या विमानाने झाले आहेत. खरे तर त्यांनी ही विमाने वापरण्याऐवजी प्रवासी विमानाने दौरे करावेत, अशी अपेक्षा आहे. परराष्ट्र मंत्री जॅक स्ट्रॉ वगळता श्रीमती बेकेट यांनी अन्य कोणत्याही मंत्र्यापेक्षा जास्त, म्हणजे 25 दौरे विमानांनी केले आहेत. त्यावर अन्य कोणाहीपेक्षा अधिक, म्हणजे एक लाख 19 हजार 279 पौंड खर्च झाले आहेत.

पर्यावरण मंत्र्यांच्या या अफाट खर्चामुळे सर्वाधिक संतप्त झाले आहेत, ते ब्रिटनमधले पर्यावरणवादी. कारण त्यांचे म्हणणे आहे की, विमानाच्या धुरामुळे पर्यावरणाची अधिक हानी होत असताना पर्यावरण मंत्र्यांनीच त्याच्या वापरावर भर द्यावा, हे संतापजनक आहे.

मार्गारेटबाईंच्या या खचिर्क दौऱ्यांमुळे सर्वच मंत्र्यांच्या दौऱ्याचा खर्च आता तपासला जाऊ लागला असून टोनी ब्लेअर मंत्रिमंडळाच्या सदस्यांनी गेल्या वषीर् आपल्या दौऱ्यांवर 24 लाख पौंड खर्च केल्याचे आढळून आले आहे. हा खर्च त्या आधीच्या वर्षापेक्षा 13.5 टक्क्यांनी अधिक आहे. पंतप्रधान टोनी ब्लेअर यांनी या काळात 20 दौरे केले आणि त्याचा खर्च सर्वाधिक म्हणजे नऊ लाख 16 हजार 100 पौंड आहे. अर्थात त्यांच्याबरोबर मोठा लवाजमा जात असल्यामुळे त्यांच्या दौऱ्याचा खर्च वाढला आहे.

 
</text>
</doc>
