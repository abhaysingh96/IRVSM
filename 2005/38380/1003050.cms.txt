<doc>
<docno>1003050.cms.txt</docno>
<text>
 
महाराष्ट्र
मराठीचिये जागरी सजली कुसुमाग्रजनगरी
[ Friday, January 28, 2005  01:04:29 am]


सचिन अहिरराव

कुसुमाग्रजनगरी, नाशिक : सायबरयुगातही पौराणिक वारशाची मुळे सांभाळणाऱ्या शहरात आज केंदीय कृषीमंत्री शरद पवार यांच्या हस्ते 78 व्या अखिल भारतीय मराठी साहित्य संमेलनाची नांदी होत असून त्यासाठी गोदातीरावरच्या नाशिक जिल्हा मराठा विद्या प्रसारक समाज संस्थेच्या 36 एकर प्रांगणात माय मराठीच्या जागरासाठी कुसुमाग्रजनगरी सजली आहे. देशातील वैशिष्ट्यपूर्ण अशा या भाषासोहळ्याची पर्वणी साधण्यासाठी किमान 50 हजार वाङ्मयरसिक हजेरी लावतील, अशी अपेक्षा स्वागताध्यक्ष डॉ. वसतं पवार यांनी गुरुवारी मटाशी बोलताना व्यक्त केली.

संमेलनाध्यक्ष प्रा. केशव मेश्राम यांनी गुरुवारी सायंकाळी नाशिकमध्ये दाखल होताच कुसुमाग्रजनगरी गाठून तयारीची पाहणी केली. त्याआधी पूर्व संमेलनाध्यक्ष रा. ग. जाधव आणि साहित्य महामंडळाचे अध्यक्ष सुरेश द्वादशीवार यांनी संमेलनस्थळाची पाहणी केली. संध्याकाळी पत्रकारपरिषदेत संयोजकांनी याबाबतची माहिती दिली.

दासबोध, लीळाचरित्रही

वारकरी संप्रदायाने गुरुवारी सकाळी जिल्हाधिकाऱ्यांकडे निवेदन देऊन मोर्चाचा इशारा दिला होता. याचा विचार करून ग्रंथदिंडीत दासबोध आणि लीळाचरित्र ग्रंथ ठेवण्याचा निर्णय संयोजकांनी जाहीर केला. तथाकथित बोकडबळीबद्दलही नांदेडकरांचा गैरसमज दूर झाल्याचे त्यांनी सांगितले. तेथून 40 जण संमेलनाला येतील, असा विश्वास त्यांनी व्यक्त केला. संमेलनस्थळी सुरक्षाव्यवस्था अत्यंत कडक ठेवण्यात येणार असल्याचे संयोजकांनी सांगितले.

वातावरणात उत्साह

उद्घाटनाच्या पूर्वसंध्येला कुसुमाग्रजनगरीत प्रफुल्लित वातावरणात कामांवर शेवटचा हात फिरविला जात होता. केटीएमएच कॉलेजच्या बोट क्लबशेजारी लोककवी वामदादा कर्डक यांच्या नावाने मुख्य सभामंडप उभारण्यात आला असून तेथे व्यासपीठाचं काम पूर्णत्वाला नेण्याची घाई सुरू होती. या सभामंडपात पावणेतीनशे साहित्यिकांसह लोकप्रतिनिधी, देणगीदार, अधिकारी अशा 500 विशेष निमंत्रितांसाठी सोफे, खुर्च्या आणि फोमच्या गाद्यांची व्यवस्था करण्यात आली आहे. स्वागतसमिती सदस्य व मान्यवारांसाठी अडीच हजार जणांसाठी गाद्यांच्या आसनांची व्यवस्था आहे.

मुख्य सभामंडपाबरोबर केटीएचएम कॉलेजच्या वाचनालयासमोर प्रा. वसंत कानेटकर सभामंडप आणि छत्रपती शिवाजी सभागृहात कर्मवीर रावसाहेब थोरात सभामंडप तयार करण्यात आला आहे. संमेलनस्थळी कुसुमाग्रजांचे भव्य होडिर्ंग उभारण्यात आले आहे.

स्वागतकक्ष

केटीएचएम कॉलेजच्या मुख्य प्रवेशद्वाराशी स्वागतकक्ष सज्ज करण्यात आला असून तेथे निवास व्यवस्था, विशेष निमंत्रित, स्वागतसमिती सदस्य, प्रतिनिधी यांच्यासाठी स्वतंत्र दालने करण्यात आली आहेत. तेथून जवळच 317 गाळ्यांची दादासाहेब पोतनीस ग्रंथनगरी वसविण्यात आली आहे.

या गाळ्यांचे आरक्षण आठवडाभर आधीच पूर्ण झाल्याने गुरुवारी अनेकजण ग्रंथनगरीत जागा मिळविण्यासाठी प्रयत्न करत होते. त्यांच्यासाठी टेबलस्पेस देण्याचा प्रयत्न संयोजक करत होते. तर गाळे मिळालेल्या प्रकाशन संस्थांची ग्रंथ गाडीतून उतरवून घेण्याची लगबग सुरू होती.

 
</text>
</doc>
