<doc>
<docno>1004144.cms.txt</docno>
<text>
 
देश-विदेश
'तरुणांचा ओढा शास्त्रीय संगीताकडेच अधिक'
[ Friday, January 28, 2005  08:07:02 pm]


वृत्तसंस्था

कोलकाता : हिंदुस्तानी शास्त्रीय संगीतातील जेष्ठ आणि जाणकार वादक अमजत अली खान यांना तरुणांचा संगीताबद्दल असणारा उत्साह प्रेरणा देतो आणि भारतीय शास्त्रीय संगीताचे भविष्य उज्ज्वल असल्याचा आत्मविश्वास त्यांनी येथे व्यक्त केला. डोवर लेन म्युझिक कॉन्फरन्समध्ये त्यांच्या कार्यक्रमाच्यावेळी ते बोलत होते. तरुणांमध्ये सहभागी व्हायला ते आता मुंबईतील सेंट झेवियर कॉलेजमध्ये सरोद वादनाचा कार्यक्रम करणार असल्याचेही त्यांनी सांगितले.

' माझ्या दोन मुलांप्रमाणे अनेक तरुणांना शास्त्रीय संगीत आवडते. फक्त भारतातच नव्हे तर युरोप आणि अमेरिकेतही भारतीय संगीत लोकप्रिय होत आहे ', असे त्यांनी सांगितले. सीडीज, डीव्हीडीजच्या स्वरुपात शास्त्रीय संगीत जगभर उपलब्ध झाल्याने लोकांची त्यातील आवड वाढली आहे. अनेक भारतीयांनी जगाच्या वेगवेगळ्या भागात भारतीय संगीत प्रशिक्षणच्या शाळाही उभारल्या आहेत. अमजत खान यांनी गेले पाच महिने जगभर अशा अनेक शाळांना भेटी दिल्याचे सांगितले. अनेक विद्यापीठात भारतीय संगीत हा विषय शिकवला जातो. पॉप आणि रॉक संगीत देशात कितीही लोकप्रिय झाले तरी शास्त्रीय संगीताला काही मरण नाही, असे त्यांना वाटते.

 
</text>
</doc>
