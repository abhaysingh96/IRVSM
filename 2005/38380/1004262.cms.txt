<doc>
<docno>1004262.cms.txt</docno>
<text>
 
लेख: एअरमेल
आता शिकार इराणची...
[ Friday, January 28, 2005  09:15:50 pm]


दहशतवादविरोधी लढा चालू ठेवत जगातील ' जुलूमशाही ' राजवटींना नेस्तनाबूत करून सर्वत्र ' लोकशाही ' प्रस्थापित करण्याचा विडा आपल्या सरकारने उचलल्याची ग्वाही अमेरिकेचे अध्यक्ष जॉर्ज बुश यांनी अध्यक्षपदाचा दुसरा डाव सुरू करताना देशबांधवांना दिली. तर दुसरीकडे इराणच्या अणुकार्यक्रमावर आक्षेप घेत अमेरिकन प्रचारयंत्रणा कामाला लागली आहे. इराकनंतर आता इराण हेच अमेरिकेचे ' लक्ष्य ' ठरणार असल्याचे उघड झाले आहे.

इराक युद्धाच्या संकटातून अद्यापही न सावरलेल्या पश्चिम आशियाच्या क्षितिजावर युद्धाचे ढग पुन्हा एकदा जमू लागलेत. दहशतवादविरोधी लढ्याचा भाग म्हणून पश्चिम आशियातील देशांमध्ये ' लोकशाही प्रस्थापित ' करण्याच्या बुश यांच्या धोरणातील एक टप्पा इराकमध्ये पूर्ण झाला. आता या ढगांनी इराणची वाट धरली आहे. इराणचा अणुकार्यक्रम व तेथील मुल्लांचे वर्चस्व हे या क्षेत्रातील लोकशाहीस धोकादायक असल्याची भीती अमेरिकेला वाटू लागली आहे. त्यातूनच इराणला ' लक्ष्य ' करण्यासाठी हालचाली सुरू झाल्या आहेत ; डावपेच आखले जात आहेत.

इराणचा अणुकार्यक्रम हा आता सातत्याने ऐरणीवर येऊ लागला आहे. गेल्या वर्षभरापासून फ्रान्स, जर्मनी व ब्रिटन या अणुकार्यक्रमाला विरोध करून इराणला अण्वस्त्र सज्जतेपासून परावृत्त करण्याचा प्रयत्न करीत आहेत. युरोपीय संघातील हे देश आथिर्क व व्यापारी लाभाच्या मोबदल्यात इराणने अणुकार्यक्रम रद्द करावा यासाठी वाटाघाटी करत आहेत. अमेरिका मात्र या वाटाघाटींपासून दूरच आहे. लष्करी कारवाईच्या धाकाशिवाय अशा प्रकारच्या वाटाघाटी निरर्थक असतात, अशी यामागची भूमिका आहे. इराणला वाटाघाटींची भाषा समजत नाही. लष्करी कारवाईचा बडगाच इराणला वठणीवर आणू शकेल, असा अमेरिकेतील धुरीणांचा दावा आहे. वाटाघाटी व वादावादीची ही मोचेर्बांधणी अणुकार्यक्रमाच्या निमित्ताने इराणवरील हल्ल्यासाठी करण्यात येत आहे.

अमेरिकेच्या या भूमिकेला आणखी एक पदर आहे, तो म्हणजे इसायलचा. अमेरिकेच्या या मित्राला अण्वस्त्रसज्ज इराण कधीच परवडणार नाही. त्यामुळे इराणमध्ये कारवाई व्हावी, यासाठी इसायलने धोषा लावला आहे. दहशतवादाचा धोका जागतिक आहे. ' एकतर आंतरराष्ट्रीय समुदायाने कारवाई करावी, अन्यथा इसायलची विमाने सक्षम आहेतच ' असा खुला दम इसायलने भरलाय. 1981 मध्ये याच इसायलच्या विमानांनी इराकच्या अणुप्रकल्पावर हवाई हल्ला करून तो उद्ध्वस्त केला होता, हा इतिहास आहे.

गेल्या वषीर्च्या उन्हाळ्यापासून बुश सरकारने इराणमधील अणुप्रकल्पांची माहिती गोळा करण्यासाठी गुप्त मोहीम राबवली आहे. इराणमधील जाहीर व गुप्त अशी अणु, रासायनिक व क्षेपणास्त्रांच्या प्रकल्पांची माहिती गोळा करण्यावर या मोहिमेचा भर आहे. इराण-मोहिमेच्या आखणीसाठी इसायल व पाकिस्तान या दोन देशांची मदत अमेरिका घेत आहे. इसायलच्या पाणबुड्या लालसमुदातून इराणवर क्षेपणास्त्र हल्ला करू शकतात व त्याची एफ 16-1 विमानेही इराणच्या आकाशातून आग ओकू शकतात. तर पाकिस्तान इराणच्या अणु-आस्थापनांची माहिती व स्वरूप सांगण्यासाठी उपयुक्त ठरणार आहे. इराणच्या शास्त्रज्ञांसह काम केलेले पाक अणुशास्त्रज्ञ याकामी महत्त्वाची भूमिका बजावत आहेत. त्यांच्याकडून मिळालेल्या माहितीच्या आधारे अमेरिकेचे हेर पूर्व भागातून इराणमध्ये शिरून गुप्त भुयारी आस्थापनांचा शोध घेत आहेत. इराणमधील स्थानिक हस्तकांचाही त्यासाठी वापर होत आहे. इराकप्रकरणात झालेली नाचक्की टाळण्यासाठी किरणोत्सर्ग व हवामानातील अन्य संबंधित बदल टिपणाऱ्या यंत्रणेचा वापर करून अणु- कार्यक्रमाचे पुरावे गोळा करण्याचा प्रयत्न अमेरिका करीत आहे.

पाकच्या या सहकार्याच्या बदल्यात पाकच्या अण्वस्त्रक्षमता वाढीच्या मोहिमेकडे अमेरिका कानाडोळा करेल व त्यास पुरेपूर मदतही करेल. शिवाय अण्वस्त्र विक्रीप्रकरणाचे सूत्रधार अणुशास्त्रज्ञ अब्दुल कादीर खान यांना माफ करण्यासही अमेरिका तयार आहे.

इराणवर हल्लाबोल करण्यापूवीर् त्याच्या अण्वस्त्रक्षमतेचा अमेरिका अंदाज बांधत आहे. पण इराणने आपला अणुकार्यक्रम इतक्या खुबीने गुप्त ठेवला आहे की अंदाज बांधणे कठीण होऊन बसले आहे. अमेरिकेसमोरील आणखी एक प्रश्ान् आहे तो इराणच्या प्रतिहल्ल्याचा. लष्करी कारवाईला प्रत्युत्तर देताना इराण फक्त क्षेपणास्त्र व लष्करी हल्ला करेल की दहशतवादी हल्ल्यांचा मार्गही अवलंबला जाईल की राजकीय पातळीवर अमेरिकेची कोंडी करण्याचा प्रयत्न होईल, याचा आढावा अमेरिका घेत आहे. एकदा हे काम पूर्ण झाले की मग इराणची शिकार होईल.

स्वप्नसौरभ कुलश्रेष्ठ

(' द संडे टाइम्स ' वरून)

 
</text>
</doc>
