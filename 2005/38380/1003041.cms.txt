<doc>
<docno>1003041.cms.txt</docno>
<text>
 
महाराष्ट्र
गदारोळी आनंद होवो!
[ Friday, January 28, 2005  12:55:09 am]


राजीव काळे

पाच तपांनंतर योग जुळून आलाय. नेमकं सांगायचं तर 62 वर्षांनी. नाशकातील कुसुमाग्रज नगरीत आज साहित्य संमेलनाचं औपचारिक उद्घाटन होईल आणि गोदामाईच्या संगतीनं वाहू लागेल सरस्वतीचा प्रवाह. सरस्वतीच्या हातात हात घालून खळाळत पुढे जात असताना गोदेच्या जळावर उठतील असंख्य तरंग. तरंग आठवांचे. आठवणी 1942 मधल्या. देशभर स्वातंत्र्यसंग्रामाचं अग्निकुंड धडधडत असताना याच गोदातटी साहित्य संमेलन भरलं होतं. अध्यक्ष होते आचार्य अत्रे. एका छोट्या सभागृहात भरलेल्या या संमेलनाला खर्च आला होता अवघा पाच हजार!

त्या आठवणींचे तरंग उमटत असतानाच गोदामाईला आज दिसत असतील, हे संमेलन यशस्वी होण्यासाठी अथक मेहनत करणारी मंडळी. ही सारी मंडळी वेगवेगळ्या थरांतली, प्रत्येकाचं काम वेगळं नि डोक्यावरील टोप्याही वेगळ्या! आता गोदा-सरस्वतीच्या संगमावर ही मंडळी या टोप्या उतरवून ठेवणार की त्या तशाच ठेवून मराठीच्या नावानं चांगभलं म्हणणार हा सवाल आहे. प्रश्नाचं उत्तर संमेलनाच्या पडद्याआड दडलेलं आहे.या टोप्या उतरवल्या जातील की नाही याबाबत शंका यावी अशीच स्थिती आहे. राजकारण, सत्ताकारण, आपलं- तुपलंकरण... या साऱ्याच टोप्या उतरायला हव्यात. रसिकांची हीच अपेक्षा आहे. कारण त्यांच्या डोक्यावर अशी कुठली टोपी नाही. असलीच तर आहे वारकऱ्याची. बरव्या रसिकत्वाची! ही वारी साहित्याची, सरस्वतीची. एकल्याचा नोहे खेळ, म्हणून मेळ मेळविला. तुम्ही आम्ही खेळीमेळी, गदारोळी आनंद... ही भूमिका आयोजकांची आहे. मेळ तर मेळवला आहेच, तो आता गदारोळी आनंद व्हावा, एव्हढीच अपेक्षा...

 
</text>
</doc>
