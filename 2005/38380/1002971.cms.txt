<doc>
<docno>1002971.cms.txt</docno>
<text>
 
महामुंबई
अटकवॉरंट रद्द करण्यासाठी धारिवाल-जोशींची धावपळ
[ Friday, January 28, 2005  12:13:37 am]


म. टा. प्रतिनिधी

मुंबई : आपल्याविरुध्द काढण्यात आलेले अजामीनपात्र अटकवॉरंट रद्द करण्यात यावे अशी विनंती करत माणिकचंद गुटख्याचे मालक रसिकलाल धारिवाल आणि गोवा गुटख्याचे मालक जगदीश जोशी यांनी विशेष मोक्का कोर्टात धाव घेतली आहे.

दाऊद इब्राहीमसारख्या गुन्हेगारी जगतातील गुंडांशी संबंध असल्याचा आरोप या दोघांवर असून पोलिसांपुढे हजर न झाल्यास अटक करण्याचे वॉरंट त्यांच्यावर बजावण्यात आले आहे. या दोघांनी दाऊद याच्या भावाला कराचीत गुटखा उत्पादन सुरू करण्यास मदत केल्याचा मुंबई पोलिसांचा संशय आहे.

मोक्का कोर्टाचे न्यायाधीश ए. पी. भंगाळे यांच्यासमोर धारिवालचा विनंतीअर्ज आरोपींचे वकील राजेंद शिरोडकर यांनी सादर केला. जोशीचा अर्ज 24 रोजीच सादर झाला आहे. याप्रकरणी सुनावणी 29 जानेवारी रोजी होणार आहे.

आपण अनिवासी भारतीय असून हा दर्जा राखण्यासाठी किमान 180 दिवस परदेशात राहणे आवश्यक असल्याने आपण हजर होऊ शकत नसल्याचे धारिवाल यांचे म्हणणे आहे. आपण पोलिसांशी असहकार्य करण्याचा प्रश्ान्च उद्भवत नसून आपल्याविरुध्द कोणताही पुरावा नाही असेही त्यांनी म्हटले आहे.

 
</text>
</doc>
