<doc>
<docno>1004265.cms.txt</docno>
<text>
 
लेख: आयफेल टॉवर
घातक सौंदर्य
[ Friday, January 28, 2005  09:18:05 pm]


चेहऱ्यावरील वार्धक्याच्या खुणा घालविण्यासाठी ' बोटोक्स ' ची इंजेक्शने घेणाऱ्यांना ब्रिटनच्या आरोग्य खात्याने सावधगिरीचा इशारा तर दिला आहेच ; पण या इशाऱ्याकडे दुर्लक्ष करून लोकांनी इंजेक्शनांचा अट्टहास धरू नये यासाठी ' बोटोक्स ' इंजेक्शने तयार करणाऱ्या उद्योगांवरही निर्बंध लादण्याची तयारी चालविली आहे.

कॉसमॅटिक सर्जरीचा एक भाग म्हणून लोक ही इंजेक्शने घेतात. परंतु ती फक्त प्रशिक्षित व तज्ज्ञ डॉक्टरांच्या देखरेखीखालीच घ्यावी लागतात. काही लोक आपल्या फॅमिली डॉक्टरकडून किंवा ब्युटिशियनकडूनही ही इंजेक्शने घेतात. पण त्यामुळेच घात होण्याची शक्यता असते. एका पाहणीत असे आढळून आले आहे की, चेहऱ्यावरच्या सुरकुत्या घालविण्यावर लोक हल्ली मोठ्या प्रमाणावर पैसा खर्च करू लागले आहेत. त्याचा फायदा घेऊन ' झटपट कॉस्मेटिक सर्जन्स ' उदयाला येऊ लागले आहेत. ब्रिटनमधील मान्यताप्राप्त कॉस्मेटिक सर्जन्सकडून असे उपचार करून घेणाऱ्यांच्या संख्येत गेल्या वर्षभरात 60 टक्क्यांनी वाढ झाली आहे. त्यावरून अनधिकृतपणे किती लोक असे उपचार करीत असतील, याचा अंदाज बांधलेला बरा. पण या इंजेक्शनमुळे अॅलजीर् होऊ शकते व त्याचा परिणाम सुरकुत्या अधिक वाढण्यावर होऊ शकतो, असे ब्रिटिश आरोग्य खात्याचे म्हणणे आहे. हे उपचार घेणाऱ्या 10 पैकी किमान चार व्यक्तींना डोकेदुखी, मळमळ, दृष्टीभ्रम, एवढेच नाही तर चेहऱ्याचा पॅरालिसीस होऊ शकतो, असे तज्ज्ञांचे म्हणणे आहे. सर्वसाधारणपणे एका सेशनमध्ये या इंजेक्शनचा 50 युनिट इतका डोस दिला जातो. पण तो दोन हजार युनिटपर्यंत गेला, तर शरीरावर कायमचे दुष्परिणाम होऊ शकतात.

बोटोक्सच्या उपचारात चेहऱ्याच्या छोट्या छोट्या स्नायूंमध्ये टॉक्सिन ब्युटोलिनमचे छोटे छोटे डोस टोचण्यात येतात. त्यामुळे स्नायूंना तात्पुरता पक्षाघात होतो आणि चेहऱ्याच्या सुरकुत्या नाहीशा होतात. 250 पौंड खर्चाच्या या उपचाराला फक्त काही मिनिटे लागतात. त्यासाठी गुंगीच्या औषधाची किंवा बधिरीकरणाची गरज नसते. थोडक्यात, हा उपचार घेऊन लगेच घरी जाता येते. पण आता हा उपचार सरकारकडे नोंदणी झालेल्या प्रशिक्षित डॉक्टर अथवा नर्सनांच करता येईल. त्यासाठी काही पद्धतीही आखून देण्यात येत आहे.

ब्रिटनमध्ये 2000 साली बोटोक्सची 50 हजार खोकी खपली होती. आता हा खप दरवषीर् 75 हजार ते एक लाख खोकी इतका झाला आहे.

 
</text>
</doc>
