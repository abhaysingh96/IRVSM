<doc>
<docno>1004436.cms.txt</docno>
<text>
 
महाराष्ट्र
यांच्या मृत्यूचे गूढ
[ Friday, January 28, 2005  11:59:30 pm]


म. टा. प्रतिनिधी

नाशिक : आदिवासींच्या कल्याणासाठी सतत प्रयत्न करणारे जनता दल नेते आणि मालेगावचे माजी खासदार हरिभाऊ महाले यांचे गुरुवारी रात्री मुंबई-आग्रा महामार्गावर कसारा गावाच्या हद्दीत अपघाती निधन झाले.

साईबाबा खिंडीजवळ त्यांच्या इंडिका मोटारीला एका टेम्पोने धडक दिली. जखमी अवस्थेत महालेंना ठाणे जिल्हा रुग्णालयात नेण्यात आले, तेथे त्यांचे निधन झाले. मात्र, हा अपघात नसून घातपात असल्याचा आरोप महालेंच्या कुटुंबियांनी केला. त्यावर, या घटनेची सखोल चौकशी करू असे आश्वासन मुख्यमंत्री विलासराव देशमुख यांनी दिले.

महाले आणि इतर दोघे जण मुंबईहून नाशिकला निघाले होते. साईबाबा खिंडीत उतारावर महाले यांच्या मोटारीला नाशिकहून येणाऱ्या मोटारीले घासले, असे ' म. टा. ' चा शहापूर येथील वार्ताहर कळवतो.

मात्र, पोलिस आणि ठाणे जिल्हा रुग्णालय यांच्या दप्तरातल्या नोंदींमध्ये विसंगती असल्याने तसेच महाले यांचे सहप्रवाशांना कुठलीही इजा झालेली नसल्याने संशय निर्माण झाला आहे.

हरिभाऊ महाले मालेगाव लोकसभा मतदारसंघातून तीन वेळा आणि दिंडोरी विधानसभा मतदारसंघातून सलग दोनवेळा निवडून आलेले महाले गेल्या निवडणुकीत पराभूत झाले. त्यांच्यामागे बीएसएनएल भरती प्रकरणात फसवणूक केल्याच्या आरोपाचे शुक्लकाष्ठ लागले होते. या प्रकरणात मध्यस्थी केल्याचे मान्य करून, लोकांचे पैसे देण्यासाठी जमीन विकणार असल्याचे ते म्हणाले होते. गुरुवारी ते मुंबईला त्यांच्या इगतपुरीतील जमीनविक्री व्यवहारासाठीच गेल्याचे त्यांच्या कुटुंबियांचे म्हणणे आहे.

शहापूरनजीक रात्री अडीच वाजता त्यांच्या कारला एका अज्ञात टेम्पोने धडक दिल्याने अपघात झाल्याची नोंद कसारा पोलिस ठाण्यात आहे. मात्र ठाणे जिल्हा रुग्णालयातील नोंदीनुसार रात्री पाऊण वाजताच महाले यांना नरेश शिंदे यांनी दाखल केल्याचे म्हटले आहे. हरिभाऊंचा मुलगा धनराज महाले आणि नातू नवनाथ यादव यांनी मुख्यमंत्र्यांकडे तक्रार दिली असून त्यात त्यांनी म्हटल्याप्रमाणे, महाले यांनी दादरच्या एका व्यक्तीशी जमिनीचा व्यवहार केला होता. त्यात नरेश शिंदे हा मध्यस्थ होता. मुंबईला जाताना धनराज आणि नवनाथ हे दोघेही हरिभाऊंसमवेत मुंबईला जाणार होते. पण, नरेशने त्यांना नाशिकलाच गाडीतून उतरवून दिले. त्यानेच हरिभाऊंची हत्या केली असल्याचा आरोप या दोघांनी केला असून त्याच्या चौकशीची मागणी केली आहे.

मुख्यमंत्र्यांचे आश्वासन

ठाणे (म. टा. प्रतिनिधी) : हरिभाऊ महाले यांच्या निधन अपघात नव्हे तर घातपातात झाले असल्याची शंका त्यांचे चिरंजीव धनंजय महाले यांनी व्यक्त केली असून या घटनेची चौकशी करण्याची मागणी केली आहे. त्यानुसार निश्चितपणे चौकशी केली जाईल, असे आश्वासन मुख्यमंत्री विलासराव देशमुख यांनी ठाण्यात दिले.

काँग्रेस कार्यर्कत्यांच्या जिल्हानिहाय बैठकीसाठी ठाण्यात असलेल्या मुख्यमंत्र्यांना महाले यांच्या अपघाती निधनाचे, तसेच त्यांचा मृतदेह ठाण्याच्या सरकारी रुग्णालयात आणल्याचे समजताच नियोजित कार्यक्रमात बदल करून मुख्यमंत्री रुग्णालयात आले. त्यांनी महाले यांच्या पाथिर्वाचे दर्शन घेऊन पुष्पचक्र वाहिले. त्याचवेळी धनंजय आणि नातू नवनाथ यांनी अपघाताविषयी चौकशीची मागणी करणारे निवेदन मुख्यमंत्र्यांना दिले.

 
</text>
</doc>
