<doc>
<docno>1004408.cms.txt</docno>
<text>
 
महाराष्ट्र
'नवे आदर्श साहित्यिक समाजात रुजावेत'
[ Friday, January 28, 2005  11:34:00 pm]


सामान्य शेतकरी कुटुंबाची पार्श्वभूमी असलेला माझ्यासारखा सामान्य वाचक आपल्यापुढे काय बोलणार ? आपले अनंत कृपाहस्त मस्तकावर असल्यामुळेच संमेलनाची धुरा वाहण्याचे आणि काही बोलण्याचे बळ मला लाभले आहे.

साहित्य सरितेच्या काठावर उभा राहिल्यावर मला आपल्या सर्वांचे स्फूतिर्स्थान असलेल्या कविश्रेष्ठ तात्यासाहेबांच्या लोभस व्यक्तिमत्वाचे तीव्रतेने स्मरण होत आहे. ' मराठी साहित्य आणि संस्कृतीचा मानदंड ' अशी तात्यांची कीतीर् आहे. प्रेम, प्रज्ञा आणि प्रतिभा यांचा अविष्कार असलेले तात्या मला गुरूस्थानी होते. साहित्य क्षितिजावर तळपणाऱ्या तेजस्वी प्रभावळीच्या पावन स्मृतींना मी विनम्र अभिवादन करतो.

जीवनाची चिरंतन मूल्ये जोपासण्यासाठी साहित्य हवे. खरे तर ते सहावे महाभूतच आहे. कोणत्याही राष्ट्राला सैन्यापेक्षा साहित्याची आज जास्त गरज आहे. राष्ट्राला जिवंत ठेवण्याचे काम साहित्यच करू शकते. मानवी स्वातंत्र्याच्या ध्येयाची ज्योत आजपर्यंत त्यांनीच जिवंत ठेवली आहे. आईवर प्रेम न करणाऱ्याची माणुसकी जितकी कवडीमोलाची असते तितकीच मायभाषेवर प्रेम न करणाऱ्या माणसाची विद्वत्ताही कुचकामी असते.

नाशिक ही ऋषींची तपोभूमी, सिद्धांची योगभूमी आणि मानवाची मोक्षभूमी आहे. संमेलनाच्या निमित्ताने येथे जमलेल्या साहित्यिकांच्या मांदियाळीने या स्थलकालाच्या पावित्र्यात भरच पडली आहे.

साहित्यिक आणि वाचक या एकाच नाण्याच्या दोन बाजू आहेत. वाचक चोखंदळ झालेत. आता ते असे तसे साहित्य वाचणार नाहीत. ते तुमच्याकडून सकस साहित्याचीच अपेक्षा करताहेत आणि ते देण्याची जबाबदारीही तुमचीच आहे. आजच्या जागतिकीकरणाच्या युगात जे टिकेल तेच उत्तम आहे. पुस्तकांच्या भरमसाट किमती हाही वाचकांसाठी मोठा अडथळा आहे. साहित्यिकांनी महिलांसाठी लिहिले पाहिजे. महिलांनीही लिहिले पाहिजे.

कुसुमाग्रजांसारखे नवे आदर्श साहित्यिक समाजात असावेत, रूजावेत, तरच आमची तरुण पिढी या अक्षरांच्या संगतीत सुदृढ, समंजस, सशक्त आणि स्वावलंबी होईल. प्रत्येकाच्या घरात ग्रंथांना गृहलक्ष्मी एवढेच महत्त्व प्राप्त होवो. सर्व रसिकांना त्यांचे आवडते लेखक, कवी बघायला-ऐकायला मिळो आणि गंंथप्रेमींना मनमुराद ग्रंथास्वाद घेता यावो. तरच आम्ही हा जो पाऊणकोटींचा प्रपंच मांडला आहे तो पराकोटीने यशस्वी झाला, असे मी म्हणेन.

 
</text>
</doc>
