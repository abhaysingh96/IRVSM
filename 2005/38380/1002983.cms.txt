<doc>
<docno>1002983.cms.txt</docno>
<text>
 
महाराष्ट्र
मराठी येऱ्यागबाळ्यांची भाषा नाही
[ Friday, January 28, 2005  12:18:04 am]


म. टा. प्रतिनिधी

कुसुमाग्रजनगरी, नाशिक : ' आज सर्वसामान्य मराठी माणूसच मराठीकडे पाठ फिरवतो आहे. त्याला सिलिकॉन व्हॅली आणि तिथले डॉलर खुणावतात. अशा परिस्थितीत मराठी भाषेच्या भविष्याविषयी चिंता व्यक्त होत असली, तरी अशा समस्यांमुळे नामशेष होण्याइतकी मराठी भाषा लेचीपेची नाही. ती येऱ्यागबाळ्यांची भाषा नव्हेच ', अशा शब्दांत मावळते संमेलनाध्यक्ष रा. ग. जाधव यांनी मराठीच्या भवितव्याविषयी भावना व्यक्त केल्या. 78 व्या अखिल भारतीय मराठी साहित्य संमेलनाच्या पूर्वसंध्येला ते ' म. टा. ' शी बोलत होते.

ते म्हणाले की, मराठी भाषेच्या भवितव्याविषयी अगदी ज्ञानेश्वरांच्या काळापासून चिंता व्यक्त होत आली आहे. त्या काळात संस्कृतपुढे मराठीचा निभाव कसा लागणार, अशी शंका उपस्थित झाली. नंतर इंग्रजी आली. तिचा सामना करण्यासाठी दोन मतप्रवाह निर्माण झाले. विष्णूशास्त्री चिपळूणकरांसारख्यांचा संस्कृतप्रचूर मराठीचा प्रवाह आणि महात्मा जोतिबा फुल्यांसारख्यांचा अस्सल मराठीचा प्रवाह. या दोन्ही प्रवाहांनी इंग्रजीचा सामना केला, याचे स्मरण प्रा. जाधव यांनी करून दिले. मराठी सध्याही अशा संक्रमणावस्थेतून जात आहे, ही परिस्थिती लवकरच बदलेल, अशी आशा त्यांनी व्यक्त केली.

1 मे 1960 रोजी महाराष्ट्राची स्थापना झाली, त्याच दिवसापासून राज्यातील कारभार मराठीत व्हायला हवा होता असे सांगत, सरकारी पातळीवर इतर निर्णय एका फतव्यानिशी अमलात आणले जाऊ शकतात, तर हा निर्णय घेण्यात काय अडचण होती, असा सवाल जाधव यांनी केला. शिवाजी महाराजांपासून पेशव्यांपर्यंत सारा सरकारी कारभार मराठीतूनच चालत होता, अशी आठवणही त्यांनी यानिमित्ताने करून दिली. कुठल्याही समाजाची साहित्याची, संस्काराची आणि शिक्षणाची भाषा ही मातृभाषाच असायला हवी, अशी पुस्ती त्यांनी जोडली.

प्राध्यापक केशव मेश्राम हे साहित्य संमेलनाचे अध्यक्ष झाले असल्याने गावकुसाबाहेरचे साहित्यच एक प्रकारे मुख्य प्रवाहात आले. अशावेळी साहित्याच्या मुख्य प्रवाहापासून वेगळ्या प्रवाहांचे प्रयोजन उरते का ? यावर जाधव म्हणाले की, साहित्यात असे प्रवाह वरचेवर दिसत असले तरी हे भेद केवळ अभ्यासाच्या सोयीसाठी केले गेले आहेत. मूळ साहित्य एकच आहे आणि ते साऱ्या भेदांना उल्लंघून जाणारे आहे.

 
</text>
</doc>
