<doc>
<docno>1004257.cms.txt</docno>
<text>
 
लेख: नोंद
हरि शंकर महाले
[ Friday, January 28, 2005  09:11:43 pm]


आदिवासींच्या विकासा-साठी सारे आयुष्य झोकून दिलेेल्या हरि शंकर महाले यांच्या निधनामुळे आदिवासी चळवळीचे फार मोठे नुकसान झाले आहे.

महाले हे खासदार होते, आमदारही होते. पण राजकारणात, समाजकारणात आणि सर्वसामान्य लोकांमधे ते हाडाचे कार्यकतेर् म्हणूनच परिचित होते.

नाशिक जिल्ह्यातील दिंडोरी तालुक्यातील वारे या गावी महाले यांचा जन्म झाला. शिक्षण जेमतेम, म्हणजे सातवीपर्यंत झाले. पण गोरगरीब मुलांना आणि आदिवासी मुलांना शिक्षण मिळावे म्हणून त्यांनी सतत धडपड केली व शिक्षणसंस्थाही स्थापन केली.

जंगल कामगार सोसायटीचे सचिव म्हणून त्यांनी आपल्या सार्वजनिक कामाला सुरुवात केली. पुढे पंचायत समितीचे ते उपसभापती झाले. जिल्हा मध्यवतीर् बँकेचे संचालकही झाले. समाजवादी विचाराचे आणि डाव्या चळवळीवर विश्वास असलेल्या महाले यांनी समाजवाद्यांबरोबर राहणेच पसंत केले.

1969-70 च्या भूमिमुक्ती चळवळीत ते सक्रिय होते. 1980, 85 च्या निवडणुकीत ते दिंडोरी विधानसभा मतदारसंघातून आमदार म्हणून निवडून आले. 1977, 89 आणि 99 असे तीन वेळा मालेगाव राखीव मतदारसंघातून लोकसभेवर निवडून आले.

धोतर, सदरा आणि डोक्यावर पांढरी टोपी असा त्यांचा कायम वेश असे. आणखी एक वैशिष्ट्य म्हणजे विधानसभेत किंवा लोकसभेत भाषण करताना ते पायातील चपला काढून बोलत. खासदार-आमदार असूनही त्यांनी कधी ' लोकप्रतिनिधी ' म्हणून रुबाब केला नाही. डहाणू, नाशिक, दिंडोरी, कळवण या परिसरातील प्रश्नांवर त्यांनी विधानसभेत व लोकसभेत सदैव आवाज उठवला.

डहाणू- नाशिक रेल्वे मार्गासाठी त्यांनी सतत आग्रह धरला. लोकसभेत शून्य तासाला उत्तर महाराष्ट्राचे, विशेषत: आदिवासींचे प्रश्न त्यांनी सातत्याने मांडले. प्रश्न मांडायला संधी मिळावी, म्हणून ते सकाळी नऊ वाजताच संसद भवनात जाऊन आपला प्रश्न संसदेच्या कार्यालयात इतरांच्या अगोदर देण्याचा प्रयत्न करीत.

गेल्या लोकसभेत जनता दल (एस)चे ते देशातील एकमेव खासदार होते. त्यांना दिल्लीत दोन फ्लॅट मिळाले होते. एक फ्लॅट राहण्यासाठी व दुसरा पक्षाच्या कार्यालयासाठी. पण त्यांचे घर हेच पक्षाचे कार्यालय बनले होते. प्रसिद्धीपासून ते नेहमीच दूर राहिले.

खासदार असताना व्हीएसएनएलमधील नोकर भरतीच्या वादात त्यांचे नाव गुंतले होते. त्यांच्या निधनाने अत्यंत नम्र स्वभावाचा नि आपण खासदार असल्याचे विसरून शिपायाच्या खांद्यावर हात टाकून गप्पा मारणारा हाडाचा कार्यकर्ता हरपला.

 
</text>
</doc>
