<doc>
<docno>1002980.cms.txt</docno>
<text>
 
महाराष्ट्र
ग्रंथदिंडीत चित्ररथांचे रंग; सूर-तालांचा संग!
[ Friday, January 28, 2005  12:16:40 am]


गौतम संचेती

नाशिक : ' माझी बोली, माझी भाषा... मायमराठी अमुची आशा! ', ' मराठी भाषा ; मराठी बाणा, हाच महाराष्ट्राचा कणा '- अशा घोषणांच्या गजरात 78 व्या अ. भा. मराठी साहित्य संमेलनाची ' ग्रंथदिंडी ' शुक्रवारी सकाळी नाशिकच्या प्रमुख रस्त्यांवरून फिरणार आहे. तब्बल तीन तास चालणारी ही ग्रंथदिंडी सर्वांच्याच लक्षात राहणारी व्हावी, यासाठी संयोजकांनी जोरदार तयारी केली असून या दिंडीची रंगीत तालीमही गुरुवारी पार पडली!

दहा चित्ररथ, नृत्यपथक, लेझीमपथक, समूहगीते, वाद्यवृंद, पालखी आणि अर्थातच, ज्येष्ठ साहित्यिकांची उपस्थिती हे ग्रंथदिंडीचे आकर्षण ठरेल. रंगीत तालमीत स्थानिक कलाकार आणि विद्याथीर् सहभागी झाले होते. एकीकडे लेझीमपथकाची छनखळखळछन, तर दुसरीकडे नटसम्राटाचे स्वगत ; आणखी कुठे चित्ररथाच्या सजावटीवर अखेरचा हात... असे चित्र गुरुवारी दुपारी होते.

ग्रंथदिंडीच्या पालखीत ज्ञानेश्वरी आणि तुकारामगाथा, विनोबांची ' ग्रामगीता ', भारतीय राज्यघटना आणि ' शेतकऱ्याचा असूड ' हे ग्रंथ असतील. दिंडीच्या अग्रभागी निवेदन करणारे वाहन, तर त्यानंतर सनईचे सूर, त्यामागे ' नटसम्राट ' मधील शेवटचा भाग सादर करणाऱ्या विद्यार्थ्यांचा आणि कुसुमाग्रजांच्या साहित्यसंपदेने सजवलेला मराठा हायस्कूलचा चित्ररथ राहील. मग पेठे हायस्कूलचा ज्ञानेश्वरीवर आधारलेला चित्ररथ, महानुभाव समितीचा चित्ररथ व बॅण्डपथक, पुष्पावती हायस्कूलचा चित्ररथ व लेझीमपथक, महानुभाव समितीचे टिपरीनृत्य, मॉडर्न हायस्कूलचा चित्ररथ, विविध धामिर्क ग्रंथ आणि भारताच्या नकाशाने सजलेला जनता विद्यालयाचा चित्ररथ व लेझीमपथक, पाठोपाठ बहिणाबाईंची याद जागवणारा रचना विद्यालयाचा, तर बचीर्नृत्य सादर करणारा देवळाली स्कूलचा चित्ररथ, विद्याप्रबोधिनीचे लेझीमपथक, उंटवाडी शाळा आणि वाघ गुरुजी शाळा यांचे चित्ररथ व लेझीमपथके, केटीएचएमचा चित्ररथ, तर लोकमान्य विद्यालयाचे लेझीमपथक... त्यांच्यापाठोपाठ संमेलनाध्यक्ष, पदाधिकारी, अभ्यागत साहित्यिक-मंडळी तसेच शहरातील नागरिक, मग ग्रंथांची पालखी आणि तिच्यामागे समूहगायनाची मुख्य गाडी, वाद्यवृंद आणि 40 शाळांमधील विद्यार्थ्यांचे समूहगायन पथक, असा दिंडींचा विस्तार आहे.

 
</text>
</doc>
