<doc>
<docno>1004135.cms.txt</docno>
<text>
 
देश-विदेश
'ब्लॅक फ्रायडे'चे निर्माते सुप्रीम कोर्टात
[ Friday, January 28, 2005  08:04:54 pm]


वृत्तसंस्था

नवी दिल्ली : मुंबईत 1993 मध्ये झालेल्या बॉम्बस्फोट मालिकेवर आधारित ब्लॅक फ्रायडे या चित्रपटाला गुरुवारी हायकोर्टाने स्थगिती दिल्यानंतर चित्रपट निर्मात्यांनी याविरोधात सुप्रीम कोर्टात याचिका दाखल केली आहे. पूर्वनियोजित कार्यक्रमानुसार, हा चित्रपट शुक्रवारी चित्रपटगृहात झळकणार होता.

बॉम्बस्फोट खटल्यातील एक आरोपी मुश्ताक मुसा तरानी याने या चित्रपटाला स्थगिती मिळावी या स्वरुपाची याचिका दाखल केली होती. या चित्रपटामुळे त्याच्याबद्दल आणि या खटल्यातील इतर आरोपींबद्दल लोकांच्या मनात पूर्वग्रह निर्माण होईल, असे त्या याचिकेत म्हटले होते. बॉम्बस्फोट प्रकरणी टाडा च्या अंतर्गत दाखल केलेले खटले अजूनही प्रलंबित असल्याने या आरोपींनी ही याचिका दाखल केली आहे. त्यांच्या म्हणण्यानुसार, चित्रपटातील सत्यघटना हे शब्द गाळावेत. टाडा कोर्टात ही मागणी पूर्ण न झाल्याने त्यांनी हायकोर्टात याचिका दाखल केली होती. त्यानुसार या चित्रपटावर तात्पुरती बंदी घालण्यात आली आहे.

हा चित्रपट ब्लॅक फ्रायडे नावाच्या पुस्तकावर बेतला आहे. या पुस्तकाचे सर्व हक्क मिड डे मल्टिमिडीयाकडे सुरक्षित आहेत. मुंबई हायकोर्टात दाखल केलेल्या याचिकेवर मुख्य न्यायाधीश आर. सी. लाहोटी, न्यायाधीश एच. के. सीमा आणि न्यायाधीश जी. पी. माथुर यांच्या पीठाने हा निर्णय दिला.

 
</text>
</doc>
