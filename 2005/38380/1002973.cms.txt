<doc>
<docno>1002973.cms.txt</docno>
<text>
 
महामुंबई
'बेस्ट'चे बजेट मंजूर
[ Friday, January 28, 2005  12:14:13 am]


म. टा. प्रतिनिधी

मुंबई : कर्मचाऱ्यांच्या पगारवाढीसंदर्भात नेमण्यात आलेल्या वेतन सुधार समितीच्या शिफारशींच्या बाहेर जाऊन महागाई भत्त्याबद्दल कोणतीही तडजोड करू नये, अशी भूमिका सभागृह नेते प्रभाकर शिंदे यांनी बेस्ट अर्थसंकल्पाच्या मंजुरीच्या वेळी पालिका सभागृहात मांडली. बेस्ट अर्थसंकल्पात पगारवाढीचा बोजा सहन करण्यासाठी 341 कोटी रुपयांची तरतूद करण्यात आली असून त्यापैकी 325 कोटी रुपये कर्मचाऱ्यांची पगारवाढ व उरलेली रक्कम त्याअनुषंगाने होणाऱ्या अधिकाऱ्यांच्या वेतनसुधारणेपोटी वापरण्यात येईल, असे प्रतिपादन बेस्टचे महाव्यवस्थापक स्वाधीन क्षत्रिय यांनी यावेळी केले.

बेस्टचा अर्थसंकल्प गुरुवारी पालिका सभागृहात बहुमताच्या जोरावर मंजूर झाला. बेस्टमधील पगारवाढीच्या प्रश्नावर चार युनियन्सनी दिलेला प्रस्ताव मंजूर न झाल्यास आंदोलन छेडले जाण्याची शक्यता आहे. पगारवाढीसंदर्भात महाव्यवस्थापक क्षत्रिय म्हणाले की, महागाई भत्ता या एकाच मुद्द्यावरून वेतन सुधार समितीच्या अहवालाची अमलबजावणी होऊ शकलेली नाही. मुंबई महापालिकेप्रमाणेच बेस्टमध्येही न्या. कुर्डूकर समितीने 100 टक्क्यांवर महागाई भत्ता गोठविण्याची शिफारस करण्यात आली आहे. चार युनियन्सचा प्रस्ताव या प्रकरणी मिळाला असून त्यात लवकरात लवकर तोडगा निघावा, अशी अपेक्षा आहे.

यंदा बेस्टच्या ताफ्यात 1032 नव्या बसगाड्या दाखल होणार असून 15 वर्षांपूवीर्च्या बसगाड्या मोडीत काढण्यात येणार आहेत. नव्या बसगाड्यांमध्ये व्हीलचेअरवरूनही अपंग प्रवासी चढू-उतरू शकतील. बेस्ट बसगाड्यांचा लाल रंग अजिबात बदलण्यात येणार नाही, असे महाव्यवस्थापकांनी यावेळी स्पष्ट केले. बेस्टमधील 267 कर्मचाऱ्यांना कमी करण्यात येणार असून त्याद्वारे साडेतीन कोटी रुपयांची बचत होणार आहे. मात्र सक्तीची निवृत्ती होऊ नये, याचीही काळजी घेण्यात येईल, असे त्यांनी स्पष्ट केले.

 
</text>
</doc>
