<doc>
<docno>1004247.cms.txt</docno>
<text>
 
अर्थव्यवहार
एसआयपी म्हणजे म्युच्युअल फंडातील रिकरिंग खाते
[ Friday, January 28, 2005  09:05:17 pm]


रिकरिंग ठेव योजनेसारख्या अन्य कोणत्याही योजनेप्रमाणे या योजनेतही गुंतवणूकदाराला एका विशिष्ट तारखेला म्युच्युअल फंडाची युनिट्स खरेदी करता येतात. याद्वारे गुंतवणूकदाराला आपल्या गुंतवणूकीची रक्कम आणि कालावधी यांचे निश्चित गणित बनविता येते आणि त्यानुसार गुंतवणूकही करता येते.

रचनात्मक गुंतवणूक योजना किंवा सिस्टिमॅटिक इन्व्हेस्टमेंट प्लॅन म्हणजे काय ?

या योजनेच्या नावातूनच तिचे स्वरूप स्पष्ट होते. अगदी सोप्या पद्धतीने सांगायचे झाल्यास म्युच्युअल फंडामध्ये नियमितपणे एका विशिष्ट रकमेची गुंतवणूक करीत राहणे म्हणजेच रचनात्मक गुंतवणूक योजना. रिकरिंग ठेव योजनेसारख्या अन्य कोणत्याही योजनेप्रमाणे या योजनेतही गुंतवणूकदाराला एका विशिष्ट तारखेला म्युच्युअल फंडाची युनिट्स खरेदी करता येतात. याद्वारे गुंतवणूकदाराला आपल्या गुंतवणुकीची रक्कम आणि कालावधी यांचे निश्चित गणित बनविता येते आणि त्यानुसार गुंतवणुकही करता येते. प्रत्येक महिन्याला आपल्याला नेमकी किती रक्कम आणि कोणत्या म्युच्युअल फंडात गुंतवायची आहे, हे आपण एकदा नक्की केले की, एक तर पोस्ट डेटेड चेक्सद्वारे किंवा बँक खात्यातून परस्पर नियमितपणे पैसे वळते करण्याच्या सूचना देऊन नियमित गुंतवणूक करता येते. कोणत्याही एसआयपीमध्ये सहभागी होण्यासाठी प्राथमिक गुंतवणूक ही अगदी एक हजार रुपयांपासूनही सुरू करता येते.

एसआयपी म्हणजे साधारणत: एका म्युच्युअल फंडातील आपले रिकरिंग खाते असेच समजायला हरकत नाही.

अशा योजनेचे लाभ मिळविण्यासाठी खूप मोठ्या रकमेचीच गुंतवणूक करावी लागते का ?

अजिबात नाही, एसआयपीच्या संदर्भात अगदी याच्या उलट स्थिती असते. कित्येकदा गुंतवणूकदार अशा प्रकारच्या योजनांत गुंतवणूक करताना भरपूर लाभाचा विचार करतात. शेअर्सची किंवा युनिट्सची प्राथमिक विक्री होणार असेल तेव्हा, पुढे या शेअरांना किंवा युनिट्सना अधिक लाभ मिळेल, अशा आशेने घसघशीत गुंतवणूक करतात ; परंतु प्राथमिक विक्रीमध्ये किती किमतीला तुम्हाला ही युनिट्स किंवा शेअर मिळाले त्यावरच, या घसघशीत गुंतवणुकीवरील संभाव्य परताव्याचे गणित अवलंबून असते. बहुतेकदा बाजारात एखाद्या शेअराचे भर वाढायला लागले की, गुंतवणूकदार त्याकडे आकषिर्त होतात आणि प्रत्यक्षात चढ्या दराने समभागांची खरेदी करतात. शेअर बाजाराची दिशा कोणालाही निश्चितपणे सांगता येत नाही. त्यामुळे एक रकमी घसघशीत गुंतवणूक करण्यात मोठी जोखीम असते आणि ती सर्वसामान्य गुंतवणूकदाराच्या आवाक्यात असत नाही. एसआयपीच्या माध्यमातून ही जोखीम कमी करता येते. बाजाराच्या विविध पातळ्यांवर आणि मोठ्या कालावधीत टप्प्या-टप्प्याने निधी गुंतवण्याची एसआयपीची सोय या बाबतीत उपयोगी ठरते.

उदाहरणार्थ, आपण प्रुडेन्शियल आयसीआयसीआयचा प्रूआयसीआयसीआय टेक्नॉलॉजी फंड पाहू. समजा तुम्ही शेअरांच्या प्राथमिक विक्रीच्या वेळेस रु. 10 या दर्शनी मूल्याच्या आधारे गुंतवणूक केलेली आहे. गेल्या काही वर्षांत माहिती- तंत्रज्ञान उद्योगाला मंदीचा आणि तीव्र घसरणीचा सामना करावा लागलेला आहे, हे लक्षात घेतले तर तुमच्या गुंतवणुकीचे मूल्य, प्राथमिक विक्रीच्या मूल्यापेक्षाही कमी झालेले असल्याचे तुम्हाला आढळेल. याउलट तुम्ही प्रूआयसीआयसीआय टेक्नॉलॉजी फंडात दरमहा 1000 रुपये गुंतविले असते तर 54 महिन्यांच्या कालावधीत तुमची गुंतवणूक , 31 जुलै , 2004 रोजी 76,891 रुपये एवढी झालेली असती. याचाच अर्थ तुम्हाला 15.66 टक्के या दराने वाषिर्क चक्रवाढ परतावा मिळाला असता.

टीप :हा आलेख आणि फंडाच्या कामगिरीबाबतचे आकडे हे केवळ स्पष्टीकरणासाठी आवश्यक म्हणून दिलेले असून भूतकाळातील कामगिरीची भविष्यात पुनरावृत्ती होईल याची कोणतीही हमी देता येत नाही.

उमा शशिकांत

उपाध्यक्ष, प्रुडेन्शियल आयसीआयसीआय असेट

मॅनेजमेंट कंपनी

 
</text>
</doc>
