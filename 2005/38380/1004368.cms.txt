<doc>
<docno>1004368.cms.txt</docno>
<text>
 
क्रीडा
कौशल्या वाघचे बबलू यादवला आव्हान
[ Friday, January 28, 2005  11:07:51 pm]


मुंबई : शहाजी राजे क्रीडा संकुलात शनिवारी भारतातील नामवंत पैलवानांची ' मी मुंबईकर ' कुस्ती स्पर्धा रंगणार असून कुस्तीच्या इतिहासात प्रथमच एक महिला मल्ल पुरुष मल्लाशी झुंज देईल. ही लढत सर्वांच्याच आकर्षणाचे प्रमुख केंद ठरणार आहे. राष्ट्रीय सुवर्णपदक विजेती पैलवान कौशल्या वाघ आणि पैलवान बबलू यादव यांच्यामध्ये ही लढत होईल.

सुमारे एक लाख कुस्ती शौकिनांच्या उपस्थितीत रंगणाऱ्या या स्पधेर्चे उद्घाटन शिवसेना कार्याध्यक्ष उद्धव ठाकरे यांच्या हस्ते पार पडणार असून, या वेळी चित्रपट अभिनेता सलमान खान व सुनील शेट्टी उपस्थित राहणार आहेत. या प्रसंगी अथेन्स ऑलिम्पिकमध्ये भारताचे प्रतिनिधित्व करणारी व खेलरत्न पुरस्कार विजेती नेमबाज अंजली भागवतचाही सत्कार करण्यात येणार आहे.

शिवसेना व मुंबई शहर उपनगर तालिम महासंघाच्या वतीने आयोजित करण्यात येणाऱ्या या स्पधेर्त चार लाख रुपयांच्या रोख पारितोषिकांनी खेळाडूंना गौरवित करण्यात येईल.अव्वल क्रमांकाच्या कुस्तीला रोख रु. एक लाखाचे बक्षीस दिले जाईल. कुस्तीच्या या कुंभमेळ्यात आपली चमक दाखविण्यासाठी भारतातून अनेक नामांकित मल्ल दाखल होणार असल्यामुळे कुस्ती शौकिनांमधील उत्सुकता शिगेला पोहचली आहे. याशिवाय महिलांच्या आठ कुस्त्यांसाठी महाराष्ट्रातील सोळा नामांकित महिला मल्लांचा सहभाग निश्चित झाला आहे, असे स्पर्धा संयोजक आणि शिवसेना खासदार संजय निरुपम यांनी सांगितले. या स्पधेर्त प्रेक्षकांना मैदानात विनामूल्य प्रवेश दिला जाणार आहे.

 
</text>
</doc>
