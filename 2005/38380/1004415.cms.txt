<doc>
<docno>1004415.cms.txt</docno>
<text>
 
महामुंबई
मध्ये रेल्वेचा रविवारी मेगा ब्लॉक
[ Friday, January 28, 2005  11:36:31 pm]


म. टा. प्रतिनिधी

मुंबई : येत्या रविवारी मध्य रेल्वेच्या हार्बर मार्गावर काही महत्त्वाच्या दुरूस्तीकामासाठी कुर्ला ते वाशी स्टेशनदरम्यान अप आणि डाऊन मार्गावर सकाळी 11.15 ते 4.15 या वेळेत मेगाब्लॉक घेण्यात येणार आहे. परिणामी त्या काळात या स्टेशनांमधील लोकल सेवा बंद राहील.

या मेगाब्लॉकमुळे हार्बर मार्गावरील सीएसटी ते पनवेल आणि बेलापूर दरम्यानची डाऊन लोकल सेवा सकाळी 10.32 ते 3.43 या काळात तर पनवेल, बेलापूर ते सीएसटी या अप मार्गाची लोकल सेवा 10.37 ते 3.50 या वेळेत बंद राहील.

मात्र प्रवाशांची गैरसोय होऊ नये, यासाठी हार्बर मार्गावरून सीएसटी कुर्ला सीएसटीसाठी प्रत्येक 15 मिनिटांनी तर वाशी पनवेल वाशी या भागात दर 15 मिनिटांच्या अंतराने जादा लोकल सोडण्यात येईल, असे मध्य रेल्वेतफेर् सांगण्यात आले. मात्र सीएसटी ते वांदे अंधेरी दरम्यानची लोकल सेवा पूर्ववत राहील.

मध्य रेल्वेच्या मुख्य डाऊन धीम्या मार्गावर रविवारी सकाळी 11 ते 4 या काळात माटुंगा ते मुलुंड स्टेशनदरम्यान ब्लॉक घेण्यात आला आहे. परिणामी सकाळी 10.44 ते 3.52 या काळात माटुंग्याहून धीम्या गतीच्या लोकल जलद गतीच्या मार्गावरून मुलुंडपर्यंत नेण्यात येतील. या धीम्या गाड्या शीव, कुर्ला, घाटकोपर, विक्रोळी, भांडूप व मुलुंड स्टेशनात थांबतील. तेथून पुढे त्या धीम्या गतीच्या मार्गावरून जातील.

या काळात डाऊन धीम्या लोकल विद्याविहार आणि कांजूरमार्ग स्टेशनात थांबणार नाहीत. त्यांना रास्त तिकीट अथवा सीझन कार्डवर पुढील स्थानकांपर्यत जाऊन नियोजित स्टेशनात येण्याची मुभा देण्यात आली आहे, असे सांगण्यात आले.

 
</text>
</doc>
