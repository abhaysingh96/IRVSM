<doc>
<docno>1004293.cms.txt</docno>
<text>
 
महामुंबई
'मी जाहिराच्या बाजूचा!'
[ Friday, January 28, 2005  09:57:46 pm]


म. टा. सांस्कृतिक प्रतिनिधी

मुंबई : मला परिघाच्या बाहेरच्या लोकांबद्दल आकर्षणच नव्हे तर प्रेम व आत्मीयताही आहे. छोट्या छोट्या गोष्टींसाठीच त्यांची लढाई चालू असते. मला ती महत्त्वाची वाटते. त्यामुळेच मला जाहिराची बाजू पटते. मी पूर्णपणे तिच्या बाजूचा आहे. ती मला पूर्णपणे आणि नीट समजली आहे. मला वाटतं तिचं जे काय चाललेलं आहे त्यावर नाटक लिहिता येईल... ज्येष्ठ नाटककार विजय तेंडुलकरांनी उच्चारलेल्या या विधानांमध्येच त्यांच्या जीवनदृष्टीचं वेगळेपण आहे, हे मुलाखत ऐकायला बसलेल्या अनेक तरूण रंगकमीर्ंना खचितच जाणवलं असणार.

' साँग ' च्या नाट्योत्सवात गुरुवारी दुपारी पु. ल. देशपांडे अकादमीच्या ' एग्झिबिशन हॉल ' मध्ये नाटककार शफाअत खान व अभिनेता दिनेश ठाकूर यांनी तेंडुलकरांची घेतलेली मुलाखत तेंडुलकरांच्या अनेक वेगळ्या निरीक्षणांनी अर्थपूर्ण ठरली. आपल्या लेखनप्रक्रियेविषयी ते म्हणाले , ' ही प्रक्रिया जाणीवेपेक्षा नेणिवेच्या पातळीवर अधिक चालते. माझी न लिहिण्याची प्रोसेसच मोठी असते व मला ती महत्त्वाची वाटते. '

अनुभवांकडे मी कधीही लेखनाचं रॉ मटेरियल म्हणून पाहात नाही. अनुभवांना मी निखळपणे सामोरा जातो, असं सांगून तेंडुलकर म्हणाले , ' माझ्या मनाशी जेव्हा काही गोष्टी येतात तेव्हा त्या नाटकाच्या माध्यमातूनच येतात, जसं की जाहिराचं जे काही चाललेलं आहे, ते. ही जाहिरा माझ्या डोक्यात जी जाऊन बसली आहे ती काही केल्या निघत नाही. शंकराचार्यांचंही तसंच. मला तो माणूस ' बिच्चारा ' वाटतो. समजा त्याने खून केला असेल, तरीही तो मला बिच्चाराच वाटतो. स्टॅलिनचं सातशे पानी चरित्र मी वाचलं. त्यातला म्हातारा स्टॅलिन मला पुन्हा पुन्हा खुणावतो. ही माणसं आपल्या सदसद्विवेकाला सामोरी जाताना त्यांचं काय होत असेल, हा प्रश्ान् सारखा माझ्या मनात येतो. '

' व्हायलन्स ' या त्यांच्या आस्थेच्या विषयावर त्यांना छोडलं असता ते म्हणाले , ' व्हायलन्समुळे जशा वाईट गोष्टी घडतात तशा चांगल्याही गोष्टी घडून येतात. याचं उत्तम उदाहरण म्हणजे महात्मा गांधी. गांधीजी हे या देशातले सर्वात हिंसक पुरूष होते. त्यांनी स्वत:ला खूप छळलं. आपल्या परिवाराशीही ते तसंच वागले. त्यांनी व्यक्तीपेक्षा ध्येयालाच सतत महत्त्व दिलं. ते जनरल होते आणि जनरल कधीही अहिंसक नसतात. व्हायलन्सच्याही मूळाशी आहे तो क्रोध. तोच जर काढून टाकला तर माणसात काय राहील ?'

सध्या रंगभूमीवर फारसं काही घडताना दिसत नाही. अमेरिकेतही हीच स्थिती आहे. परंतु तिथे आथिर्क अडचणींवर मात करण्यासाठी ' स्टेज रिडींग ' हा नवा फॉर्म लोकांनी शोधला. नाट्यप्रयोग व नाट्यवाचन यांच्यामधला हा प्रकार आपल्याकडेही करून बघायला हवा, असं ते म्हणाले.

 
</text>
</doc>
