<doc>
<docno>1003036.cms.txt</docno>
<text>
 
महामुंबई
बुलडोझर रोखण्यासाठी जाळपोळ आणि हल्ले
[ Friday, January 28, 2005  12:51:30 am]


म. टा. प्रतिनिधी

मुंबई : मानखुर्दच्या अण्णाभाऊ साठे नगरात जिल्हाधिकाऱ्यांच्या भूखंडावर उभ्या राहिलेल्या दोन हजारांहून अधिक झोपड्या पाडण्याची कारवाई सुरू असताना गुरुवारी, तिसऱ्या दिवशी तेथील महिलांनी दगडफेक आणि हल्ले केले आणि एकूण 17 वेळा मार्गातील झोपड्या पेटवून देत बुलडोझरना रोखण्याचा प्रयत्न केला. या धुमश्चक्रीत 38 जणांना अटक करण्यात आली असून दिवसभरात 850 झोपड्या पाडण्यात आल्या.

या 23.5 एकरच्या भूखंडावरील झोपड्या पाडण्याची कारवाई मुंबई महापालिकेच्या एम-पूर्व विभाग कार्यालयाने दोन दिवसांपूवीर् सुरू केली. त्यात 1750 झोपड्या पाडण्यात आल्या. दोन जेसीबी, एक बुलडोझर, आठ डम्पर , 50 मजूर तसेच देवनार पोलिस ठाण्याच्या 250 फौजफाट्यासह ही कारवाई करण्यात आली. 28 डम्पर माल भरून नेण्यात आला. या भूखंडावरील 2600 झोपड्या यापूवीर् काढण्यात आल्या होत्या. मात्र त्या पुन्हा तेथे अवतरल्या.

कारवाई गुरुवारी सुरू झाल्यावर या भूखंडावरील प्रवेशद्वाराची चावीच सुरक्षारक्षकाला घेराव घालून फेकून देण्यात आली. पोलिस बंदोबस्त येईपर्यंत संतप्त महिलांनी हातात काठ्या घेऊन कडे केले. महिला पोलिसांची कुमक मागवावी लागली. नंतर बुलडोझर अडवण्याचे प्रयत्न सुरू झाले. त्यासाठी झोपड्यांना आगी लावण्यात आल्या. अग्निशमन जवानांचीही तारांबळ उडाली. झोपड्या पाडणाऱ्या पथकाच्या नाकातोंडात धूर गेला. पण पालिका उपायुक्त विजय कळम-पाटील व एम-पूर्वचे सहायक पालिका आयुक्त पी. जे. पाटील, अप्पर जिल्हाधिकारी बी. एम. कोळसे-पाटील यांच्या निरीक्षणाखाली कारवाई सुरू राहिली.

 
</text>
</doc>
