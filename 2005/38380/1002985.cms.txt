<doc>
<docno>1002985.cms.txt</docno>
<text>
 
लेख
निर्वासित शतक
[ Friday, January 28, 2005  12:19:27 am]


निसर्गाच्या असंतुलनात भूकंप, चक्रीवादळं, ज्वालामुखीचा उदेक यांचा वाटा तर आहेच. पण एकविसाव्या शतकात आभाळ कवेत घेण्याच्या माणसाच्या महत्त्वाकांक्षेमुळंही निसर्ग आपली लहर फिरवू लागला आहे. जेवढं आक्रमण जास्त, तेवढा निसर्गाचा प्रतिकार सार्मथ्यवान. सारं उद्ध्वस्त करणारा. कधी लाटांच्या रूपानं, कधी वाळवंटाच्या रूपानं, कधी प्यायच्या पाण्याला खेचून घेत सारं कोरडंठाक करून!

उंटांच्या नाहीतर गाढवांच्या पाठीवर बोचकी लादून निघालेले निर्वासितांचे तांडे, कोण्या गावाकडून निघाले कोण्या गावाला चालले अशी अस्वस्थ अवस्था, आणि जगण्याच्या सीमारेषाच पुसल्या गेल्यानं देश-प्रांतांच्या आणि त्याला चिकटून येणाऱ्या कसल्या कसल्या अस्मितांचेही पुसट झालेले संदर्भ... आणि तरीही या पुसट झालेल्या सीमा आपल्या कवेत घेण्याचा राक्षसी हावरटपणा...

हा आहे एकविसाव्या शतकाचा चेहरा.

खरं वाटत नाही ना ? नाहीच वाटणार. एकविसावं शतक हे विकासाचं, तंत्रज्ञानाचं, प्रगतीची नवनवी क्षितिजं कवेत घेणारं असं हायटेक शतक बनवण्याचं आपण सगळ्यांनी ठरवलं आहे. तसा नुसता प्रचारच नव्हे, तर प्रत्यक्ष कामालाही सुरुवात झाली आहे. सगळी कौशल्यं आणि माहिती पणाला लावून जगाचा चेहरामोहरा बदलण्याच्या सुनियोजित प्रयत्नात छोटे-मोठे सर्वच देश लागले आहेत. त्यासाठी सामायिक धोरणंही आखली आहेत. मग ती व्यापाराची असतील, नाहीतर विज्ञान- तंत्रज्ञानाची. सांस्कृतिक असतील, नाहीतर राजकारणाची. या सामायिकतेत सामील होणं ही विकासाची पूर्वअटच आहे मुळी. हे जागतिकीकरण जसं धोरणांचं आणि विकासाचं आहे, तसं ते देशोधडीला लागण्याचंही आहे आणि निसर्गाच्या वागण्याचंही आहे. आजच्या घडीला लढाया आणि हिंसाचार यांच्यामुळं जगभरातील दोन कोटी 20 लाख लोक आपली मायभूमी सोडून जगण्यासाठी सुरक्षित जमिनीच्या तुकड्याच्या शोधात निघाले आहेत. तर वेगवेगळ्या कारणांमुळे निसर्गाचा तोल ढळल्यानं जगणंच अशक्य झाल्यानं दोन कोटी 50 लाख लोक आपल्या गावा- शेताला पारखे झाले आहेत. त्यांची पांढर सुटली आहे. त्यांना स्वत:च्या नावापलीकडे ओळख राहिलेली नाही.

निसर्गाच्या असंतुलनात भूकंप, चक्रीवादळं, ज्वालामुखीचा उदेक यांचा वाटा तर आहेच. पण एकविसाव्या शतकात आभाळ कवेत घेण्याच्या माणसाच्या महत्त्वाकांक्षेमुळंही निसर्ग आपली लहर फिरवू लागला आहे.

पृथ्वीच्या वाढत्या तापमानामुळं समुदाच्या पाण्याची पातळी एक मीटरनं वाढली, तर बांगलादेशातील 30 लाख हेक्टर जमीन नापीक होईल आणि दीड ते दोन कोटी लोकांना राहता प्रांत सोडावा लागेल. व्हिएतनामची पाच लाख हेक्टर जमीन आणि एक कोटी लोक बाधित होतील. मालदीव हे छोटं बेट तर नकाशावरूनच गायब होऊ शकतं. या बेटाची 85 टक्के जमीन धुपून निघेल आणि त्यात वालुकामय पट्टे तयार होतील. तीन लाख लोकांना श्ाीलंका नाहीतर भारतात आसरा घ्यावा लागेल. तर नायजेरियाच्या 70 टक्के किनाऱ्याची वाट लागू शकेल आणि तीन कोटी लोक देशोधडीला लागू शकतील. तर गियाना या इवलुशा देशातल्या सहा लाख लोकांना दुसऱ्या देशात आसरा घ्यावा लागेल.

चीनमधलं सुप्रसिद्ध गोबी वाळवंट वाऱ्याच्या वेगानं सुसाट निघालं आहे. वर्षाला दहा हजार चारशे चौरस मीटर इतकी नवी जागा ते व्यापतं आहे. तेवढ्या प्रमाणात लोकही आधीच्या जागा सोडून पुढं पुढं सरकू लागलेत. तर जगभरातील अनेक देशांमध्ये पिण्याच्या पाण्याची जमिनीखालची पातळी वेगानं पाताळाकडं मार्गक्रमणा करू लागली आहे. पाणीच नसल्यानं माणसं गावपेठा सोडून पाण्याच्या शोधात निर्वासित होत आहेत. बर्फाचे तट वितळून नद्यांना पूर येऊन माणसांचा पूर ' सुरक्षित ' गावांचा शोध घेत निघाला आहे. तर याच्या अगदी उलट पाऊसच नाही म्हणूनही माणसं पोटाची खळगी भरण्यासाठी कुटुंबकबिला घेऊन गावं सोडू लागलीत. भूकंप, त्सुनामी, ज्वालामुखी यांच्यामुळं घरशिवार सोडावं लागणाऱ्यांची गणती यात नाही, ते वेगळंच. याशिवाय प्रगती साधण्यासाठी झालेल्या औद्योगिकीकरणामुळं, नवनव्या बांधकामांमुळं, रासायनिक प्रदूषणामुळं होणारं विस्थापन आहेच. अरल समुदाच्या किनाऱ्यानं राहणाऱ्या लाखो लोकांना गावं सोडावी लागली ; कारण रासायनिक दव्यांमुळं समुदाचं पाणी विषारी झालंय आणि मच्छिमारीचा व्यवसायच संपुष्टात आला आहे. आफ्रिकेतल्या सहेल प्रांतातील सुपीक जमीन पूर्णपणं उजाड माळरान झाल्यानं गावंच्या गावं उठली आणि या हिरव्या प्रांताचं भीषण वाळवंट झालं. तर चीनमध्ये सध्या चालू असलेल्या जगातल्या महाकाय धरणामुळं नजीकच्या भविष्यात सुमारे दोन कोटी लोक आयुष्यातून उठणार आहेत. फार लांबचं कशाला ? आपल्याकडच्या एकट्या नर्मदा धरणसाखळी प्रकल्पामुळं 10 लाख लोक विस्थापित झाले आहेत आणि असे अनेक प्रकल्प भारतात चालू आहेत.

लढाया आणि हिंसाचार यामुळं रुवांडी, बुरुंडी, अफगाणिस्तानपासून भारतातल्या माणसांनाही विस्थापित व्हावं लागतंय. अस्मानी आणि सुलतानी अशा दोन्ही कराल दाढांत सर्वसामान्य माणसं भरडून निघताय्त. विकासाच्या शोधात निघालेले निर्वासित ही या शतकाची ओळख होऊन राहिली आहे.

प्रतिमा जोशी

 
</text>
</doc>
