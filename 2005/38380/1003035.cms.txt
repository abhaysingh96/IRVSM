<doc>
<docno>1003035.cms.txt</docno>
<text>
 
महामुंबई
...आणि काळूबाईचा देव्हारा रिकामा झाला!
[ Friday, January 28, 2005  12:50:36 am]


म. टा. प्रतिनिधी

मंुबई : त्या देव्हाऱ्यात आजवर काळूआईची भक्तिभावाने पूजा व्हायची, पण आता देव्हारा रिकामा झालाय... ' देवीच्या दरबारात कोंबड्या-बकऱ्यांसारखी माणसं मेली. माझी लक्ष्मी आता काय परत येणाराय ?'... मांढरदेवीच्या जत्रेत झालेल्या चेंगराचेंगरीत पत्नी, दोन भाच्या आणि मानलेली बहीण मृत्युमुखी पडल्याच्या धक्क्यातून मधुकर आव्हाड अजूनही सावरलेले नाहीत...

35 नातलगांसह विक्रोळी पार्कसाइटमधून हे कुटुंब जत्रेला गेलं होतं. पण परतलं ते नातलगांचे मृतदेह घेऊन! तारा जाधव आणि कुंदा सार्दुल या सख्ख्या बहिणी आणि निर्मला येरणकर या मानलेल्या बहिणींसोबत आव्हाड जत्रेला गेले होते. दहा मुलेही बरोबर होती. आकाश या कुंदाच्या मुलासाठी केलेला नवस फेडण्यासाठी ते जत्रेला गेला होते. पण आज घरावर शोककळा पसरली आहे. घरात आया-बाया जमलेल्या असतात. ' काळुबाई तरी आता कशाला त्या डोंगरावर राहतेय ? तिच्या डोळ्यादेखत एवढी माणसं गेली, ती आता दुसऱ्या डोंगरावर जाणार ,', असं पुटपुटतात...

' एमआयडीसी ' पोलिस ठाण्यातील ड्रायव्हर किशोर पेडणेकर यांच्या मृत्यूने त्यांच्या कुटुंबावरही दु:खाची कुऱ्हाड कोसळली आहे. दरवषीर् 20 ते 25 जणांसह ते जत्रेला जात. भावाचे सगळे मित्र वाचले, पण तो मात्र दुदैवी ठरला... पेडणेकरांचा लहान भाऊ वीरेंद सांगतो. किशोर यांना तीन वर्षांची मुलगी आहे. नातेवाईक, मित्रमंडळी सांत्वन करतात. पण घरातला कर्ता पुरुष आणि काळजाचा तुकडा गेल्यानं आई-वडिलांच्या अश्रूंना बांध नाही...

धारावीच्या मुकुंदनगरातूनही दरवषीर् चार ते पाच बस निघतात. तुळजापूर, गाणगापूर, पंढरपूर आणि येताना काळूबाईची जत्रा असा त्यांचा कार्यक्रम. किरण भिसे आणि अरुण लोंढे ( 17) हे दोघे एका बसमधून गेले. गदीर्त देवीला साडी आणि नारळ वाहणे अरुणला जमले नाही. डोंगरावरून खाली आल्यावर तोे पुन्हा किरणला घेऊन माथ्यावर गेला. हे दोघेही परतलेच नाही.

याच परिसरातील सकिनाबाई चाळीतील दत्तू पांडूरंग मराठे ( 42), दत्तात्रय भोसले आणि अन्य तीन अशा पाचजणांचा जत्रेत मृत्यू झाला. मराठे घाईघाईने जेवण न करताच लक्ष्मण कांबळे यांच्यासह नैवेद्य घेऊन निघाले. त्यांच्या पत्नी विद्या इतरांसोबत खालीच थांबल्या होत्या. गदीर्मध्ये मराठे यांची चुकामूक झाली. अचानक काही जणांची बाचाबाची होऊन विजेचा खांब पडला आणि पळापळ सुरू झाली. त्यामुळे सोबतच्या दोघींना घेऊन मी ताबडतोब मधल्या वाटेने पायथ्याशी आलो, असे कांबळे म्हणाले. ओळखीच्या कुणीतरी दत्तूचा मृतदेह बघितल्याचे सांगताच काळजाचा ठोकाच चुकला, असे ते म्हणाले.

 
</text>
</doc>
