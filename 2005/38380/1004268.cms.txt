<doc>
<docno>1004268.cms.txt</docno>
<text>
 
अग्रलेख
अभिजनांवर हल्लाबोल
[ Friday, January 28, 2005  09:22:20 pm]


मराठी साहित्य संमेलनातील ' अध्यक्षांचे भाषण ' हा पुढचे काही दिवस महाराष्ट्रातील अभिजन वर्गात सार्वत्रिक चचेर्चा विषय असतो.

अनेकदा ही चर्चा परंपरेनुसार व केवळ ' रिवाज ' म्हणून होते. काही वेळा अध्यक्षीय भाषणातील एखाददुसऱ्या विधानाने वाद निर्माण होतात. काही काळाने सारे शांत होते.

अध्यक्ष काय बोलले, हे रसिक विसरतात आणि संमेलनाच्या निमित्ताने आपण कोणते संकल्प सोडले, याचे हमखास विस्मरण आयोजक आणि साहित्य महामंडळाच्या पदाधिकाऱ्यांना होते. त्यामुळे अध्यक्षांचे भाषण किती सिरियसली घ्यावे, याचा गांभीर्याने विचार करण्याची वेळ आली आहे, असे वाटत असतानाच प्रा. केशव मेश्राम यांचे झालेले भाषण अनेक विषयांवर विचार करायला लावणारे आहे.

गेल्या वषीर्चे अध्यक्ष रा. ग. जाधव यांनी असेच प्रकट चिंतन केले होते. जाधव आणि मेश्राम एकाच पठडीतले. तरी मेश्रामांच्या मानाने जाधव यांची प्रवृत्ती मवाळ असल्याने तिचे तसेच प्रतिबिंब त्यांच्या भाषणात उमटले होते.

1974 साली मुंबईत दलित आणि सवर्ण हिंदू यांच्यात बीडीडी चाळींत दंगल उसळली. त्यानंतर मराठी साहित्यातील एका वर्गाच्या मक्तेदारीला शह देणारे सकस वाङ्मय आणि वैचारिक लिखाण करणाऱ्यांची फळीच पुढे आली.

मेश्राम याच फळीतील आघाडीचे लेखक. त्यांनी कथा, कविता, कादंबरी अशा अनेक प्रवाहांत संचार केला असला, तरी ते रमले व नावाजले गेले समीक्षेच्या प्रांतात. समीक्षकाला भाषेच्या फुलोऱ्याबरोबरच विचारांची खोली असणे आवश्यक असते. मेश्राम यांची वैचारिक बैठक पक्की असल्याने त्यांनी अध्यक्षपदावरून केलेले विवेचन केवळ साहित्यापुरते न राहता जीवनाच्या अनेक अंगांना स्पर्श करते.

मात्र हा स्पर्श केवळ सुखद नाही. त्यामुळे अनेक विचार आणि वादांना तोंड फुटण्याची शक्यता आहे. स्वत:ला केवळ साहित्यिक चचेर्पुरते सीमित न करता मेश्राम यांनी समाजचिंतन केल्याने प्रचलित समाजातील मनोवृत्ती, गैरसमज आणि रूढी याबाबतची त्यांची मते पुन्हा प्रकट झाली आहेत.

साहित्य संमेलन हे अशा चिंतनाचे व्यासपीठ आहे काय, यावर चर्चा होऊ शकते ; पण मेश्राम यांनी मोठ्या धारिष्ट्याने त्यांना जे जे अनुचित वाटते, यावर कोरडे ओढले. '... कायदे करणारे, न्याय देणारे, सत्ता राबवणारे, अंमलबजावणी करणारे आणि डोळेझाक करून चतुर तात्त्विक विषयांतर करणारे वाकबगार येथेच सर्वाधिक आहेत ', असे ते म्हणतात.

त्यांच्या बाणाचे लक्ष्य कोण आहेत, ते जे त्यामुळे विद्ध होतील, त्यावरून कळेलच! अशीच मल्लीनाथी त्यांनी साहित्य व्यवहाराबाबत केली. ' आपल्या साहित्य व्यवहारात वजनदार शब्दांचा सांस्कृतिक बडेजाव एकसारखा डोकावत असतो.

जनसामान्यांना खिसगणतीतही न धरण्याचा भंपकपणा त्यामुळेच येतो ,' असे ते म्हणतात आणि असा सांस्कृतिक बडेजाव हुकुमशाही व्यवस्थेला पोषक व पूरक ठरतो, असा आरोपही ते बेधडकपणे करतात.

मेश्राम यांचा हा विचार अंतर्मुख करायला लावणारा आहे. साहित्याचा प्रांत अनेक वर्षे एकाच समाजगटाच्या ताब्यात राहिल्याने त्या गटाची सांस्कृतिक मक्तेदारी अपरिहार्यपणे आलीच. पण गेल्या काही वर्षांत ती आधी साहित्यिकांनी आणि नंतर वाचकांनीही मोडून काढली. तरीही मेश्राम यांना सांस्कृतिक हुकुमशाहीची भीती का वाटते, याचे स्पष्टीकरण संमेलनात वा त्यानंतर होणे आवश्यक ठरते.

मेश्राम यांनी अन्न, वस्त्र, निवारा यासारख्या अग्रीम गरजांबाबत जाणकारांनी सहानुभूतीने, आस्थेने व सखोलपणे लिहिले नसल्याबद्दल निषेध नोंदवला आहे. '... शेतात, खाणीत, सडकेवर, फॅक्टऱ्यांत, खाजगी आस्थापनांत, कंत्राटी कामांवर ऊसतोडणीत, गुन्हेगारी व्यवसायात, लैंगिक शोषण प्रक्रियेत आणि गटारसफाईच्या घाणीत वावरणाऱ्या व्यक्तींची चित्रणे, मोठ्या म्हणवल्या जाणाऱ्या किती लेखकांनी समग्रतेने लिहिली आहेत ?' या मेश्रामांच्या प्रश्नामुळे अनेकांना सुया टोचल्या असतील ; पण त्याचे समर्पक उत्तर देण्याचे धैर्य कुणी दाखवेलच, असे नाही.

त्यांचा हा हल्ला एवढ्याने संपत नाही. ' बांधिलकीचे लेखन म्हणजे दुय्यम लेखन असा समज, अभिजन म्हणवणाऱ्या वर्गाने पोसला आहे. जीवनवाद, बांधिलकी, विदोह वगैरे शब्दांनी ते मनातूनच दचकतात, खट्टू होतात. त्यातली हास्यास्पदता पटवून देण्यासाठी त्यांच्यातील युक्तिवाद चातुर्य आणि बहुश्रुत असणारा माणूस, सगळा बुद्धिवाद वापरून आपली अनावड मनावर ठसवण्याचा प्रयत्न करतो ,' असा आरोपही त्यांनी केला आहे.

त्यांच्या भाषणात अशी पोटतिडीक जागोजागी आहे. वाढत्या मध्यमवर्गाचे वाढते प्रश्न, खेडी आणि शहरांमधील वाढणारे अंतर, मराठी भाषेची अवस्था, व्यापार धोरण अशा अनेक विषयांना त्यांनी हात घातला. त्यातील काही भाग अनाठायी वाटणारा असला, तरी मेश्रामांचा आवेश हा महाराष्ट्रातील एका पिचलेल्या व खचलेल्या समाजाचा हुंदका आहे, हे ध्यानात घेतले, तर मेश्रामांची तळमळ समजू शकते.

 
</text>
</doc>
