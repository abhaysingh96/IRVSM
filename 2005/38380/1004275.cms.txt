<doc>
<docno>1004275.cms.txt</docno>
<text>
 
महाराष्ट्र
विहिरीत पडलेल्या बिबट्यास बाहेर काढण्यात यश
[ Friday, January 28, 2005  09:39:15 pm]


म. टा. वृत्तसेवा

उस्मानाबाद : विहिरीत पडलेल्या बिबट्याला बाहेर काढण्यात पाच दिवसांच्या प्रयत्नानंतर जुन्नर येथील वनरक्षक पथकास यश आले.

परांडा तालुक्यातील येणेगाव शिवारातील चंदकांत काळे यांच्या शेतातील विहिरीत बिबट्या पडल्याचे 16 जानेवारी रोजी आढळून आले. परांडा व जवळा येथील पोलिसांनी चार दिवस या विहिरीभोवती कडेकोट बंदोबस्त ठेवला होता. 70 फूट खोल विहिरीत पडलेल्या या बिबट्याला जेरबंद करण्यासाठी जुन्नर येथून खास वनरक्षक पथकाला बोलाविण्यात आले होते. पथकाने या विहिरीभोवती बोरीचे काटेरी कुंपण लावले व विहिरीच्या तोंडाशी पिंजरा लावला होता. विहिरीतून बिबट्या वर चढून यावा यासाठी 70 फूट उंचीची शिडी आत सोडण्यात आली. परंतु, बुधवारपर्यंत या पथकाची निराशाच झाली.

गुरुवारी वनरक्षक पथकाने सापळ्याची रचना बदलली. कपारीच्या तोंडाशी सोडलेल्या पिंजऱ्यातील कोंबड्या व बोकडाचे मास खाण्यासाठी पिंजऱ्यात बिबट्याने झेप घेताच तो जेरबंद झाला.

 
</text>
</doc>
