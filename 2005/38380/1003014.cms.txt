<doc>
<docno>1003014.cms.txt</docno>
<text>
 
महाराष्ट्र
देवीसाठीच्या वस्त्रांत मृतदेह गुंडाळले
[ Friday, January 28, 2005  12:31:00 am]


प्रसाद पोतदार

वाई : ' चांगभलं.. काळूबाईच्या नावानं चांगभलं... ' असा गजर टिपेला पोहोचत होता. अचानक त्या सामू्हिक सुरात किंकाळ्या-हाकांचा बदसूर मिसळला आणि क्षणार्धात नुसता गोंधळकल्लोळ उडाला. पळापळ, धडपड सुरू झाली. त्या गोंधळातही श्रद्धा ढळली नव्हती. डोईवरची देवीची मूतीर् वाचवण्याची धडपड अनेकांनी त्या अखेरच्या क्षणांमध्ये केली होती.. त्या देवीला नेसवण्यासाठी आणलेल्या हिरव्या, कोऱ्या लुगड्यांचा हा ढीग झाला.. त्याच लुगड्यांचा उपयोग मृतदेह गुंडाळण्यासाठी करावा लागला!

अनेक जीव मुंगीसारखे चिरडले गेले. स्टॉल्स पेटले नि पेटवले गेले. सिलिंडरचे स्फोट झाले. आग भडकली, जणू डोंगर पेटला. आणि भाविकांनी फुललेल्या मांढरदेवीच्या डोंगराला स्मशानकळा आली. मृत्यूच्या या तांडवानंतर काही क्षणांनी सायरनचे आवाज ऐकू येऊ लागले. मिळेल त्या वाहनाने मृतदेह हलवण्याचे काम सुरू झाले. एक आख्खी एसटीच मृतदेहांनी भरली होती. काही बसगाड्यांमधील प्रवाशांच्या मांडीवर मृतदेह होते! इतके होईस्तोवर पळालेले भाविक घटनास्थळी धडधडत्या हृदयाने परतत होते. बरोबरचे कुणी मागे राहिले, हे पळतानाच लक्षात आले होते. मात्र मंदिराजवळ आल्यानंतर त्या बरोबरच्या कुणाचे तरी काय झाले असेल, या शंकेने थरकाप उडत होता. हाका मारत फिरायचे की मृतदेह चिवडायचे इतकाच पर्याय होता.

 
</text>
</doc>
