<doc>
<docno>1004287.cms.txt</docno>
<text>
 
महाराष्ट्र
मांढरदेवी देवस्थानचा सरकारवर ठपका
[ Friday, January 28, 2005  09:45:57 pm]


वृत्तसंस्था

वाई : मांढरदेवी मंदिरात येणाऱ्या भाविकांना विविध सोयी-सुविधा उपलब्ध करून देण्यासाठी वारंवार निधीची मागणी करण्यात येऊनही त्याकडे दुर्लक्ष करण्यात आले, असा आरोप मंदिराच्या विश्वस्तांनी केला आहे.

यात्रेकरूंसाठी मंदिराच्या परिसरात चांगले रस्ते नाहीत, पिण्याच्या पाण्याची किंवा निवाऱ्याचीही व्यवस्था नाही. ट्रस्टचे अध्यक्ष आणि जिल्हा व सत्र न्यायाधीशांच्या उपस्थितीत दर महिन्याला होणाऱ्या बैठकीत वीज, पाणी, फोनची मागणी सरकारकडे करण्यात आली. पण त्याकडे सरकारने दुर्लक्षच केले, असा आरोप मांढरदेव देवस्थान ट्रस्टचे सदस्य श्यामराव मांढरे यांनी केला.

तात्पुरते स्टॉल आणि यात्रेकरूंसाठी धर्मशाळा उभारण्याची मागणीही आम्ही केली होती. रस्त्याच्या दोन्ही बाजूंनी पक्की दुकाने बांधून मंदिरापर्यंत जाण्यासाठी जिना उभारण्याचीही आमची योजना आहे.

चेंगराचेंगरीनंतर मद्यधुंदांनी 250 दुकाने जाळून टाकली. त्यामुळे सुमारे अडीच कोटी रुपयांचे नुकसान झाले, अशी माहितीही त्यांनी दिली.

केंदीय कृषीमंत्री शरद पवार यांनी या परिसराला भेट देऊन पक्की दुकाने बांधण्याची सूचना केली होती. रस्ते रूंद करून त्यांना कठडे बांधण्याची तसेच यात्रेकरूंना मूलभूत सुविधा उपलब्ध करून देण्याची सूचनाही त्यांनी राज्य सरकारला केली आहे.

 
</text>
</doc>
