<doc>
<docno>992903.cms.txt</docno>
<text>
 
महामुंबई: मुंबई टाइम्स
नाटकं चालवायची नवी शक्कल!
[ Monday, January 17, 2005  07:08:27 pm]


अमित भंडारी

नाटकाच्या बुकिंगला आलेल्या अवकळेमुळे कलाकारांच्या जोडीनं नाट्यरसिकांनीही पावलं उचलायला सुरुवात केली आहे. रंगभूमीवर येणारी नाटकं चालत नाहीत किंवा इतर माध्यमांच्या भडिमारामुळे प्रेक्षक नाट्यगृहात येत नाहीत. थोडक्यात नाटकं तोट्यात चालतात, हे मराठी नाट्यनिर्मात्याचं रोजचं दुखणं होऊन बसलंय. त्यामुळे या नाटकधंद्यात पैसे बुडवायच्या अपप्रवृत्तींचा जसा शिरकाव झालाय, तसाच ही नाटकं उत्तम प्रकारे चालावीत, यासाठी वेगवेगळ्या ऑप्शन्सचा विचार केला जातोय.

नाटकांना बरकतीचे दिवस यावेत, यासाठी आता कलाकारांनी कंबर कसली आहे. विविध मालिका आणि नाटकांमधून चमकणाऱ्या अरुण कदमने रसिकांसाठी नाटकांची तिकिटं स्वस्त दरात उपलब्ध करून द्यायचं ठरवलंय. त्यासाठी अरुणने ' रसिक परिवार योजना ' राबवायचं ठरवलंय.

अरुण कदम म्हणतो, की माफक दरात तिकिटं मिळाल्यानंतर तरी प्रेक्षक नाट्यगृहात येणार का, हा खरा प्रश्न आहे. कारण मराठी प्रेक्षक जितका सूज्ञ, तितकाच चोखंदळ आहे. त्याचा कल उत्तम नाटकं पाहण्याकडे असतो. हे जोखून अशा प्रकारचा उपक्रम राबवण्यात येतोय. यात गेल्या वर्षभरातली 14 नाटकं आणि एक एकपात्री प्रयोग आपल्या सभासदांसाठी खुला केलाय.

वर्षभरात दोघा अथवा एका व्यक्तीसाठी ठराविक वर्गणी घेऊन एकूण 15 प्रयोग दाखवण्याची व्यवस्था अरुण करतो. या वर्गणीअंतर्गत रसिकाला प्रत्येक नाटक हे सुमारे 55 रुपयांत पाहता येतं.

योजनेत बाल्कनी आणि स्टॉलसाठी विविध वेगवेगळे दर आकारले जातात. आसन व्यवस्थेबाबत गोंधळ होऊ नये, यासाठी सभासदांच्या हस्ते लॉटरी पद्धतीने सीट नंबर्स दिले जातात. तसंच प्रत्येक सभासदाला ओळखपत्र देण्यात येतं. सभासदाला नेमक्या त्याच प्रयोगाला येणं शक्य नसलं, तर त्याला ती तिकिटं दुसऱ्यांनाही देता येतील.

विशेष म्हणजे, पैसा कमवायच्या उद्देशानं ही योजना राबवत नसल्याचं अरुणचं म्हणणं आहे. नाटक अधिकाधिक प्रेक्षकांपर्यंत पोहोचलं की, येणारे दिवस नाटकांसाठी सोनेरी असतील, अशी आपल्याला आशा आहे आणि त्यापेक्षाही महत्त्वाचं म्हणजे, केवळ नाटकांवर उपजीविका करणाऱ्या कलाकारांसाठी हा मदतीचा हात ठरू शकतो, अशी अरुणची या योजनेमागची संकल्पना आहे.

प्रत्येक नाट्यरसिकाला आपल्या क्रयशक्तीप्रमाणे नाटकं पाहता यावीत, यासाठी समीर बापर्डेकरसारख्या नाट्यवेड्याने असा उपक्रम गेलं वर्षभर राबवलाय. शुक्रवार, शनिवार आणि बँक हॉलिडेच्या दिवशीही ही नाटके दाखवायचा बापर्डेकरांचा प्रयत्न असतो. बापर्डेकरांनी 12 नाटकांची शॉर्टलिस्ट जाहीर केली आहे. विशेष म्हणजे, प्रत्येक प्रयोगापूवीर् तीन दिवस अगोदर नाट्यरसिकांना तिकिटं पोहोचवायचा बापर्डेकरांचा प्रयत्न असतो. त्यांच्याशी 9869205792 या क्रमांकावर संपर्क साधता येईल.

अधिक माहितीसाठी अरुण कदमशी 55780765 आणि मोबाइल 9820929584 या क्रमांकावर संपर्क साधता येईल.

 
</text>
</doc>
