<doc>
<docno>993223.cms.txt</docno>
<text>
 
महामुंबई
रेल्वे रुळांनजीकच्या झोपड्यांवर कारवाई कधी?
[ Monday, January 17, 2005  11:52:17 pm]


म. टा. प्रतिनिधी

मुंबई : मुंबईतील बेकायदा झोपड्या आणि अलिशान इमारतींमधील बेकायदा बांधकामे तोडण्याची मोहिम सुरू झाली असली तरी रेल्वे प्रशासनाचे दुर्लक्ष झाल्याने माटंुगा व दादर रेल्वे स्टेशनांदरम्यान रुळालगत बेसुमार झोपड्या वाढल्या आहेत. विशेष म्हणजे रेल्वे कॉलनीला खेटूनच असलेल्या या झोपडपट्टीबाबत रेल्वे वसाहतीतील कर्मचारी व लोकप्रतिनिधींनी तक्रारी करूनही झोपड्या वाढतच जात आहेत.

पश्चिम रेल्वेच्या या दोन रेल्वे स्थानकांच्या मध्ये असलेल्या टी. एच. कटारिया मार्गावर गेल्या काही वर्षांत झोपड्यांची संख्या वाढली आहे. या भागातील कमला रामन झोपडपट्टी 1995 पूवीर्ची आहे. पण 2000 च्या नंतर या झोपडपट्टीच्या पुढे आणखी बांधकामे सुरू झाली. या भागातील हनुमान नगरजवळील बेकायदा झोपड्यांवर एकदा कारवाई झाली होती. पण त्यातील काही झोपड्या पुन्हा उभ्या राहिल्या.

काही महिन्यांपूवीर् माटुंगा येथील सेनापती बापट मार्गावरील बेस्टच्या बसस्टॉपवर बांधण्यात आलेल्या झोपड्या तोडण्यात आल्या. त्यामुळे या भागातील झोपडीधारकांनी कटारिया मार्गावरील झोपड्यांकडे धाव घेतली. महिना तीनशे ते पाचशे रुपये भाड्याने झोपडीत आसरा मिळतो, असे या भागातील एका माजी नगरसेवकाने सांगितले. सध्या या झोपडपट्टीत साधूंपासून नेपाळी कुटुंबियांपर्यंत सर्वजण ' गुण्यागोविंदाने ' नांदत आहेत. बाजूलाच असलेल्या रेल्वे वसाहतीतील कर्मचाऱ्यांनी प्रशासनाकडे वारंवार तक्रारी केल्या पण तरीही कारवाई झाली नाही. या अनधिकृत झोपड्यांवर वेळोवेळी कारवाई करण्यात येते, असा दावा पश्चिम रेल्वेचे मुख्य जनसंपर्क अधिकारी शैलेंदकुमार यांनी केला. आताही बेकायदा झोपड्या शोधण्याचे काम सुरू आहे, असे ते म्हणाले.

 
</text>
</doc>
