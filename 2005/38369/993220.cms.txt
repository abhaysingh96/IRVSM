<doc>
<docno>993220.cms.txt</docno>
<text>
 
महामुंबई
माथेरानमध्ये रंगणार घोड्यांची संगीत खुर्ची आणि ट्रेझर हन्ट
[ Monday, January 17, 2005  11:51:16 pm]


म. टा. प्रतिनिधी

मुंबई : डोंगराआड लपतछपत जाणारी इवलीशी टॉय ट्रेन, चिडवणारी माकडे, मातीचे रस्ते, गर्द झाडी व टुमदार बंगले यांनी नटलेल्या माथेरानच्या डोंगरावर येत्या 28 ते 30 जानेवारी या काळात आगळ्या प्रकारच्या अश्वशर्यती रंगणार आहेत... त्यात घोडेस्वारांची संगीतखुचीर् असेल आणि ' ट्रेझर हन्ट ' सारखा खजिना शोधायचा खेळही असेल! घोडेस्वारीच्या या कल्पक खेळांना निमित्त आहे ते माथेरान गिरीस्थान नगरपरिषदेच्या शताब्दीचे.

सह्यादीच्या पर्वतराजीत वसलेल्या माथेरान पर्यटनस्थळाचे महत्त्व 1850 साली ब्रिटिशकालीन कलेक्टर एच. पी. मॅलेट यांनी हेरले. तेव्हापासून कोट्यवधी पर्यटकांनी माथेरानच्या निसर्गसौंदर्याचा आनंद मनमुराद लुटला. माथेरान गिरीस्थान नगरपरिषदेचे सध्याचे शतकमहोत्सवी वर्ष असून त्यानिमित्त 28 ते 30 जानेवारीला इथे उत्सवी वातावरण असेल. माथेरानमध्ये कृत्रिम इंधनावर चालणाऱ्या वाहनांना परवानगी नाही. या गिरीस्थानाचे पर्यावरण टिकविण्यात त्याचा खूप फायदा झाला आहे. घोडे आणि हाताने ओढल्या जाणाऱ्या रिक्षा हेच माथेरानमधील वाहतुकीचे साधन. त्यामुळे त्यांच्याच सहभागाने येथील स्पर्धा रंगणार आहेत. माथेरानमध्ये सुमारे 500 घोडे आहेत. त्यातील सुमारे 100 घोडे या स्पर्धांमध्ये सहभागी होतील, तर 50 ते 60 घोडे बाहेरून स्पधेर्त उतरतील. या स्पर्धांमध्ये घोडेस्वारांची संगीतखुचीर् असेल. ' सिन्ड्रेला रेस ' मध्ये घोडेस्वाराच्या जोडीदाराच्या सॅन्डल्स गवतात लपविल्या जातील व त्या शोधण्याचे काम घोडेस्वार करील. हौशी घोडेस्वारांसाठी संथगतीने घोडे दौडविण्याच्या स्पर्धाही होणार आहेत. स्पर्धांमध्ये अधिकाधिक पर्यटकांना सामावून घेण्याचा प्रयत्न राहणार असून स्पर्धां दुपारी 2 ते संध्याकाळी 6 या वेळेत होतील, अशी माहिती उपनगराध्यक्ष अजय सावंत यांनी दिली. स्पधेर्निमित्त येणाऱ्या घोडेस्वारांसाठी हॉटेल्सच्या 35 खोल्या विनामूल्य देण्यात येणार असून इतर पर्यटकांनाही हॉटेलमधील वास्तव्यावर 30 टक्के सवलत देण्यात येणार असल्याचे नगराध्यक्ष कुमार चौधरी यांनी सांगितले.

 
</text>
</doc>
