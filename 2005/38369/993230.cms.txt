<doc>
<docno>993230.cms.txt</docno>
<text>
 
महामुंबई
मुख्यमंत्र्यांचा आज जनता दरबार
[ Monday, January 17, 2005  11:55:28 pm]


म. टा. प्रतिनिधी

मुंबई : जनतेच्या तक्रारींचे निवारण करण्यासाठी आघाडी सरकारमधील काँग्रेसच्या सर्व मंत्र्यांनी जनता दरबार भरवावे, अशा सूचना पक्षातफेर् देण्यात आल्या असून दरबाराच्या पहिल्या टप्प्यात मुख्यंमत्री विलासराव देशमुख यांचा मंगळवारी दुपारी तीन वाजता प्रदेश काँग्रेसच्या गांधी भवन येथील कार्यालयात जनता दरबार आयोजित करण्यात आला आहे.

तक्रार व गाऱ्हाणी घेऊन येणाऱ्या नागरिकांनी निवेदनाच्या तीन प्रती आणाव्यात, असे आवाहन प्रदेश काँग्रेसचे प्रवक्ते अनंत गाडगीळ यांनी केले आहे. यातील एक प्रत मुख्यमंत्र्यांच्या कार्यालयात जाईल तर उरलेल्या दोन प्रती काँग्रेसच्या कार्यालयात राहणार असून पदाधिकारी त्याचा आढावा घेतील, असे त्यांनी सांगितले.

मुख्यमंत्र्यांच्या दरबारानंतर प्रत्येक जिल्ह्याच्या ठिकाणी जनता दरबार आयोजित करून समस्यांचे निराकरण करण्याचा प्रयत्न करतील, असे गाडगीळ यांनी सांगितले. सोलापूर व नागपुरच्या पोटनिडणुकीसाठी प्रदेशअध्यक्ष प्रभा राव व मुख्यमंत्र्यांचे प्रचारदौरे आयोजित करण्यात आले असून 17 व 21 जानेवारीला सोलापूर तर 20 जानेवारीला नागपूर येथे दोन्ही नेत्यांच्या सभा होतील, अशी माहिती त्यांनी दिली. औरंगाबाद येथे मंत्रिमंडळाची बैठक होणार असल्याने 7 फेब्रुवारीला औरंगाबाद येथे मराठवाडा विभागाची बैठक बोलविण्यात आली असून 17 फेब्रुवारीला एनएसयूआयचा मेळावा घेण्यात येणार असल्याचे त्यांनी सांगितले.

 
</text>
</doc>
