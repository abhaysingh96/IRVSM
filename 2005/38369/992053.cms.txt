<doc>
<docno>992053.cms.txt</docno>
<text>
 
क्रीडा
धो धो धावला जनप्रवाहो!
[ Monday, January 17, 2005  12:11:57 am]


म. टा. प्रतिनिधी

मुंबई : गेले काही दिवस या घडीची अत्यंत आतुरतेने वाट पाहात असलेल्या जनसागराचा बांध रविवारी सकाळी ठीक सकाळी सात वाजून चाळीस मिनिटांनी फुटला आणि मुंबईच्या प्रमुख रस्त्यांवरून उत्साही जनप्रवाह धो धो फुसांडत वाहू लागला. व्यावसायिक धावपटू, अवघ्या नव्वदीतले ' तरुण ', नऊवारीचा पदर खोचलेल्या गृहिणी, चंदेरी दुनियेतील ' स्टार ', पोटाला लहान मूल बांधून दौड मारणाऱ्या धाडसी माता, मनाने धडधाकट असलेले विकलांग, शांती-अहिंसेचा, पर्यावरणरक्षणाचा संदेश देणारे दूत... असे असंख्य रंगांचे तरंग या प्रवाहात उमटत होते... तब्बल साडेपाच तास मंुबापुरी झपाटली होती... आधीच वेगवान असलेलं हे शहर रविवारच्या सुस्त दिवशी अधिकच वेगवान झालं होतं.

उत्साहाचे भरते कसे असते याचे प्रत्यंतर ' मुंबई मॅरेथॉन ' मुळे केवळ मंुबईलाच नव्हे, तर चित्रीकरणासाठी भिरभिरणाऱ्या हेलिकॉप्टरमुळे सगळ्या जगालाही आले. ' रन मुंबई रन...रन मुंबई.. ' ' धूम मचा ले धूम... ' अशा शब्दांत छत्रपती शिवाजी टमिर्नसपासून नरीमन पॉइंटपर्यंत जोरदार प्रोत्साहन देणाऱ्या मंुबईकरांच्या उपस्थितीत, गाड्यांच्या प्रचंड वर्दळीची सवय असलेल्या रस्त्यांनी गाड्यांशिवाय वेग पकडला होता. नाक्या-नाक्यावर ढोलताशे वाजवून स्पर्धकांचे स्वागत केलं जात होतं. एरवी अलिशान गाड्यांमधून फिरताना रेड कापेर्टशिवाय जमिनीवर पायही न टेकवणारे ' सेलिब्रिटीज ' ंही रस्त्यांवर धावताना दिसत होते... तेही डबेवाल्यांबरोबर. पैसेवाले-बिनपैसेवाले, पडद्यावरचे-पडद्यामागचे, मर्सिडीजवाले- आठ वीस, नऊपस्तीसवाले या सगळ्यांमधली सीमारेषा मॅरेथॉनने काही वेळापुरती पुसून टाकली होती.

अमिताभ-जया बच्चन, हेमा मालिनी, अभिषेक बच्चन, नाना पाटेकर, आशुतोष गोवारीकर, विनोद खन्ना, मंदिरा बेदी, सलमान खान, मिलिंद सोमण, सोहेल खान, गौरी प्रधान, हितेन तेजवानी, साक्षी तन्वर, तनाझ करीम, सायरस भरुचा यांच्या उपस्थितीने मॅरेथॉन ' ग्लॅमरस ' झाली होती. सचिन तेंडुलकर, कपिल देव, धनराज, पिल्ले, मोहम्मद अझरुद्दीन, अंजू जॉर्ज या आवडत्या क्रीडापटूंचे लक्ष धावता धावताच हात उंचावून वेधून घेण्याचा प्रयत्न स्पर्धक करीत होते. ' ड्रीम रन ' हा शर्यतीचा टप्पा म्हणजे तर फॅन्सी ड्रेस स्पर्धाच झाली होती. सांता क्लॉज, वेताळ, हनुमान, कडकलक्ष्मी, डॉक्टरांचे हिरवे अॅप्रन, अशा बहुरंगी आणि बहुढंगी वेशभूषांनी मॅरेथॉन ' रंगीत ' झाली होती.

दुपारी साडेबाराच्या सुमारास मॅरेथॉनची गती थांबली. तोपर्यंत रस्त्यावर ठिकठिकाणी पाण्याच्या रिकाम्या बाटल्यांचा खच जमा झाला होता. त्यानंतर मग या बाटल्या गोळा करण्यासाठी रस्त्यावर भंगार गोळा करणाऱ्या मुलांची ' दौड ' सुरू झाली....

 
</text>
</doc>
