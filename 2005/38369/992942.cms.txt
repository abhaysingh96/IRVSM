<doc>
<docno>992942.cms.txt</docno>
<text>
 
धावते जग
... तर प्रतिकार सार्थकी
[ Monday, January 17, 2005  07:37:02 pm]


मुंबईहून बाहेरगावी जाणाऱ्या गाड्यांत लूटमार होण्याचे प्रकार अपवादात्मक नाहीत. मात्र भर दुपारी आणि तेही कल्याण ते ठाणे या पट्ट्यात प्रवाशांना लुबाडण्याइतक्या मुंबईतील गुन्हेगारी प्रवृत्ती धीट व्हाव्यात हे केवळ पोलिसी यंत्रणेलाच नव्हे, तर समाजालाही लाजिरवाणे आहे.

हैदराबाद-मुंबई गाडीत कल्याणला चढलेल्या तीन-चार जणांच्या टोळक्याने सुऱ्याचा धाक दाखवून प्रवाशांना धमकावायला सुरुवात केली, तेव्हा केवळ राजूभाई यादव या एका इसमाने त्यांना प्रतिकार करण्याचे धैर्य दाखवले. हा प्रवासीही अस्सल मुंबईकर नव्हे, तर गुजरातचा! कदाचित त्यामुळेच मुंबईकरांपेक्षा वेगळी मानसिकता त्याने दाखवली आणि लुटारूंचा प्रतिकार केला.

डब्यातील सहप्रवासी मदतीला येतील, असे गृहीत धरल्याने त्याने हे धाडस केले की आत्मसंरक्षणाची उपजत प्रवृती आणि समाजविरोधी कृत्यांना विरोध करण्याची सामाजिक बांधिलकी या दोन्हींचा तो एकत्रित परिणाम होता, हे तेच सांगू शकतील. मात्र चार लुटारूंपुढे डब्यातील 30-35 धडधाकट प्रवासी भीतीने निष्क्रिय राहिल्याचे पाहून वाटलेला अचंबा त्यांनी व्यक्त केला आहे.

त्यामुळे मुंबईकरांना त्यांच्या जखमेवर मीठ चोळल्यासारखे वाटले आणि पुढच्या वेळी लुटारूंचा हिशेब चुकविण्याचे धाडस दाखविण्यास ते प्रवृत्त झाले, तर राजूभाईंचा प्रतिकार सार्थकी लागला असे मानला येईल. हैदराबाद- मुंबई गाडीत शिरलेले हल्लेखोर मुंबई परिसरातलेच असणार, हे स्पष्ट आहे. त्यांच्याकडे सुऱ्यासारखी ' पारंपरिक ' हत्यारे होती. तरीही प्रवाशांना धमकावून निष्क्रिय करण्यास ती पुरेशी आहेत, असा विश्वास त्यांना वाटला, त्याअथीर् मुंबई, मुंबईकर आणि येथील पोलिसी यंत्रणा यांचे पाणी जोखलेल्या स्थानिक गुन्हेगारी प्रवृत्तीच या लुटमारीमागे असणार.

मेगा ब्लॉकमुळे गाडीचा वेग कमी झाल्याचा फायदा घेऊन ते मुलुंड स्थानकाजवळ उतरून पळून गेले, ही बाबही या परिसराचा त्यांना चांगलाच परिचय आहे, हे दर्शवते. बाहेरगावच्या गाड्यांतील सुरक्षाव्यवस्थेची अब्रू त्यांनी चव्हाट्यावर आणली आहेच, पण मुंबई पोलिसांनाही आव्हान दिले आहे. मुंबईतील रेल्वे पोलिसांच्या यंत्रणेची जरब ना रेल्वेच्या डब्यात झुंडगिरी करणाऱ्या प्रवाशांच्या टोळक्यांना वाटते, ना पाकीटमारीपासून स्त्रियांच्या छेडछाडीपर्यंत अनेक गुन्हे करणाऱ्या टपोरींना वाटते. अल्पवयीन मुलांना भीक मागण्यास भाग पाडणाऱ्या टोळ्यांना उपनगरी गाड्या अहोरात्र आंदण दिलेल्या असतात.

रेल्वेचे डबे आणि प्लॅटफॉर्म यावरील गुन्ह्यांचे मूक साक्षीदार, ही मुंबईकर प्रवाशांच्या दृष्टीने रेल्वे पोलिसांची प्रतिमा आहे. कायद्याच्या यंत्रणेची साथ आपल्याला मिळेल की लूटमार करणाऱ्या टोळ्यांना याचीही शाश्वती नसणे, हे मुंबईकर प्रवासी प्रतिकारासाठी का संघटित होत नाहीत, याचे एक कारण आहे.

 
</text>
</doc>
