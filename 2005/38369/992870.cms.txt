<doc>
<docno>992870.cms.txt</docno>
<text>
 
महाराष्ट्र
पदोनतीसाठी नवी मुंबई पालिका कर्मचारी कोर्टात जाण्याच्या तयारीत
[ Monday, January 17, 2005  06:54:49 pm]


मुंबई टाइम्स टीम

नवी मुंबई : नवी मुंबई महापालिका आस्थापनेवरील कर्मचाऱ्यांना सरळ पदोन्नती न देता त्यांना ' सोनी पॅटर्न ' नुसार प्रभारी चार्ज देण्याच्या प्रशासनाच्या कृतीविरोधात कर्मचाऱ्यांमध्ये नाराजी पसरली आहे. या प्रकरणात महापौर, स्थायी समिती, सभापती, आयुक्त आणि कर्मचारी संघटनेने लक्ष देण्याची विनंती कर्मचाऱ्यांतफेर् करण्यात येत आहे. याबाबत योग्य पावलं न उचलली गेल्यास कोर्टात जाण्याचा इशाराही देण्यात आला आहे.

नवी मुंबई महापालिकेने टेलिफोन ऑपरेटर व समय लेखक या तांत्रिक वर्गातील कर्मचाऱ्यांना वरिष्ठ लिपीक, करनिरीक्षक ही जबाबदारी सोपवली आहे. हा कार्यभार देताना प्रशासनाने लिपिक वर्गातील 165 लिपिकांवर अन्याय केला असल्याचं कर्मचाऱ्यांचं म्हणणं आहे. यासंदर्भात कर्मचारी आणि संघटनेने प्रशासनाकडे पदोन्नतीविरुद्ध आक्षेप व हरकती नोंदवल्या आहेत. मात्र प्रशासनाने त्यावर काहीच भूमिका घेतलेली नसल्याचा आरोप करण्यात येत आहे.

नवी मुंबई महापालिकेने नेमणुकीसाठी केलेले सेवा भरती नियम अद्यापि मंजूर झालेले नाहीत. यात वरिष्ठ सहाय्यक पद टेलिफोन ऑपरेटर व समय लेखक या सहाय्यक पदाशी समकक्ष मानण्यात येईल, असं प्रशासनाने नमूद केल्याचं समजतं. त्यामुळे हे पद सहाय्यक पदाशी समकक्ष केलं तर पदोन्नतीपासून वंचित राहण्याची भीती या 165 कर्मचाऱ्यांनी व्यक्त केली आहे. त्यामुळे टेलिफोन ऑपरेटर व समय लेखक या पदांना सहाय्यक पदाशी समकक्ष मानण्यात येऊ नये, अशी मागणी या कर्मचाऱ्यांनी प्रशासनाकडे केली आहे.

मात्र सरळ पदोन्नती न देता प्रभारी चार्ज देणारा सोनी पॅटर्न संबंधित अधिकारी पदाधिकाऱ्यांकडून रद्द न झाल्यास कोर्टात दाद मागण्याचे संकेतही या कर्मचाऱ्यांनी दिले आहेत.

 
</text>
</doc>
