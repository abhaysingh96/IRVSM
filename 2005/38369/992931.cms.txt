<doc>
<docno>992931.cms.txt</docno>
<text>
 
बहुतांची अंतरे
चोर सोडून संन्यासी सुळी!
[ Monday, January 17, 2005  07:33:39 pm]


' बनावट नोट आणणाऱ्यांवरही आता गुन्हा दाखल होणार ', ही सुलेखा नलिनी नागेश यांची बातमी (म. टा. 8 जाने.) वाचली. असे करणे म्हणजे चोर सोडून संन्याशाला सुळी देणे आहे. सर्वसामान्य माणसाकडे चुकून अशी नोट आल्यास त्यात त्याचा काय दोष ? बँकेतसुद्धा यंत्राच्या मदतीशिवाय बनावट नोट ओळखता येत नसेल ती सामान्य माणसाने कशी ओळखावी ? मला एका बँकेकडूनच खोटी नोट मिळाली. मग मी कॅशिअरवर पोलिस कारवाई करायची का ? बँकेवर कारवाई करायची का ? बनावट नोट घेऊन येणारा माणूस कोण आहे, बँकेला तो गुन्हेगार वाटतो का, तसे त्याचे आधीचे रेकॉर्ड आहे का, वगैरे साधकबाधक विचार न करता धडक पोलिस कारवाई करणे योग्य आहे का ? रिर्झव्ह बँक म्हणजे सरकार अशा सूचना देते तेव्हा मी स्वत:वरची जबाबदारी नाकारून कोणाला तरी बळीचा बकरा बनवत असते.

लोकशाही म्हणजे लोकांनी लोकांसाठी चालवलेले लोकांचे राज्य. हे सर्व पायदळी तुडवून जास्तीत जास्त त्रास लोकांनाच होईल व खरे गुन्हेगार सहीसलामत सुटून मजेत कसे राहतील, अशी सरकारी गुंडशाहीच चालू आहे. अशा प्रकारांच्या विरुद्ध जनतेने, समाजकार्य करणाऱ्या संस्थांनी जोरदार आवाज उठवून हे हाणून पाडले पाहिजे.

प्रवीण काळे, ठाणे.

 
</text>
</doc>
