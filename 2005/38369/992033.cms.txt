<doc>
<docno>992033.cms.txt</docno>
<text>
 
महामुंबई
काँक्रिटीकरणाच्या हव्यासापायी साचणार पाण्याची तळी
[ Monday, January 17, 2005  12:05:19 am]


म. टा. प्रतिनिधी

मुंबई : मुंबई महापालिकेने शहरात काँक्रिटचे रस्ते करण्याचा सपाटा लावला असला, तरी या कामात आजूबाजूच्या इमारतींच्या जोत्यांच्या उंचीचा विचार करण्यात आला नसल्याने अनेक ठिकाणी रस्ते वर व आवार खाली, अशी परिस्थिती निर्माण झाली असून या इमारतींमध्ये पाणी शिरण्याची मोठी समस्या उभी राहिली आहे.

रस्त्यांवर खड्डे पडू लागल्यावर महापालिका आयुक्तांनी तज्ज्ञांचा गट नेमला आणि त्याचा अहवालही आता सादर झाला आहे. पण याच काळात अनेक ठिकाणी झालेल्या कामांचा भुर्दंड मात्र रहिवाशांना पुढील अनेक वषेर् भोगावा लागणार आहे. काही ठिकाणी तर डांबरी रस्ते थोड्याफार चांगल्या तंत्रज्ञानाने दुरुस्त करणे शक्य असतानाही काँक्रिटीकरणाच्या हव्यासापायी आसपासच्या इमारतीतील रहिवाशांवर संकट ओढवले आहे.

मुलुंड-पूवेर्स अलीकडेच स्टेशनसमोर महात्मा फुले रस्ता व लोकमान्य टिळक रस्ता यांचे काँक्रिटीकरण पार पडले आहे. या दोन्ही रस्त्यांची उंची भरमसाट वाढल्यामुळे लगतच्या सर्व इमारतींमधील पावसाचे पाणी रस्त्यालगतच्या पर्जन्यवाहिन्यांमध्ये येण्याऐवजी रस्त्यावरचेच पाणी इमारतीत शिरण्याचे संकट उभे राहिले आहे. मुलुंड-पूर्व येथील एक जागरूक नागरिक व लेखक भा. ल. महाबळ यांनी यासंबंधी अत्यंत चपखल असा दाखला म. टा.कडे दिला आहे. हे प्रकरण प्रातिनिधिक ठरावे.

चंदविजय गृहनिर्माण सोसायटीचे महाबळ सदस्य असून 1974 मध्ये या इमारतीत सदस्य राहण्यास आले. गृहसंस्थेचे नकाशे महापालिकेने 1970 साली मंजूर केले होते. चंदविजय सोसायटीच्या उत्तरेस महात्मा फुले रस्ता आहे. दक्षिणेस लोकमान्य टिळक रस्ता आहे. इमारतीचे जोते रस्त्याच्या पातळीवर अडीच फूट हवे, असा 1970 साली महापालिकेचा नियम होता. चंदविजय सोसायटीने आपले आवार महात्मा फुले रस्त्यापेक्षा दहा इंच उंच ठेवले व जोते आवाराच्या वर अडीच फूट ठेवले होते. गेल्या 30 वर्षांच्या काळात महात्मा फुले रस्ता प्रत्येक नव्या बांधणीच्या वेळी उंच होत गेला आणि आता चंदविजयचे आवार महात्मा फुले रस्त्याच्या पातळीच्या खाली आले आहे.

दक्षिणेकडील लोकमान्य टिळक रस्त्याचे काँक्रिटीकरणही आता पूर्ण झाले असून फुले रस्त्याच्या तुलनेत कमी उंचीचा असलेला हा रस्ताही आता चंदविजय इमारतीच्या आवारांपेक्षा जास्त उंचीवर गेला आहे. आता दोन्ही बाजूंना इमारतीचे पाणी बाहेर जाण्याऐवजी रस्त्यावरचे पाणी इमारतीत येऊन साचणार आहे.

आश्चर्य म्हणजे अनेक नेतेमंडळीचे वास्तव्य असूनही या भागात अशी सदोष बांधणी झाली आहे. मुंबईत इतर अनेक ठिकाणी असाच प्रकार सुरू आहे.

पेव्हर ब्लॉक्सही खड्ड्यात

रस्त्यावरील खड्ड्यांना उत्तर म्हणून पालिका स्तरावर अनेक जंक्शन्सवर इंटरलॉकिंग पेव्हर ब्लॉक्स लावण्यात आले आहेत. पण त्यांना आता पदपथापेक्षाही भयानक रुप आले असून त्यांची पातळी कमीजास्त असल्याने हे रस्तेही खड्ड्यात गेल्यासारखे भासत आहेत.

 
</text>
</doc>
