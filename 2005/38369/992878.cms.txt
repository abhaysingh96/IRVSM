<doc>
<docno>992878.cms.txt</docno>
<text>
 
महाराष्ट्र
कुपोषित बालकांसाठी शिवसेने पाठवलेलं धान्य गेलं कुठे?
[ Monday, January 17, 2005  06:55:46 pm]


मुंबई टाइम्स टीम

शहापूर : शहापूर तालुक्यातील कुपोषित बालकांसाठी शिवसेनेने मुंबईहून पाठवलेल्या धान्याबाबतचं गूढ अधिकच गडद झालं आहे. प्रत्यक्षात धान्याचं किती वाटप झालं याचा स्पष्ट खुलासा करण्याऐवजी सेनेतील दोन गट पडद्याआडून एकमेकांवर कुरघोडी करत असल्याचं चित्र दिसत आहे.

शिवसेनेचे कार्याध्यक्ष उद्धव ठाकरे यांच्या वाढदिवसाचं औचित्य साधून तालुक्यातील कुपोषित बालकांसाठी शिवसेनेचे खासदार सतीश प्रधान, आमदार गजानन कीतिर्कर, एकनाथ शिंदे, माजी आमदार विनायक राऊत यांनी डाळ, तांदूळ, गोडतेल, दूध पावडर आणि सेरेलॅकची पॅकेट्स पाठवली होती. विधानसभा निवडणुकीआधी दोन टप्प्यात सुमारे 300 बालकांसाठी प्रत्येकी एक किलो गोडेतेल, पाच किलो तांदूळ, दूध पावडर आणि सेरेलॅकचे एक पॅकेट, एक किलो डाळ असं वाटप करण्यात आलं. मात्र, या धान्याचं वाटप त्या वेळी करण्यात आलं नव्हतं, असं पत्र माजी आमदार दौलत दरोडा यांनी कार्याध्यक्ष उद्धव ठाकरे यांना तीन जानेवारी रोजी पाठवलं होतं. ही गोष्ट खरी असल्यास तेव्हा धान्याचं वाटप का करण्यात आलं नाही, याबाबत प्रश्न उपस्थित करण्यात आले आहेत.

दरोडा दोन जानेवारी रोजी कुपोषित बालकांना धान्य वाटण्याच्या हेतूने शहापूरातील सुधीर तेलवणे आणि आकाश सावंत यांच्या गोदामात गेलेे. तेव्हा तिथे 50 टक्के डाळ, तांदूळ व तेल गायब असल्याचं आढळून आल्याचं त्यांनी तीन जानेवारीला उद्धव ठाकरे यांना पाठवलेल्या पत्रात म्हटलं आहे. या गोदामाच्या चाव्या उपतालुका प्रमुख अरुण कासार आणि भारतीय विद्याथीर् सेनेचे विभागप्रमुख जगन पष्टे यांच्याकडे होत्या, असं त्यांनी पत्रात म्हटलं. याबाबत दोघांशी संपर्क साधला असता केवळ दोनच दिवस या चाव्या आपल्याकडे होत्या. त्या आपण नंतर लगेचच दौलत दरोडा यांच्याकडे दिल्या असल्याचं दोघांनी नमूद केलं.

मात्र, असं असतानाही 11 जानेवारी जिल्हाप्रमुख उदय (बंधू) पाटील यांनी याबाबतीत संबंधितांची बैठक बोलावली तेव्हा दौलत दरोडा उपस्थित राहिल्याचं सांगण्यात येतं. तसंच असा काही प्रकार घडलेला नसल्याचंही जिल्हाप्रमुखांनी स्पष्ट केलं आहे. त्यामुळे नेमकं या प्रकरणात काय घडलंय, असा प्रश्न पडलाय. मात्र, या सर्व प्रकारात दौलत दरोडा यांनी काहीही वक्तव्य करण्यास नकार दिल्याने प्रकरणातील गांभीर्य वाढलंय.

 
</text>
</doc>
