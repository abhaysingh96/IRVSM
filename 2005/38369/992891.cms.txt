<doc>
<docno>992891.cms.txt</docno>
<text>
 
महाराष्ट्र
'टीएमटी'चं भवितव्य धोक्यात!
[ Monday, January 17, 2005  07:02:11 pm]


मुंबई टाइम्स टीम

ठाणे : ' यू बोल्ट ' वर पूर्णपणे अवलंबून असलेल्या बसची चाकं निखळल्याने सलग तिसरा अपघात झाला. सुदैवाने शनिवारी झालेल्या अपघातात कोणीही जखमी झालं नाही, परंतु चाळीस- पन्नास प्रवाशांना हादरा बसला. हा हादरा टीएमटीच्या व्यवस्थापनाला जाणवला नाही कारण त्यांची संवेदनशीलता हरवल्याचं आजवरचा प्रवाशांचा अनुभव आहे. योगायोगाने त्याच दिवशी टीएमटीचा अर्थसंकल्प मांडण्यात आला. त्यातही वास्तवात टीएमटीची ज्याप्रमाणे चाकं निखळलेली अवस्था आहे तशीच अवस्था कागदावरही असल्याचं स्पष्ट झालं.

या परिस्थितीमागे परिवहन व्यवस्थापनातील अधिकाऱ्यांमधील गटबाजी हीच सगळ्यात मोठी समस्या असल्याचं बोललं जातं. संबंधित अधिकारी परिवहन समितीच्या सदस्यांच्या माध्यमातून परिवहन व्यवस्थापकांची दिशाभूल करण्याचं काम करतात. त्यात योग्य पात्रतेची व्यक्ती बहुतांश पदांवर नाहीत, हा दोष ' टीएमटी ' ला सतावतोय.

यू बोल्ट निखळून नोव्हेंबर महिन्यात पहिला अपघात झाला. त्यानंतर तिसरी घटना दोन दिवसांपूवीर् घडली. तरी त्यावर काही प्रभावी उपाय झाल्याचं दिसलं नाही. दर महिन्यात आवश्यकतेपेक्षा जास्त स्पेअर पार्ट्स खरेदी केले जातात, असा आरोप परिवहनच्या व्यवस्थापनावर केला जातो. या स्पेअर पार्ट्सचा दर्जा कोणता असतो, हे पाहण्याची जबाबदारीच कोणावर नाही. एवढंच नव्हे तर इतक्या वर्षांनंतरही क्वालिटी कण्ट्रोल हा विभाग अस्तित्वात नसल्याचं निष्पन्न झालं आहे.

1986 मध्ये परिवहनची मुहूर्तमेढ रोवली गेली. त्यानंतर दोन वर्षांनी बसेस धावू लागल्या. दरवषीर् सरासरी 27 नवीन बसेस ताफ्यात समाविष्ट होऊन आता बसेसची संख्या 288 इतकी आहे. त्यापैकी 50 बस पूर्णपणे कालबाह्य आहेत. 12 लाखांच्या लोकसंख्येसाठी या बसेस अपुऱ्या पडत होत्या. आता तर ही लोकसंख्या 18 ते 20 लाखांच्या घरात आहे. त्याप्रमाणात बसेस वाढल्या नाहीत. किमान चारशे बसेसची आवश्यकता असून त्यासाठी विविध मार्गांनी बसखरेदी किंवा भाडेतत्वावर बस ताफ्यात आणणे अशा उपायांची गरज आहे. महापालिका टीएमटीला सावत्रपणे वागवते असा व्यवस्थापनाचा आणि परिवहन समितीचा आरोप असतो. परंतु त्यांनी स्वतंत्रपणे त्यासाठी काही प्रयत्न केल्याचं दिसलं नाही. प्रवाशांसाठी सौजन्य सप्ताह साजरा करणाऱ्या टीएमटीला आपल्या ताफ्यात असलेल्या बसेसची निगा राखली जाईल, याची काळजी घेणं सहज शक्य असतं. चांगल्या बसेस नाहीत, वेळेवर सेवा नाही म्हणूनच परिवहनचं उत्पन्न सव्वा चार कोटी रुपयांनी घटलं आहे. खर्च कमी केल्यामुळे ही तूट झाल्याचं सांगण्यात येतं. तरीही टीएमटीची अवस्था गंभीर असल्याचं स्पष्ट होत आहे.

 
</text>
</doc>
