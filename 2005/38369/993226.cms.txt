<doc>
<docno>993226.cms.txt</docno>
<text>
 
महामुंबई
जमिनीबाबत सरकारला नोटिस
[ Monday, January 17, 2005  11:53:48 pm]


म. टा. प्रतिनिधी

मुंबई : राज्य सरकारचाच उपक्रम असलेल्या कोकण डेअरी डेव्हलपमेंट कॉपोर्रेशनची जमीन परभारे एका खाजगी डेअरीमालकाला देण्याचे काय कारण याबाबत मुंबई हायकोर्टाने महाराष्ट्र सरकारकडे स्पष्टीकरण मागवले आहे. सरकारच्या या निर्णयाला कॉपोर्रेशनमधील कर्मचारी संघटनेने आव्हान दिले आहे.

कोकण डेअरी डेव्हलपमेंट कॉपोर्रेशन हा राज्य सरकारचाच एक उपक्रम असून दुग्धविकास प्रकल्पाबरोबरच गाई-बैलांचे कृत्रिम पैदास केंद, संशोधन केंद इत्यादी प्रकल्पही तेथे राबवले जातात. गाई- बैलांचे गोठवलेले संकरीत बीज या केंदातून देशभर पाठवले जाते. हे सर्व प्रकल्प पूर्ण क्षमतेने चालू असून कॉपोर्रेशनला त्याद्वारे निव्वळ नफा होत असतो.

मात्र, ऑगस्ट 2004 मध्ये राज्य सरकारने कॉपोर्रेशनचा परवाना रद्द करून जमीनीचा ताबा घेतला, आणि ती जमीन नोबेल डेअरीच्या इम्तियाज पटेल या खाजगी डेअरीमालकाला दिली. हा टोकाचा निर्णय घेण्याआधी एकदा त्यासंदर्भात सरकारने कळवले होते, मात्र, प्रत्यक्ष जमीन ताब्यात घेण्याची आणि ती खाजगी डेअरीमालकाला देण्याची कृती करताना आवश्यक कार्यप्रणालीचा अवलंब केला गेला नाही, असे कर्मचारी संघटनेचे म्हणणे आहे.

सरकारी उपक्रम असलेली सरकारी मालकीची जमीन सरकारनेच उपक्रम नफ्यात चालत असताना खाजगी व्यावसायिकाच्या घशात का घातली असा प्रश्ान्ही संघटनेने उपस्थित केला आहे.

राज्य सरकारच्या या निर्णयाच्या विरोधात संघटनेने आव्हान याचिका दाखल केली असून हायकोर्टाकडे दाद मागितली आहे. न्या. हेमंत गोखले आणि न्या. सत्यरंजन धर्माधिकारी यांच्या खंडपीठाने कर्मचाऱ्यांचे म्हणणे सोमवारी ऐकून घेतले व ही जमीन सरकारी उपक्रमाऐवजी खाजगी व्यावसायिकाला का दिली याबाबत येत्या 1 फेब्रुवारीपर्यंत राज्य सरकारकडे खुलासा मागवला आहे.

 
</text>
</doc>
