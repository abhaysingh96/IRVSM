<doc>
<docno>992867.cms.txt</docno>
<text>
 
महाराष्ट्र
वसई पोलिसांवर वाढता ताण
[ Monday, January 17, 2005  06:53:45 pm]


मुंबई टाइम्स टीम

वसई : एकीकडे दरोडे तर दुसरीकडे गावठी दारूच्या दहशतीत वसई पोलिस सापडले आहेत. रात्रीची गस्त घालून संपत नाही तोच पहाटेच्या वेळी हातभट्टयांकडे घ्यावी लागणारी धाव यामुळे पोलिसांवर ताण पडत आहे.

वसईत गेल्या काही महिन्यांपासून दरोडे आणि घरफोड्यांनी रहिवासी त्रस्त झाले आहेत. त्यात गेल्या आठवड्यात पडलेल्या एका दरोड्यात महिला दरोडेखोर असल्याचं उघडकीस आलं. दरोडेखोरांनी वसईतल्या दोन बँकांवर दिवसा धाडसी दरोडे घातले. आतापर्यंत चर्च, घरं आणि बंगले लुटारुंनी लुटले आहेत. एव्हरशाइननगरातल्या बॅसीन सिरीयन बँक लुटणारी टोळी मुंबई पोलिसांनी गजाआड केली होती. तर माणिकपूर पोलिस स्टेशनच्या हद्दीतील वसई विकास बँकेवर दरोड्यात सहभाग असलेला दरोडेखोर डहाणू इथे गोळीबारात ठार झाला.

ही दोन प्रकरणं वगळता आतापर्यंत एकाही दरोड्याचा वा घरफोडीचा तपास लागलेला नाही. दोन्ही प्रकरणाचा तपास इतर पोलिस स्टेशनच्या हद्दीतील पोलिसांनी केला असल्याने इथल्या चारही पोलिस स्टेशन हद्दीत घडलेल्या गुन्ह्यांचा तपास लागलेला नाही. पोलिस बळ कमी पडत असल्याने किती ठिकाणी लक्ष द्यायचं, असा सवाल पोलिस करत आहेत.

त्यात गावठी दारूच्या हातभट्ट्या उद्ध्वस्त करण्याचं काम पोलिसांच्या मागे लागलं आहे. एकवेळ दरोडे पडले तरी चालतील पण आपल्या हद्दीत हातभट्या अथवा दारूचे गुत्ते सुरू होता कामा नयेत याची दक्षता पोलिस घेत आहेत. त्यासाठी रात्रीची गस्त संपली की लगेचच पहाटेच्यावेळी दारूवाल्यांवर धाडी टाकत आहेत. यामुळे प्रचंड ताण पोलिसांवर पडत आहे.

 
</text>
</doc>
