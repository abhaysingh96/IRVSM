<doc>
<docno>993231.cms.txt</docno>
<text>
 
महामुंबई
'बेस्ट बेकरीवरील हल्ल्यात 12जण दगावले'
[ Monday, January 17, 2005  11:55:57 pm]


म. टा. प्रतिनिधी

मुंबई : गोध्रा जळीतकांडानंतर गुजरातमध्ये उसळलेल्या दंगलीत बडोद्यातील बेस्ट बेकरीवर झालेल्या हिंसक हल्ल्यात काही कामगारांसह 12 व्यक्ती मृत्युमुखी पडल्याची साक्ष फेरसुनावणीतील प्रमुख साक्षीदार जाहिरा शेख हिने सोमवारी दिली. पैकी सातजणांची नावे तिने सांगितली असून या हल्ल्यात आपले घर व बेकरी भस्मसात झाल्याचेही सांगितले. सुमारे 15 दिवस चाललेल्या प्रदीर्घ साक्षीत जाहिराने प्रथमच हे तपशील कथन केले आहेत.

बेस्ट बेकरीवर 1 व 2 मार्च 2002 रोजी झालेल्या हल्ल्यात 12 व्यक्ती ठार झाल्याचे तिने सांगितले असले तरी आणखी दोघांचा ठावठिकाणा लागत नसून तेही आगीत जबर भाजून मरण पावले असावेत ; मात्र या तपशीलाबाबत आपल्याला काही माहीत नसल्याचे ती म्हणाली. जाहिराने सांगितलेल्या नावांत तिची बहीण साबिरा, राजेश, प्रकाश व बळीराम हे तीन कामगार, शेजारी अस्लमची पत्नी व तिची दोन मुले या सात मृतांचा समावेश आहे.

अन्य पाचजणांची नावे माहीत नाहीत, असे तिने सांगितले. तिचा मामा कौसर अली आणि लुल्ला यांचा ठावठिकाणा लागला नसून ते मरण पावले असल्याची साक्ष अन्य काही साक्षीदारांनी दिली आहे.

अनेक प्रश्ानंची नकाराथीर् उत्तरे देणाऱ्या जाहिराने दंगलीनंतर मुंबईतील वास्तव्यात भाइंदर येथील बँकेत धाकटा भाऊ नसिबुल्ला व स्वत:च्या नावावर संयुक्त खाते उघडल्याचे मान्य केले ; मात्र या बँकेचे नाव आपणास माहीत नसल्याचेही ती म्हणाली. बडोद्यातील ' बँक ऑफ बरोडा ' तही आपले खाते असून त्यातील व्यवहार आपण स्वत:च पाहतो, परंतु ते किंवा मुंबईचे खाते उघडण्यासाठी कोणी ओळखीची शिफारस केली ते आठवत नसल्याचे तिने सांगितले. भाइंदरमधील सिंडीकेट बँकेतील जाहिराच्या खात्यासंदर्भात तपास चालू आहे.

 
</text>
</doc>
