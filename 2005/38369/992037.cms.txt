<doc>
<docno>992037.cms.txt</docno>
<text>
 
महामुंबई
रस्त्यावरच्या पाडकामाची लढाई आता कोर्टात
[ Monday, January 17, 2005  12:06:39 am]


म. टा. प्रतिनिधी

मुंबई : धनदांडग्यांच्या अनधिकृत बांधकामांविरोधात सुरू केलेल्या पाडकाम मोहिमेत कोर्टाकडून येणाऱ्या स्थगिती आदेशांच्या अडथळ्यांचा मुकाबला जोमाने करण्याचे महापालिकेने ठरविले असून यापुढील प्रत्येक संभाव्य प्रकरणांच्या वेळी वॉर्डस्तरावरील वकिलांनी सर्व माहितीनिशी कोर्टात स्थगितीच्या विरोधात युक्तिवाद करण्यासाठी सज्ज रहावे, अशा प्रकारच्या सूचनाच आयुक्त जॉनी जोसेफ यांनी दिल्याचे समजते.

पाडकामाच्या काही कारवाया कोर्टाकडून आलेल्या स्थगितीनंतर थांबवाव्या लागल्या. मढच्या बंगल्यांवरील कारवाई तसेच पंचरत्न इमारतीशेजारील ' ड्रीमलॅन्ड ' या हिरे उद्योगाच्या इमारतीवरील कारवाई कोर्टाच्या स्थगितीनंतर मागे घ्यावी लागली. सध्या अशा प्रकारे हायकोर्टात पाच प्रकरणे सुनावणीची वाट पाहत आहेत, तर इतर 18 प्रकरणे सिटी सिव्हिल कोर्टात स्थगिती उठविली जाण्याच्या प्रतीक्षेत आहेत. कोर्टात कॅव्हिएट दाखल करण्याचा पर्याय आता स्वीकारण्यात येणार आहे. केवळ कॅव्हिएट दाखल करून प्रकरण सुटणार नाही, कारण अनेक प्रकरणात पालिकेला बाजू मांडण्याची संधी दिली जाते, पण पुरेसा वेळ पालिकेला मिळत नाही. सकाळी कोर्ट सुरू झाल्यावर ही प्रकरणे कोर्टात दाखल होतात आणि लगेच दुपारी दोन किंवा तीन वाजता सुनावणीसाठी येतात. अवघ्या दोन-तीन तासांत पालिकेच्या वकिलांना सर्व प्रकरणांचा तपशील व इतिहास समजून घेऊन युक्तिवाद करण्याची संधी मिळत नाही. प्रकरणाचा अभ्यास करण्यास त्यांना वेळ मिळत नाही, अशी त्यांची समस्या आहे. तोपर्यंत समोरचा पक्षकार सर्व ताकदीनिशी कोर्टात उभा राहिलेला असतो. प्रकरणाच्या गुणवत्तेच्या तपशीलावर युक्तिवाद सुरू करण्यासाठी पूर्ण सुनावणी सुरू करण्यापूवीर् तात्पुरता स्थगिती आदेश पदरात पाडून घेणे, हे त्यांचे त्यावेळी कर्तव्य असते. कोणावरही कारवाई होण्यापूवीर् त्यांना त्यांची बाजू समर्थपणे मांडण्याची संधी मिळावी व मगच बांधकामाला हात लावला जावा, हे अनेक स्थगिती आदेश मिळण्यामागचे कारण असते.

या सर्व गोष्टींचा अनधिकृत बांधकाम करणाऱ्यांना वाव राहू नये, यासाठी आपली बाजू समर्थपणे कोर्टात मांडणे व स्थगितीस विरोध करणे हाच पर्याय आहे, हे आयुक्तांनी शनिवारी झालेल्या बैठकीत सर्व विभाग स्तरांवरच्या अधिकाऱ्यांना बजावले आहे.

 
</text>
</doc>
