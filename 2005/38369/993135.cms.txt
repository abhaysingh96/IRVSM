<doc>
<docno>993135.cms.txt</docno>
<text>
 
महाराष्ट्र
बनावट सीडी कॅसेटच्या दुकानांवर छापे
[ Monday, January 17, 2005  11:01:59 pm]


म. टा. प्रतिनिधी

पुणे : बनावट सीडी कॅसेटची विक्री करणाऱ्या दुकानांवर गुन्हे शाखेच्या पोलिसांनी सोमवारी छापे टाकून सिटीपोस्ट चौकातील 39 दुकानांना सील ठोकले, तर पिंपरीत बनावट कॅसेट तयार करणारा कारखाना उद्ध्वस्त करून लाखो रुपयांच्या कॅसेट जप्त केल्या.

शहरात बनावट सीडी कॅसेट्स विकल्या जात असल्याच्या तक्रारी कॅसेट कंपन्यांकडे आल्या होत्या. त्यावरून पोलिसांनी या दुकानांवर छापे टाकण्याची मोहीम राबवली. दुपारी एक वाजता सिटीपोस्ट चौकातील स्टॉल्सवर कारवाई करण्यात आली. त्यानंतर कॅम्प भागातील दुकांनाची झडती घेण्यात आली. त्यात अनेक बनावट कॅसेट आढळल्या.

पिंपरी भागात बनावट सीडी कॅसेट बनवणारा कारखाना होता. तो कारखाना उद्ध्वस्त करण्यात आला. त्यात लाखो रुपयांच्या कॅसेट सापडल्याचे गुन्हे शाखेचे सहायक पोलिस आयुक्त संजय जाधव यांनी सांगितले. रात्री उशीरापर्यंत या ठिकाणी कारवाई सुरू होती.

कुलकणीर्च्या लॉकरची झडती

वेबकॅमेऱ्याद्वारे छुप्या पद्धतीने वसतिगृहातील कॉलेज तरुणींचे चित्रिकरण करणाऱ्या मोहन कुलकणीर् याने स्वत: ही यंत्रणा बसवल्याचे पोलिस तपासात उघडकीस आले असून त्याच्याकडे आणखी काही संशयस्पद वस्तू आहेत का, याचा शोध घेण्यासाठी सोमवारी पोलिसांनी त्याच्या बँकेतील लॉकरची झडती घेतली.

कुलकणीर्ला वेबकॅमेऱ्याची यंत्रणा कोणी बसवून दिली, याबाबत पोलिसांनी त्याच्याकडे चौकशी केली असता त्याने स्वत: कॅमेरे बसवल्याचे उघडकीस आले. वेबकॅमेऱ्यामधील तंत्रज्ञानाची माहिती असल्याने त्याआधारे त्याने तरुणींना भाड्याने दिलेल्या तीन खोल्यांमध्ये कॅमेरे लावले होते. मात्र, वायरिंगचे काम त्याने एकाकडून करून घेतले होते.

कुलकणीर्चे एका राष्ट्रीयकृत बँकेत लॉकर असून त्या लॉकरची झडती घेण्यात आली. त्यात मिळालेल्या वस्तूंची छाननी केली जात असल्याचे पोलिसांनी स्पष्ट केले.

 
</text>
</doc>
