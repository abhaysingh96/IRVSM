<doc>
<docno>992893.cms.txt</docno>
<text>
 
महाराष्ट्र
ठाणे अर्थसंकल्पात काय असेल?
[ Monday, January 17, 2005  07:03:00 pm]


श्री.वा. नेलेर्कर

ठाणे : महापालिका परिवहन बस सेवेच्या तिकीट दरात 1 एप्रिलपासून भाडेवाढ करण्याचं सूतोवाच अर्थसंकल्पात करण्यात आलं आहे. या पार्श्वभूमीवर 19 जानेवारी रोजी ठाणे महापालिकेच्या 2005-06 च्या अर्थसंकल्पात दरवाढीची संक्रांत कोणकोणत्या वस्तूंवर कोसळणार याची चर्चा ठाणेकरांत सुरू झाली आहे. आयुक्त संजय सेठी आपल्या अर्थसंकल्पाच्या पोतडीतून काय बाहेर काढतात, याबद्दल लोकप्रतिनिधींमध्ये कमालीची उत्सुकता निर्माण झाली आहे. ठाणे महापालिकेचा या वेळचा अर्थसंकल्प थोडीफार भाडेेवाढ करणारा, महापालिकेची देणी किती आहेत ते स्पष्ट करणारा आणि प्रामुख्याने पर्यावरणाची योग्य पद्धतीने काळजी घेणारा अर्थसंकल्प म्हणून वैशिष्ट्यपूर्ण ठरेल असा अंदाज आहे. त्यामुळे जानेवारीतील सुखद थंडीत पर्यावरणाची शाल पांघरून येणारा अर्थसंकल्प असं त्याचं वर्णन करण्यात येत आहे.

महापालिका आयुक्त संजय सेठी यांच्या कारकीदीर्स सात महिने पूर्ण होतील. महापालिकेचा अर्थसंकल्प सादर करणारे ते पंधरावे आयुक्त असून त्यांचा हा पहिलाच अर्थसंकल्प आहे. गेल्या वषीर् आयुक्त कृष्णकांत भोगे यांनी सादर केलेल्या अर्थसंकल्पावर काटकसरीची छाया होती. अर्थसंकल्प म्हणजे मोठमोठ्या आकड्यांचा रुक्ष खेळ समजला जातो. परंतु गेल्या वेळचा अर्थसंकल्प महापालिकेच्या इतिहासात प्रथमच वाचनीय ठरल्याने भोगे यांचं खूप कौतुक झालं होतं. या सर्व पार्श्वभूमीवर सेठी यांचा अर्थसंकल्प कसा असेल, तो किती कोटींचा असेल, त्याची ठळक वैशिष्ट्यं कोणती असतील, कोणत्या वस्तूंवर करवाढ होईल, उत्पन्नवाढीसाठी कोणते मार्ग चोखाळले जातील आणि सर्वसामान्यांना सोयीसुविधा देण्यासाठी कोणते प्रकल्प हाती घेतले जातील, याबद्दल कुतूहल निर्माण झालं आहे.

आयुक्त संजय सेठी यांची गेल्या सहा महिन्यातील कार्यशैली पाहता 2005-06 सालचा अर्थसंकल्प पर्यावरणाला विशेष महत्त्व देणारा ठरेल यात शंका नाही. त्या दृष्टीने सीमेण्ट काँक्रिटचे रस्ते, येऊर इथे पर्यावरणाभिमुख पर्यटन केंद, ठाणे रेल्वे स्टेशनसमोरचा परिसर गदीर्मुक्त करणं, मासुंदा तलावाचा सेण्ट जॉन बाप्टीस्ट हायस्कूलच्या जवळचा भाग अधिक सुशोभित करून लोकांना फिरण्यासाठी सुविधा उपलब्ध करून देणं, शहराच्या चौकांमधील सिग्नल्सजवळ पुलांची उभारणी, मल:निस्सारण प्रकल्पासाठी 300 कोटी रुपयांचा प्रकल्प आदींचं प्रतिबिंब या अर्थसंकल्पावर उमटणार आहे. याशिवाय मलनि:स्सारण लाभ करामध्ये वाढ होण्याची शक्यता व्यक्त होत आहे.

त्याच वेळी पाण्यात दरवाढ होणार नसल्याचे अंदाज व्यक्त होत आहेत. आयुक्त के.पी. बक्षी यांनी आपल्या कार्यकाळात पुढील पाच वर्षांची पाणी दरवाढ करून ठेवलेली आहे. यंदा अर्थसंकल्पात थोडीफार भाडेवाढ होईल, ही शक्यता आहे. यामागचं कारण म्हणजे 2007 साली महापालिकेची निवडणूक आहे. त्यामुळे 2006-07 च्या अर्थसंकल्पात भाडेवाढ करणं सत्तारुढ पक्षाच्या दृष्टीने गैरसीयीचं ठरू शकतं.

त्यात 20 फेब्रुवारी रोजी महापौर निवडणूक असून स्थायी समिती व इतर समित्यांच्या निवडणुकीची धांदलही उडणार आहे. स्थायी समितीला सादर झालेल्या अर्थसंकल्पावर समिती विचार करेल, त्यानंतर अर्थसंकल्प महासभेला सादर होईल. 20 फेब्रुवारीच्या आत सर्वसाधारण सभेने अर्थसंकल्प मंजूर करावा या दृष्टीने आयुक्तांनी 19 जानेवारी रोजी अर्थसंकल्प स्थायी समितीला सादर करण्याचं ठरवलं आहे. यात एखाद-दुसरा दिवस पुढेमागे झाला तरी ठाणे महापालिकेस अर्थसंकल्पाचे वेध लागले असून पर्यावरणाची शाल पांघरून येणारा अर्थसंकल्प लोकांना किती उब देतो याकडे सर्वांचं लक्ष लागलं आहे.

 
</text>
</doc>
