<doc>
<docno>992768.cms.txt</docno>
<text>
 
सदर
धावती मुंबई
[ Monday, January 17, 2005  05:47:30 pm]


सध्या मुंबई फेस्टिवल सुरू आहे. या फेस्टिवलच्या निमित्ताने आनंद महेंदपासून संगीता जिंदालपर्यंत मुंबईवर प्रेम करणारी अनेक माणसं एकत्र आली आहेत. शोभा डेशिवाय तर कोणतेच फेस्टिवल पार पडू शकत नाहीत. गेटवे ऑफ इंडियाजवळ फेस्टिवलचा जो उद्घाटन समारंभ झाला, त्यात हाय-फाय सोसायटीतल्या बऱ्याच लोकांची हजेरी होती ; पण खऱ्या मुंबईचा चेहरा मात्र दिसला नाही. ती उणीव नानाने भरून काढली. नानाने आयुष्यात अनेक उद्योग केले. फक्त पोवाडच म्हटला नव्हता. ती हौसदेखील भागवून घेताना नानाचा चेहरा उजळून निघाला आणि अनेकांचे चेहरे मात्र साफ पडले. या फेस्टिवलमध्ये अत्यंत कल्पकतेने अनेक कार्यक्रम आखण्यात आले आहेत. त्यासाठी सरकारने म्हणजेच मुख्यमंत्र्यांनी पहिल्या दिवसापासून दाखवलेला उत्साह जेवढा स्वागतार्ह तेवढाच आश्चर्यजनक आहे. कारण या शहरात सतत वरचेवर नाना प्रकारचे उत्सव होत असतात. त्यासाठी निधी तर राहोच, पण परवानग्या मिळणं एवढे कष्टाचं झालं आहे की अनेक फेस्टिवल्स केवळ प्रशासकीय छळामुळे सुरुवात होण्यापूवीर्च अस्ताला जातात. तर अनेक फेस्टिवल असहकारामुळे अर्धवट बंद पडून आयोजक कर्जबाजारी होतात.

या मुंबई फेस्टिवलच्याबाबतीत मात्र त्यांची पहिली बैठक मंत्रालयातच मुख्यमंत्र्यांच्या दालनात झाली. त्याक्षणी उबाळे नावाच्या एका वरिष्ठ अधिकाऱ्याला मुख्यमंत्र्यांनी फेस्टिवलसाठी सर्वतोपरी सहकार करण्याचे अधिकार आणि आदेश दिले. मग आणखी काय पाहिजे ? दुसऱ्या दिवसापासून संपूर्ण सरकारी यंत्रणा सगळी कामं बाजूला सारून फेस्टिवलच्या सेवेसाठी हजर झाली. मंत्रालयातून सर्वांना फोन गेले आणि फेस्टिवलची यंत्रणा अवघ्या पाच दिवसांत उभी राहिली. आनंद महिंदवर सगळी जबाबदारी टाकण्यात आली. आनंदचं वैशिष्ट्य असं आहे की, त्याच्यावर कोणतीही जबाबदारी टाकली की ती पार पडलीच पाहिजे. त्यांनीच सगळा पुढाकार घेऊन भव्य फेस्टिवलची मांडणी केली. धकाधकीचं जीवन जगणाऱ्या मुंबईकरांनी त्या फेस्टिवलचं अर्थातच स्वागत केलं. त्याच आठवड्यात सामाजिक बांधिलकी असलेल्या चार्टर्ड बँकेने आंतरराष्ट्रीय मॅरेथॉन शर्यत आयोजित करून मुंबई शहराला उजाळा दिला. मॅरेथॉनच्या मार्गावरचे खड्डे बुजवण्यात आले. कचऱ्याचे ढिगारे हलवण्यात आले. एवढंच नव्हे, तर त्या रस्त्यावरचे तुटले-फुटलेले कठडे दुरुस्त करण्यात आले. आत्तापर्यंत या मूलभूत कामाच्या आड येणारी आथिर्क अडचण कोणी दूर केली, हे विचारणं म्हणजे लग्नसमारंभाला जाऊन डेकोरेशनचा खर्च कोणी केला हे विचारण्यासारखं आहे. मुंबईची शान वाढवून तिला जगाच्या भूगोलात आणि इतिहासातसुद्धा वेगळं स्थान प्राप्त करून देणाऱ्या अशा उपक्रमाचं स्वागतच व्हायला पाहिजे. पण त्याचवेळी त्यातून निर्माण होणाऱ्या काही प्रश्ानंचा साकल्याने विचार केला नाही, तर ज्या हेतूने अशी फेस्टिवल्स होतात ते हेतू सफल होत नाहीत.

हे फेस्टिवल आणि मॅरेथॉन म्हणजे मुंबईतला एक लँडमार्क ठरेल याबद्दल शंकाच नाही. पण प्रश्ान् एवढाच आहे की, आपले मुख्यमंत्री ज्या मुंबईला जगातलं एक उत्कृष्ट शहर बनवू इच्छितात, त्या मुंबईची नेमकी व्याख्या कोणती ? मुख्यमंत्र्यांनी टेबला-टेबलावर मुंबईचा नकाशा ठेवून अशा प्रकारच्या फेस्टिवलचा स्पर्श मुंबईतल्या किती आणि कोणत्या भागाला होतो याचा आढावा घ्यावा. मॅरेथॉन असो फेस्टिवल असो अगर विण्टेज कार्सची शर्यत, आयोजकांच्या नकाशात ओबेरॉय हॉटेल ते एअरपोर्ट एवढीच मुंबई असते. माथाडींच्या डिमेलो रोडला, व्यापाऱ्यांच्या महम्मद अली रोडला, कामगारांच्या आंबेडकर रोडला, पेढीवाल्यांच्या काळबादेवीला, मुंबईची खरी संस्कृती जपलेल्या गिरगावकराला अशा कोणत्याही फेस्टिवलचे किंवा उपक्रमाचे दुरूनदेखील दर्शन होत नाही. मोठमोठ्या उद्योगपतींची आणि कोमल पायाच्या नट्यांची तिथे मॅरेथॉन शर्यत होत नसल्याने तिथले रस्ते दुरुस्त होत नाहीत आणि कचऱ्याचे ढिगारेदेखील उपसले जात नाहीत. मुळात तिथे फुटपाथच नसल्याने कठडे रंगवण्याचा प्रश्ान्च उद्भवत नाही. सायन ते बोरिवली आणि सायन ते मुलुंड नावाचा एक अविभाज्य परिसर मुंबईत आहे हेच कोणाला माहीत नसावं असं दिसतं. कोणा एका ' मूर्ख ' माणसाने कुर्ल्यात ताजमहालाची प्रतिकृती उभी केली ; पण जादूगार पी.सी. सरकारने ( ?) तो ताजमहाल कधी अदृश्य केला ते कळलंच नाही. बिचाऱ्याचा मुख्यमंत्र्यांशी परिचय असता तर ताजमहाल काय, पण या मुंबईत त्यांनी सरकारी यंत्रणेचे सहकार्य घेऊन लाल किल्लादेखील बांधला असता.

असं उपरोधिक लिहिल्याने मी फेस्टिवलवर टीका करतोय असा गैरसमज कोणी करून घेऊ नका. नाना चुडासामाच्या सुकन्येने मॉडर्न फॅशन शो केला तरी दरवाजाबाहेर का होईना नऊवारी साडीतल्या अस्सल मराठमोठ्या मुली उभ्या होत्या, हेदेखील काही कमी नाही.

मुंबईत रोज सकाळ-संध्याकाळ मॅरेथॉन चाललेली असते. साडेपाच वाजले की, नरिमन पॉईंट ते चर्चगेट, मंत्रालय ते बोरीबंदर, हुतात्मा चौक ते ग्रँट रोड अशी धावण्याची शर्यत रोज पाहायला मिळते. फोर्ट विभागात तर धावण्याची शर्यत सकाळ-संध्याकाळ विनाअडथळा पार पडते. पण उपनगरात जी दिसते, ती धावण्याची नाही तर अडथळ्याची शर्यत असते. ठाणे आणि डोंबिवलीतले लोकदेखील कामावर वेळेवर पोहोेचण्यासाठी या शर्यतीत सहभागी होतात. मुंबई मॅरेथॉनमध्ये रिक्षावाले आहेत आणि डबेवालेदेखील आहेत. पण पोटासाठी जीव मुठीत धरून धावणारा कर्मचारी मात्र नाही आणि धावण्याची सवय सुटलेला फिनिक्स मिलचा बेकार कामगारदेखील नाही. अशा या पोटासाठी धावणाऱ्यांच्यासाठी कोणी मार्गातले अडथळे दूर करत नाही किंवा मार्गावर बंदोबस्तदेखील ठेवत नाही. खऱ्या मुंबईकरासाठी मॅरेथॉन ठेवायचीच असेल तर व्ही.टी.वरून सुरुवात करून काळबादेवी, व्हिगास स्ट्रीट, फणसवाडी, खत्तर गल्ली किंवा भेंडीबाजार, नागपाडा, सात रस्ता, लालबाग, परळ, धारावीमागेर् ती माहीमला न्यावी. म्हणजे स्पर्धकांना आणि संयोजकांना खऱ्या मुंबईचं दर्शन होईल आणि पुढल्या वर्षाच्या मॅरेथॉनमध्ये गरजेपोटी सकाळ-संध्याकाळ धाप लागली तरी धावणारे मुंबईकर सहभागी होतील. विलासरावांनी त्या मुंबईकरांसाठी एक खास फेस्टिवल जाहीर करावा म्हणजे निदान उपेक्षित मुंबई तरी सुधारेल. वेळ नसल्यास आबांच्यावर ती जबाबदारी टाकावी.

प्रमोद नवलकर

 
</text>
</doc>
