<doc>
<docno>992932.cms.txt</docno>
<text>
 
बहुतांची अंतरे
या नफेखोरांना देशोधडीला लावावे!
[ Monday, January 17, 2005  07:34:07 pm]


ग्राहकरूपी जनतेचे नाक दाबले की सरकारचे तोंड उघडते, हे नफेखोर व्यापाऱ्यांनी चांगले हेरले आहे. त्यामुळेच सरकारने लागू केलेल्या सेवाकराच्या विरोधात मुंबई कृषी उत्पन्न बाजारातील घाऊक व्यापाऱ्यांनी ' बंद ' पुकारण्याचे धाडस केले.

मुळातच व्यापारी जे काही कर भरतात (?) ते शेवटी ग्राहकांकडून वसूल करतातच, पण त्याचबरोबर वेळोवेळी बाजारात जीवनावश्यक वस्तूंची कृत्रिम टंचाई (अलीकडील साखरटंचाई) निर्माण करून अधिक नफाही कमावत असतात, ते वेगळेच! या राक्षसी मनोवृत्तीच्या व्यापाऱ्यांची अशी धारणा झाली आहे की, ग्राहकरूपी जनता ही गरीब गाय आहे, तिला वाट्टेल तसे छळता व नाचवता येते ; कारण त्यांच्या नाड्या- म्हणजे जीवनावश्यक वस्तूंचा साठा- त्यांच्याच ताब्यात आहे. तेव्हा हा ग्राहक आपल्याकडे गुडघ्यावर चालत येईल.

पण हाच नफेखोर राक्षस हे विसरतो की, तोच मुळी ग्राहकांच्या दयेवर जगत आहे! या ग्राहकांनी त्याच्याकडे पाठ फिरवली तर त्याची काय गत होईल ? आता ही वेळ आली आहे. त्यासाठी सरकारने जीवनावश्यक वस्तूंच्या वितरणाची पूर्ण जबाबदारी आपल्या हाती घ्यावी किंवा ' अपना बाजार ' सारख्या ग्राहक हित जपणाऱ्या प्रामाणिक संस्थांच्या तरी हाती द्यावी व या नफेखोर राक्षसांच्या मुसक्या बांधून त्यांना सरळ देशोधडीला लावावे!

सायबा कांबळे, वडाळा, मुंबई.

 
</text>
</doc>
