<doc>
<docno>992890.cms.txt</docno>
<text>
 
महाराष्ट्र
थरारक पाठलाग
[ Monday, January 17, 2005  07:01:21 pm]


वसई विकास बँकेवर टाकण्यात आलेल्या धाडसी दरोड्याने परिसरात एकच खळबळ उडाली होती. याचा तपास सुरू असताना दरोड्यात सहभाग असल्याचा संशय असलेला एक दरोडेखोर नालासोपारा शहरातून गायब झाल्याची बातमी खबऱ्याने ठाणेे गुन्हे अन्वेषण खात्याचे पोलिस इन्स्पेक्टर अर्जुन गुरुळे यांना दिली. मात्र, या संशयिताची पत्नी शहरातच असून तिच्या माध्यमातून त्याच्यापर्यंत पोचता येणं शक्य असल्याचं याच माहितीतून स्पष्ट झालं. पण तिला अटक करून त्याच्यापर्यंत पोहोचणं धोक्याचं होतं. तशी कुणकूण लागताच तो फरार होण्याची भीती होती. तो राहात असलेल्या सोसायटीतील रहिवाशांची मदत घेण्याचा पोलिसांनी प्रयत्न केला, पण भीतीपोटी तिथल्या लोकांनी पोलिसांना मदत करण्यास नकार दिला. शेवटी नगरसेविका छाया पाटील हिमतीने पुढे आल्या आणि त्यांच्या मदतीने एका थरारनाट्यानंतर फिरोझ शेख हा दरोडेखोर पोलिसांच्या जाळ्यात अडकला.

वसई विकास बँकेवर भरदिवसा दरोडा पडलेल्या धाडसी दरोड्याने पोलिसांची झोप उडाली होती. या घटनेनंतर काही दिवसातच डहाणूमध्ये देना बँकेवर दरोडा टाकण्याच्या प्रयत्नात एक दरोडेखोर रखवालदाराने केलेल्या गोळीबारात ठार झाला होता. त्यानंतर शिकलगर टोळीनेच वसईची बँक लुटल्याचं निष्पन्न झालंं. तेव्हा त्यादृष्टीने पोलिसांनी तपासाची दिशा ठरवली. या पार्श्वभूमीवर खबऱ्याने गुरुळे यांना दिलेली खबर महत्त्वाची ठरली.

वसई विकास बँकेवर पडलेल्या दरोड्यानंतर नालासोपारा शहरातील काही गुन्हेगार गायब झाले होते, त्यात फिरोझचा समावेश होता. त्याची पार्श्वभूमी तपासल्यावर फिरोझ दरोडेखोरांपैकी एक होता याची खूण पोलिसांना पटली. पण आता त्याला हुडकून काढणं सोपं नव्हतं. त्याची पत्नी आजमा शेख नालासोपारा तुळींजमधील गणेश अपार्टमेण्टमध्ये राहात होती. तिची चौकशी करणं किंवा तिला ताब्यात घेतल्याची कुणकुण लागली तरी फिरोझ गायब होण्याची भीती गुरुळे यांना वाटत होती. म्हणून त्यांनी सहकाऱ्यांशी सल्लामसलत करुन फिरोझपर्यंत कसं पोहोचता येईल याचा विचार केला. तेव्हा आजमाला बेसावध ठेवून तिच्यामार्फत फिरोझपर्यंत पोहोचण्याचा निर्णय झाला. काम कठीण होतं, पण गुन्हे अन्वेषण शाखेचे एपीआय पांचाळ, मुंडे आणि मीरारोड पोलिस स्टेशनचे भीमराव टेळे यांनी ही जबाबदारी खांद्यावर घेतली. या टीमने गणेश अपार्टमेण्टमधील काही रहिवाशांना विश्वासात घेऊन मदत मिळवण्याचा प्रयत्न केला. फिरोझचा आपल्या बिल्डिंगमध्ये वावर होता हे ऐकूनच रहिवासी घाबरले, त्यामुळे त्यांच्याकडून मदत मिळणं कठीण झालं.

अशा पार्श्वभूमीवर आजमाला कोणताही संशय न येता तिच्या मागावर राहायचं होतं. इथलं काम कठीण होतं याबद्दल टीमला शंका नव्हती. तेव्हा शिवसेना नगरसेविका छाया पाटील यांची मदत घ्यावी असं टेळे यांना सुचलं. तेव्हा छाया पाटील यांनी धैर्याने त्यात सामील होण्यास होकार दिला. त्यानंतर तिसऱ्याच दिवशी थरारक पाठलागाला सुरुवात झाली.

पहिल्या दिवशी आजमाच्या घरासमोरील एका घरात बसून छाया पाटील यांनी तिच्यावर पाळत ठेवली. त्यासाठी पाटील यांच्यासोबत लेडीज कॉन्स्टेबल साधना विशे होत्या. पहिल्या दिवशी काहीच घडलं नाही. पण आजमाला आपल्यावर संशय आला असावा असा पाटील यांना वाटलं. म्हणून दुसऱ्या दिवशी त्यांनी बिल्डिंगच्या मागेच असलेल्या जिल्हा परिषदेच्या शाळेतून पाळत ठेवली. या वेळी साधना विशे यांच्यासह शिवसेनेचे बाळकृष्ण महाडीक होते. संध्याकाळी आजमा घराबाहेर पडली आणि तिने पब्लिक बूथवरून फोन केला. मात्र फोनवर हो आणि नाही यापलीकडे एका शब्दानेही तिने संवाद साधला नाही. त्या वेळी उद्या सकाळी सात वाजता येते, असं आजमाने सांगितल्याचा निरोप पाळतीवर असलेल्या पाटील यांनी पोलिस टीमला दिला.

तिसऱ्या दिवशी पहाटे पाच वाजल्यापासून पुन्हा पाळतीचं काम सुरू झालं. पण आजमाने साडेनऊ वाजता घर सोडलं, या वेळी ती मुख्य गेटमधून बाहेर न पडता कंपाऊण्डवरून उडी मारून बाहेर पडली. ही गोष्ट पाटील आणि विशे यांनी टिपली. या दोघींचे मोबाइल पाठीमागे असलेल्या पोलिस टीमला प्रत्येक हालचालीची माहिती पुरवत होते. नालासोपारा रेल्वे स्टेशनवर येऊन आजमाने दहिसरचं तिकीट काढलं. पाठीमागे असलेल्या पाटील आणि विशेंनीही तिकडचंच तिकीट काढून लेडिज डब्यात प्रवेश केला. पण खरी कसोटी दहिसरला उतरल्यानंतर सुरू झाली.

त्यांना नेमकं कुठे जायचं याची माहिती असण्याचं काहीच कारण नव्हतं. आजमा एका रिक्षात बसली तेव्हा या दोघींनीही लगेचच दुसरी रिक्षा पकडून तिचा पाठलाग सुरू केला. दहिसरमधील कोकणीपाड्याबाहेर रिक्षा थांबवून आजमा गल्लीबोळातून मार्ग काढू लागली. त्या दोघीही ठराविक अंतर राखून चालल्या होत्या. कोणताही संशय आला तरी दगाफटका होण्याची शक्यता होती. त्याची पर्वा न करता पाठलाग सुरू होता. आजमा एका घरात शिरल्यानंतर छाया पाटील यांनी साधना विशेंना परिसराचा धाडोंळा घेण्यास सांगितलं. त्यांनी चाणाक्षपणाने तिथले येण्याजाण्याचे मार्ग हेरुन ठेवले.

त्यानंतर मुख्य रस्त्यावर येऊन तिथे थांबलेल्या पोलिस पथकाला पाटील यांनी माहिती पुरवली. त्यानंतर तातडीने आजमा घुसलेल्या घरास घेरण्यात आलं. फिरोझ प्रतिकार करेल असं पोलिसांना वाटत होतं. पोलिसांनी घेरल्याचं लक्षात येताच तो स्वत:हून पोलिसांच्या स्वाधीन झाला. त्याला अटक केल्यानंतर फिरोझच्या नालासोपारा इथल्या घरी छापा टाकला. त्या वेळी घरात गाद्यांत लपवलेली साडेतीन लाख रुपयांची रोकड सापडली.

चौकशीत फिरोझने वसई विकास बँक लुटल्याची कबुली दिली. त्याचबरोबर आपल्या साथीदारांची नावंही पोलिसांना दिली. आता पोलिसांना त्याच्या साथीदारांचा शोध घेणं सोप्पं झालंय. पण सगळ्यात महत्त्वाची भूमिका बजावली ती छाया पाटील आणि साधना विशे यांनी. ज्या धैर्याने सहभाग त्यांनी घेतला त्याचं कौतुक केलं जात आहे.

फिरोझकडे लुटीतून मिळवलेले लाखो रुपये घरी पडून होते. पण पोलिसांच्या भीतीने त्याला एकाच जागी लपून बसावं लागत होतं. स्वत:जवळ कपडे कमी असल्याने त्याने अखेर आजमाला कपडे घेऊन दहिसरमधील खोलीत बोलावलं होतं. तिथंच तो फसला आणि सरळ पोलिसांच्या जाळ्यात अडकला.

शशी करपे

 
</text>
</doc>
