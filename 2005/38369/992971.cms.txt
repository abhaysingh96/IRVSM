<doc>
<docno>992971.cms.txt</docno>
<text>
 
अग्रलेख
'धावाधाव'
[ Monday, January 17, 2005  08:06:13 pm]


दक्षिण मुंबई ही रविवारी सुस्तावलेली असते. व्यापार-उदीमाचे केंद असल्यामुळे हा भाग आठवड्याचे सहा दिवस माणसांनी भरून वाहत असतो. पण परवाचा रविवार मात्र याला अपवाद ठरला. व्यावसायिक आणि हौशी असे पंचवीस हजार धावपटू आणि त्यांना बघायला, उत्तेजन द्यायला जमलेले काही हजार यांच्यामुळे भल्या सकाळपासून इथे जाग होती.

पूर्ण मॅरॅथॉन ते विविध टप्प्यांच्या शर्यतींमुळे सारे वातावरण उत्साही, चैतन्याने भरलेले होते. मुंबईकर हे लक्ष्मीचे उपासक मानले जातात. येथे सगळ्यांची धावपळ असते ती पैसे मिळवण्यासाठी असा समज आहे आणि काही अंशी तो खरा आहे. चोवीस तास चालणारी नगरी असा लौकिक मिळवलेले हे शहर स्वस्थ, शांत कधी नसते.

जागतिकीकरणामुळे तर देशात रात्र, पहाट असते, तेव्हा जगात इतरत्र दिवस असलेल्या भागाशी येथून व्यवहार होत असतात. पूवीर् रात्रपाळी करणाऱ्या कामगारांचा वर्ग होता. कारखाने गेले आणि आता तेथे आलेल्या कॉल सेंटरमुळे जगाच्या कानाकोपऱ्यांतून येथे संपर्क साधला जात असतो. अशी ही मुंबई, रविवारी मात्र सारे काही विसरून दक्षिण मुंबईत रंगलेल्या मॅरॅथॉनमध्ये दंग झाली.

ज्यांना येणे शक्य नव्हते, ते टीव्हीवर याचा आनंद लुटत होते. चित्रपट तारे, तारका, ग्लॅमर असलेले खेळाडू, उद्योगपती आणि इतर अनेक क्षेत्रांतील प्रतिष्ठित यांच्या जोडीला होते सामान्यजन. त्यांना या सगळ्याचा फक्त आनंद लुटायचा होता. यंदाच्या या कार्यक्रमाला पार्श्वभूमी होती त्सुनामीची. माणसाला आपल्या खुजेपणाची जाणीव करून देणाऱ्या निसर्गाच्या या आघातामुळे सारेजण सुन्न झाले होते.

या दुर्घटनेनंतर आव्हान आहे ते वाचलेल्यांना उभारी देण्याचे. त्यासाठी राज्यर्कत्यांनी साद घातली आणि समस्त मुंबईकर पुढे सरसावले. या शर्यतीतून सुमारे पन्नास कोटी रुपये जमवण्यात विविध संघटना, उद्योग आणि आनंदासाठी धावणाऱ्यांनी वाटा उचलला. देेशात कोठेही आपत्ती येवो, मुंबईकर मदतीसाठी पुढे असतो, याचा प्रत्यय पुन्हा एकदा आला.

लातूर भूकंप, गुजरात भूकंप, आंध्र प्रदेशातील चक्रीवादळ अशा प्रत्येक संकटप्रसंगी या कुबेरनगरीने हात सैल सोडले. या शर्यतीच्या निमित्ताने काही बाबी पुन्हा अधोरेखित झाल्या. लांब पल्ल्यांच्या शर्यतींवर आफ्रिकी देशांचे निविर्वाद वर्चस्व आहे. केनया, इथिओपिया हे आकाराने, समृद्धीने भारताच्या तुलनेत फारच मागे. तेथे प्रशिक्षणाच्या फार सोयी नाहीत. पण ऑलिंपिक, जागतिक स्पर्धांवर प्रगत युरोपीय देश किंवा अमेरिकेपेक्षा किमान सुविधांचीही उणीव असणाऱ्या या देेशांतील अॅथलीट छाप पाडतात याचे रहस्य लक्षात घेणे आवश्यक आहे.

सगळ्याच खेळांत लक्ष घालण्याऐवजी आपले नैसगिर्क बलस्थान असणाऱ्या लांब अंतराच्या धावण्याच्या शर्यतींवर या देशांनी लक्ष कंेंदित केले आहे. महत्त्वाच्या शर्यती असतील तेथील वातावरण, हवामान यांचा अभ्यास करून तेथे सलग तीन, चार वषेर् खेळाडूंकडून सराव करून घेतला जातो. आजी-माजी विजेतेही उगवत्या ताऱ्यांना मार्गदर्शन करण्यास तयार असतात, ही बाब ध्यानात घेणे आवश्यक आहे. तुलनेने भारतात अशी व्यवस्था नाही.

नेहमीप्रमाणे, केनियन, इथिओपियन खेळाडूंच्या यशानंतर, भारतातील आदिवासी अशा शर्यतींत यशस्वी ठरू शकतील, असे सांगितले जाईल. पण त्यांच्यातील गुणवत्ता हुडकणे आणि त्यांना तयार करणे हे काम केवळ उत्सवात रमणारे, भारतीय ऑलिंपिक असोसिएशन आणि अॅथलेटिक फेडरेेशन या दोन्ही संघटनांचे अध्यक्षपद भूषवणारे सुरेश कलमाडींसारखे नेतृत्व करू शकणार नाहीत, याची जाणीव आपल्याला असणे आवश्यक आहे.

देशात एशियाड, राष्ट्रकुल स्पर्धा भरवून आणि ऑलिंपिक भरवण्याचे स्वप्न लोकांना दाखवून विजेते तयार होत नाहीत, हे सत्य आपणास उमगणे आवश्यक आहे. या पार्श्वभूमीवर, नागपूरच्या माधुरी गुरनुले हिने महिला अर्धमॅरॅथॉनचे तर पुरुषांत जगन्नाथ लकडे याने उपविजेतेपद जिंकले हे कौतुकास्पद आहे. मॅरॅथॉनमध्ये पहिले सहा धावपटू आफ्रिका खंडातले आहेत. भारतातफेर् सवोर्त्तम वेळ देणारा बलराम आणि सहावा आलेला केनियाचा काहुगू यांच्यात तब्बल दहा मिनिटांचा फरक आहे, यावरून भारतीयांना किती मजल मारायची आहे हे दिसते.

या समारंभात मराठी माणूस म्हणावा तितका उत्साहाने सामील झाला नाही हे योग्य नव्हे. आधी दक्षिण मुंबईतून आणि आता मुंबईतून मराठी टक्का कमी होतो आहे, त्याचे कारणच बहुधा गमावलेला आत्मविश्वास हे आहे. कष्टाने धन कमावल्यावर आपली राजधानी असलेल्या मुंबईवर आपले राज्य चालवण्याची धमक आपण दाखवायला हवी, हे या मॅरॅथॉनमधून शिकायला हवे. या शर्यतीमुळे मुंबईची वैशिष्ट्ये पुन्हा एकदा दिसली हे नक्की!

 
</text>
</doc>
