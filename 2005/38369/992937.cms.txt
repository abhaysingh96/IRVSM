<doc>
<docno>992937.cms.txt</docno>
<text>
 
धावते जग
मदतीचा हात!
[ Monday, January 17, 2005  07:35:09 pm]


राष्ट्रवादी काँग्रेसचे अध्यक्ष शरद पवार यांनी तामिळनाडूतील त्सुनामीग्रस्तांच्या पुनर्वसनासाठी केंद सरकार आवश्यक ते सर्व साह्य देण्याचा कसोशीने प्रयत्न करेल, असे आश्वासन दिल्यामुळे तेथील जनतेच्या जिवात जीव आला असेल.

केंदातर्फे मदत आणि पुनर्वसन कार्याच्या सुसूत्रीकरणाची जबाबदारी पवार यांच्यावर सोपविण्यात आली असून त्यांनी गेल्याच आठवड्यात तेथे भेट देऊन सुरू असलेल्या मदतकार्याचा आढावा घेतला.

कोणत्याही प्रकारच्या मोठ्या आपत्तीनंतर पुनवर्सन कामाला वेग देण्याचे पवारांचे कौशल्य, त्यांनी 1993 मध्ये महाराष्ट्राच्या मुख्यमंत्रीपदाची सूत्री स्वीकारल्यानंतर आठवडाभरातच मुंबईत झालेल्या भीषण बॉम्बस्फोटाच्या वेळी पहिल्यांदा बघावयास मिळाली.

ते सारे वर्षच महाराष्ट्रावर वेगवेगळ्या आपत्ती घेऊन येणारे होते. बॉम्बस्फोटांनतर कोलमडून पडलेली शेअर बाजाराची यंत्रणा पवारांनी रात्रभर परिश्रम घेऊन 24 तासांत सुरू करून दाखविली होती. त्यानंतर त्याच वर्षी अनंत चतुर्दशीच्या दिवशी लातूर परिसरात भूकंपाचा जोरदार तडाखा बसला आणि काही हजार हकनाक प्राणास मुकले.

तेव्हा पवारांनी जवळपास महिनाभर त्या परिसरात मुक्काम ठोकला आणि पुनवर्सनाच्या कामास वेग दिला होता. पवारांचे हे कौशल्य ध्यानात घेऊन पुढे गुजरातमध्ये भूकंप झाला, तेव्हा तत्कालीन पंतप्रधान अटल बिहारी वाजपेयी यांनी पवारांकडेच राष्ट्रीय आपत्ती पुनर्वसन विभागाची जबाबदारी सोपविली होती. पण तेव्हा पवार भाजपच्या कच्छपि लागले आहेत, अशा चर्चांत काँग्रेसला रस होता.

आता मात्र पवारांचे हे कौशल्य लक्षात घेऊन त्यांच्यावर डॉ. मनमोहन सिंग यांनी विश्वास दाखविला आहे. पवारांनी आपल्या तामिळनाडू दौऱ्यात मुख्यमंत्री जयललिता यांच्याशी प्रदीर्घ चर्चा केली. केवळ केंदाकडून मदत मागून स्वस्थ न बसता स्थानिक सरकारलाही कामास लावावे लागेल, हे पवारांनी या भेटीत स्पष्ट केले आहे. स्थानिक मच्छीमारांना यांत्रिक होड्यांपासून जाळ्यांपर्यंतची साधनसामग्री उपलब्ध करून देणे ही त्यांचा रोजगार सुरू होण्याच्या दृष्टीने जशी महत्त्वाची बाब आहे, त्याचबरोबर मोठ्या प्रमाणात घरबांधणीही हाती घ्यावी लागणार आहे.

घरबांधणीच्या वेळी पारंपरिक बांधकाम पद्धती दूर सारून पर्यायी पद्धत स्वीकारावी लागणार आहे. पवारांचा मदतीचा हात या कामास कशी गती देतो, त्यावर बरेच काही अवलंबून आहे.

 
</text>
</doc>
