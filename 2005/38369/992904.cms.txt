<doc>
<docno>992904.cms.txt</docno>
<text>
 
महामुंबई: मुंबई टाइम्स
फेस्टिवल्सच्या गदीर्त पोलिसांची दमछाक
[ Monday, January 17, 2005  07:09:24 pm]


प्रवीण मुळ्ये

मॅरेथॉन रेसच्या रूटवर खडा पहारा, कार रॅलीजपासून ते एअर शोपर्यंत आणि फिल्म फेस्टिवलपासून ते मुंबई फेस्टिवलपर्यंत प्रत्येक सांस्कृतिक कार्यक्रमात बंदोबस्तापासून ते वेळेच्या बंधनापर्यंत डोळ्यात तेल घालून लक्ष ठेवणं... मुंबईकरांना मनोरंजनाचे अनेक पर्याय मिळत असले, तरी अस्ताव्यस्त पसरलेल्या मुंबापुरीत वेगवेगळ्या ठिकाणी होणारे भाराभर कार्यक्रम आणि व्हीआयपीजच्या सरबराईमुळे मुंबई पोलिसांची मात्र चांगलीच दमछाक होत आहे.

रविवारी सकाळी झालेल्या मुंबई मॅरेथॉनसाठी हजारो मुंबईकर रस्त्यावर उतरले होते. पण त्याचवेळी सकाळी सातपासून एकाच जागी उभं राहून गदीर्वर कण्ट्रोल ठेवण्यात गुंतलेल्या अनेक पोलिसांची मात्र चांगलीच दमछाक झाल्याचं साफ दिसत होतं. स्टार मंडळींभोवती पडलेला चाहत्यांचा गराडा आवरण्यापासून ते नेतेमंडळीची सुरक्षा कडी सांभाळण्यापर्यंत धावपळ करताना हे पोलिस दिसत होते.

मुंबईची धडकन बनलेल्या या मॅरेथॉनमध्ये एक मुंबईकर म्हणून आपणही सहभागी व्हावं, अशी अनेक पोलिसांची इच्छा होती. मॅरेथॉन संपल्यावर मोकळ्या रस्त्यावर थोडं अंतर धावून काही पोलिस दादांनी आपली हौस पूर्ण केलीही! पण मुंबईतला इव्हेट्सचा महापूर ही आपल्यासाठी डोकेदुखी असल्याची नाराजीही अनेक पोलिस कर्मचारी उघड बोलत होते.

आधीच विविध गुन्ह्यांच्या तपासाचं टेन्शन आमच्या डोक्यावर आहे. त्यातच मुंबईत वाढत चाललेल्या फेस्टिवल्सच्या बंदोबस्तामुळे आपला ताण कमी होण्याऐवजी वाढतच असल्याची खंत पोलिस कर्मचाऱ्यांमधून व्यक्त होत आहे. मुंबईची कायदा व सुव्यवस्था सांभाळण्याचं आव्हान दिवसेंदिवस वाढत आहे. त्यातच आता मुंबईत कार्यक्रमांच्या बंदोबस्ताचा व्याप पोलिसांना डोईजड होतोय. या वाढत्या ताणाचा कामावरही विपरित परिणाम होत असल्यामुळे या सगळ्याला कुठेतरी मर्यादा यावी, अशी अपेक्षा पोलिस कर्मचारी व्यक्त करत आहेत.

कार्यक्रमाच्या ठिकाणी चोख बंदोबस्ताची अपेक्षा आमच्याकडून केली जाते, पण तासन्तास ड्यूटी करणाऱ्या पोलिसांना ' पाणी हवंय का ?' असं विचारण्याचं सौजन्यही आयोजक दाखवत नाहीत. तिथेच ड्युटीवर असणाऱ्या खाजगी सुरक्षारक्षकांची मात्र बडदास्त ठेवली जात होती, याकडे अनेक पोलिस लक्ष वेधतात.

पोलिसांचा ताण कमी करण्याच्या गप्पा सगळेच मारतात. योगासनं किंवा मेडिटेशनमधून हा ताण कमी करण्याच्या पोकळ योजना आखण्याऐवजी भाराभर फेस्टिवल्स आणि सांस्कृतिक कार्यक्रमात आमच्यावर टाकला जाणारा अनावश्यक कामाचा बोजा कमी करा, अशी अपेक्षाही अनेक पोलिसांनी ' मुंबई टाइम्स ' शी बोलताना व्यक्त केली. अपुऱ्या कर्मचाऱ्यांसह चोख बंदोबस्त सांभाळताना शाब्बासकीऐवजी अनेकदा आमच्या चुका दाखवण्याची घाईच सर्व जण करत असतात. मग अशावेळी कोणाचा तरी राग कोणावर तरी निघतो. मॅरेथॉनदरम्यान काही प्रेस फोटोग्राफर्सबरोबर झालेला वाद, हे याचंच उदाहारण असल्याचं उत्तर वाढत्या अरेरावीच्या आरोपांच्या बचावादाखल पोलिस करत आहेत.

मुंबईत होणाऱ्या अनेक फेस्टिवल्सची जबाबदारी खाजगी सुरक्षायंत्रणांना द्या, पण आमच्यावर पडणारा अनावश्यक वाढता ताण कमी करा, अशी अपेक्षा पोलिसांकडून व्यक्त होेत असली तरी, वरिष्ठ पोलिस अधिकाऱ्यांना मात्र तसं वाटत नाही. फेस्टिवल्स ही मुंबईची ओळख आहे आणि असे इव्हेण्ट्स सुरळीत पार पाडणं, ही पोलिस दलाचीच जबाबदारी आहे, असं मुंबईची कायदा व सुव्यवस्था सांभाळणाऱ्या वरिष्ठ पोलिस अधिकाऱ्यांना वाटतं. त्यामुळे कायदा व सुव्यवस्थेबरोबरच मुंबईतल्या मॅरेथॉन सांस्कृतिक कार्यक्रमांमध्ये ' ड्युटी ' बजावायला पोलिसांना सज्ज राहावं लागणार आहे.

 
</text>
</doc>
