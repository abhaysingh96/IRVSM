<doc>
<docno>992899.cms.txt</docno>
<text>
 
महामुंबई: मुंबई टाइम्स
डिफेक्टिव नोटांचा डिटेक्टिव!
[ Monday, January 17, 2005  07:07:35 pm]


राजेश चुरी

फोर्ट परिसरात कॅमेरा रिपेअर करता करता गिऱ्हाइकाला नोटा देताना सहज चाळा म्हणून नोटांचे क्रमांक बघण्याचा छंद रवी आरोंदेकर लागला. त्यातून वेगळ्या क्रमांकांच्या नोटा जमवण्याचा छंदच जडला. काही दिवसांतच वेगवेगळ्या क्रमांकाच्या चलनी नोटांची भर त्यांच्या संग्रहात पडू लागली. अगदी 786 पासून 12345 अशा सीरिअल नंबर असलेल्या नोटा त्यांना खंडीनं मिळू लागल्या.

अशा नोटांचा संग्रह करतानाच छपाईदरम्यान व्यवस्थित कटिंग न झालेल्या, व्यवस्थित प्रिण्ट न झालेल्या नोटांची भर पडत गेली. या नोटा सरकारी छापखान्यात छापल्या गेल्या, पण छापताना झालेल्या चुकांसकट चलनात आल्या. हल्लीच आरोंदेकरांकडे एक हजार रुपयांची एक नोट आली. एका बाजूला नीट छापलेली मात्र दुसरीकडून पूर्ण कोरी, अशी ही नोट होती. पण कोऱ्या बाजूच्या कागदावर दोन कोपऱ्यांमध्ये '2 बीसी 897019' हा सीरिअल नंबर. ' ओरिजनल ' असलेली ही नोट एका बाजूला कोरी असल्यानं बाजारात चालेनाशी झाली. मात्र नोटांचा संग्रह करणाऱ्यांसाठी या नोटेला भलतंच ' माकेर्ट ' असल्याचा प्रत्यय आरोंदेकरांना काही क्षणातच आला. फोर्टमधील एका दुकानात या एक हजार रुपयांच्या नोटेची रंगीत झेरॉक्स काढण्यास गेल्यावर शेजारीच उभ्या त्यांच्यासारख्याच संग्राहकाचं लक्ष या नोटेकडे गेलं. त्या संग्राहकानं या एका नोटेसाठी पंधरा हजार रुपये ' कॅश ' देण्याची तयारी दर्शवली!

त्यांच्या संग्रहात अशा अनेक वेगवेगळ्या ' डिफेक्टिव्ह ' नोटा आहेत. अधीर्च छापलेली वीस रुपयांच्या एका नोटेवर गांधीजींचा कापला गेलेला एक फोटो एका कोपऱ्यात आणि दुसऱ्या कोपऱ्यात अर्धा गांधीजींचा दुसरा फोटो. एका कोपऱ्यात '73 ए 982902' हा सीरिअल नंबर तर दुसऱ्या कोपऱ्यात '78902' हा सीरिअल नंबर. म्हणजे दोन सीरिअल नंबर्समध्ये वीस हजारांचा फरक! मधल्या नंबर्सच्या नोटांचं काय झालं, हा प्रश्न आजही आरोंदेकर यांना सतावत असतो.

पूर्ण छापल्या गेलेल्या पण व्यवस्थित कटिंग न झालेल्या असंख्य नोटा त्यांच्याकडे आहेत. गेल्या दहा वर्षांपासून त्यांचं हे नोटांचं कलेक्शन सुरू आहे. खरंतर अशा नोटा बँकेत ' खपवण्याचा ' प्रयत्न करताना पकडलं, तर पोलिस केस होते. नोटा कुठून आणल्या, याची चौकशी सुरू होते. पण आरोंदेकर अशा नोटा बाजारात कधीही ' खपवत ' नाहीत. उलट बँकांमधील त्यांचे मित्र अशा अजब नोटा सापडल्या की, आवर्जून फोन करून नोटा घेऊन जायला सांगतात. अर्थात, त्या नोटांची ' व्हॅल्यू ' भरूनच. मुस्लीम बांधवांमध्ये 786 क्रमांक अत्यंत पवित्र मानला जातो. त्यामुळे या क्रमांकाच्या नोटांसाठी भरपूर किंमत मोजायला मुस्लिम बांधव तयार असतात. पण कितीही मोठी ऑफर आली, तरी अशा नोटा विकण्याची त्यांची तयारी नाही. व्यावहारिक जगतात या नोटांचं मूल्य शून्य असेल, पण आरोंदेकरांसाठी या नोटा ' लाख मोलाच्या ' आहेत.

 
</text>
</doc>
