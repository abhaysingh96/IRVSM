<doc>
<docno>993215.cms.txt</docno>
<text>
 
महामुंबई
लडाखमधला कुंभमेळा
[ Monday, January 17, 2005  11:49:17 pm]


म. टा. प्रतिनिधी

मुंबई : देशातील तीर्थस्थानांवर होणाऱ्या कुंभमेळ्यास अलोट गदीर् लोटते, तसाच एक कुंभमेळा लडाखमध्येही होतो... दर 12 वर्षांनी! बौद्ध धर्माच्या 400 वर्षांच्या पुरातन मठामध्ये हेमीस नावाचा एक सोहळा दर 12 वर्षांनी आयोजित करण्यात येतो. त्याचे स्वरूप कुंभमेळ्यासारखेच असते... हा मेळा मुंबईतील काही छायाचित्रकारांच्या कॅमेऱ्याने टिपले असून या छायाचित्रांचे प्रदर्शन मंगळवारपासून 23 जानेवारीपर्यंत प्रभादेवीतील पु. ल. देशपांडे अॅकॅडमीत भरत आहे.

आत्माराम परब, उमेश साळगांवकर, नयन खानोलकर, संतोष शिकेर्, सिमरित लुथ्रा, अरुण शेट्टी व विजय राणे या छायाचित्रकारांनी लडाख तसेच जम्मू-काश्मीरच्या झंस्कार रांगांमध्ये घेतलेल्या छायाचित्रांचे हे प्रदर्शन आहे.

पश्चिम हिमालयातील लडाख प्रांतात नजर जाईल तिथवर पसरलेली पर्वतराजी, त्यातून जाणारे अतिदुर्गम रस्ते, बौद्ध मठ, त्यांचे पारंपरिक उत्सव, चंदाच्या पृष्ठभागाप्रमाणे दिसणारी निसर्गनिर्मित तळी, बर्फाच्छादित शिखरे आणि प्रतिकूल परिस्थितीचा सामना करीत जगणारी कणखर मनोवृत्तीची माणसे तसेच सीमांचे रक्षण करणारे भारतीय सैनिक यांचे चित्रण या छायाचित्रांमध्ये घडते. जयंतराव साळगांवकर यांच्या हस्ते मंगळवारी संध्याकाळी सहा वाजता या प्रदर्शनाचे उद्घाटन होणार आहे.

 
</text>
</doc>
