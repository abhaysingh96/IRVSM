<doc>
<docno>992038.cms.txt</docno>
<text>
 
महामुंबई
154 नव्हे, शेकडो इमारती!
[ Monday, January 17, 2005  12:07:07 am]


म. टा. प्रतिनिधी

मुंबई : टीडीआर घोटाळ्यात ' सापडलेल्या ' पश्चिम उपनगरांतील 154 इमारतींचा बराच बोलबाला झाला असला, तरी टीडीआरद्वारे खुल्या बाजारातून मिळणारा वाढीव एफएसआय गृहीत धरून महापालिकेच्या पूर्ण परवानगीशिवायच इमले चढवलेल्या शेकडो इमारती मुंबईत आहेत, अशी माहिती विश्वसनीय गोटातून मिळाली आहे. झोपड्या आणि छोट्या बांधकामांवर हातोडा पडत असतानाच पालिकेच्याच वरदहस्ताने उभ्या राहिलेल्या कोट्यवधींच्या अनधिकृत टॉवर्सची छाननी इमारत प्रस्ताव खाते कधी सुरू करणार, असा सवाल त्यामुळे उपस्थित करण्यात येत आहे.

पालिकेकडून इमारतींना मिळणाऱ्या परवानग्या आणि बिल्डर लॉबी यांच्या रॅकेटचा पर्दाफाश कधी होणार, असा प्रश्न आहे. इमारत बांधून पूर्ण होईपर्यंत इमारत प्रस्ताव विभागाचा परवानग्यांशी संबंध असतो. या विभागाकडून इमारत पूर्ण झाल्याचे ' कम्प्लीशन सटिर्फिकेट ' आणि निवासास योग्य असल्याचे ' ऑक्युपेशन सटिर्फिकेट ' मिळाल्यावर हा कारभार वॉर्डपातळीवर येतो. ऑक्युपेशन सटिर्फिकेट मिळण्यापूवीर् होणारे घोटाळे टॉवरच्याच उंचीचे असतात. त्यात अनेक बड्या बिल्डरांची नावे असल्याची माहिती आहे.

टॉवर्सच्या बांधकामात ' रॅकेट ' ची पद्धती ठरलेली असते. इमारत प्रस्ताव विभागाकडून प्रत्येक इमारतीला सुरुवातीस प्लिन्थची आणि मग त्यापुढील ठराविक बांधकामांची टप्प्याटप्प्याने परवानगी देण्यात येते. आठ-दहा मजल्यांचे काम झाले की, इमारत पूर्ण झाल्याची परवानगी पदरात पाडायची आणि मग बिनधास्त आणखी मजले चढवायचे, असे मुंबईत घडले आहे. वाढीव मजल्यांबद्दल शंका उत्पन्न झालीच, तर त्यासाठी टीडीआर उपलब्ध झाल्यावर तो सादर करण्याची हमी द्यायची. पण, मुळात प्रत्येक टप्प्यावर परवानगी देतानाच मूळ आराखड्यानुसार बांधकाम झाले आहे की नाही, याची खातरजमा का केली जात नाही, असा प्रश्न आहे.

एखाद्या प्रकरणाची चौकशी सुरू झालीच, तर ते नगरविकास खात्याकडेही नेण्यात येते. नियमात न बसणारी सर्व प्रकरणे इमारत प्रस्ताव खाते, विकास नियोजन खाते तसेच नगरविकास खाते यांच्याकडे रेंगाळत ठेवली जातात. त्यात लाखो नव्हे, तर कोट्यवधींचा प्रवाह वाहतो, असे बांधकामक्षेत्रातील एका व्यावसायिकाने मान्य केले. याबरोबरच महापालिकेची अजिबात परवानगीच घेतलेली नाही, अशाही पाच इमारती असल्याची माहिती वरिष्ठ पातळीवर जमा झाली आहे.

 
</text>
</doc>
