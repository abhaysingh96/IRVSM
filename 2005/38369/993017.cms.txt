<doc>
<docno>993017.cms.txt</docno>
<text>
 
महाराष्ट्र
खरे काय आणि खोटे काय?
[ Monday, January 17, 2005  08:47:39 pm]


दिवसेंदिवस विज्ञाननिष्ठ बनत चाललेल्या भारतीय समाजमनाची नाळ अद्यापही श्रद्धेशी जोडलेली आहे. त्यामुळेच या श्रद्धेपुढे विज्ञानाला अनेकदा मान तुकवावी लागत असल्याचं चित्र बघायला मिळतं. मात्र, कालांतराने कुणीतरी येऊन त्या श्रद्धेवर प्रहार करतो आणि तिचा धांडोळा घेण्याची वेळ येऊन ठेपते. नाशिकजवळच्या त्र्यंबकेश्वरनजीकच्या फरशीवाले बाबांच्याबाबतही आता अशीच वेळ आली आहे.

मुळातच श्रद्धा आणि अंधश्रद्धा यांच्यातील सीमारेषा अतिशय अंधुक असल्याने त्यांच्यांत कधी गल्लत होऊन जाते हेच समजत नाही. यातूनच मग कधी संततीप्राप्ती करून देणाऱ्या माताजींकडे, कधी खिशात जाळ करून दारूचे व्यसन सोडविणाऱ्या तर कधी अघोरी वाटेल अशा तऱ्हेने कापाकापी करून रोग बरा करणाऱ्या बाबांकडे लोकांची रिघ लागते. मराठी मुलखातही हे प्रकार नवे नाहीत. त्यात उत्तर महाराष्ट्रात अशी अनेक प्रस्थं झाली आहेत. काही दिवसांपूवीर् अस्लमबाबांच्या शिष्यगणाचा मोठा परिवार येथे फोफावला होता. अस्लमबाबा शेकडो रुग्णांदेखतच साध्या कात्र्या आणि ब्लेड वापरून लिलया ऑपरेशन्स करत असल्याची वदंता होती. त्याबाबतची चित्रफीतही चांगलीच प्रचारात होती. उत्तर महाराष्ट्राला लागूनच असलेल्या गुजरातमधील भावनगरच्या माताजींकडेही अपत्यप्राप्तीच्या आशेने मोठ्या संख्येने लोक रांगा लावत. दारूसोडविण्याच्या सामुदायिक शपथा देणाऱ्या शेषराव महाराजांचं नाव चांगलंच दुमदुमलं होतं.

त्र्यंबकेश्वरहून जव्हारच्या दिशेने निघालं की काही अंतरावर लगेचच देवबाप्पा माऊलीधाम आश्रम लागतो. या आश्रमाचे सर्वेसर्वा आहेत रघुनाथ जाधव उर्फ देवबाप्पा. रोज भल्या सकाळपासूनच त्यांच्याकडे शेकडो रुग्णांची रिघ लागलेली असते. त्यात विविध ठिकाणी उपचार करूनही दिलासा न मिळाल्याने त्रासलेल्यांचा अधिक भरणा असतो. ज्या रुग्णांना देवबाप्पांच्या दरबारात हजेरी लावता येणे शक्य नसते, त्यांचे नातेवाईक त्या रुग्णाचे कपडे घेऊन येतात. रुग्णांमध्ये अशिक्षित, सुशिक्षित, उच्चशिक्षित असे सर्व वयोगटातले, सर्व स्तरातले लोक असतात.

रुग्ण आश्रमात आल्यानंतर त्याच्याकडून कुठलीही माहिती घेतली जात नाही. त्याचा सर्वप्रथम संपर्क येतो, तो थेट देवबाप्पांशी. ते त्याच्याकडे नाव, गाव, व्यवसाय अशी विचारपूस करताना त्याच्या डोक्यावर फरशी ठेवतात. काही क्षणातच देवबाप्पा त्या रुग्णाच्या शारीरिक स्थितीचे तपशील सांगू लागतात. त्यांचे सहाय्यक ती माहिती लिहून घेतात. त्या रुग्णाचे रोगनिदान झाल्यावर एखाद-दोन प्रश्न विचारतात. काही कानपिचक्या देऊन रोग बरा होण्याचं आश्वासन देत चिठ्ठीवर औषध लिहून देतात. आश्रमातच हे औषध विकत मिळतं. रुग्णाच्या कपड्यांवरूनही देवबाप्पा निदान करून औषध देतात.

नाशिक जिल्ह्यातील पेठ या आदिवासी तालुक्यातील वाडा येथील एका सर्वसामान्य शेतकरी कुटुंबात जन्माला आलेले रघुनाथ जाधव दहावीपर्यंत शिकलेले आहेत. शिक्षण सोडल्यापासून ते असे उपचार करत आहेत. आज त्यांचं वय 51 आहे. साधारणत: तीन वर्षांपूवीर् त्यांनी त्र्यंबकेश्वरजवळच्या आश्रमाची सुरुवात केल्यावर त्यांच्याकडे वर्दळ वाढू लागली. लांबलांबून लोक येऊ लागले. रुग्णांकडून औषधापोटी घेतलेल्या किरकोळ रकमेचा आकडाही काही हजारांच्या घरात जाऊन पोहोचला. व्याप वाढल्यावर देवबाप्पांनी चार डॉक्टर हाताशी ठेवले. देवबाप्पा माऊलीधामची मासिक उलाढाल लाखोंच्या घरात गेली. बाबांभोवती शिष्यही गोळा झाले.

अंधश्रद्धा निर्मूलन समितीच्या डॉ. नरेंद दाभोळकरांपर्यंत ही माहिती पोहोचल्यावर त्यांनी गेल्या आठवड्यात नाशिकचे जिल्हाधिकारी आणि पोलिसप्रमुख यांच्याकडे लेखी निवेदन देत देवबाप्पांवर आरोपांची तोफ डागली. डॉ. दाभोळकरांच्या आरोपांमुळे देवबाप्पांभोवती वादाचा धुराळा उठला आणि त्यांच्याविषयीच्या श्रद्धेेभोवती संशयाचा वारं उठलं. देवबाप्पांनीही पत्रकार परिषद घेत त्यांच्यावरील आरोपांना प्रत्युत्तर दिलं. ' मी तीस वर्षांपासून आयुर्वेद आणि वनस्पतींचा अभ्यासक असून ' इंडियन युनिव्हसिर्टी ऑफ अल्टरनेटिव्ह मेडिसिनमध्ये एम. डी.च्या परीक्षेत प्रावीण्य मिळविले आहे ,' असा दावा केला. याच पदवीच्या आधारे 1961 च्या कायद्यान्वये रुग्णसेवा करत असल्याचे त्यांनी सांगितलं. विशेष म्हणजे आपल्याकडील फरशीवर दत्तगुरूंच्या पादुका कोरलेल्या असून, ती माझं श्रद्धास्थान आहे. ती डोक्यावर ठेवल्यावर रुग्णाची मानसिक प्रतिकारशक्ती वाढते, असाही दावा त्यांनी केला. या पत्रकार परिषदेत त्यांच्या शिष्यांनीही फरशीतून निदान करण्याची खास पद्धत देवबाप्पांनी विकसित केली असून तिला वेदांचा आधार असल्याचं पटवून देण्याचा प्रयत्न केला.

या वादविवादातून ठोस असं काहीही निष्पन्न झालं नसलं, तरी काही प्रश्न मात्र उभे राहिले आहेत. अनेक तपासण्या करून ज्या गोष्टी समजत नाहीत, त्या देवबाप्पांना काही क्षणातच कशा अवगत होतात ? त्यांच्या रोगनिदानाच्या क्षमतेबाबत अनेकांना चमत्कारिक अनुभव आले आहेत, त्याचं काय ? त्यांच्याकडे येणाऱ्या रुग्णांपैकी बरं झालेल्यांची संख्या किती हे कुणी तपासलं आहे का ? ते देत असलेल्या औषधांची तपासणी झाली आहे का ? रुग्णांशी ज्या रीतीने ते संवाद साधतात, त्याचा रुग्णाच्या मानसिक क्षमतेवर परिणाम होतो का ? या प्रश्नांचा सोक्षमोक्ष यानिमित्ताने लागला तर बरं!

सचिन अहिरराव

 
</text>
</doc>
