<doc>
<docno>992976.cms.txt</docno>
<text>
 
देश-विदेश
'भारतीय इंजिनीयर्सच्या तोडीचे इंजिनीयर्स जगात नाहीत'
[ Monday, January 17, 2005  08:15:19 pm]


म. टा. विशेष प्रतिनिधी

नवी दिल्ली : इंजिनीयरिंगच्या विविध क्षेत्रांत जगातल्या प्रत्येक चार कुशल इंजिनीयरपैकी एक इंजिनीयर सध्या भारतीय आहे. अमेरिकेतून भारतीय इंजिनीयर्सना हटवण्याच्या निर्णय झाला, तर तिथल्या अनेक कंपन्या प्रचंड अडचणीत येतील, कारण भारतीय इंजिनीयरांच्या तोडीचे इंजिनीयर साऱ्या जगात सध्या शोधून सापडणार नाहीत, हे उद्गार आहेत अमेरिकेतील आंतरराष्ट्रीय कीतीर्च्या एमआयटी संस्थेचे डीन थॉमस एल. मॅगनंटी यांचे. सध्या ते भारत दौऱ्यावर आहेत.

आयआयएम अहमदाबाद संस्थेला भेट देऊन राजधानी दिल्लीत परतल्यानंतर, आयआयटी दिल्ली आणि राय विद्यापीठांत आयोजित परिसंवादात त्यांनी हे विचार व्यक्त केले, ज्याचा प्रत्येक भारतीयाला मन:पूर्वक अभिमान वाटायला हवा.

देशातील इंजिनीयर्सनी जगात प्रस्थापित केलेल्या या विक्रमाची एक तर अनेक भारतीयांना कल्पना नाही आणि ज्यांना याची माहिती आहे त्यांना त्याविषयी गर्व व्यक्त करावासा वाटत नाही, हे अत्यंत आश्चर्यकारक आहे, असे मत व्यक्त करताना मॅनगंटी म्हणाले, भारतीय इंजिनीयर्सनी अल्पावधीत प्रस्थापित केलेले व्यावसायिक कौशल्य थक्क करणारे आहे. त्यांची बरोबरी सध्यातरी कोणी करू शकत नाही.

भारतीय मानसिकतेविषयी प्रतिक्रिया ऐकवताना मॅनगंटी म्हणाले, बऱ्याचदा असे वाटते की, दीर्घकाळ पारतंत्र्यात राहिल्यामुळे स्वत:ला कमी लेखण्याची भावना भारतीयांमध्ये बळावली असावी, अन्यथा इतका मोठा विश्वविक्रम त्यांना गर्वाने साजरा करावासा वाटत नाही, याला काय म्हणावे ? निदान मी तरी याला विनम्रता म्हणणार नाही.

अमेरिकेतल्या एमआयटीत 1971 साली प्राध्यापकपदी रूजू झालेल्या मॅनगंटी यांनी इंजिनीयरिंगच्या पदवी आणि पदव्युत्तर अभ्यासक्रमाचे शिक्षण घेण्यासाठी आलेल्या जगभरातल्या विद्यार्थ्यांना गेली 35 वषेर् जवळून न्याहाळले आहे.

मॅनगंटी यांच्या मते इतर कोणत्याही देशातल्या विद्यार्थ्यांपेक्षा भारतीय विद्याथीर् सध्या सर्वच बाबतीत उजवे आहेत, कारण केवळ अर्थार्जन करणे हे त्यांचे उद्दिष्ट नसून सतत संशोधनाचा ते प्रयत्न करतात आणि त्यात यशस्वीही होतात. मातृभूमीपासून दूर अंतरावर आल्यानंतरही देशासाठी सातत्याने काही ना काही करण्याची इच्छाशक्ती भारतीय विद्यार्थ्यांकडे आहे. जगभरातले लोकजीवन अनेक अंगांनी फुलते आहे. त्यात इंजिनीयरांनी केलेल्या परिश्ामांना कधीही कमी लेखून चालणार नाही. भारतासारख्या कृषीप्रधान देशातही शेतीच्या उत्पादनातली वाढ, इंजिनीयर्सना अथवा आधुनिक तंत्रज्ञानाला टाळून शक्य होणार नाही.

 
</text>
</doc>
