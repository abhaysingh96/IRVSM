<doc>
<docno>993003.cms.txt</docno>
<text>
 
महाराष्ट्र
पं. दातार यांच्या व्हायोलीन वादनाने चिपळूणवासी मंत्रमुग्ध
[ Monday, January 17, 2005  08:33:10 pm]


म. टा. वृत्तसेवा

चिपळूण : कोकण सांस्कृतिक अकादमीच्या वतीने यंदाही येथे संगीत महोत्सवाचे आयोजन करण्यात आले होते. उद्घाटन सोहळ्यात पंडित डी. के. दातार यांच्या व्हायोलीन वादनाने श्रोत्यांना मंत्रमुग्ध केले.

गेली सहा वर्षे अकादमीच्या वतीने संगीत महोत्सवाचे आयोजन करण्यात येते. यंदा या संगीत महोत्सवात उद्घाटन सोहळ्याचे वेळी वातावरण भारून टाकले ते पंडित डी. के. दातार यांनी. व्हायोलीनवर राग बिहागचे सूर आळवीत त्यांनी मैफलीची सुरवात केली.

पुढे तिलक कमोद...बागेश्री...काही नाट्यगीते...आणि ' पायोजी मैने रामरतन धन पायो ' सारखे भजन अशा सुरावटी पेश करून त्यांनी मैफल जिंकली. त्यांना तबला साथ होती ती रामदास पळसुले यांची.

' रिलायन्स ' चे वरिष्ठ उपाध्यक्ष संजीव खांडेकर यांनी दीपप्रज्वलन करून या महोत्सवाचे उद्घाटन केले. कोकण सांस्कृतिक अकादमीचे अध्यक्ष निशिकांत जोशी यांनी यावेळी या महोत्सवामागील कल्पना उलगडून सांगितली.

गेली सहा वर्षे आयोजित करण्यात येत असलेल्या या संगीत महोत्सवात पं. हरीप्रसाद चौरसिया, पं. शिवकुमार शर्मा, पं. जसराज, पं. सुरेश तळवलकर, डॉ. प्रभा अत्रे, आरती अंकलीकर आदी ज्येष्ठ कलाकारांनी आपली कला पेश केली आहे.

 
</text>
</doc>
