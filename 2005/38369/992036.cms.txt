<doc>
<docno>992036.cms.txt</docno>
<text>
 
महामुंबई
नेत्यांच्या भांडणात कार्यर्कत्यांची परवड
[ Monday, January 17, 2005  12:06:10 am]


म. टा. प्रतिनिधी

मुंबई : एकेकाळचे संपसम्राट जॉर्ज फर्नांडिस यांनी व्हाया बिहार भाजपशी पदर जुळवल्यानंतर व त्यांचे कधीकाळचे सहकारी शरद राव यांनी राष्ट्रवादी काँग्रेसशी सोयरिक केल्यानंतर त्यांच्या नेतृत्वाखालील कामगार संघटनेत अपरिहार्यपणे पडलेल्या उभ्या फुटीची लागण आता बेस्ट वर्कर्स युनियनलाही झाली आहे. जॉर्ज यांना मानणाऱ्या पदाधिकाऱ्यांनी युनियनमधून राव यांची हकालपट्टी केली आहे, तर बहुसंख्य सभासद आपल्यामागे असल्याचा राव समर्थकांचा दावा असून त्यांचे पारडे जड असल्याचे चित्र स्पष्ट आहे.

युनियनची मालमत्ता व सर्व सूत्रे आपल्या हातात राहावी या महत्त्वाकांक्षेेने कटकारस्थाने रचणे, पदाधिकाऱ्यांची व कार्यर्कत्यांची दिशाभूल करणे, तसेच प्रसंगी धाकदपटशाहीचे मार्ग वापरणे, अशा कारवाया राव यांनी सुरू केल्या असून 14 जानेवारीच्या कार्यकारिणी सभेत युनियनविरोधी वर्तनाचा आरोप ठेवून राव यांची हकालपट्टी करण्यात आल्याचे पत्रक कार्यालय चिटणीस एस. के. नाटेकर यांनी प्रसिद्धीस दिले आहे. राव यांनी 11 जानेवारी रोजी आयोजित केलेल्या पदाधिकाऱ्यांच्या बैठकीस आधी कोर्टाद्वारे व मग राजकीय गुंड आणून ती सभा होणार नाही, अशी व्यवस्था केल्याचा आरोपही नाटेकर यांनी केला आहे.

या हकालपट्टीकडे गंभीरपणे बघण्यासारखे काही नाही, कारण बहुसंख्य सभासद राव यांच्यामागे आहेत, असे रावसमर्थकांचे म्हणणे आहे. कार्यकारिणीतील साडेचार हजार सभासदांचे राव यांनाच समर्थन असून येत्या 20 रोजी होणाऱ्या निवडणुकीतच याचा काय तो निकाल लागेल, असे गोविंद कामतेकर यांनी सांगितले. नारायण फेणाणींसारख्या वर्षानुवषेर् एकाच जागेवर बसलेल्या लोकांचा तोल ढळला असून त्यामुळेच असले प्रकार घडत असल्याचेही त्यांनी सांगितले.

 
</text>
</doc>
