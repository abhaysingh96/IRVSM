<doc>
<docno>993240.cms.txt</docno>
<text>
 
महामुंबई
टीडीआरचे घोटाळे नियमात बसविणे शक्य
[ Monday, January 17, 2005  11:59:19 pm]


म. टा. प्रतिनिधी

मुंबई : टीडीआर गृहित धरून इमारतींचे इमले चढविले असले, तरी तो दरवेळी घोटाळा ठरत नाही...अशा घोटाळ्यांना दंड आकारून नियमात बसविणे शक्य असल्याने हे घोटाळे काही काळाने घोटाळे राहत नाहीत आणि अनधिकृत बांधकामे अधिकृत होऊ शकतात. कोट्यवधींच्या उलाढालीच्या साक्षीने मुंबईत असे बरेच प्रकार घडत असतात.

पश्चिम उपनगरात 154 इमारतींच्या बाबतीत घडलेला टीडीआर घोटाळा बराच गाजला. पण आजही अशी अनेक प्रकरणे मुंबई महापालिकेत घडत असतात. या सगळ्या प्रकरणांना ' रेग्युलरायजेबल ' म्हणजेच ' नियमात बसविणे शक्य असलेली प्रकरणे ' या वर्गात बसविले जाते. त्यामुळे ऑक्युपेशन सटिर्फिकेट मिळविण्यापूवीर् अटी पूर्ण न करणारा विकासकही पालिकेच्या कृपेने आनंदित होतो.

इमारत प्रस्ताव खात्याची अशा गोष्टींवर पाळत असते व गैरप्रकार आढळल्यास त्यावर कारवाई केली जाते, असे आयुक्त जॉनी जोसेफ यांनी सांगितले. मात्र, त्याचबरोबर एफएसआयचे म्हणजेच चटईक्षेत्र निदेर्शांकांच्या तरतुदींचे उल्लंघन नसेल, तर दंड आकारून या गोष्टी नियमित करता येतात, असे आयुक्तांनी मान्य केले. इमारत प्रस्ताव विभाग तसेच विकास नियोजन विभाग यांच्या अखत्यारीत येणाऱ्या प्रकरणांचा आपण आढावा घेऊ, असे आयुक्तांनी स्पष्ट केले.

थोडक्यात एखाद्या इमारतीला जेवढा एफएसआय मिळू शकतो, तेवढ्या एफएसआयमध्ये जर बांधकाम केलेले असेल, तर आपल्याकडे या विकासाचे हक्क नसतानाही टॉवर उभे राहू शकतात. अनेक विकासकांनी हीच क्लृप्ती वापरली आहे.

या सगळ्या विकासकांना महापालिकेच्या इमारत प्रस्ताव व विकास नियोजन या खात्यातील धुरिणांकडून व्यवस्थित ' मार्गदर्शन ' मिळत असते. या खात्यातील शिपायाकडेही पाचशे रुपयांची नोट अगदी सहजासहजी हातात दिली जाऊ शकते, हे प्रस्तुत प्रतिनिधीने या कार्यालयात प्रत्यक्ष पाहिले आहे. महापालिकेत संध्याकाळच्या वेळी होणारी विकासकांची गदीर् बरेच काही सांगून जाते. आता बडे बडे बिल्डर याच तरतुदीचा गैरफायदा घेत आहेत. यातील अनेक प्रकरणे कोर्टात गेल्यानंतर महापालिका समर्थपणे बाजू मांडत नाही, असा आरोप होतो. शिवाय अनेकदा प्रकरणे दंड आकारून नियमित करण्याकडे कल असतो.

विशेष म्हणजे मुंबईत कोणत्याही मालमत्ता कायदेशीर असोत की गैरकायदेशीर असोत, प्रत्येकाकडून मालमत्ता कर घेण्याची प्रथा पडली आहे. मालमत्ता कर भरणा सुरू झाला की, तीच पावती दाखवून आपली मालमत्ता अधिकृत असल्याचे दावे केले जातात. आतापर्यंत पाडल्या गेलेल्या बऱ्याच मालमत्तांच्या मालकांकडून मालमत्ता कर गोळा केला जात होता. मात्र, त्यांच्याकडे या मालमत्ता अधिकृत असल्याचे पुरावे नव्हते. मालमत्ता कर व इमारत प्रस्ताव किंवा वॉर्डातील इमारत व फॅक्टरी विभाग यांच्यात समन्वय का नसतो, असा सवाल आता उपस्थित झाला आहे.

 
</text>
</doc>
