<doc>
<docno>992023.cms.txt</docno>
<text>
 
महामुंबई
डोंबिवलीबरोबरच कल्याणमध्येही!
[ Monday, January 17, 2005  12:01:59 am]


म. टा. सांस्कृतिक प्रतिनिधी

मुंबई : सुपरस्टार अमिताभ बच्चन यांच्या हस्ते उद्घाटन होणार असलेल्या 85 व्या अखिल भारतीय मराठी नाट्यसंमेलनाची डोंबिवली आणि कल्याणकरांनी जय्यत तयारी केली असून डोंबिवलीच्या क्रीडा संकुलात भरणाऱ्या या संमेलनाचे कार्यक्रम कल्याण येथेही समांतरपणे होणार आहेत.

नाट्य परिषदेच्या शतक महोत्सवी वर्षात सुरेश खरे यांच्या अध्यक्षतेखाली 29 व 30 जानेवारी रोजी संपन्न होत असलेल्या या संमेलनातील कार्यक्रमांत यंदा केवळ मुंबई-पुणेच नव्हे तर रोहा, सांगली, कोल्हापूर, नागपूर, बीड, दौंड, चिंचवड, नांदेड व जळगाव येथील कलाकार व नाट्यसंस्थांनाही सामावून घेण्यात आले आहे. उद्घाटनास आंध्रप्रदेशचे राज्यपाल सुशीलकुमार शिंदे, उपमुख्यमंत्री आर. आर. पाटील, अन्न व नागरी पुरवठामंत्री सुनील तटकरे तसेच चित्रपट दिग्दर्शक महेश मांजरेकर व आमदार जितेंद आव्हाड उपस्थित राहणार आहेत. संमेलनाचा समारोप प्रसिद्ध अभिनेता मिथुन चक्रवतीर् यांच्या हस्ते होणार असून यावेळी अंदमान-निकोबारचे राज्यपाल राम कापसे, मुख्यमंत्री विलासराव देशमुख, सांस्कृतिक कार्यमंत्री अशोक चव्हाण, विरोधी पक्षनेते नारायण राणे, नितीन गडकरी व उल्हास पवार उपस्थित राहणार आहेत.

29 जानेवारी रोजी स. सात वाजता कल्याणमध्ये पारनाका ते शिवाजी चौक अशी ग्रंथदिंडी काढण्यात येईल. नऊ वाजता डोंबिवलीत गणेश मंदिर ते क्रीडासंकुल अशी ग्रंथदिंडी निघून ती संमेलनस्थळी विसजिर्त होईल. स. 10.30 ते 1 पर्यंत उद्घाटन समारंभ चालणार आहे. दुपारी ' इंग्रजी नाटकाला मराठीची फोडणी ' या परिसंवादात भरत दाभोळकर, किशोर प्रधान व विहंग नायक सहभागी होणार आहेत. त्यानंतर ' भूवैकुंठ पंढरी तशीच जेजुरी ' या कार्यक्रमात कमलाबाई राधाकृष्ण कदम, निरंजन भाकरे हे लोककलावंत कला सादर करतील. या कार्यक्रमाचे सूत्रसंचालन प्रकाश खांडगे करणार आहेत. संध्याकाळी रामदास कामत, नीलाक्षी पेंढारकर, क्षमा वैद्य, योगेश दिवे यांचा नाट्यसंगीताचा कार्यक्रम व रश्मिन भागवत, मुकुंदराज देव यांची तबला जुगलबंदी होणार आहे. रात्रीच्या कार्यक्रमांत व्यावसायिक रंगभूमीवरील लोकप्रिय कलाकार भाग घेतील. 30 जानेवारीला सकाळी ' बारा बलुत्याचा कालवा ' हा प्रा. विष्णूभारती यांचा कार्यक्रम व ' नाटकांच्या बुकिंगची बोंबाबोंब! जबाबदार कोण ?' या विषयावर परिचर्चा आयोजित करण्यात आली आहे. परिचचेर्चे संयोजक संजय कुलकणीर् आहेत. दुपारच्या सत्रात रमेश देव-सीमा, अविनाश-ऐश्वर्या नारकर व दीपक देऊळकर-निशिगंधा वाड या जोडप्यांच्या प्रकट मुलाखतीचा कार्यक्रम होईल. समारोप सोहळ्यानंतर रात्री मधु कांबीकर, आरती नगरकर, प्रियांका शेट्टी, निकिता मोघे, संयोगिता पाटील यांच्या लावणी नृत्यांचा कार्यक्रम व शेवटी ' लोच्या झाला रे ' या नाटकाचा प्रयोग होईल. हे सर्व कार्यक्रम डेंबिवलीच्या क्रीडासंकुलात होतील.

कल्याणच्या अत्रे रंगमंदिरात 29 जानेवारीला ' शिवबा ', ' जंगलबुक ' ही बालनाट्ये, एकांकिका व महाराष्ट्राची लोककला हा कार्यक्रम होणार असून रात्री ' दर्शन ' हे गाजलेले प्रायोगिक नाटक सादर होणार आहे. 30 जानेवारी रोजी नाट्यगीते, संगीत नाट्यप्रवेश , ' ऑपरेशन दगड ', ' ते दोन दिवस ', ' सारी रात ' ही नाटके सादर होणार आहेत. समारोपाच्या सत्रात डॉ. जब्बार पटेल यांची प्रकट मुलाखत सुधीर नांदगावकर व अशोक राणे घेणार आहेत. पु. ल. देशपांडे हा डॉ. पटेल यांचा माहितीपट दाखविण्यात येणार आहे. रात्री ' संगीत स्वयंवर ' नाटकाचा प्रयोग होईल.

 
</text>
</doc>
