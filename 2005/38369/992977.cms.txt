<doc>
<docno>992977.cms.txt</docno>
<text>
 
देश-विदेश
रेल्वेतील वाढत्या गुन्ह्यांबद्दल रेल्वेमंत्र्यांना चिंता
[ Monday, January 17, 2005  08:17:28 pm]


वृत्तसंस्था

नवी दिल्ली : रेल्वे गाड्यांतील गुन्हे मोठ्याप्रमाणावर वाढत आहेत. त्यामुळे प्रवाशांचा विश्वास संपादन करण्यासाठी रेल्वे सुरक्षा बल आणि राज्य पोलिस यांनी त्वरित उपाययोजना करावी, अशी सूचना रेल्वे राज्यमंत्री आर वेलू यांनी केली.

गृह मंत्रालय, पोलिस महासंचालक, राज्य रेल्वे पोलिस प्रमुख, रेल्वेचे विभागीय महाव्यवस्थापक यांची रेल्वे सुरक्षाबाबत एक दिवसांची परिषद सोमवारी आयोजित करण्यात आली होती. या परिषदेचे उद्घाटन करताना वेलू म्हणाले, रेल्वे प्रवाशांना पुरविण्यात येणारे संरक्षण अत्यंत अपुरे आहे. रेल्वे व आरपीएफ कायद्यांतील दुरुस्ता जुलैपासूनच अमलात आलेल्या आहेत. या दुरुस्त्यांद्वारे सुरक्षा यंत्रणेस गुन्हेगारांविरुद्ध कडक कारवाईचे व्यापक अधिकार देण्यात आलेले असतानाही अत्यंत ढिलाईने काम केले जात आहे.

सर्व एक्स्प्रेस गाड्यांना संरक्षण देण्यात यावे आणि आरपीएफ व राज्य पोलिसांनी गुन्हेगारांविषयीची माहिती गोळा करून त्यांची आपापसात देवघेव करावी, असा सल्लाही त्यांनी दिला.

रेल्वेचे आणखी एक राज्यमंत्री नरेंदभाई राथवा यांनी सांगितले की, चालू गाडीतही पुरेसे संरक्षण देण्यात यावे आणि जो भाग असुरक्षित वाटतो, तेथे संरक्षण वाढविण्यात यावे. प्रवासी आणि मालगाड्या लुटण्याचे प्रकार टाळण्यासाठी सिग्नलमनसोबत पोलिस बंदोबस्त ठेवण्यात यावा.

रेल्वे मंडळाचे अध्यक्ष आर. के. सिंग आणि आरपीएफचे महासंचालक ए. के. सुरी यांनी आरपीएफ कायद्यात दुरुस्ती केल्यामुळे राज्य पोलिस आणि आरपीएफ यांच्यात संघर्ष निर्माण होण्याची शक्यता व्यक्त केली.

 
</text>
</doc>
