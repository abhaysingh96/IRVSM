<doc>
<docno>992815.cms.txt</docno>
<text>
 
प्रगती फास्ट
भरारी
[ Monday, January 17, 2005  06:13:47 pm]


वडिलांनी मुलाला सांगितलं, मी तुझं लग्न ठरवलं आहे. मुलगा रागात उत्तरला, माझं लग्न मीच ठरवणार! वडील शांतपणे म्हणाले, पण तुझी होणारी बायको बिल गेट्सची मुलगी आहे. मुलाने लगेच होकार दिला.

वडील बिल गेट्सला म्हणाले, तुमच्या मुलीसाठी मी एक चांगलं स्थळ आणलं आहे. बिल गेट्स आश्चर्याने उत्तरला, पण मी अजून तिच्या लग्नाचा विचार केला नाही. मुलाचे वडील समजुतीच्या स्वरात बोलले, पण मुलगा जागतिक बँकेचा उपाध्यक्ष असेल तर ? बिल गेट्सबरोबर त्याच्या मुलीनेसुद्धा मान्यता दिली.

वडील जागतिक बँकेच्या अध्यक्षाकडे गेले आणि त्याला विनंती केली, तुम्ही एका नवीन तरुणाला जागतिक बँकेचा उपाध्यक्ष कराल का ? जागतिक बँकेचा अध्यक्षाने ठाम नकार दिला. मुलाचे वडील शांतपणे बोलले, पण तो तरुण बिल गेट्सचा होणारा जावई असेल तर ? त्यावर त्यांनी म्हटलं की बिल गेट्सच्या होणाऱ्या जावयाला मी नाही कसा म्हणेन ?

यातील विनोदाचा भाग वगळला तर अनेक अशक्य वाटणाऱ्या गोष्टी कल्पकतेचा वापर करून यशस्वी करता येतात. कल्पकता हा एक प्रवास आहे. कल्पकता म्हणजे चौकट तोडणं, नावीन्य शोधणं. काही जणांना कल्पकता आणि व्यवसाय यात काहीच संबंध नाही, असं वाटतं. जागतिकीकरणामुळे ग्राहक अधिकाधिक जागरूक होत चालला आहे. तेव्हा आता गरज आहे, नवीन व्यवसायांची वा जुने व्यवसाय कल्पकतेने करण्याची.

व्यवसाय निवडीसाठी कल्पकतेची आत्यंतिक आवश्यकता असते. त्यासाठी व्यवसाय निवडीची प्रक्रिया लक्षात घेतली पाहिजे. सर्वप्रथम कोणता व्यवसाय करायचा याच्या संकल्पना मनात आणणं, त्यातील योग्य पर्यायाचा अभ्यास करणं, त्याला वैयक्तिक क्षमता आणि बाजारपेठेतील ट्रेण्डची जोड देणं आणि योग्य पर्याय निवडणं.

ज्या व्यक्तींना नवीन व्यवसायाकडे वळायचं आहे, अशा व्यक्तींनी थोडासा कल्पकतेचा वापर केला तर,

सर्वसाधारण कल्पकतेचा वापर :

मित्रमंडळी करत असलेल्या व्यवसायांची यादी तयार करा.

शेजारी करत असलेल्या व्यवसायांची यादी तयार करा.

नातेवाईक करत असलेल्या व्यवसायांची यादी तयार करा.

तुमच्या विभागात सुरू असलेल्या व्यवसायांची यादी तयार करा.

तुमच्या ओळखीच्या व्यक्ती कुठे नोकरी करत आहेत आणि ते कोणकोणते व्यवसाय करतात, त्यांची यादी तयार करा.

भन्नाट कल्पकतेचा वापर :

आजच्या बातम्या, लेख, जाहिराती, फोटो यांचा कल्पकतेने वापर करत त्यातून व्यवसाय संधींचा शोध घ्या. आजच्या वर्तमानपत्रातून किमान 100 व्यवसाय शोधून दाखवा.

तुम्ही ज्या ठिकाणी आहात, तिथून न हलता फक्त नजर फिरवून जास्तीत जास्त किती व्यवसाय संधी शोधू शकता ?

तुम्हाला कोणकोणत्या कृती करायला आवडतात ? तुमचे आवडते छंद कोणकोणते आहेत ? आणि त्यात कोणकोणत्या व्यवसाय संधी आहेत त्या लिहून काढा.

हे सर्व प्रकार वापरून मिळालेल्या सर्व व्यवसायाच्या संधी कागदावर लिहून काढा. यातील काही व्यवसायांची पुनरावृत्ती टाळा. इतरांशी चर्चा करूनही व्यवसायाचे पर्याय शोधा.

तुमच्याकडे फक्त एक रुपयाच आहे व तुमच्या मित्राकडेसुद्धा एकच रुपया आहे. तुम्ही एकमेकांबरोबर स्वत:चे पैसे बदलले म्हणजे स्वत:चा एक रुपया मित्राला दिला आणि मित्राचा एक रुपया तुम्ही घेतला तर तुमच्याकडे किती रुपये असतील ? एकच रुपया! बरोबर!

आता विचार करा, तुमच्याकडे एक नवीन कल्पना आहे आणि तुमच्या मित्राकडे एक नवीन वेगळी कल्पना आहे. तुम्ही एकमेकांबरोबर स्वत:च्या कल्पना बदलल्या म्हणजे स्वत:ची कल्पना तुम्ही मित्राला दिली आणि त्याची कल्पना तुम्ही घेतली तर तुमच्याकडे किती कल्पना असतील ? किती ? दोन!

बघा, ही ताकद आहे, विचार आणि कल्पना, एकमेकांबरोबर बदलण्याची!

बिपिन मयेकर

 
</text>
</doc>
