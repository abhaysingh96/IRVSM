<doc>
<docno>992050.cms.txt</docno>
<text>
 
क्रीडा
विवा आफ्रिका!!
[ Monday, January 17, 2005  12:10:51 am]


भगवान परब

मुंबई : मुंबईतील सुखद थंड हवामान आणि गेल्या वषीर्च्या तुलनेत सोपा मार्ग यामुळे दुसऱ्या स्टँडर्ड चार्टर्ड मुंबई आंतरराष्ट्रीय मॅरेथॉनमध्ये चांगल्या वेळा नोंदवल्या जाणार हा सर्वच जाणकारांचा छातीठोक अंदाज अपेक्षेपेक्षा अचूक निघाला आणि पुरुषांमध्ये चार आणि महिलांमध्ये पाच अशा एकूण नऊ धावपटूंनी गेल्या वषीर्च्या विजेत्यांच्या वेळेपेक्षाही सरस वेळ नोंदवली. यंदाच्या मॅरेथॉनची ही एक मुख्य फलश्रुती होती.

या मॅरेथॉनवर आफ्रिकी धावपटूंनी वर्चस्व गाजवलं यात काही बातमी नव्हतीच. तसं घडलं नसतं तरच ते नवल ठरलं असतं. केनियाच्या, गतवषीर्च्या उपविजेत्या ज्युलियस सुगुटने यंदा विजेतेपदावर कब्जा केला, तर महिलांमध्ये हाच मान इथिओपियाच्या मुलू सेबोकाने पटकावला. पुरुषांमध्ये आफ्रिकी धावपटूंचं वर्चस्व इतकं राक्षसी होतं की पहिले तब्बल 27 क्रमांक याच धावपटूंनी पटकावले.

पुरुषांमध्ये दुसरा आलेला टांझानियाचा ईसेग्वे अर्ध्या अंतरावर आघाडीवर होता ; परंतु शिवाजी पार्कजवळ 28 किमीच्या टप्प्यावर सुगुटने मुसंडी मारण्यास सुरुवात केली आणि नंतर ईसेग्वेचं कडवं आव्हान फक्त 0.09 सेकंदाने यशस्वीरीत्या परतावून लावत जेतेपद हातून निसटू दिलं नाही. त्याने ( 2:13:20) गतविजेत्या दक्षिण आफ्रिकेच्या हेन्रिक रमालापेक्षा ( 2:15) कितीतरी सरस वेळ नोंदवली, शिवाय 30 हजार डॉलरचं घसघशीत इनामही पटकावलं.

 
</text>
</doc>
