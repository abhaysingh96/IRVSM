<doc>
<docno>993000.cms.txt</docno>
<text>
 
महाराष्ट्र
'वाचन संस्कृती टिकणारच!'
[ Monday, January 17, 2005  08:31:56 pm]


म. टा. वृत्तसेवा

चिपळूण : प्रसारमाध्यमांच्या रेट्यात वाचन संस्कृती हरवत चालल्याची कितीही ओरड होत असली तरी ही संस्कृती चिरकाल टिकेल...प्रसारमाध्यमांच्या अतिक्रमणात ग्रंथसंपदा कधीही लोप पावणार नाही, असे ठाम प्रतिपादन ज्येष्ठ साहित्यिक ह. मो. मराठे यांनी येथे केले.

महाराष्ट्र साहित्य परिषदेच्या 11 व्या विभागीय साहित्य संमेलनाचे आयोजन ह. मो. मराठे यांच्या अध्यक्षतेखाली खेड येथे करण्यात आले होते. समारोप सोहळ्यात सुधीर गाडगीळ यांनी घेतलेल्या मुलाखतीदरम्यान मराठे यांची साहित्यिक म्हणून झालेली जडणघडण उलगडत गेली. काळाच्या ओघात मी बदलत गेलो...तसेच माझे लिखाणही. लिखाणाकडे, विविध विषयांकडे पाहण्याचा माझा दृष्टीकोनही बदलत गेला, असे मराठे यांनी नमूद केले.

पुनर्जन्म कुठे घ्यावासा वाटेल, या प्रश्नाला ' कोकणात ' असे उत्तर मराठे यांंनी दिले. माझे बालपण कोकणात गेले, त्याच कोकणात पुनर्जन्म मिळावा, मात्र दयनीय, अगतिक कोकणात नव्हे तर सुंदर आणि समृध्द कोकणात, अशी पुस्तीही त्यांनी जोडली.

महाराष्ट्र साहित्य परिषदेचे कार्याध्यक्ष ग. ना. जोगळेकर यांनी यांनी परिषदेच्या कार्याचा आढावा घेतला. कार्यवाह रविंद भट यांनीही यावेळी विचार मांडले. दैनिक सागरचे संपादक निशिकांत जोशी, जिल्हाधिकारी संतोषकुमार, स्वागताध्यक्ष हिराभाई बुटाला, नगराध्यक्षा वैशाली कवळे आदी मान्यवर यावेळी व्यासपीठावर उपस्थित होते. मसापच्या रायगड, रत्नागिरी आणि सिंधुदुर्ग जिल्ह्यांच्या प्रमुख प्रतिभा लिमये तसेच इतर पदाधिकारी, कार्यकतेर् यांनी संमेलन यशस्वी करण्यासाठी बरीच मेहनत घेतली.

 
</text>
</doc>
