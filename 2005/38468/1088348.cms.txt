<doc>
<docno>1088348.cms.txt</docno>
<text>
 
महामुंबई
...तर ही वेळ आली नसती!
[ Tuesday, April 26, 2005  12:40:05 am]


धनंजय गोडबोले

सिंगल फेजिंगची अडवणूक नडली

मुंबई : राज्य वीज मंडळाने सुचविलेली सिंगल फेजिंग पद्धतीचा वेळीच अवलंब झाला असता, तर राज्यात निर्माण झालेल्या विजेच्या तीव्र संकटाची दाहकता कमी होण्यास मदत मिळाली असती ; एवढेच नाही, तर लोडशेडिंग वाढवण्याची वेळ सरकारवर आली नसती. मात्र स्वयंघोषित ग्राहक संघटनांची आडमुठी भूमिका आणि वीज नियामक आयोगाच्या काहीशा अदूरदृष्टीमुळे राज्यातील आठ कोटी जनतेवर तापत्या उन्हाळ्यात लोडशेडिंगमुळे होरपळून निघण्याची पाळी आली आहे.

या परिस्थितीला मुख्यत: ग्राहक संघटना जबाबदार असल्या, तरी राज्य सरकारलाही हात झटकता येणार नाहीत. विजेचे संकट लक्षात घेऊनही आणि पुढील वषीर् ही परिस्थिती आणखी भयावह होण्याची शक्यता दिसत असतानाही यंदाच्या बजेटमध्ये वीजनिमिर्तीसाठी एका पैशाचीही तरतूद करण्यात आलेली नाही. ऊर्जामंत्री दिलीप वळसे पाटील यांनी वेगवेगळ्या माध्यमातून मार्ग काढण्याचे प्रयत्न चालवले असले, तरी सरकारचे पाठबळ त्यांना मिळाले नाही, तर भविष्यात महाराष्ट्रात येऊ इच्छिणारे उद्योगधंदे देशाच्या अन्य राज्यांमध्ये जाण्याची भीती उद्योगजगतात व्यक्त करण्यात येत आहे.

विजेचे संभाव्य संकट लक्षात घेऊन वीज मंडळाच्या वरिष्ठ अधिकाऱ्यांनी सिंगल फेज पद्धत लागू करण्याचा आग्रह धरला होता. युद्धपातळीवर त्याची तयारीदेखील केली होती. मात्र ग्राहक संघटनांनी तीव्र विरोध करून वीज नियामक मंडळाकडे धाव घेतली होती. सिंगल फेजमुळे राज्याच्या तिजोरीवर अकारण बोजा पडेल आणि ही कायमस्वरूपी उपाययोजना नाही, अशी भूमिका त्यांनी घेतली होती. त्यामुळे वीज नियामाक आयोगाने या निर्णयाला स्थगिती दिली. त्यानंतरचे पाच महिने सुनावणी व स्थगिती प्रक्रियेत गेले आणि अखेर आयोगाने, सरकार पैसे उपलब्ध करून देणार असेल, तर त्याला हरकत राहणार नाही, असा निर्णय दिला. आधीच हा निर्णय आला असता, तर आजघडीला ग्राहकांना काहीसा दिलासा मिळाला असता, असे ऊर्जा खात्याच्या वरिष्ठ अधिकाऱ्यांचे म्हणणे आहे.

राज्यात आज आठ ठिकाणी प्रायोगिक तत्वावर ही पद्धत लागू करण्यात आली असून 70-80 गावांना लोडशेडिंगच्या तीव्र संकटकाळातही रात्री वीज उपलब्ध होत आहे. या पद्धतीमुळे विजेची मागणी 20 टक्क्यांपेक्षा खाली आली असती, असे अधिकाऱ्यांचा दावा आहे. सिंगल फेजमुळे ज्या ठिकाणी 100 अॅम्पिअरचा लोड आहे, तेथे हा लोड 20 अॅम्पिअरवर आल्याची उदाहारणे आहेत. सिंगल फेज ही काही जगावेगळी पद्धत नाही. फक्त विशिष्ट वेळेत, म्हणजे सायंकाळाच्या सुमारास जेव्हा मागणी जास्त असते. तेव्हा थ्री फेजवर चालणारे पिठाच्या गिरणीसारखे उद्योग आणि पाण्याचे पंप बंद ठेवून सिंगल फेजमधून वीजपुरवठा केला असता, तर रात्रीच्या वेळी साऱ्या ग्रामीण भागाला वीज देता आली असती, असे ऊर्जा खात्याच्या अधिकाऱ्यांनी सांगितले.

 
</text>
</doc>
