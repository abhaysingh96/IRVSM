<doc>
<docno>1089284.cms.txt</docno>
<text>
 
महामुंबई
टिटवाळ्यातही प्रेमी युगुलांना पोलिसांचा जाच
[ Tuesday, April 26, 2005  07:51:03 pm]


मुंबई टाइम्स टीम

टिटवाळ्याचं जसं धामिर्क महत्त्व आहे तसंच एक पर्यटनस्थळ म्हणून इथे मोठ्या संख्येने प्रवासी येत असतात. याचबरोबर प्रेमी युगुलांचंही आवडत स्थान आहे. पण इथे येणाऱ्या प्रेमीयुगुलांना लुबाडण्याचे प्रकार जसे घडतात तसे पोलिसांकडून धमकावण्याचे प्रकारही होत असतात. मरीन ड्राइव्हच्या घटनेनंतर या प्रकाराकडे गांभिर्याने पाहण्याची गरज व्यक्त केली जात आहे.

जिल्ह्यातलं शांत व निसर्गरम्य पर्यटन स्थळ म्हणून गेल्या काही वर्षांमध्ये टिटवाळ्याचा नावलौकिक वाढला आहे. त्यातच लग्न जुळवणारा व नवसाला पावणारा महागणपती म्हणून इथल्या गणपतीची प्रसिद्धी आहे. त्यामुळे गणेशभक्तांबरोबरच प्रेमी युगुलांचे आणि विशेषत: कॉलेजियन्सचे लोंढे रोज येत असतात. यामुळे मंदिराच्या परिसरात गेल्या 2-3 वर्षांमध्ये लॉजिंग आणि बोडीर्ंगची संख्या मोठ्या प्रमाणावर वाढली आहे. लॉजच्या अवाजवी भाड्यांमुळे बहुतांशी प्रेमीयुगुले गणपती मंदिरामागे असणाऱ्या काळू नदीच्या परिसरात फिरत असतात. टिटवाळा पोलिस स्टेशनमधून या परिसरासाठी विशेष असा पोलिस बंदोबस्त नसतो. मात्र गणेश चौकात तसंच गोवेली इथे वाहतूक नियंत्रण करणारे टिटवाळा पोलीस ठाण्यातील वाहतूक शिपाई मात्र वाहतूक नियंत्रणाऐवजी नदीकिनारी बसलेल्या प्रेमीयुगुलांकडून पैसे उकळण्याचं काम करत असतात. तक्रार करण्याची धमकी देऊन 100 रुपयांपासून ते 5 हजारांपर्यंत पैसे उकळण्यात येतात. पोलिसांच्या आणि रिक्षावाल्यांच्या भाषेत प्रेमी युगुलांना ' खाडा ' असं संबोधलं जातं. रेल्वेस्टेशनवर जोडपं उतरलेलं दिसलं की रिक्षावाल्यांची रांगच त्यांच्या मागे लागते. खाड्यांना विशिष्ट लॉजमध्ये पोहोचवल्याबद्दल एका भाड्यापोटी रिक्षावाल्याची दिवसाची कमाई 150 ते 200 रुपये एका फटक्यात निघून जाते. त्यामुळे सर्वसामान्य गणेशभक्तांऐवजी रिक्षावाले खाड्याच्याच मागे अधिक असतात. अनेकदा तर टिटवाळ्याला गणपती दर्शनासाठी येणाऱ्या सख्ख्या बहिणभावालाही खाडा समजून रिक्षावाल्यांकडून त्रास देण्याचे प्रकार घडतात.

रिक्षाचालकांकडून मिळालेल्या त्रासाची तक्रार टिटवाळा पोलिसांकडे करायला गेल्यास कुंपणच शेत खात असल्याचा अनुभव प्रेमी युगुलांना येतो. अनेकदा तर बंदोबस्तावरील पोलिसच रिक्षाचालकांना आणि लॉजमालकांना खाडे आणून देतात आणि त्यापोटी भरभक्कम पैसाही वसूल करतात. एकेका वाहतूक पोलिसांची महिनाभराची कमाई चक्क 50 हजारांच्या पुढेही जाणारी असते. टिटवाळा हे ठाणे ग्रामीण पोलिसांच्या कार्यक्षेत्रात येतं.

सुनील जावडेकर

 
</text>
</doc>
