<doc>
<docno>1088329.cms.txt</docno>
<text>
 
महामुंबई
'मिठागरांची जमीन बिल्डरांच्या घशात घालण्याचा डाव'
[ Tuesday, April 26, 2005  12:29:23 am]


म. टा. प्रतिनिधी

मुंबई : वाजपेयी सरकारने झोपडपट्टी पुनर्वसन प्रकल्पासाठी मुक्त केलेली मिठागराची सुमारे चार हजार कोटी रुपये किमतीची 1600 एकर जमीन पाच बिल्डरांच्या घशात घालण्याचा प्रयत्न आघाडी सरकारमधील बडे नेते तसेच केंदातील प्रभावी मंत्री करत आहेत, असा आरोप भाजपचे प्रदेश उपाध्यक्ष किरीट सोमय्या यांनी येथे केला.

मिठागराची ही जमीन लाटण्यासाठी मुंबईतील पाच बिल्डरांनी केंद व राज्य सरकारच्या मंत्र्याच्या दालनात आपला अड्डा बनवला असून आघाडी सरकारही या बिल्डरांचे उखळ पांढरे करण्यात गंंुतले आहे, असा आरोप सोमय्या यांनी केला. या नेत्यांच्या दबावामुळेच मिठागराची जमीन बिल्डरांला द्यावी, या प्रस्तावास ' म्हाडा ' प्राधिकरणानेही मंजुरी दिली आहे. केंदातील काही मंत्र्याबरोबरही बांधकाममंत्र्यांनी चर्चा केली आहे. तिचा गोषवारा जनतेच्या माहितीसाठी जाहीर करावा, अशी मागणी त्यांनी केली.

वाजपेयी सरकारच्या काळात मुंबईतील ही जमीन झोपडपट्टीवासीयांच्या पुनर्वसनासाठी केंद व राज्य सरकारमध्ये 50 टक्के वाटून घेण्यात आली होती. याबाबतचा करारही उभय सरकारांमध्ये झाला आहे. पण आता केंदातील सरकार बदलताच झोपडपट्टीवासीयांच्या पुनर्वसनासाठी ही जमीन देण्याचा प्रस्ताव फिरवला असून आता निधी नसल्याचे कारण देत ही जमीन बिल्डरांना देण्याची शिफारस केंद सरकारला केली आहे, अशी धक्कादायक माहिती सोमय्या यांनी दिली. राज्य सरकारच्या दबावावरून म्हाडा प्राधिकरणानेही त्यास मंजुरी दिली आहे.

ही जागा बिल्डरांना दिल्यास त्यावर आठ कोटी चौरस फुटांचे बांधकाम होणार असून बिल्डरांवर मेहेरनजर का दाखवली जात आहे, असा सवाल सोमय्या यांनी केला. या योजनेला आक्षेप घेणाऱ्या केंदातील अधिकाऱ्याची ताबडतोब बदली करण्यात आली, असा आरोप त्यांनी केला.

 
</text>
</doc>
