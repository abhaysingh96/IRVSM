<doc>
<docno>1089428.cms.txt</docno>
<text>
 
अग्रलेख
आंबा पिकतो...
[ Tuesday, April 26, 2005  09:32:24 pm]


दिवस आंब्याचे आहेत. पण या अद्भुत, रसाळ फळाचा आस्वाद मनमुराद घ्यावा, अशी स्थिती मात्र यंदा नाही. नेहमीपेक्षा आंब्याचे पीक थोडेथोडके नव्हे, तर 50 टक्क्यांनी कमी आहे, असे हापूसचे माहेरघर असलेल्या देवगड तालुक्यातील शेतकरी सांगत आहेत. पण परिस्थिती तशी नाही, असाही दावा केला जातो आहे.

या चचेर्मध्ये मूळ मुद्दा आंब्याचे उत्पादन किती झाले आहे, हा असता कामा नये, याचे भान ठेवले जाण्याची गरज आहे ; कारण निसर्गाची साथ कशी आहे यावर कोणत्याही पिकाचे प्रमाण अवलंबून असते. गेल्या दोन दशकांत, आंबा, काजू, नारळ या फळांनी कोकणची अर्थव्यवस्था बदलण्याची ताकद दाखवून दिली आहे.

एकेकाळी मुंबईतल्या मनीऑर्डर्सवर कोकणात चुली पेटत असत. आता मुंबईतल्या तसेच स्थानिक धाडसी, शिक्षित तरुणांनी हापूसच्या कलमांची लागवड करून कोकणात पाय रोवण्याचे प्रयत्न चालवले आहेत. आधुनिक तंत्रज्ञानाची जोडही ते आपल्या कष्टांना देत आहेत. दुदैर्वाने, आपल्या देशात अद्यापही मालाचे दर ठरवण्यावर, त्याच्या वितरणावर उत्पादकापेक्षा दलालांची पकड असते आणि शेतमालासारखे नाशवंत उत्पादन असेल, तर शेतकऱ्याचे भवितव्य दलालांवर किती अवलंबून असते, याची असंख्य उदाहरणे दिसली.

वेळप्रसंगी बाजारात माल विकण्यापेक्षा रस्त्यावर ओतणे उत्पादकाला परवडते. आंब्याबाबतही नेमकी हीच तक्रार आता शेतकरी करत आहेत ; कारण दलाल ज्या भावाने आंबा शेतकऱ्याकडून विकत घेतो, त्यापेक्षा ग्राहकाला पडणारा भाव कितीतरी अधिक असतो. दलालाने केलेली गुंतवणूक, पत्करलेला धोका यांचा विचार केला, तरीही शेतकऱ्यावर अन्याय होता कामा नये, तो तोट्यात जाता कामा नये, याची काळजी सरकारने घेणे आवश्यक आहे. कृषी उत्पन्न बाजार समितीची नेमकी भूमिका काय असावी, याचाही विचार करण्याची गरज निर्माण झाली आहे.

केवळ उत्पादकाकडून करवसुली करण्याइतकी मर्यादित कामगिरी समितीकडे सोपवली गेली आहे काय ? दलाल, समिती यांच्या नावाने खडे फोडताना, उत्पादकांनीदेखील फळाचा दर्जा, गुणवत्ता, पॅकिंग यासारख्या बाबींमध्ये सुसूत्रता आणून आपल्याबद्दल विश्वासार्हता निर्माण करण्याची गरज आहे. अनेकदा सगळ्यात वर चांगले फळ आणि सगळ्यात खालचा थर हलक्या मालाचा अशी ग्राहकाची फसवणूक केली जाते. सहकारी तत्त्वावर, कोकणातील आंबा उत्पादकांनी एकत्र येऊन जगभर हापूस विकण्याची जिद्द दाखवली, तर कोकणात आता येतो, त्याहून कितीतरी अधिक पैसा येईल.

मुंबईत आंबा महोत्सव भरवण्यामध्येही अधिक विचार, कल्पकता दाखवावी लागेल. असे अनेक उपाय एकावेळी, सातत्याने केले तर पर्यायाने कोकण विकासाला चालना मिळेल. आज हापूसचे माहेर असलेल्या एकट्या देवगड तालुक्यात आंब्याची उलाढाल 50 कोटी रुपयांहून अधिक होते. ती आणखी चार ते पाच पट वाढण्याची क्षमता आहे, असे तेथे वर्षानुवषेर् काम करणारे शेतकरी सांगतात. कोकणी तरुणाला, पश्चिम महाराष्ट्रात ऊस किंवा नाशिक, तासगाव येथे दाक्षे या पिकांनी केलेल्या क्रांतीची जाणीव अद्याप झालेली दिसत नाही. कोकणच्या नेतृत्वालाही आंबा, काजू या पिकांबाबत असे काही प्रयत्न करावेत, असे सुचले नाही.

मध्यंतरी करवंदापासून वाईन करण्याचे आमदार रवींद माने यांनी चालवलेले प्रयत्न त्यांच्या राजकीय अस्ताबरोबर संपलेले दिसतात. दलालांनीदेखील व्यापक विचार केला तर उत्पादन वाढेल, पर्यायाने त्यांच्याही खिशात अधिक पैसे येतील. थोडेफार हवामान बदलले की आंबा उत्पादन घटणार, भाव वाढणार, अशा बातम्या पसरवण्यापेक्षा आंब्याचे अर्थकारण मजबूत झाले तर ग्राहकाला हापूस अधिक गोड लागेल. ' आंबा पिकतो, रस गळतो, कोकणचा राजा झिम्मा खेळतो ' या ओळीही अर्थपूर्ण होतील.

 
</text>
</doc>
