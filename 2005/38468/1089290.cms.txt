<doc>
<docno>1089290.cms.txt</docno>
<text>
 
महामुंबई: मुंबई टाइम्स
165 खाजगी शाळा अनधिकृत
[ Tuesday, April 26, 2005  07:55:26 pm]


संजय सावंत

मुंबईतील 165 पेक्षा जास्त विनाअनुदानित खाजगी प्राथमिक शाळा अनधिकृत असून , 50 हून अधिक शाळा सलग 10 वर्षं बेकायदा सुरू असल्याची धक्कादायक माहिती हाती आली आहे. पालिकेने गेल्या वर्षभरात वचक दाखवल्यामुळे 31 संस्थांनी आपल्या शाळा स्वत:हून बंद केल्या आहेत. पण 18 शाळा आवश्यक कागदपत्रं सादर करत नसल्यामुळे त्यांच्याविरुद्ध पोलिस कारवाई करण्यात येणार असल्याचं समजतं.

शाळा बंद का करण्यात येऊ नयेत, अशी नोटिस आणि फौजदारी कारवाई नव्या शैक्षणिक वर्षांपूर्वी करण्यात येणार आहे. त्यामुळे विद्यार्थ्यांचं नुकसान होणार नाही, असा दावा अतिरिक्त आयुक्त विजयसिंह पाटणकर यांनी केला आहे. 165 पैकी 42 शाळांनी माध्यमिक विभाग सुरू केला असून , 12 शाळांमध्ये ज्युनिअर कॉलेजंही सुरू करण्यात आली आहेत. सर्वात जास्त अनधिकृत शाळा अंधेरी, जोगेश्वरी, मालाड, कांदिवली, बोरिवली, दहिसर, चेंबूर, मानखुर्द, गोवंडी, कुर्ला, भांडूप, मुलुंड भागात आहेत. शहरांच्या तुलनेत उपनगरांमध्ये अनधिकृत शाळांचं प्रमाण मोठं आहे.

गेल्या वर्षी जून महिन्यात पालिकेने 231 खाजगी विनाअनुदानित शाळा ' अनधिकृत ' असल्याचं जाहीर केलं. त्यापैकी 66 शाळांनी अटी-शतीर्ंची पूर्तता केल्यानंतर शिक्षण समितीने नुकतीच मान्यता दिली. 116 शाळांचे प्रस्ताव शिक्षण खात्याच्या विचाराधीन असून, त्यापैकी किमान 60 शाळांना या वेळी मान्यता मिळेल, असं सांगण्यात आलं. अनधिकृत शाळांची संख्या वाढून नवीन शाळांचं पेव फुटू नये, म्हणून शिक्षण अधिकाऱ्यांसह सर्वांना कामाला लावल्याचं पाटणकर यांनी सांगितलं. हजारो विद्यार्थ्यांच्या शिक्षणाचा प्रश्न असल्याने या प्रकरणात सकारात्मक दृष्टिकोन आणि सहानभुतीपूर्वक विचार करणं आवश्यक आहे. त्यानुसार सव्हेर् करून पालिका अधिकारी वारंवार व्यवस्थापनाकडे पाठपुरावा करत असल्यानेे 66 शाळांना मान्यता मिळाल्याचंही पाटणकर यांनी म्हटलं आहे. ज्या उपशिक्षण अधिकाऱ्याच्या कार्यक्षेत्रात अनधिकृत शाळांची संख्या जास्त असेल, त्यावरच कडक कारवाई करण्याचा इशाराही त्यांनी दिला. मात्र वारंवार पाठपुरावा करूनही ज्या शाळांनी पुरावे आणि माहिती सादर केली नाही, त्यांच्यावर राज्य सरकारच्या आदेशानुसार फौजदारी कारवाई करण्यात येईल, असंही पाटणकर म्हणाले.

मे महिन्याच्या पहिल्या आठवड्यात नोटिस आणि त्यानंतर जूनच्या पहिल्या आठवड्यातच कारवाई होईल, असा दावा त्यांनी केला. शालेय शिक्षणमंत्री वसंत पुरके यांनी अनधिकृत शाळांवर फौजदारी कारवाई करण्याचे आदेश नुकतेच विधानसभेत दिले आहेत.

याबाबत मुंबई महानगरपालिका शिक्षक सेनेचे अध्यक्ष केपी नाईक यांनी अनधिकृत शाळा चालवून पैसे कमवणाऱ्या व्यवस्थापकांवर कडक कारवाई करण्याबरोबर मोठा दंडही ठोठवावा, अशी मागणी केली. तसंच पालिका शाळेपासून 300 मीटर परिसरात नव्या शाळांना परवानगी न देण्याबरोबर, कुठल्याही लोकप्रतिनिधीची शाळा असली, तरी त्यावर कारवाई करण्यात यावी, असंही म्हटलं. तसंच अनधिकृत बांधकाम करण्यावर जशी कारवाई होते, तशीच कारवाई अनधिकृत शाळा चालवण्यावर केली, तर शिक्षणाचा घसरलेला दर्जा सुधारेल, अशी आशाही त्यांनी व्यक्त केली. याबाबत अनधिकृत शाळा चालवणाऱ्या अनेक व्यवस्थापकांनी सर्व कागदपत्रं शिक्षण अधिकाऱ्यांना सादर केली असून, पालिकेकडून नाहक त्रास दिला जातो, असा आरोप करण्यात आला.

अनधिकृत शाळा कोणाच्या ?

165 अनधिकृत प्राथमी विनाअनुदानित खाजगी शाळांपैकी 30 हून अधिक शाळा या वेगवेगळ्या पक्षातील लोकप्रतिनिधींच्या असल्याचं एका वरिष्ठ अधिकाऱ्याने सांगितलं. हेच लोकप्रतिनिधी शाळा सुरू करण्यासाठी शिक्षण समितीत ठराव आणतात आणि त्याला सर्वपक्षीय नगरसेवक मान्यता देतात. यातील अनेक शाळांवर नगरसेवक, आमदार कमिटीवरही आहेत तर काही ट्रस्टी म्हणून पडद्याआडून सर्व सूत्रं हलवतात, अशीही माहिती मिळते. केवळ मराठी, इंग्रजी, हिंदीच्याच अनधिकृत शाळा नसून कन्नड, तामिळ, उर्दू माध्यमाच्या शाळा मोठ्या प्रमाणावर झोपडपट्टीत सुरू असल्याची माहितीही त्यांनी दिली.

 
</text>
</doc>
