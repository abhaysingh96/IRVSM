<doc>
<docno>1089281.cms.txt</docno>
<text>
 
महामुंबई
झपाट्याने वाढणारा ठाणे जिल्हा उपेक्षितच
[ Tuesday, April 26, 2005  07:48:55 pm]


श्री.वा. नेलेर्कर

ठाणे : लोकसंख्यावाढ आणि नागरिकीकरणाचा प्रचंड वेग लक्षात घेऊन मंुबईप्रमाणेच ठाणे जिल्ह्यासाठी किमान 100 कोटी रुपयांचे विकास प्रकल्प राबवण्याची आवश्यकता जिल्हाधिकारी नंदकुमार जंत्रे यांनी व्यक्त केली. एवढंच नव्हे तर राज्याच्या मुख्य सचिवांशी त्यांनी चर्चा केली असून मे महिन्यात ते ठाण्याला भेट देणार आहेत. मंुबईप्रमाणेच ठाणे जिल्ह्यातील शहरी भागांचे प्रश्न दिवसेंदिवस जटिल होत चालले असून वेगवेगळ्या शहरांचा अलग विचार न करता मंुबई महानगर प्रदेश विकास प्राधिकरण म्हणून त्यांचा एकत्रित विचार करण्याची आवश्यकता असल्याचं मत या निमित्ताने व्यक्त होत आहे.

महानगर प्रदेशाचा सुनियोजित आणि संतुलित विकास व्हावा, या उद्देशाने राज्य सरकारने 1975 मध्ये मंुबई महानगर प्रदेश विकास प्राधिकरणाची स्थापना केली. मंुबईप्रमाणे ठाणे आणि रायगड जिल्ह्यातील पालिका आणि महापालिका क्षेत्राचा या प्राधिकरणामध्ये समावेश करण्यात आला. पण गेल्या 30 वर्षांचा अनुभव पाहता प्राधिकरणाने केवळ मंुबई शहरावरच लक्ष केंदीत केलं. ठाणे आणि रायगड जिल्ह्याच्या वाट्याला उपेक्षा आली. दोन्ही जिल्ह्यातील पालिका आणि महापालिकांना प्राधिकरणाने केवळ कर्जं देण्याचं काम केल्याचं लोकप्रतिनिधींच म्हणणं आहे. मध्यंतरी झालेल्या बैठकीत लोकप्रतिनिधींनी त्याबद्दल तीव्र नाराजी व्यक्त केली होती. अनुदान नाही तर नाही पण निदान कर्ज तरी कमी दराने द्यावं, अशी मागणी त्यांनी केली होती.

विधान परिषदेचे उपसभापती वसंत डावखरे यांनीही जिल्ह्यातील महापालिका आणि पालिकांच्या विकास प्रकल्पासाठी प्राधिकरणाने निधी उपलब्ध करून देण्याची सूचना केली. त्याला मुख्यमंत्री विलासराव देशमुख यांनी त्यास अनुकूलता दर्शवल्याचं वृत्त आहे.

2001 च्या जनगणना अहवालानुसार जिल्ह्यातील लोकसंख्यावाढ आणि नागरिकीकरणाचा झपाटा आणि वेग प्रकर्षाने समोर आला आहे. नागरी सोयीसुविधांचे प्रकल्प वेळीच हाती घेऊन पूर्ण न केल्यास परिस्थिती हाताबाहेर जाऊन स्फोटक बनेल, अशी भीती जाणकारांकडून व्यक्त होत आहे. ठाणे, नवी मंुबई, कल्याण-डोंबिवली, उल्हासनगर, भिवंडी आणि मीरा-भाईंदर अशा सहा महापालिका अस्तित्वात असणारा भारतामधील एकमेव जिल्हा आहे. याशिवाय नऊ नगर परिषदा जिल्ह्यामध्ये कार्यरत आहेत. जिल्ह्याची लोकसंख्या 82 लाख झाली असून गेल्या तीन-चार वर्षांतील वाढीचा हिशोब केल्यास ती 90 लाखांच्या उंबरठ्यावर जाऊन ठेपण्यास फार वेळ लागणार नाही. 82 लाखांपैकी 60 लाख लोकसंख्या नागरी भागाची आहे. नागरी लोकसंख्या ही एकूण लोकसंख्येच्या 72.85 टक्के आहे. यावरून नागरिकीकरणाचा झपाटा लक्षात यावा. पण यातही विशेष लक्षात येणारी बाब म्हणजे सहा महापालिका क्षेत्रांमध्ये एकवटलेली लोकसंख्या 45 लाखांहून अधिक असावी, असा अंदाज आहे. एक लाखापेक्षा अधिक लोकसंख्या असलेल्या जिल्ह्यातील शहरांची संख्या दहा आहे. तर 30 टक्के लोकसंख्या केवळ ठाणे आणि कल्याण-डोंबिवली या महापालिका क्षेत्रात एकवटली आहे. शिवाय मंुबईतील नागरिकीकरणाचा बोजा जिल्ह्याच्या शहरी भागावर येऊन पडत आहे. वसई, नालासोपारा, नवघर- मणिकपूर, अंबरनाथ, डहाणू आणि कुळगाव-बदलापूर या नगर परिषदांच्या क्षेत्रातील लोकसंख्याही झपाट्याने वाढत आहे.

ठाणे-नवी मंुबई ते बदलापूर-कुळगावपर्यंतच्या पट्ट्यात प्रवासी वाहतूक आणि दळणवळण हा डोकेदुखीचा विषय आहे. वाहतूक कोंडी आणि त्यापायी वाया जाणारा वेळ यामुळे लोक हैराण आहेत. पैसा खर्च करूनही त्यांची नीट सोय होत नसल्याने ते त्रस्त आहेत. ठाणे, नवी मंुबई आणि कल्याण-डोंबिवली महपाालिकांची स्वतंत्र परिवहन सेवा असूनही ती वाढत्या लोकसंख्येच्या दृष्टीने अपुरी पडत आहे. रेल्वेसेवा विस्कळीत झाल्यावर अथवा बंद पडल्यावर रहिवाशांच्या हालाला पारावार उरत नाही, असा अनुभव अनेकवेळा आला आहे. अशा वेळी नवी मंुबई ते बदलापूर- कुळगावपर्यंत रहिवाशांसाठी जाण्यासाठी कोणतंही सार्वजनिक वाहन उपलब्ध नसतं. या संपूर्ण पट्ट्यासाठी एकमेकांच्या हद्दीत मुक्तपणे संचार करणारी

एकच सार्वजनिक परिवहन सेवा का उपलब्ध असू नये, असाही विचार होत आहे. रिक्षांना या पट्ट्यात कुठेही जाण्यासाठी तसंच ठाणे- मंुबई दरम्यान एकमेकांना परिसरात संचार करण्यासाठी मुक्त परवाना देण्याची गरज आहे. वाहतूक आणि दळणवळण या व्यतिरिक्त पाण्याची टंचाई हाही लोकांच्या जीवनमरणाचा प्रश्न झाला आहे.

रेल्वे प्रकल्पांचा विचार आवश्यक

ठाणे जिल्ह्यातील 60 लाख नागरी लोकसंख्या प्रामुख्याने रेल्वेवर अवलंबून आहे. परंतु मध्य रेल्वेवरून पश्चिम रेल्वेवर थेट प्रवास करता येत नाही. शिवाय महापालिकेचे माजी आयुक्त टी. चंदशेखर यांनी ठाण्यासाठी हवाई रेल्वे वाहतुकीचा प्रकल्प मंजूर करून आणला असताना लोकप्रतिनिधी व काही संस्थांच्या संकुचित विचारापायी आणि इच्छाशक्तीच्या अभावी धूळखात पडला आहे.

 
</text>
</doc>
