<doc>
<docno>1088327.cms.txt</docno>
<text>
 
महामुंबई
जेष्ठ चित्रकार बाळ ठाकूर यांची पंच्याहत्तरी
[ Tuesday, April 26, 2005  12:27:29 am]


म. टा. प्रतिनिधी

मुंबई : तांत्रिक चौकटी ओलांडणाऱ्या दृश्यकलाजाणिवांनिशी मराठी साहित्याला समकालीन रूप देणारे ज्येष्ठ चित्रकार बाळ ठाकूर यांनी सोमवारी वयाची पंच्याहत्तरी पूर्ण केली. ठाकुरांच्या प्रसिद्धीपराङ्मुख स्वभावानुसार कोणताही सोहळा यानिमित्त झाला नाही.

आजच्या दिवसाचे विशेष काही नाही, असेच ठाकूर यांनी ' मटा ' ला सांगितले. श्री. पु. भागवत, अशोक शहाणे अथवा साहित्य आणि चित्रकला या प्रांतातील अन्य मित्रांना आपण या दिवसाची कल्पनाच दिलेली नव्हती, असे ठाकूर हसत म्हणाले. दिवसभरात काही सुहृदांचे फोन ठाकुरांना आले, त्यात काही जुन्या-जाणत्या पत्रकारांचा समावेश होता. सायंकाळी ते नेहमीप्रमाणेच फेरफटक्याला जाऊन आले.

हिंदुस्तान थॉम्पसनपासून उल्कापर्यंत चार नामवंत जाहिरात संस्थांमध्ये नोकरी करीत असतानाच त्यांनी छपाई व टायपोग्राफीचे प्रयोग केले, तर अशोक शहाणे आणि त्यांच्या दोस्तांसह ' असो ' च्या अंकांना नवे दृश्यरूप मिळवून दिले.

' रहस्यरंजन ' या आता विस्मृतीत गेलेल्या मासिकापासून ठाकूर मराठी साहित्यक्षेत्रात होते. ' गोतावळा ' ( आनंद यादव) ' बिअरची सहा कॅन्स '( नरेश), रवीन्दनाथ : तीन व्याख्याने (पु. ल. देशपांडे) धर्म आणि लोकसाहित्य (दुर्गा भागवत) ही त्यांची मुखपृष्ठे मराठी पुस्तकांच्या निमिर्तीमूल्यांना निराळे वळण देणारी ठरली. विशेषत: ' बिअरची सहा कॅन्स ' साठी पॅकेजिंग मटीरियलचाच वापर आपण मुखपृष्ठात केला, याचा उल्लेख स्वत: ठाकूरही करतात.

 
</text>
</doc>
