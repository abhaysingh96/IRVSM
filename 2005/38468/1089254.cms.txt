<doc>
<docno>1089254.cms.txt</docno>
<text>
 
महाराष्ट्र
नांदेडमध्ये दहावीतील मुलीचे अपहरण
[ Tuesday, April 26, 2005  07:34:31 pm]


म. टा. वृत्तसेवा

नांदेड : वसमत येथील एका डॉक्टरांच्या दहावीत गेलेल्या मुलीचे नांदेड येथील सांगवी नाका परिसरातून दोघा अज्ञात व्यक्तींनी सोमवारी सकाळी अपहरण केले. पोलिसांना या प्रकारामागील गूढ मंगळवारी संध्याकाळपर्यंत उकललेले नाही. मात्र, तपास सुरू असल्याचे सांगण्यात येते.

भर नाक्यावर या मुलीचे अपहरण केले गेले. तिने मदतीसाठी आरडाओरडा केला असता कुणीही धावून गेले नाही. या प्रकारामुळे नांदेड परिसरात, विशेषत: पालकांमध्ये संताप उसळला आहे.

ही मुलगी वसमत येथून नेहमीप्रमाणे नांदेडच्या ज्ञानमाता हायस्कूलमधील दहावीच्या वासंतिक वर्गात शिकण्यासाठी तिचा वर्गबंधू प्रशांत पवार याच्यासोबत एस.टी.ने नांदेडला पोहोचली. तरोडा नाक्यावर हे दोघे एका ऑटोरिक्षात बसून सांगवी नाक्यामागेर्, पूर्णा रोडने ज्ञानमाता हायस्कूलकडे येत असताना दक्षिण-मध्य रेल्वेच्या विभागीय कार्यालयासमोर दोन अनोळखी इसम रिक्षात बसले. सांगवी नाका येताच यापैकी एकाने प्रशांतला दाबून धरले आणि दुसऱ्याने मुलीला रिक्षाबाहेर खेचून, नाक्यावर उभी करून ठेवलेल्या मोटरसायकलकडे नेले. दुसराही प्रशांतला ढकलून मोटरसायकलकडे आला. या ' बजाज पल्सर ' मोटरसायकलवरून मुलीला घेऊन दोघेही पळून गेले.

या मुलीचे वडील वसमतमध्ये सर्जन आहेत. पोलिसांनी आता, पूर्ववैमनस्यातून हा प्रकार घडला असावा, असे सांगण्यास सुरुवात केली आहे!

 
</text>
</doc>
