<doc>
<docno>1088335.cms.txt</docno>
<text>
 
महामुंबई
अश्लीलता चित्रपटांत, डान्स बारमध्ये नव्हे
[ Tuesday, April 26, 2005  12:33:28 am]


म. टा. प्रतिनिधी

मुंबई : डान्स बारमध्ये मुली तोकडे कपडे घालून अश्लील नृत्य करतात. गिऱ्हाईकांशी त्यांचे चाळे सुरू असतात, असे आपण ऐकले होते. मात्र, चित्रपटाच्या निमित्ताने आपण डान्सबारमध्ये गेलो आणि आपले गैरसमज दूर झाले. तेथे जराही अश्लील चाळे चालत नाहीत. याउलट चित्रपटांमध्येच अश्लील दृश्ये असतात, असा टोला अभिनेत्री आणि पाकिस्तानी अभिनेत्री मीराच्या चुंबनदृश्यामुळे वादग्रस्त ठरलेल्या ' नजर ' चित्रपटाच्या दिग्दर्शक सोनी राजदान यांनी सोमवारी येथे लगावला.

सरकारने डान्स बारवर बंदी घालण्याची घोषणा केल्याने त्यातील मुलींच्या पुनर्वसनाचा मुद्दा पुढे आला आहे. या पार्श्वभूमीवर या मुलींची बाजू घेण्यासाठी सोनी राजदान पुढे आल्या आहेत. डिलाईल रोड येथील ' स्नेहा ' डान्स बारमध्ये त्यांनी सोमवारी सायंकाळी वार्ताहर बैठक घेतली. बारबालांच्या संघटनेच्या नेत्या वर्षा काळे यावेळी उपस्थित होत्या.

चित्रिकरणादरम्यान आलेले अनुभव राजदान यांनी सांगितले. ' मी चित्रपटात नृत्य केले असून माझ्यासारख्या अनेक कलाकारही ते करत असतात. ती कला असेल, तर बारबालांबाबत का गवगवा केला जातो ? चित्रपटात असलेले सर्व नैतिक असेल, तर डान्स बारमध्ये चालणाऱ्या गोष्टी अनैतिक असण्याचा प्रश्ान्च उद्भवत नाही. डान्स बारमध्ये कोणतीही मुलगी शरीरविक्रय करत नाही. डान्स बारनंतर त्यांना त्यांचे वैयक्तिक आयुष्य असते ', असे त्या म्हणाल्या.

डान्स बारमुळे संस्कृतीवर घाला घातला जात असल्याची ओरड सुरू आहे. त्यात जराही तथ्य नाही. डान्स बारपेक्षाही अश्लील दृश्य चित्रपटात असतात, अशी टीका राजदान यांनी केली. डान्स बार बंद झाले, तर शरीरविक्रयाचा धंदा करणाऱ्या दलालांची चांदी होईल. ग्रीस, इटली, सिंगापूर आदी ठिकाणी येथील मुलींची विक्री होईल, असा दावाही त्यांनी केला.

डान्स बारमधील मुलींच्या पुनर्वसनासाठी वर्षा काळे यांना आथिर्क मदत करण्याची तयारीही राजदान यांनी दाखवली.

वर्षा काळे यांनी सरकारला धारेवर धरताना बारबालांचे पुनर्वसन करण्यासाठी सरकारकडे योग्य कार्यक्रम नसल्याचा आरोप केला.

 
</text>
</doc>
