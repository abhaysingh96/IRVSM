<doc>
<docno>1089408.cms.txt</docno>
<text>
 
बहुतांची अंतरे
...आणि कांबळे यांच्यावरील रोष कमी झाला!
[ Tuesday, April 26, 2005  09:20:23 pm]


संयुक्त महाराष्ट्राच्या लढ्यासंबंधात अॅड. बी.सी. कांबळे यांच्या कामगिरीचा उल्लेख न केल्याबद्दल दु:ख व्यक्त करणारे बाबुराव कांबळे यांचे पत्र (म. टा. 5 एप्रिल) वाचले. मोरारजीभाई हे तेव्हाच्या विदर्भ, मराठवाडा आणि सौराष्ट्र विरहित, परंतु चार कानडीभाषिक जिल्ह्यांसहित त्रैभाषिक मुंबई राज्याचे शेवटपर्यंत मुख्यमंत्री होते. राज्य पुनर्रचनेनंतर नव्या महाद्वैभाषिक मुंबई राज्यांत 65 टक्के आमदार मराठी भाषिक तर 35 टक्के आमदार गुजराती भाषिक असे प्रमाण राहिल्यामुळे विधिमंडळ पक्षात मोरारजीभाईंना पुरेसा पाठिंबा राहिला नाही. महाराष्ट्र काँग्रेसचे ज्येष्ठ नेते भाऊसाहेब हिरे यांचा त्यांना कडवा विरोध होता. शिवाय विधिमंडळ पक्षाला नकोसा असलेला मुख्यमंत्री वरून लादण्याची प्रथा त्या काळांत सुरू झाली नव्हती. त्यामुळे यशवंतराव चव्हाण हे नव्या राज्याचे मुख्यमंत्री बनले.

संयुक्त महाराष्ट्राचे आंदोलन अधिक तीव्र झाले., तेव्हा त्रैभाषिक मुंबई राज्यातील शे. का. पक्ष. प्रजासमाजवादी वगैरे सर्व विरोधी पक्षांतील मराठी आमदारांनी आपापल्या आमदारपदांचे राजीनामे दिले. अॅड. कांबळे यांनी आमदारकी सोडण्याचे टाळले. प्रमुख विरोधी पक्षांच्या आमदारांनी राजीनामे दिल्यामुळे सभागृहांत जास्तीत जास्त प्रश्ान् विचारण्याची आणि अधिक वेळ भाषणे करण्याची संधी अॅड. कांबळे यांना मिळाली आणि त्यांनी त्याचा पुरेपूर फायदा उठविला. एक मात्र झाले की आमदारकीचा त्याग न करण्याबद्दलचा त्यांच्याविषयीचा जनतेतील रोष त्यामुळे सौम्य झाला. पुढे सन 1957 च्या निवडणुकीत संयुक्त महाराष्ट्र समितीने खासदारकीचे तिकीट देऊन त्यांना दिल्लीस पाठविले.

गजानन पुनाळेकर, वरळी, मुंबई.

 
</text>
</doc>
