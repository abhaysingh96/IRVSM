<doc>
<docno>1088344.cms.txt</docno>
<text>
 
महामुंबई
सणासुदीप्रमाणे नटले मंत्रालय!
[ Tuesday, April 26, 2005  12:38:09 am]


म. टा. विशेष प्रतिनिधी

मुंबई : चांद्यापासून बांद्यापर्यंत सर्वदूर पसरलेल्या राज्याचा कारभार चालवताना रोजगार हमी, ईबीसी विद्यार्थ्यांना फी- माफी, महिलांना 33 टक्के आरक्षण, मंडल आयोग, कोयना धरण, मराठवाडा विद्यापीठाचे नामांतर असे दूरगामी परिणाम करणारे ऐतिहासिक निर्णय ज्या इमारतीत झाले आणि 50 वर्षांत जिने केवळ उन्हाळे-पावसाळेच नव्हेत, तर भूकंपाचे हादरे, बॉम्बस्फोटांचा थरार, दंगलींची झळ आणि प्रत्येक सत्तांतराच्या वेळी होणारी घालमेल आणि शिगेला पोहोचलेली उत्कंठा पाहिली, त्या मंत्रालय या वास्तूचा सुवर्णमहोत्सव साजरा करण्यासाठी तमाम महिला कर्मचारी केवळ सणासुदीप्रमाणे नटल्याच नव्हत्या तर रांगोळीच्या मराठमोळ्या अदाकारीचा अप्रतिम अविष्कार सादर करून त्यांनी आपल्याप्रमाणेच मंत्रालयाचे अवघे प्रांगणही सजवले होते.

या इमारतीचे उद्घाटन 24 एप्रिल 1955 रोजी झाले होते. कालच्या 24 तारखेला रविवार असल्याने आणि तातडीच्या कामासाठी दिल्लीला जायचे असल्याचे मुख्यमंत्री विलासराव देशमुख यांनी कालच दीपप्रज्वलन केले होते. तथापि, या वास्तूत वावरणाऱ्या हजारो कर्मचारी, अधिकारी यांच्यासाठी बांधकाम विभागाने सोमवारी सुवर्णमहोत्सवाचा कार्यक्रम आखला होता. मराठी अस्मितेचे प्रतीक असलेल्या या इमारतीला सजवण्यासाठी महिला कर्मचारी एखाद्या सणाप्रमाणे सजून आल्या होत्या. काही महिला तर गजरे माळून भल्या पहाटेच रांगोळी चितारण्यासाठी आल्या होत्या. त्यामुळे मुख्य प्रवेशद्वारापासून रांगोळ्यांच्या वेलबुट्ट्यांनी आकार घेतला होता. पोर्चच्या बाहेर जिथे ध्वजवंदन होते, तिथेच मधोमध लोकांच्या नजरा खिळवून ठेवणारी भलीमोठी रांगोळी पाहातच राहावी अशी होती. शिवाजी महाराजांच्या तसबिरीपुढच्या हॉलमध्ये तर बहारदार रंगावलीचे प्रदर्शनच भरले होते. एका रांगोळीने हुबेहूब मंत्रालयाचे देखणे रुपडे साकारले होते. शेजारी मंत्रालयाच्या जुन्या तसबिरी, जुने सचिवालय आणि यशवंतराव चव्हाण यांच्यासह बसलेल्या पहिल्या मंत्रिमंडळाचा गुप फोटो हे मोठेच आकर्षण होते.

मुख्यमंत्री आणि उपमुख्यमंत्री अनुपस्थित असल्याने महाराजांच्या तसबिरीसमोरचा समईच्या ज्योती प्रज्वलित करण्यासाठी बांधकाममंत्री छगन भुजबळ, विधान परिषदेचे सभापती शिवाजीराव देशमुख, पतंगराव कदम, अशोक चव्हाण असे मोजकेच मंत्री हजर होते. या वास्तूत काम करताना कर्मचाऱ्यांपासून प्रत्येकाला हिचे महत्व वाटते. पण वास्तूतून बाहेर गेल्यावर हिचे महत्व अधिक जाणवते. मंत्रिपद गेल्यावर जसे आम्हाला वाटते तसेच निवृत्त झालेल्या कर्मचाऱ्यांनाही वाटते, असे भुजबळ यांनी सांगितले.

या इमारतीने ईबीसीचा निर्णय घेतला म्हणून आम्हाला शिकता आले आणि येथे येता आले. या इमारतीने लोकांच्या जीवनाला दिशा देण्याचे जसे महत्वपूर्ण निर्णय घेतले तसेच या इमारतीने अनेक धक्केही सहन केले. भूकंपाचे धक्के, दंगलींचा आगडोंब आणि बॉम्बस्फोटांचा थरार हे सगळे या इमारतीने अनुभवले आहे, असे भुजबळ यांनी सांगितले.

ही इमारत बांधली त्यावेळचे वास्तुविशारद आणि इंजिनिअर नव्हते. उद्घाटक आणि भूमिपूजन करणारे नेते नव्हते. पण त्यावेळी या इमारतीचे काम करणारे ए. जी. पोळ हे ज्युनिअर इंजिनिअर याच इमारतीत संयुक्त सचिवांपर्यंत पोहोचले होते, ते पोळ मात्र आवर्र्जून उपस्थित होते. विजेची टंचाई आणि मोठ्या प्रमाणात लोडशेडिंग चालू असताना इमारतीवर दिव्यांची रोषणाई करावी की नाही, याबाबत बराच खल मंत्रिमंडळात झाला होता. पण मराठी अस्मितेचे हे प्रतीक दोन दिवस का होईना सजले पाहिजे, असे ठरल्याने रोषणाईने या इमारतीवर सोनेरी साज चढविला होता.

 
</text>
</doc>
