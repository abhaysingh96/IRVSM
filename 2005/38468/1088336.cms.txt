<doc>
<docno>1088336.cms.txt</docno>
<text>
 
महामुंबई
मेडिकल प्रवेश रद्द करण्याचा अधिकार समितीला नाही
[ Tuesday, April 26, 2005  12:34:00 am]


म. टा. प्रतिनिधी)

मुंबई : मेडिकल कॉलेजातील प्रवेश रद्द करण्याचा अधिकार प्रवेश नियंत्रण समितीला नसल्याचे स्पष्ट करत मुंबई हायकोर्टाने सोमय्या, विखे-पाटील आणि तेरणा डेंटल कॉलेज यांनी कमी गुण मिळालेल्या सहा विद्यार्थ्यांना दिलेले प्रवेश सोमवारी कायम केले. मात्र, यामुळे अधिक गुण असलेल्यांना समितीच्या आदेशानुसार देण्यात आलेले प्रवेश रद्द झाले आहेत.

हे प्रकरण न्या. एफ. आय. रिबेलो आणि न्या. एस. पी. कुकडे यांच्या खंडपीठापुढेे सुनावणीला आले होते. मेडिकल प्रवेश नियंत्रण समितीने सोमय्या, विखे-पाटील आणि तेरणा डेन्टल कॉलेज या तीन कॉलेजातील प्रवेशात गैरप्रकार झाल्याचा निष्कर्ष काढून 11 ऑक्टोबर 2004 रोजी या कॉलेजांतील सहा विद्यार्थ्यांचे प्रवेशही रद्द केले होते.

समितीच्या म्हणण्यानुसार, कमी गुण मिळालेल्या विद्यार्थ्यांना या कॉलेजांनी प्रवेेश दिले होते. ते रद्द करून समितीने अधिक गुण असलेल्या विद्यार्थ्यांना प्रवेश दिले होते.

समितीच्या निर्णयाला या कॉलेजांनी हायकोर्टात आव्हान दिले असता हायकोर्टाने समितीला प्रवेश रद्द करण्याचे अधिकारच नसल्याचे आपल्या आदेशात नमूद केले. प्रवेश प्रक्रियेत गैरप्रकार झाल्याचे आढळल्यास समितीने ते प्रकरण मेडिकल कौन्सिल ऑफ इंडियाकडे पाठवावे. मात्र, कॉलेजांनी दिलेले प्रवेश रद्द करण्याचा समितीचा निर्णय चुकीचा असल्याचे कोर्टाने म्हटले. प्रवेश समितीसाठी असोसिएटेड अॅडव्होकेट जनरल आशुतोष कुंभकोणी, कॉलेजतफेर् राजू सुब्रह्माण्यम आणि अधिक गुण मिळालेल्या विद्यार्थ्यांच्यावतीने गिरीश गोडबोले यांनी बाजू मांडली.

 
</text>
</doc>
