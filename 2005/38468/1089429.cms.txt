<doc>
<docno>1089429.cms.txt</docno>
<text>
 
अग्रलेख
द ग्रेट काँग्रेस सर्कस
[ Tuesday, April 26, 2005  09:33:43 pm]


काँग्रेस पक्षाची स्थिती सर्कसच्या मोठ्या तंबूसारखी आहे. सर्कसचा खेळ चालू नसतो, तेव्हा या तंबूत काही तरबेज कसरतपटू सराव करत असतात, त्याच वेळी हत्ती, सिंह, कुत्रे आदी प्राण्यांना चाबुकाच्या धाकावर नाचायला लावणारे रिंग मास्टर दारू ढोसून तर्र असतात, काही घोड्यांना खरारा करण्यात मग्न असतात, तोफेच्या गोळ्याबरोबर हवेत उडणाऱ्या आणि तारेवरून सहजतेने चालणाऱ्या सुंदरी आपल्या राहुटीत अस्ताव्यस्त पडून गाणी ऐकत असतात, तर काही विदूषक तोंडाला रंग फासून थट्टामस्करीत गुग राहतात.

काँग्रेसचेही तसेच आहे. निवडणुका आल्या की, सर्कसच्या खेळाप्रमाणे सारे जण एकत्र येऊन चित्तथराराक कसरती करतात आणि मते मिळवतात, अन्य वेळी मात्र सर्व कार्यकतेर् आणि नेते आपापल्या ' उद्योगांत ' रमलेले असतात. दुसऱ्यांचे पाय ओढणे हा राजकारण्यांचा आवडता छंद असल्याने तो डाव कायमच रंगलेला दिसतो. सध्या कुठेही निवडणूक नसल्याने काँग्रेसजन अशाच खेळांत रमलेे आहेत. दिल्ली राज्यात काँग्रेसला पुन्हा सत्ता मिळाली आणि त्याचे बक्षीस म्हणून शीला दीक्षित यांचे मुख्यमंत्रीपद कायम राहिले.

त्यांना पाच वर्षे निर्धास्तपणे काम करू द्यायची जबाबदारी खरे तर काँग्रेसजनांची. पण कुणालाही सुखाने खुचीर्त बसू द्यायचे नाही, ही इंदिरा गांधींची नीती त्यांच्या सुनबाईंनीही चालू ठेवायची ठरवल्यानेच, कधी विलासराव देशमुखांची गच्छन्ती, तर कधी अशोक गेहलोत यांच्या विरोधकांचे लाड अशा खेळी त्या गेली अनेक वषेर् खेळत आहेत. याच खेळातील पुढचे पाऊल म्हणजे दीक्षित यांच्याविरुद्धच्या पक्षांतर्गत असंतोषाला सोनियांनी अलीकडेच दिलेली दाद.

हायकमांडकडून ' उचित ' प्रतिसाद व सिग्नल मिळाल्याने दिल्लीतील राज्य पातळीवरचे काँग्रेसजन शीला दीक्षितांच्या विरुद्ध असे काही उभे ठाकले की, प्रदेश काँग्रेसच्या बैठकीत मुख्यमंत्र्यांवरच चिडून ' वॉक आऊट ' करण्याची पाळी आली. आता हायकमांडने त्यांना अभय दिल्याने त्यांचे पद वाचले खरे, पण अवस्था नखे काढलेल्या वाघिणीसारखी झाली. जे त्यांचे झाले, तशीच परिस्थिती महाराष्ट्र काँग्रेसच्या अध्यक्ष प्रभा राव यांची. सोनियांच्या आदेशावरूनच त्या अध्यक्ष झाल्या.

त्यांच्या कारकीदीर्त काँग्रेसला अशक्यप्राय वाटणारा निवडणुकांतला विजयही मिळाला, पण आता त्यांच्याविरुद्ध कुरबुरी चालू झाल्यावर हायकमांडचे धोरण बंडखोरीला आळा घालण्याऐवजी प्रदेशाध्यक्षांच्या आसनालाच सुरुंग लावण्याचे आहे, असे दिसू लागले आहे. त्यामुळेच आणखी तीन आठवड्यांत प्रदेशाध्यक्षांची रीतसर निवड करण्याची वेळ येईल, तेव्हा प्रभा रावना नक्की मुदतवाढ मिळेल, याची शाश्वती नाही. बरे, त्यांना बाजूस सारून त्या पदावर आणण्यासाठी कुणी लायक व्यक्ती उपलब्ध आहे, असेही नाही.

नेहमीप्रमाणेच देशोधडीला लागलेल्या नेत्यांच्या नावांची चर्चा चालू झाली. प्रदेशाध्यक्षपदाचे घोडे पेंड खाऊ लागल्याने विलासरावांच्या मंत्रिमंडळाची फेररचनाही अडकून पडली. विधिमंडळाचे अधिवेशन संपल्यावर लगेच नवे मंत्री आले, तर त्यांना खात्याचा अभ्यास करण्यास व जम बसवण्यास अवधी मिळतो, पण हायकमांडला त्याची घाई नाही आणि विलासरावांनाही नाही. या उलट शिवसेनेतून बाहेर पडलेल्या संजय निरुपम यांना काँग्रेसमध्ये दाखल करून घेण्याची घाई मात्र महाराष्ट्रातीलच अनेक काँग्रेसजनांना लागलेली.

त्यामुळेच दिल्लीत त्यांच्या पक्षप्रवेशाचा सोहळा उरकण्यात आला. विलासराव तेव्हा दिल्लीतच होते. पक्षाच्या राज्य प्रभारी मार्गारेट अल्वाही राजधानीत होत्या, पण पक्षप्रवेशाला यापैकी कुणीच आले नाही. प्रभा राव आणि गुरुदास कामत मात्र टीव्ही कॅमेऱ्यात अहमहमिकेने चमकताना दिसत होते. निरुपम आल्यामुळे सुनील दत्त आणि त्यांच्या साजिंद्यांना आपोआप लगाम बसेल, हा कामतांचा हिशेब. काँग्रेसवासी झालेले निरुपम मुंबईत आले, तर आगाऊ प्रचाराचा थाट असा की, जणू काही ते युद्ध जिंकून परतले.

त्यांच्या स्वागताला ना कुणी काँग्रेसचा पदाधिकारी ना शिवसेनेचा असंतुष्ट नेता. काही कार्यकतेर् जरूर होते. ते म्हणे शिवसैनिक होते. त्यांच्या पाठीशी शिवसैनिकांचा इतका मोठा जत्था होता, तर विमानतळ ज्या मतदार संघात आहे, तिथेच सहा महिन्यांपूवीर्च झालेल्या लोकसभा निवडणुकीत त्यांचा का पराभव झाला, याचे उत्तर तेच देऊ शकतील. असो. निरुपम आल्यामुळे मुंबईत काँग्रेसची शक्ती फार मोठ्या प्रमाणावर वाढेल, असे नाही, कारण त्यांना शक्ती देणे हे कृपाशंकर सिंह यांच्यासारख्यांचा शक्तिपात करण्यासारखेच आहे.

एका बाजूला शीला दीक्षित आणि प्रभा राव यांच्यासारख्या जुन्या काँग्रेसजनांचे वजन खच्ची करणे आणि दुसऱ्या बाजूला निरुपम यांना प्रवेश देऊन त्यांचे राजकीय शुद्धीकरण करणे, ही ग्रेट काँग्रेस सर्कस अगम्य असली, तरी पक्षाला विकलांग करणारी आहे, हे मात्र नक्की.

 
</text>
</doc>
