<doc>
<docno>1089413.cms.txt</docno>
<text>
 
धावते जग
लांच्छनास्पद!
[ Tuesday, April 26, 2005  09:23:57 pm]


मागासवगीर्यांच्या अस्मितेच्या चळवळीची दीर्घकालीन पार्श्वभूमी असलेल्या तामिळनाडूत पंचायत समितीच्या अध्यक्षपदी दलित व्यक्ती बसू नये म्हणून काही गावांत लढवले जात असलेले डावपेच आणि त्यापुढे सरकार तसेच सर्व राजकीय पक्ष यांना पत्करावी लागत असलेली शरणागती कोणालाही अगम्य वाटेल. पण एकविसाव्या शतकातही ग्रामीण भारतातील वास्तव फारसे बदललेले नाही, याचे ते द्योतक आहे.

पप्पापट्टी, किरीपट्टी आणि नट्टमंगलम् या मदुराई जिल्ह्यातील तीन गावांतील ग्रामपंचायतीचे अध्यक्षपद हे दलितांसाठी राखीव ठरले, त्याला सात वषेर् उलटून गेली आहेत. आपल्या ग्रामपंचायतीचे अध्यक्षपद बिगरराखीव वगीर्करणात टाकावे, अशी या गावांत बहुसंख्य असलेल्या सवर्ण हिंदूंची मागणी आहे. ती मान्य होत नाही, तोवर गावात निवडणूकच होऊ द्यायची नाही, असा गावकऱ्यांचा निर्धार होता.

निवडणूक होऊ नये यासाठी त्यांनी ' सनदशीर ' मार्गही शोधला होता. गावात निवडणुकीसाठी अर्जच भरला जात नसे. गावातील दलित समाज हा प्रामुख्याने भूमिहीन शेतमजूर असून तो उपजीविकेसाठी सवर्ण समाजावर अवलंबून आहे. त्यामुळे त्यांनी मतदानाचा हक्क कसा बजावायचा, हेही तेच ठरवतात! परंतु अखिल भारतीय दलित पँथरने पप्पापट्टी आणि किरीपट्टी या दोन गावांतील ग्रामपंचायतीच्या अध्यक्षपदासाठी एकेक दलित उमेदवार मिळवण्यात तीन वर्षांपूर्वी यश मिळवले.

निवडणूक होणार हे स्पष्ट झाल्यावर गावातील सवर्णांनी व्यूहरचना बदलली. त्यांनीही गावातील दलित शेतमजुरांना ' गावा ' चे उमेदवार म्हणून उभे केले आणि निवडूनही आणले. मात्र या विजयी दलित उमेदवारांनी पंचायतीच्या कार्यालयातही जाण्याचे धाडस न करता , ' व्यक्तिगत ' कारणासाठी दुसऱ्या दिवशी राजीनामे दिले. हीच कार्यपद्धती नंतरच्या निवडणुकांतही वापरली जात आहे.

किरीपट्टी गावात 19 एप्रिलला झालेल्या मतदानात विजयी झालेल्या उमेदवारांना गावकऱ्यांनी राजीनामा द्यायला भाग पाडून, सामाजिक न्यायाच्या नावाने सरकारने केलेल्या कायद्याची पुन्हा एकदा जाहीरपणे चेष्टा करून दाखवली आहे. पँथरच्या उमेदवाराला केवळ 29 मते मिळू शकली. यावरून गावातील दलितांचे किती प्रमाणात नियंत्रण सवर्ण समाज करतो आहे, हेच दिसून येते.

आता या 29 मतदारांवर सामाजिक बहिष्काराचा फतवा गावकऱ्यांनी काढला असून, जयललिता यांच्या सरकारला हे आव्हान वाटत नाही, हे विशेष आहे. अण्णादमुकलाच नव्हे, तर करुणानिधी यांच्या दमुकसह दाविडी चळवळीशी नाते सांगणाऱ्या सर्वच पक्षांना हे लांच्छनास्पद आहे.

 
</text>
</doc>
