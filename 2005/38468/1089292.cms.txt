<doc>
<docno>1089292.cms.txt</docno>
<text>
 
महामुंबई: मुंबई टाइम्स
जोडीदाराच्या शोधासाठी वाघाची तानसा सफारी ?
[ Tuesday, April 26, 2005  07:56:59 pm]


मुंबई टाइम्स टीम

बिबळ्याचा शेजार मुंबईकरांना गेल्या अनेक वर्षांपासून लाभतोय. पण आता तानसा अभयारण्यात उमटलेल्या पट्टेरी वाघाच्या पाऊलखुणांच्या रुपात मुंबईपासून अगदी जवळ एका नव्या पाहुण्याने घरोबा केल्याची चाहूल लागली आहे. तानसा अभयारण्यात ठशांमधून आपल्या वास्तव्याची चाहूल देणारा हा पट्टेरी वाघ नक्की आला कुठून, याचा शोध घेण्यात आता सगळेच गुंतलेत. जोडीदाराच्या शोधात या पट्टेरी पाहुण्याने हा प्रवास केलाय की, जुनं ं घर असुरक्षित असल्यामुळे तो नव्या घराच्या शोधात आलाय, याचा शोध आता वन अधिकारी आणि प्राणीप्रेमी घेत आहेत.

भीमाशंकर ते माळशेज, भातसा धरण आणि पुढे तानसा असं अंदाजे 60 किलोमीटर अंतर पार केल्यानंतर हा पट्टेरी वाघ मुंबईच्या हद्दीत आला असावा, असं सहायक वनसंरक्षक एन. डी.भट यांनी सांगितलं. तानसा भागात आलेला वाघ हा तुंगारेश्वर, वाडा भागातून आला असावा, असं बॉम्बे नॅचरल हिस्टरी सोसायटीचे शिक्षण अधिकारी प्रशांत महाजन यांचं म्हणणं आहे. उन्हाळ्यात भीमाशंकर ते खोपोली, पाली आणि तिथून उल्हास नदीचा भाग, खंडाळा ते लोणावळा, असा प्रवास करून पावसाळ्यात पुन्हा स्वगृही परतण्याचा पट्टेरी वाघाचा प्रवास गेली अनेक वषेर् सुरू होता. पण खोपोली परिसरात बिबळ्यांच्या वाढत्या संख्येमुळे समतोल ढासळला आहे.त्यामुळे बिबळ्याने यंदा नवा मार्ग निवडला असावा, असा वन अधिकाऱ्यांचा अंदाज आहे. अन्न, पाण्याच्या शोधात वाघ सतत नव्या भागांचा सव्हेर् करत असतो. तानसा परिसरातील वाघाच्या पाऊलखुणा या जोडीदाराच्या शोधात उमटलेल्या असाव्यात, असाही वन अधिकाऱ्यांचा अंदाज आहे.

तानसा, बोरीवली आणि तुंगारेश्वर हा सगळा एकसंध जंगलाचा भाग होता. ही जंगलं आजही एकमेकांशी काही ठिकाणी जोडली आहेत. तुंगारेश्वर परिसरात पट्टेरी वाघांचा वावर असायचा. त्यामुळे आपल्या जुन्या मार्गानं वाघ तानसा अभयारण्यात शिरला असावा, असा प्रशांत महाजन यांचा अंदाज आहे. वाघाची टेरिटरी ही कमीत कमी 10 किलोमीटरपासून जास्तीत जास्त दीडशे किलोमीटरपर्यंत असू शकते. अन्न, पाणी आणि लपण्याच्या जागांवर त्याची ही टेरिटरी ठरते. पण तानसा भागातली वाढती अतिक्रमणं पाहता वाघ या परिसरात थांबणं अवघड असल्याचं महाजन यांचं म्हणणं आहे. रेडिओ कॉलरद्वारे वाघांच्या या मार्गाचा अभ्यास केल्यास वाघांचं संशोधन आणि त्यांचं सवंर्धन करणं सोपं जाईल, याकडेही त्यांनी लक्ष वेधलं.

तानसा परिसरातील वाघाचा वास्तव्याचा शोध घेण्यात वन विभागानेही आपली शक्ती पणाला लावली आहे. तानसा परिसरात वाघांसाठी अधिकाधिक पोषक वातावरण कसं निर्माण होइल हे पाहणं आता गरजेचं असल्याचं वन अधिकारीही मान्य करतात. गेली अनेक वर्षं वाघांचं साम्राज्य असलेल्या परिसरांमध्ये त्यांच्या वास्तव्यास धोका निर्माण झाल्यामुळे तर नवीन जंगलाच्या शोधात पट्टेरी वाघाच्या पाऊलखुणा उमटल्या नाहीत ना, या गंभीर प्रश्ानकडेही प्राणीप्रेमी लक्ष वेधत आहेत.

 
</text>
</doc>
