<doc>
<docno>1089411.cms.txt</docno>
<text>
 
बहुतांची अंतरे
शेतकऱ्यांची 'मुले' गप्प का?
[ Tuesday, April 26, 2005  09:22:15 pm]


विधानसभा 2004 ची निवडणूक लागण्याआधी सर्व पुढाऱ्यांना शेतकरी माय-बाप आठवला. निवडणुकीत काँग्रेस आघाडीचे सरकार आले व आता या शेतकरी माय-बापांना दिलेल्या आश्वासनांविरुद्ध निर्णय घेतले जात आहेत. सरकार शेतकऱ्यांच्या वीजबिल माफीचा निर्णय फिरवीत आहे. संपूर्ण कर्जमाफी सोडाच, पण व्याजही माफ करायला तयार नाही. शेतकऱ्यांच्या पीक कर्जाला सर्वात जास्त 14 टक्के व्याज लावले जात आहे. राष्ट्रवादी काँग्रेसचे अध्यक्ष शरद पवार यांनी कापूस उत्पादक शेतकऱ्यांना कापसाला क्विंटलमागे 2700 रु. भाव द्यायचे आश्वासन दिले होते. त्यांचे सरकार आल्यावर 2500 रु. भाव जाहीर केला. प्रत्यक्षात 2250 रु. भावानेच कापूस खरेदी केला. मग हे सरकार शेतकऱ्यांच्याच मुलांचे आहे का ?

20 क्विंटलवर कापूस घालणाऱ्या एकाही शेतकऱ्यांस अजून हिशेब दिलेले नाहीत. कापूस खरेदी करताना क्विंटलमागे एक किलो कटोत्रा म्हणजेच 22.50 रु. प्रमाणे कटोत्रा व एका बैलगाडीस 10 रु. मापाई व गाडी खाली करण्याचे 20 रु. याप्रमाणे शेतकऱ्याकडून रोख घेतले. म्हणजे एका बैलगाडीमागे सरकारने शेतकऱ्याचे 22.50 + 30 = 52 रु. 50 पैसे लुटले व आता हिशेब देतेवेळी पुन्हा हमाली- मापाडीचे पैसे कापत आहे. अशा प्रकारे शेतकऱ्यांची लूट होत असताना विधानसभेच्या अधिवेशनात एकाही आमदाराचे तोंड उघडत नाही. मग ही शेतकऱ्यांचीच मुले आहेत काय ?

20 क्विंटलवर कापूस देणाऱ्या शेतकऱ्यांना अजून कापसाचे चुकारे मिळत नाहीत. बँका-सोसायटीची वसुली जबरीने केली जात आहे. आता मार्च ओलांडल्यामुळे थकबाकीदार होण्याची तोहमत शेतकऱ्यांवर आली आहे. वसुली अधिकारी जप्ती वॉरंट बजावीत आहेत. मग या शेतकऱ्यांनी काय करावे ? जे कमजोर असतात ते आत्महत्या करतात, परंतु सर्वच सारखे नसतात! शेतकऱ्यांची सहनशीलता संपली तर तो काय करेल याचा भरोसा नाही.

अविनाश पाटील, मु. पो. गोरगावले बु., जळगाव.

 
</text>
</doc>
