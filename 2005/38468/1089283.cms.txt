<doc>
<docno>1089283.cms.txt</docno>
<text>
 
महामुंबई
आठवले यांचं सोनिया गांधींना साकडं!
[ Tuesday, April 26, 2005  07:50:03 pm]


टाइम्स टीम

उल्हासनगर : जिल्हा काँग्रेसच्या अध्यक्षपदी मोहन बेहरानी तसंच माजी उपमहापौर जया साधवानी यांच्या नेमणूका करण्यात येऊ नयेत, अशी मागणी रिपब्लिकन पक्षाचे अध्यक्ष खासदार रामदास आठवले यांनी काँग्रेस अध्यक्षा सोनिया गांधी यांच्याकडे केली आहे.

विधानसभा निवडणुकीत राज्यात काँग्रेस- राष्ट्रवादी आणि रिपब्लिकन पक्षांची आघाडी असताना उल्हासनगर काँग्रेस जिल्हाध्यक्ष मोहन बेहरानी तसंच तत्कालीन उपमहापौर जया साधवानी यांनी रिपब्लिकन पक्षाचे अधिकृत उमेदवार पप्पू कलानी यांच्या विरोधात काम करत शिवसेना- भाजप युतीचे उमेदवार कुमार आयलानी यांचा उघडपणे प्रचार केल्याची तक्रार आठवले यांनी केली आहे.

उल्हासनगर काँग्रेसच्या आठ पदाधिकाऱ्यांनीही विद्यमान जिल्हाध्यक्ष मोहन बेहरानी यांना हटवण्याची मागणी तसंच अंबरनाथ, बदलापूर पाठोपाठ उल्हासनगरातही पक्षाची अवस्था खराब असून स्वच्छ प्रतिमेच्या तरुण सिंधी भाषिक कार्यर्कत्याकडे सूत्रं देण्याची मागणी या पदाधिकाऱ्यांनी केली आहे.

बोगस सभासद नोंदणी केल्याची तक्रारही प्रदेशाध्यक्षांकडे करण्यात आली आहे. निवेदनावर उल्हासनगर युवक काँग्रेसचे अध्यक्ष प्रभाकर भंडारी, महिला काँग्रेसच्या अध्यक्षा उषा दास, महेश मिराणी, राजू चांदवाणी आदींच्या स्वाक्षऱ्या आहेत.

 
</text>
</doc>
