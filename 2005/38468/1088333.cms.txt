<doc>
<docno>1088333.cms.txt</docno>
<text>
 
महामुंबई
जाहिरा साक्षीला गैरहजर
[ Tuesday, April 26, 2005  12:31:43 am]


म. टा. प्रतिनिधी

मुंबई : बेस्ट बेकरंी खटल्यातील प्रमुख साक्षीदार जाहिरा शेख हिला पुुन्हा साक्षीला बोलावण्यात आले असले तरी विशेष कोर्टाने तिच्याविरुद्ध काढलेले समन्स अद्याप तिला मिळाले नसल्याने ती सोमवारी कोर्टापुढे हजर राहिली नाही.

जाहिराला 20 एप्रिल रोजी समन्स काढण्यात आले आहे. मात्र त्या दिवशी ती दिल्लीत होती व समन्स तिच्या गुजरातच्या पत्त्यावर काढण्यात आले आहे, अशी माहिती सरकारी वकिलांनी कोर्टाला दिली.

जाहिरा व तिची आई सेहरुनिस्सा, भाऊ नसिबुल्ला या तिघांची पुढे आलेल्या नव्या पुराव्यामुळे पुन्हा साक्ष घ्यायची असल्याचे सरकारी वकिलांनी न्या. अभय ठिपसे यांना सांगितल्याने कोर्टाने या तिघांविरुद्ध साक्षीसाठी नवे समन्स काढले आहे. 4 एप्रिल रोजी कोर्टाला जी व्हिडिओ सीडी दाखविण्यात आली त्यात जी माहिती उजेडात आली त्याआधारे पुन्हा या साक्षीदारांना तपासण्यात येणार आहे. जाहिरा, तिची आई व भाऊ यांनी कोर्टापुढे जी साक्ष दिली आहे त्याच्याशी विसंगत मुद्दे या सीडीत आढळले आहेत.

बेस्ट बेकरीला 2002 मध्ये लावण्यात आलेल्या आगीनंतर जाहिराचा जबाब नोंदवून घेण्यात आला होता. त्याबद्दल तपास अधिकाऱ्याने कोर्टात जे काही मुद्दे साक्षीत सांगितले होते तेसुद्धा जाहिराच्या जबाबाशी जुळत नसल्याचे निदर्शनाला आले आहे. त्यामुळे सीडीतील पुरावा व तपास अधिकाऱ्याची साक्ष या आधारे जाहिराची सरकारी वकिलांना उलटतपासणी करायची आहे. गुजरातमध्ये झालेल्या दंगलीच्या काळात 1 मार्च , 2002 रोजी बेस्ट बेकरीवर झालेल्या सशस्त्र हल्ल्यात 14 जण ठार झाले होते. त्या घटनेची फेरसुनावणी सुप्रीम कोर्टाच्या आदेशानुसार मुंबईत सुरू आहे.

 
</text>
</doc>
