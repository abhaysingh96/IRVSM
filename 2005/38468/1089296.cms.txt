<doc>
<docno>1089296.cms.txt</docno>
<text>
 
महामुंबई: मुंबई टाइम्स
संवादलेखकावर अन्याय
[ Tuesday, April 26, 2005  07:58:52 pm]


अमित भंडारी

गेल्या आठवड्यात जाहीर झालेल्या राज्य चित्रपट पुरस्कारांच्या नामांकनांमध्ये ' अगं बाई अरेच्चा ' या चित्रपटाच्या संवादलेखनाचं श्रेय आपल्याकडून हिरावून घेतल्याचा आरोप संवाद लेखक गुरू ठाकूर यानं केला आहे. चित्रपटाचा दिग्दर्शक केदार शिंदे याच्या मते मात्र या घोटाळ्याची जबाबदारी राज्य सरकारची आहे.

केदार शिंदे दिग्दशिर्त ' अगं बाई अरेच्चा! ' या चित्रपटासाठी संवादाचं नामांकन केदार शिंदे याला जाहीर झालं. मुळात या चित्रपटाचं संवादलेखन गुरू ठाकूरने केलं आहे. यापूवीर् गुरू ठाकूर हा महत्त्वपूर्ण काम करून पडद्यामागे राहिल्याचं नेहमीच बोललं जातं. यापूवीर् ' सही रे सही ' सारखं सुपरहिट नाटक गुरूच्या लेखणीतून अवतरलं होतं. (अर्थात, संकल्पना केदारची होती) तसंच श्रीयुत गंगाधर टिपरे, हसा चकटफू यासारख्या मालिकांचं संवादलेखनही गुरू ठाकूरनंच केलंय, मात्र या गुणी लेखकाला त्याचं क्रेडिट मिळालेलं नाही. राज्य चित्रपट पुरस्कारासाठी दाखल केलेल्या एण्ट्री फॉर्ममध्ये संवाद लेखनासाठी केदार शिंदेचं नाव जाहीर झाल्यावर मात्र गुरू ठाकूरने आपल्या व्यथेला वाट मोकळी करून दिली. आपल्यावर अन्याय झाल्याचं त्याने स्वत:च सांगितलं आहे.

गुरू ठाकूरच्या मते या पुरस्कारांच्या नामांकनाच्या निमित्ताने या गोष्टीवर प्रकाशझोत तरी पडला. ' कास्टिंग काऊच ' चा बाऊ केला जातो, पण लेखक आणि दिग्दर्शकांवर होणाऱ्या अन्यायाला कधीच वाचा फुटत नाही. त्यामुळे या चित्रपटासाठी संवादलेखन करूनही उपेक्षाच वाट्याला आली. चित्रपटाच्या यादीत नाव असूनही पुरस्कारासाठी नावाचा विचार करण्यात आला नाही, यामुळे काहीसं आश्चर्यच वाटतंय.

यासंदर्भात दिग्दर्शक केदार शिंदे म्हणाला, की या बाबतची एण्ट्री मी भरली नाही, त्यामुळे यासंदर्भात मी अनभिज्ञच आहे. साताऱ्याला नव्या चित्रपटाचं शूटिंग करत असल्यामुळे राज्य चित्रपट पुरस्कारासाठी स्क्रीनिंग कधी झालं, याबाबत साधी माहितीही नाही. या चित्रपटाच्या एण्ट्री फॉर्मसोबत चित्रपटाची माहितीपुस्तिका पाठवली होती. त्यामध्ये गुरूच्या नावाचा उल्लेख आहे. त्याचं क्रेडिट त्याला चित्रपटात दिलंय. ही नजरचूक असण्याची शक्यता आहे. खाजगीत बोलताना मंत्रालयातील एक अधिकारी म्हणाले की, अशाप्रकारची नजरचूक होण्याची शक्यता आहे, परंतु फॉर्ममध्ये केवळ एकाचे नाव नमूद करण्यात आले आहे.

 
</text>
</doc>
