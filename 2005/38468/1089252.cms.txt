<doc>
<docno>1089252.cms.txt</docno>
<text>
 
महाराष्ट्र
सोलापूर महापालिकेला दणका
[ Tuesday, April 26, 2005  07:32:33 pm]


म. टा. वृत्तसेवा

सोलापूर : पाण्याचा अपव्यय टाळण्यासाठी उपयोगी पडणारी मॅग्नेटिक मीटरची यंत्रणा बसवण्याचे सर्व सोपस्कार पूर्ण करूनही हे काम तब्बल वर्षभर अडले... अखेर, मंजुरी मिळालेल्या निविदादारालाच सात दिवसांत ' वर्क ऑर्डर ' द्या, असा आदेश कोर्टाने दिल्यामुळे एका चांगल्या योजनेला पुन्हा गती मिळणार आहे.

महापालिकेच्या दिरंगाईमुळे जेरीस आलेले मॅग्नेटिक मीटर योजनेचे कंत्राटदार राजेन्द गांधी यांनीच याप्रकरणी दिवाणी न्यायालयात धाव घेतली होती. त्यावर हा निकाल दिवाणी न्यायाधीश एम. एन. शेख यांनी सोमवारी दिला.

पाणीपुरवठा योजनेसाठी सोलापूर महानगरपालिकेने ' हुडको ' कडून कर्ज घेतले आहे. कर्जाचे हप्ते वेळेवर भरावेत, पाण्याचा अपव्यय टाळावा, यासाठी राज्य सरकार आणि हुडको यांनी पालिकेला ' मॅग्नेटिक मीटर ' बसवण्याच्या सूचना दिल्या होत्या. त्यानुसार महापालिकेने सर्वसाधारण सभेत निर्णय घेऊन, सन 2003 मध्ये निविदा मागवल्या. वाटाघाटींअंती राजेन्द गांधी यांची निविदा मंजूर झाली, गांधी यांनाच काम देण्यावर स्थायी समितीचेही शिक्कामोर्तब झाले आणि पाच मार्च 2004 रोजी पालिका आणि गांधी यांच्यात यासंदर्भातील करारदेखील झाला. इसारा म्हणून गांधी यांनी मोठी रक्कमही महापालिकेकडे भरली.

दरम्यान, महापौर नलिनी चांदेले, माजी महापौर यू. एन. बेरिया व तत्कालीन विरोधी पक्षनेते जगदीश पाटील यांनी रहिवाशांच्या हितासाठी कंत्राटदाराला वर्क ऑर्डर देऊ नये, असे पत्र आयुक्तांना दिले. त्यावर अनुकूल वा प्रतिकूल निर्णयच न होता, चालढकल मात्र सुरू राहिली.

महापालिकेला कोर्टाचा आदेश पाळावा लागणार असल्यामुळे आता हे काम मागीर् लागेल. शहरात सुमारे 60 हजार नळजोडण्या असून पहिल्या टप्प्यात निम्म्या नळांना मीटर बसवले जातील.

मीटर बसवणे, दरमहा रीडिंग घेऊन बिले देणे, पाणीपट्टी वसूल करून महापालिकेकडे जमा करणे, आदी सर्व कामे कंत्राटदारामार्फत होणार आहेत.

 
</text>
</doc>
