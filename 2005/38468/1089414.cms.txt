<doc>
<docno>1089414.cms.txt</docno>
<text>
 
धावते जग
थोर 'स्वातंत्र्यसैनिक'
[ Tuesday, April 26, 2005  09:25:11 pm]


काश्मीरमधील फुटीर चळवळ ही स्वातंत्र्य लढा आहे, असे पाकिस्तानचे आजवर म्हणणे राहिले आहे. स्वातंत्र्यलढा म्हटले की, भारताने ब्रिटिशांविरुद्ध दिलेल्या स्वातंत्र्य-लढ्याची आठवण होते. या लढ्यातील स्वातंत्र्यसेनानींनी जे कष्ट उपसले, त्याग केला व प्राणांची आहुती दिली, तसाच त्याग काश्मिरी स्वातंत्र्यसेनानी करीत आहेत, असा कुणाचा समज होईल. पण त्यांचा स्वातंत्र्यलढा मॉडर्न आहे.

तो लढण्यासाठी पाकिस्तानसारख्या परकी देशाकडून पैसा, शस्त्र-सामुग्री एवढेच काय, भाड्याचे स्वातंत्र्यसैनिकही मिळतात. या लढ्यातल्या सेनानींना ना कधी कुठे निदर्शने करावी लागली, ना कधी लाठी अंगावर झेलावी लागली. टीव्हीवर भारतविरोधी मुलाखती द्यायच्या आणि पाकिस्तानची तळी उचलून धरायची, एवढे काम इमानेइतबारे केले की, पाकिस्तानकडून दरमहा पगाराचे पॅकेट मिळते. शिवाय भारत सरकारलाही एक राजकीय सोय म्हणून या स्वातंत्र्यसैनिकांची बडदास्त ठेवायला लागते. शिवाय त्यांचे काही बरेवाईट होऊ नये म्हणून त्यांना झेड सिक्युरिटीही द्यावी लागते.

त्यामुळे या सर्वांना सरकारी कृपेने आलीशान बंगले, लाल दिव्यांच्या गाड्या आणि बाकी अनेक सुखसोयी मिळालेल्या आहेत. जनतेत जाऊन स्वातंत्रलढा लढण्याची त्यांना कधीच आवश्यकता वाटली नाही ; कारण जनता आपला मुडदा पाडील ही भीती असल्यामुळे, ज्या भारत सरकारच्या विरोधात ते गरळ ओकतात त्याच सरकारचे पोलिस यांना एके- 47 रायफली घेऊन संरक्षण देतात. सईद जिलानी हे एक कट्टर भारतविरोधी काश्मिरी ' स्वातंत्र्यसैनिक. ' ते इतके कडवे की, मुशर्रफ यांनी सांगितले तरी ते आपला स्वातंत्र्यलढा सोडायला तयार नाहीत.

श्रीनगरमधील पीरबाग येथे कडेकोट पोलिस बंदोबस्त असलेल्या आपल्या आलिशान बंगल्यातून ते आपला स्वातंत्र्यलढा ' लढत ' असतात. त्यांच्या तहरीक-ए-हुरीयत नावाच्या पक्षाचे कार्यालयही याच बंगल्यात आहे. पक्षाचे कार्यकतेर् बहुदा त्यांचे कुटुंबीयच असावेत. कारण या बंगल्यात शिरणे हे एखाद्या किल्ल्यात शिरण्याइतके अवघड काम आहे. योगायोगाने त्यांच्या पक्षाचा ध्वज पाकिस्तानच्या राष्ट्रध्वजासारखाच आहे. अन्य तथाकथित स्वातंत्र्यसैनिकांनीही सरकारच्या कृपेने 50-50 लाखांचे बंगले जेमतेम पाच-दहा लाखांत घेतले आहेत.

जिलानी यांच्याखेरीज मिरवैझ उमर फारुक, शब्बीर शहा, अब्दुल गनी भट, बिलाल आणि साजिद लोने वगैरे स्वातंत्र्यसैनिकांची राहणी अशीच भपकेबाज आहे. पाकिस्तानी पैसा आणि भारत सरकारचे आतिथ्य यामुळे काश्मीरमधला हा स्वातंत्र्यलढा चांगलाच फोफावला आहे. मुशर्रफ कदाचित काश्मीरच्या लढ्याचा पाठिंबा काढून घेतील, पण हे स्वातंत्र्यसैनिक हयात असेपर्यंत भारत सरकारला मात्र त्यांना पाठिंबा द्यावाच लागले, असे दिसते.

 
</text>
</doc>
