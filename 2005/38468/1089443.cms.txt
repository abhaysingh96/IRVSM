<doc>
<docno>1089443.cms.txt</docno>
<text>
 
अर्थव्यवहार
आयपीसीएलमधील वादाची सेबीकडून दखल
[ Tuesday, April 26, 2005  09:44:12 pm]


म. टा. कॉपोर्रेट प्रतिनिधी

मुंबई : इंडियन पेट्रोकेमिकल्सच्या कॉपोर्रेशनच्या संचालक यादीतून अनिल अंबानींचे नाव गायब होण्याच्या प्रकाराची ' सेबी ' ने दखल घेतली आहे. कंपनीने संचालक यादीत बदल करताना लिस्टिंगसंबंधी कायद्याचे पालन केले आहे काय हे ' सेबी ' ने विविध शेअर बाजारांना तपासून पाहण्यास सांगितले आहे.

शेअर बाजाराच्या प्रतिनिधींची सोमवारी सायंकाळी ' सेबी ' च्या प्रतिनिधींबरोबर चर्चा झाली. तीत आयपीसीएलविषयी सविस्तर चर्चा झाली. लिस्टिंग कायद्याचे पालन करण्याबरोबरच आयपीसीएलच्या शेअरच्या हालचालीवर लक्ष ठेवण्याविषयीही ' सेबी ' ने बजावले आहे.

मुकेश अंबानी संचालित आयपीसीएलच्या संचालकपदाचा अनिल अंबानींनी दिलेला राजीनामा 20 जानेवारीपासून अमलात आल्याचे त्या कंपनीने सोमवारी जाहीर केले. मात्र अनिलना याविषयी इतके दिवस काहीही माहिती देण्यात आली नव्हती.

तशातच रिलायन्स कॅपिटल या कंपनीने आयपीसीएलमधील भागभांडवल सर्व संचालकांना विश्वासात न घेता विकल्याची तक्रार रिलायन्स कॅपिटलचे संचालक अमिताभ झुनझुनवाला यांनी केली. हे झुनझुनवाला अनिल अंबानींचे समर्थक मानले जातात. त्यामुळे या वादाला नवेच वळण मिळाले आहे.

अनिलच्या मित्राचा खळबळजनक आरोप आयपीसीएलमधील विक्रीत 1000 कोटींचा तोटा

नवी दिल्ली (वृत्तसंस्था) : आयपीसीएलमधील भागभांडवल विक्रीत रिलायन्स कॅपिटलला 1 हजार कोटींचा प्रचंड तोटा झाल्याचा खळबळजनक आरोप अनिल अंबानींचे मित्र अमिताभ झुनझुनवाला यांनी मंगळवारी केला.

या विक्रीमुळे रिलायन्स कॅपिटलच्या काही गुंतवणूकदारांच्या हक्कांवर गदा येत असल्याचा आरोप त्यांनी केला. झुनझुनवाला रिलायन्स कॅपिटलचे संचालक आहेत. आयपीसीएलमधील भागभांजवल विक्रीला त्यांनी आक्षेप घेतला होता. पण त्यांच्या आक्षेपांची दखल न घेताच विक्रीला मंजुरी देण्यात आली, असा त्यांचा आरोप आहे. झुनझुनवाला रिलायन्स इंडस्ट्रीजच्या संचालक मंडळावरही होते, मात्र त्या पदाचा त्यांनी डिसेंबरमध्येच राजीनामा दिला.

विशेष म्हणजे मुकेश अंबानी यांचे मित्र आनंद जैन रिलायन्स कॅपिटलचे उपाध्यक्ष आहेत. दोघा अंबानी बंधूंमध्ये दुहीचे कारण आनंद जैन हेच असल्याचा अनिल अंबानींचा दावा आहे.

 
</text>
</doc>
