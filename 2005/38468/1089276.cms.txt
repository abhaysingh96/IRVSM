<doc>
<docno>1089276.cms.txt</docno>
<text>
 
प्रगती फास्ट
वाचनाची सोबत
[ Tuesday, April 26, 2005  07:43:03 pm]


काय वाचायचं, हा ज्याचा त्याचा प्रश्न असतो. पण वाचलेलं प्रत्येक पुस्तक कळत नकळत तुमच्या माहितीत भर घालत जातं. कार्व्हर जीवनाकडे सकारात्मक पाहण्याचा संदेश देताना अॅग्रिकल्चर सेक्टरमधील रिसर्चची गरज अधोरेखित करतो. अर्थातच पुस्तकातून काय स्वीकारवं, हे संपूर्णपणे तुमच्या आकलन क्षमतेवर अवलंबून आहे.

भूक भागवण्यासाठी जसं अन्न लागतं तसंच बौद्धिक भूक भागवण्यासाठी अनेकांना वाचन आवश्यक वाटतं. ' वाचाल तर वाचाल ' असं वडीलधारी मंडळी नेहमीच आग्रहाने सांगत आली आहेत. काही अधाशी वाचक खरोखरच जे मिळेल ते वाचून काढणारे असतात.

' एक होता कार्व्हर ' या पुस्तकाद्वारे कृषी महषिर् ' कार्व्हर ' यांचा मराठी वाचकांशी घनिष्ट परिचय वीणा गवाणकर यांनी करून दिला. आपल्यालाही अधाशीपणे वाचण्याची अशी सवय असल्याचं त्यांनी नमूद केलं आहे. अगदी वाण सामान बांधलेल्या पुडीचा कागदही फेकून देण्यापूवीर् मी वाचते, असं त्या म्हणतात. या विविध प्रकारच्या वाचनातूनच त्यांना कार्व्हर भेटले.

मात्र ' व्यक्ती तितक्या प्रकृती ' ही उक्ती वाचनाच्या बाबतीतही लागू पडते. कुणाला पौराणिक पुस्तकं भावतात, तर कुणाला ऐतिहासिक कालखंडात घेऊन जाणारी पुस्तकं आवडतात. सामाजिक, कौटुंबिक प्रश्न हाताळणाऱ्या कथा कादंबऱ्यांत काहींचं मन रमतं, तर कुणाला रहस्यकथा, युद्धकथा यासारखं चटपटीत वाचायला आवडतं.

वयाबरोबर वाचनाची आवडही बदलते. शाळा कॉलेजमध्ये सगळं काही साधं, सोपं, सरळ वाटतं. मात्र काही वर्षांनंतर स्वप्नाळूपणा जाऊन व्यावहारिक रूक्षपणा येतो. कोवळ्या वयात दु:ख, हालअपेष्टा वाचताना जसं टच्कन डोळ्यातून पाणी येतं तसं ते नंतरच्या काळात येतंच असं नाही. कॉलेजमध्ये आवडलेलं एखादं पुस्तक काही वर्षांनंतर सुमार वाटू शकतं. त्या वेळी या पुस्तकात एवढं काय आवडलं होतं आपल्याला, असा प्रश्न पडतो.

स्वप्नाळू वयात काळजाचा ठाव घेणारी वर्णनं कालांतराने निबर झालेल्या मनाला भाबडी, वस्तुस्थितीशी फारकत घेणारी वाटू शकतात, तर कधी याच्या उलटही होतं. उदाहरणार्थ, सर्वत्र बोकाळलेल्या भ्रष्टाचाराचा बळी ठरलेल्या एका सज्जन, प्रामाणिक अधिकाऱ्याची कथा मी कॉलेजमध्ये वाचली होती. एका स्थानिक प्रशासकीय संस्थेत कनिष्ठ अधिकारी असलेला नायक कधीच कुणाच्या अध्यातमध्यात नसतो. मात्र आजूबाजूच्या भ्रष्ट अधिकाऱ्यांमुळे त्याला भ्रष्टाचाराच्या साखळीतला दुवा व्हावं लागतं. लाचलुचपत प्रतिबंधक खात्याने रचलेल्या सापळ्यात दुदैर्वाने तोच नेमका सापडतो. सगळीकडे त्याची छी थू होते. त्याचे कुटुंबीयही पाठ फिरवतात. हे सगळं असह्य होऊन अखेर त्याला वेड लागतं.

ती वाचून मला वाटलं, वेड लागण्याची वेळ येईपर्यंत तो नोकरीत राहिलाच का ? मनाविरुद्ध त्या साखळीचा दुवा होण्याचं काय कारण होतं ? त्याने कुटुंबीयांना विश्वासात घेऊन सगळं का नाही सांगितलं ? दुसरी नोकरी का नाही शोधली ? मात्र काही वर्षांनंतर ती कथा आठवली तेव्हा जाणवलं की संसार, मुलंबाळं असलेल्या मध्यमवयीन माणसाला नोकरी सोडून देणं सहजासहजी शक्य नाही. आधी अवास्तव वाटलेली ती कथा ' वास्तवात ' घडू शकेल, अशी खात्री पटली.

अनेकांना कादंबरी वाचण्यापेक्षा कथासंग्रह वाचणं आवडतं. कथा लवकर वाचून होते, एका कथेचा दुसरीशी संबंध नसतो. कादंबरीचं मात्र तसं नाही. एकूणच सध्याच्या वेगवान, धावपळीच्या आयुष्यात आणि इडियट बॉक्सच्या आक्रमणामुळे वाचनाची आवड कमी होत चाललीय. हे काही प्रमाणात खरं असलं तरी पूर्णपणे खरं नाही. कारण वाचन हे व्यसन आहे. वाचनाची उपासमार होऊ नये म्हणून जेवता-खाताना पुस्तकात डोकं खुपसून, लोकल ट्रेनमध्ये लोंबकळताना, रात्री जागून व्यसनी वाचक वाचन करतातच.

रश्मी खरे

 
</text>
</doc>
