<doc>
<docno>1089288.cms.txt</docno>
<text>
 
महामुंबई: मुंबई टाइम्स
हिमकड्यांचा थरार आणि ब्रह्मापुत्रेचं आव्हान
[ Tuesday, April 26, 2005  07:54:01 pm]


मुंबई टाइम्स टीम

अजस्त्र पात्र असलेल्या ब्रह्मापुत्रा नदीचा अरुणाचलमधील उगम कसा झाला आणि ती वळणं वळणं घेत कशी आली ? हजारो फुटांची उंची गाठून विरळ ऑक्सिजन आणि बेभान वारा यांच्याशी झुंज देताना अचानक कोसळणाऱ्या हिमकड्याचं आव्हान कसं पेलायचं ? ... अशा विविध प्रश्नांची उत्तरं शोधण्याची संधी ट्रेकिंग आणि गिर्यारोहणाच्या प्रेमात असलेल्या मुंबईकरांना येत्या रविवारी मिळणार आहे.

माऊण्टेनिअरिंगच्या विविध अंगांचा वेध घेणाऱ्या शॉर्ट फिल्म्सचा एक फेस्टिवल येत्या रविवारी एक मे रोजी माटुंग्याच्या वेलिंगकर ऑडिटोरिअममध्ये भरवण्यात येणार आहे. गेली अनेक वर्षं गिर्यारोहण क्षेत्रात विविध उपक्रम हाती घेणाऱ्या हिमालयन क्लबतफेर् कॅनेडियन हाय कमिशन तसंच बांफ सेण्टर यांच्या सहकार्याने हा शॉर्ट््स फिल्म्सचा फेस्टिवल आयोजित करण्यात आला असून त्यात सर्वांना विनामूल्य प्रवेश मिळणार आहे.

लॉक्ड हॉर्न्स द फेट ऑफ ओल्ड क्रो या लघुपटाने या महोत्सवाला सुरुवात होईल. त्यात कॅनडातल्या युकॉनमधील मूळच्या आदिवासी रहिवाशांच्या जीवनावर प्रकाश टाकण्यात आला आहे. त्यानंतर एक्स्प्लोरिंग द हाइट््स या लघुपटातून जगातील अत्युच्च शिखरांवर अमेरिकन गिर्यारोहकांनी केलेल्या मोहिमांचा वृत्तान्त टिपला आहे. रॉयल जिऑग्राफिक सोसायटीच्या पॅट्रन्स मेडलने सन्मानित भारतातील ज्येष्ठ गिर्यारोहक हरीश कपाडिया यांचा त्सांगपो गॉर्ज या विषयावर टॉकही होणार आहे. त्सांगपो गॉर्जमध्ये ब्रह्मापुत्रा नदीतून मानसरोवर ते बंगालचा उपसागर असा एक शोधाचा प्रवास 1715 इथे झाला होता. त्यानंतर 2004 मध्ये झालेल्या शोधयात्रेचा वृत्तान्त कपाडिया कथन करतील. इतर चित्रपटांमध्ये कॅनडातील माऊण्ट बायकिंग, स्कीइंगवरील लघुपटांचा समावेश आहे. डीप सीडेड इन्स्टेबिलिटी या लघुपटात 2003 मध्ये हिमप्रपातात झालेल्या दुर्घटनांचे दाखले देऊन अशा अपघातांच्या वेळी कोणती काळजी घ्यायची, त्याचं मार्गदर्शन करण्यात आलं आहे.

 
</text>
</doc>
