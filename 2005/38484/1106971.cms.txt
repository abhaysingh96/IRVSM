<doc>
<docno>1106971.cms.txt</docno>
<text>
 
महामुंबई
'माई मंगेशकर'उद्यान पुन्हा अद्ययावत!
[ Thursday, May 12, 2005  12:35:31 am]


म. टा. प्रतिनिधी

मुंबई : लहान मुलांसाठी आकर्षक सुशोभिकरण करून गुढीपाडव्याच्या मुहुर्तावर सुरू करण्यात आलेले शिवाजी पार्कचे माई मंगेशकर बालोद्यान उद्घाटनानंतर दोन दिवसातच दुरूस्तीसाठी बंद करण्यात आले होते. ते महाराष्ट्र दिनी पुन्हा सुरू करण्यात आले आहे. मुलांना उन्हाळी सुट्ट्या लागल्याने काही सुधारणा आणि सोयी करण्याआधीच उद्यान खुले केले असले तरी, येत्या काही दिवसांत उद्यानात कूलर, अॅक्वागार्ड इत्यादी गोष्टी सुरू करायच्या असल्याचे माजी आमदार विशाखा राऊत यांनी सांगितले.

अनेक दिवस बंद असलेल्या माई मंगेशकर बालोद्यानात सुरू असलेले जोरदार काम अनेकांच्या कुतुहलाचा विषय होता. शिवाजी पार्कच्या बदलत्या रूपात या बालोद्यानाचा मोठा वाटा असल्याचेही बोलले जात होते. पण ते अचानक बंद झाल्यामुळे असे का झाले असावे, याबाबतच्या चर्चा सुरू झाल्या होत्या. मे महिन्यात उद्यान सुरू झाल्यावर दोन दिवसात उद्यानात जाऊन आलेल्या पालकांनी काहीसा तक्रारीचे सूर लावले आहेत. पूवीर् 12 ते 14 वयोगटातील मुलेही या उद्यानात यायची. पण आता मात्र हे उद्यान नव्या सोयींनी सजल्यावर 10 वर्षांपेक्षा जास्त वय असलेल्या मुलांना त्याचा काहीच फायदा मिळणार नसल्याची अनेक पालकांचे म्हणणे आहे.

याबाबत विशाखा राऊत म्हणाल्या की, बालोद्यानात पूवीर् 10 वर्षांवरील मुलेही खेळण्यास यायची, ही गोष्ट खरी असली तरी, त्यावेळी कोणावरच बंधने नव्हती. त्यामुळे गर्दुल्ले आणि भामटेही उद्यानात मुक्तपणे वावरत असत. अर्थात यामुळे हे मैदान असुरक्षितच होते. पण आता मात्र या बालोद्यानात मुलांसाठी अनेक अत्याधुनिक सोयी तर आहेतच, पण शिवाय त्यांच्या सुरक्षिततेच्या दृष्टीनेही विचार केल्यामुळेच निर्बंध आले आहेत, असे त्यांनी सांगितले.

मुलांना खेळण्यासाठी पूवीर् नसलेल्या सोयीही आता आहेत. ज्या मुलांना वॉटर किंग्डमसारख्या काहीशा महागड्या ठिकाणांची मजा लुटता येत नाही, अशा मुलांसाठी खास कारंजी, नव्या स्टाइलचे झोपाळे, घसरगुंड्या, व इतरही अनेक खेळांच्या सामग्री, अपंग मुलांसाठी वेगळी सोय असणारे झोपाळे, अगदी लहान मुलांसाठी विशेष खेळ, तसेच नुसते फिरण्याचा आनंद घेऊ इच्छिणाऱ्यांसाठी लॉन, संगीताची धून अशा नव्या सोयी उद्यानात केल्या आहेत.

पहिल्या दोन दिवसात काही पालक मुलांना सोबत देण्याऐवजी स्वत:च झोपाळे आणि इतर खेळांचा आनंद लुटत होते. याबद्दलही राऊत यांनी नापसंती व्यक्त केली. यामुळे इथल्या सामुग्रीची हानी होते, हे सगळ्यांनी ध्यानात घेतले, तरच उद्यानाचे सौंदर्य टिकेल, अशी अपेक्षा त्यांनी व्यक्त केली.

 
</text>
</doc>
