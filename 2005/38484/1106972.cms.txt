<doc>
<docno>1106972.cms.txt</docno>
<text>
 
महामुंबई
राज्यातील 13 वरिष्ठ अधिकाऱ्यांच्या बदल्या
[ Thursday, May 12, 2005  12:36:03 am]


म. टा. प्रतिनिधी

मुंबई : नागपूरचे विभागीय आयुक्त एस. के. शर्मा, राज्य रस्ते विकास महामंडळाचे उपाध्यक्ष व व्यवस्थापकीय संचालक अनिलकुमार लखिना यांच्यासह 13 वरिष्ठ अधिकाऱ्यांच्या राज्य सरकारने बदल्या केल्या आहेत.

नागपूरचे विभागीय आयुक्त असलेल्या एस. के. शर्मा यांची सहकार आयुक्त म्हणून पुण्यात बदली करण्यात आली आहे. त्यांच्या जागी राज्य वस्त्रोद्योग विकास मंडळाचे सहव्यवस्थापकीय संचालक नंदकुमार यांना नेमण्यात आले आहे. रस्ते विकास मंडळाचे अनिलकुमार लखिना यांची सिकॉमचे व्यवस्थापकीय संचालक म्हणून नियुक्ती करण्यात आली असून त्यांच्या जागी रामनाथ झा यांना आणण्यात आले आहे.

विधिमंडळात टीकेचा विषय बनलेले आदिवासी विकास विभागाचे प्रधान सचिव रमेश कुमार यांची ए. रामकृष्णन यांच्या जागी अन्न व औषध प्रशासनाचे आयुक्त म्हणून नियुक्ती करण्यात आली आहे. तर रमेशकुमार यांच्या जागी अल्पबचत संचालनालयाचे आयुक्त बी. आय. नगराळे यांना आणण्यात आले आहे. नागपूर येथील दक्षिण-मध्य क्षेत्र सांस्कृतिक विकास विभागाचे संचालक दिनेश वाघमारे यांना नागपूर सुधार प्रन्यासचे अध्यक्ष म्हणून नेमण्यात आले आहे.

मुंबईचे जिल्हाधिकारी प्रदीपकुमार व्यास यांची राज्य कृषी विकास महामंडळाचे व्यवस्थापकीय संचालक म्हणून नियुक्ती करण्यात आली असून त्यांच्या जागी मुख्य सचिवांच्या कार्यालयातील सहसचिव महेश पाठक यांची नियुक्ती करण्यात आली आहे. पाणीपुरवठा व स्वच्छता विभागाचे उपसचिव सुधीर ठाकरे यांचीही बदली झाली असून मुख्यसचिवांच्या कार्यालयातील उपसचिव पदाची जबाबदारी त्यांच्याकडे सोपवली आहे. याशिवाय वस्त्रोद्योग विभागाचे नागपूर येथील संचालक संजय मुखजीर् यांची विक्रीकर उपायुक्त म्हणून नियुक्ती झाली आहे.

 
</text>
</doc>
