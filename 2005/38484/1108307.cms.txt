<doc>
<docno>1108307.cms.txt</docno>
<text>
 
देश-विदेश
जावेद अख्तर पुन्हा पटकथेकडे
[ Thursday, May 12, 2005  11:41:06 pm]


वृत्तसंस्था

नवी दिल्ली : ' शोले ', ' जंजीर ', ' दिवार ' आणि त्यासारख्या अनेक धगधगत्या चित्रपटांच्या कहाण्या लिहिणारे जावेद अख्तर यांनी मध्यंतरीच्या विश्रांतीनंतर पुन्हा एकदा चित्रपट कथा, पटकथा लेखनासाठी लेखणी उचलली आहे. त्यांचे एक नवेकोरे स्क्रीप्ट तयार आहे ; मात्र त्या संदर्भात त्यांनी अद्याप कुठल्याही दिग्दर्शकाशी संपर्क साधलेला नाही.

कथा-पटकथा लेखनाने हिंदी चित्रपटसृष्टी गाजवल्यानंतर जावेद अख्तर यांनी लक्ष केंदीत केले ते गीत लेखनावर. ' मै आझाद हू ' नंतर 14 वर्षांच्या खंडानंतर जावेद यांनी गेल्याच वषीर् ' लक्ष्य ' ची कथा-पटकथा लिहिली. त्यानंतर ते पुन्हा व्यग्र होते चित्रपटांची गाणी लिहिण्यात. या काळात स्वदेस, वीर झारा आणि मै हू ना या चित्रपटांतील त्यांची गाणी गाजली. मात्र ते पुन्हा एकदा गद्य लिखाणाकडे वळले आहेत. मी एक स्क्रिप्ट नुकतेच हातावेगळे केले आहे, मात्र कुणा दिग्दर्शकाशी त्याबाबत अद्याप चर्चा झालेली नाही, असे त्यांनी सांगितले.

याच निमित्ताने बोलताना, आजच्या हिंदी चित्रपटांत चांगले काही बघायलाच मिळत नसल्याचा आरोप त्यांनी फेटाळून लावला. आज हिंदी चित्रपटसृष्टीत अनेक जण नवनवे प्रयोग करीत आहेत आणि अत्यंत वेगळे असे काही चित्रपट त्यांनी निर्माण केले आहेत. त्यामुळे 10 वर्षांत प्रेक्षकांना पुन्हा चांगले चित्रपट पहायला मिळतील, असा विश्वास त्यांनी व्यक्त केला. चित्रपटांतील गाणी मात्र फारशी चांगली नसल्याची खंत त्यांनी व्यक्त केली.

 
</text>
</doc>
