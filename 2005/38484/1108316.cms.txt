<doc>
<docno>1108316.cms.txt</docno>
<text>
 
महाराष्ट्र
विविध मेडिकल उपचार पध्दतींना एकत्र आणून काम करावे
[ Thursday, May 12, 2005  11:46:09 pm]


म. टा. प्रतिनिधी

पुणे : पाश्चात्य देशांप्रमाणे आपल्याकडेही विविध पॅथींमधले चांगले ते सर्व एकत्र आणून एकात्म उपचारपद्धतीचा अवलंब व्हायला हवा. सध्याच्या औषधोपचारांचा सर्वसामान्य माणसाकडून होणारा वाढता खर्च पाहता ही पद्धत जास्त परिणामकारक आहे, असे प्रतिपादन शालेय शिक्षण विभागाचे राज्यमंत्री हसन मुश्रीफ यांनी केले.

मुश्रीफ यांच्या हस्ते क्वार्टर गेट परिसरातील अॅक्टिव्ह हेल्थ केअर क्लिनिकचे उद्घाटन झाले. लष्कर परिसरातील प्रसिद्ध अस्थिरोगतज्ज्ञ डॉ. साहिर शेख आणि स्त्री आरोग्य आणि प्रसुती तज्ज्ञ डॉ. निलोफर शेख, तसेच मॅकमिलन इंडिया प्रकाशन संस्थेचे वरिष्ठ उपाध्यक्ष टी. जे. मोदी यावेळी उपस्थित होते. डॉ. शेख यांनी लष्कर भागात पाच दिवसांची कार्यशाळाही सुरू केली आहे. त्यामध्ये रुग्णांना जागृत करणे तसेच त्यांच्या आरोग्यविषयक जाणिवांसंबंधी माहिती देण्यात येत आहे.

आयुवेर्द आणि पंचकर्म, होमिओपॅथी, तसेच फिजिओथेरपी आणि योगासने यावरील तज्ज्ञ एकत्र येऊन चालणारी अशा प्रकारची उपचार केंदं राज्यातही ठीकठिकाणी व्हायला हवीत, अशी अपेक्षा मुश्रीफ यांनी व्यक्त केली.

लंडन आणि पुण्यात एकात्म पद्धतीने अस्थिविकारांवर उपचार करणारे डॉ. साहिर शेख म्हणाले की, आजच्या वेगवान शहरी जीवनपद्धतीमुळे पाठ, मान आणि मणक्यांचे विकार होण्याचे प्रमाण वाढत चालले आहे. अशा स्थितीत सरसकट एकाच पॅथीच्या सहाय्याने अथवा ऑपरेशन करुन त्यावर उपचार करणे योग्य ठरणार नाही. किंबहुना अस्थिविकारतज्ज्ञाच्या मार्गदर्शनाखाली आयुवेर्द, योग तसेच फिजिओथेरपीस्ट एकत्र येऊन रुग्णाला पूरक असा उपचार करू शकतील. तेच ध्येय आपण लंडन आणि पुण्यातील उपचार कंेदांमध्ये ठेवले आहे.

रिपिटेशन स्ट्रेस इंजुरी ( आरएसआय) सारख्या अस्थी, स्नायू यांच्या विकारा वाढत्या वयाबरोबर पुन्हा पुन्हा उद्भवतात. याशिवाय कम्प्युटरसमोर काम करणारा वर्ग मोठ्या प्रमाणावर वाढ चालल्यामुळे हात, खांदे, मान, मनगट आणि बोटांच्या विकारांमध्ये वाढ झाली आहे. अशा वेळी तात्पुरते उपाय न करता कायमस्वरुपी बरे वाटणे आवश्यक आहे. म्हणूनच अॅलोपॅथी, होमिओपॅथी आणि आयुवेर्द यांच्यातील चांगल्या उपायांचा अवलंब करुन उपचार अधिक परिणामकारक ठरतात. हे जसे लंडनमध्ये अनुभवास आले तसे त्याचा वापर पुण्यातही शक्य आहे, असे डॉ. शेख यांनी स्पष्ट केले.

केवळ एक्सरे अथवा मॅग्नेटिक रेझोनन्स इमेजरी ( एमआयआय) स्कॅनिंगसारख्या महागड्या तंत्राऐवजी मध्यम तसेच कनिष्ठ मध्यम वर्गाला परवडेल असे उपचार करणे हीच डॉक्टरी पेशाची इतिकर्तव्यता आहे, असे त्यांनी सांगितले. डॉ. शेख म्हणाले की, यासाठी प्रत्येक डॉक्टरने रुग्णांसाठी तसेच त्याची शारीरिक आणि मानसिक पार्श्वभूमी समजावून घेण्यासाठी पुरेसा वेळ दिला पाहिजे. तसेच इंग्लंडप्रमाणे आपल्याकडेही रुग्णांनी स्वत:चे वैद्यकीय हक्क आणि कर्तव्ये समजावून घेतली पाहिजेत.

 
</text>
</doc>
