<doc>
<docno>1108098.cms.txt</docno>
<text>
 
महाराष्ट्र
हायवेवर रत्नागिरी जिल्ह्यात 15 दिवसांत 15 बळी
[ Thursday, May 12, 2005  07:52:04 pm]


म. टा. वृत्तसेवा

चिपळूण : मुंबई- गोवा महामार्गावरील अपघातांचे वाढते प्रमाण आता चिंताजनक पातळीला भिडले असून उन्हाळ्याच्या सुटीत कोकणात आलेल्यांपैकी 15 प्रवासी गेल्या 15 दिवसांत एकट्या रत्नागिरी जिल्ह्यात मृत्युमुखी पडले आहेत. बहुतेकवेळा चालकाच्याच चुकीमुळे होणारे हे अपघात टाळता येण्याजोगे असले ; तरी या भागात सुसज्ज यातनारुग्ण विभाग : ' ट्रॉमा केअर युनिट ' नसल्याने मानवी हानी वाढते, याकडेही लक्ष वेधले जात आहे.

लग्नसराई आणि शैक्षणिक सुट्या यांमुळे कोकणात वाहनाने येणाऱ्या कुटुंबांचे प्रमाण वाढले असतानाच आंबावाहतूक आणि अपघाताला निमंत्रण ठरणारी वाळूवाहतूक यांमुळे एप्रिल व मे महिन्यांतच अपघात वाढतात. मुंबई-गोवा महामार्गाच्या खेड ते हातखंबा या रत्नागिरी जिल्ह्यातून जाणाऱ्या पट्ट्यात गेल्या 15 ते 20 दिवसांत 11 मोठे अपघात घडले, त्यांत 53 जण जखमी झाले आहेत. जिल्ह्याबाहेर महाड, पेण या भागांतही मोठे अपघात घडून त्यात 16 बळी गेले आहेत.

हे प्रमाण पाहता रत्नागिरीत दोन ते तीन रुग्णालयांमध्ये सुसज्ज ट्रॉमा केअर युनिट असणे गरजेचे आहे, असे मत वैद्यकीय आणि पोलिसी पेशांतील जाणकार व्यक्त करतात.

वाहतूक पोलिसांकडून या गोष्टींचा आणखीही एक पैलू समजला : मार्ग चौपदरी झाला, म्हणून वाहनचालक गाडीचा वेग सुसाट वाढवतात ; पण कोकणातील भौगोलिक परिस्थिती, वळणांचे रस्ते लक्षात घेत नाहीत.

 
</text>
</doc>
