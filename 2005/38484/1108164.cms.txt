<doc>
<docno>1108164.cms.txt</docno>
<text>
 
धावते जग
अज्ञान की बेफिकिरी?
[ Thursday, May 12, 2005  08:43:31 pm]


अपुरे ज्ञान घातक असते, असे म्हटले जाते. अहमदाबादमधील एका घटनेने हे म्हणणे किती खरे आहे, तेच स्पष्ट होते. आजारी असलेल्या शेजारणीला हॉस्पिटलामध्ये नेल्यानंतर तिला एचआयव्हीचा संसर्ग झाल्याचे मदत करणाऱ्या तरुणाला कळले. तिला सलाईन लावताना झालेल्या जखमांमधून येणारे रक्त हाताला लागल्याने आपल्याला एड्स होईल या भीतीने त्याला ग्रासले.

त्यानंतर अहमदाबादमधील क्वालिटी सर्कल ही बिगर सरकारी संघटना त्याला मदत देण्यास सरसावली. तिने जी मदत केली ती पाहता एड्स या क्षेत्रात काम करणाऱ्या संघटनांमध्ये अज्ञान असल्याचे दिसून आले. त्याचप्रमाणे डॉक्टर किती बेजबाबदारपणे औषधयोजना करतात, तेसुद्धा दिसलेे. याचे मुख्य कारण एचआयव्हीचा संसर्ग कसा होतो, त्याबाबत असलेले अज्ञान किंवा ' धंद्या ' वर नजर ठेवून डोळ्यावर बांधलेले झापड. ज्या तरुणाने एचआयव्हीबाधित तरुणीला मदत केली,

त्याच्या हाताला त्या तरुणीचे रक्त लागले असले, तरी त्या तरुणाच्या हाताला जखमा झालेल्या नसतील, तर त्याला एचआयव्हीचा संसर्ग होण्याची शक्यताच नाही. दुसरे असे की हाताला रक्त लागल्याचे लक्षात आल्यावर साबणाने हात धुतले असते तरीही काम झाले असते. कारण एचआयव्ही साबणात तग धरूच शकत नाही. तिसरी गोष्ट अशी की एचआयव्ही शरीरात घुसला, तरी एलिसा किंवा वेस्टर्न ब्लॉट चाचण्यांमध्ये त्याचे अस्तित्व दिसायला काही काळ लागतो. त्यालाच ' विंडो पिरियड ' म्हणतात.

त्या काळात एचआयव्हीविरोधी औषधे दिली जात नाहीत ; कारण संबंधित त्या विषाणूने ग्रस्त आहे किंवा नाही, तेच माहीत नसते. अशा परिस्थितीत अहमदाबादमधील डॉक्टरांनी त्या तरुणाला महिनाभर अँटिरिट्रोव्हायरल गटातील तीन औषधे देणे हा बेजबाबदारपणाचा कळस झाला. या साऱ्या घटनाक्रमातून एक गोष्ट स्पष्ट दिसते की आपल्या अविचारी वर्तनातून आपण समाजामध्ये गैरसमज पसरवतो आहोत, याचे भान ना बिगर सरकारी संघटनेला, ना तिथल्या डॉक्टरांना. एचआयव्हीबाधिताला मदत करताना पुरेशी काळजी घेणे आवश्यक असले,

तरी त्याच्याशी हस्तांदोलन केल्याने, त्याला स्पर्श केल्याने, त्याच्या सहवासात राहिल्याने त्या विषाणूचा संसर्ग होत नाही. अर्थात असा संसर्ग लपवून ठेवणेही गैर अहे. त्या तरुणीच्या घरच्यांनी तसा ठेवला ; कारण त्याबाबत समाजाचा दृष्टिकोन चांगला नाही. त्यालाही कारण पुरेशा लोकशिक्षणाचा अभाव, हेच आहे. अशा अज्ञानातूनच समाजामध्ये चुकीचे संदेश जातात. त्यातूनच एड्सचा बागुलबुवा उभा राहतो. तो असाच मोठा होत गेला, तर उद्या कोणी रस्त्यावर अपघातात सापडून रक्तबंबाळ झाला, तरी एड्सच्या भीतीने कोणीही त्याला मदत करावयास पुढे होणार नाही.

 
</text>
</doc>
