<doc>
<docno>1107020.cms.txt</docno>
<text>
 
महामुंबई
...आणि ठाकरे नावाचे वादळ पुन्हा घोंगावलं!
[ Thursday, May 12, 2005  01:06:23 am]


म. टा. प्रतिनिधी

मुंबई : महाराष्ट्राच्या राजकीय, सामाजिक, साहित्य, सांस्कृतिक आणि कला क्षेत्रात सर्वव्यापी संचार करणाऱ्या शिवसेनाप्रमुख बाळासाहेब ठाकरे नावाच्या वादळाची कहाणी त्यांचे पुतणे राज ठाकरे यांनी सांगण्यास सुरुवात केली आणि गेटवे ऑफ इंडियाचा परिसर काही मिनिटांसाठी थरारून गेला. कहाणी एका महानायकाची, एका लोकनेत्याची, मराठी माणसाच्या न्याय्य हक्कासाठी लढणाऱ्या लढवय्या संघटनेची, जगप्रसिद्ध व्यंगचित्रकाराची, कार्यर्कत्यांना मोठ्या पदावर बसविणाऱ्या कुशल संघटकाची, हिंदुत्वाच्या तेजाने राजकीय क्षेत्र झळाळून टाकणाऱ्या नेत्याची, बाळ केशव ठाकरे नावाच्या वादळाची....... ' बाळ केशव ठाकरे : अ फोटोबायोग्राफी ' या चित्र-चरित्राचे लेखक राज ठाकरे यांनी आपल्या भारदस्त आवाजात त्याची संकल्पना मांडण्यास सुरुवात केली, तेव्हाच ' बाळ ठाकरे ' ही काय चीज आहे, याची उपस्थितांना पुन्हा जाणीव झाली.

कार्यक्रमाला बाळासाहेबांसोबत अटलबिहारी वाजपेयी, शरद पवार, जॉर्ज फर्नांडिस, लता मंगेशकर, अमिताभ बच्चन असे एकसे एक दिग्गज उपस्थित असल्याने कोण काय बोलतो, याकडे साऱ्यांचेच लक्ष लागले होते. पण पुस्तक प्रकाशनाच्या औपचारिक सोहळ्याला सुरुवात झाली आणि सारे वातावरण पालटून गेले. आकाशात उंचावणाऱ्या लेझर किरणांच्या पार्श्वभूमीवर ढोल-ताशांचे निनाद सुरू होत नाहीत तोच, राज ठाकरे यांचा आवाज घुमला '... ही कहाणी एका वादळाची... ' आणि पुढची सारी बाजी त्यांनीच मारून नेली. आवाज हे ज्याचे हुकमी अस्त्र आहे, तो अमिताभ बच्चनही या वादळात काहीसा झाकोळून गेला. आधी बच्चन यांनी बाळासाहेबांबद्दल आदर व्यक्त करताना आपले पिताजी कवीश्रेष्ठ हरीवंशराय बच्चन यांची ' अग्निपथ ' ही कविता शिवसेनाप्रमुखांना अर्पण करताना त्यांच्या काही ओळी उद्धृत केल्या, तेव्हा उपस्थितांनी त्याला अशीच भरभरून दाद दिली. पण नंतरच्या सगळ्या कार्यक्रमावर राज यांचे वर्चस्व राहिले ते अखेरपर्यंत.

गेट वे ऑफ इंडियाची भव्य वास्तू... दोन्ही बाजूने आकाशाचा वेध घेत शिरणारे दोन लेझर बीम...गेट वेच्या दगडी भिंतीवर लालसफेद दिव्यांच्या संगीताच्या साक्षीने पदन्यास सुरू होतो... रसिक प्रेक्षकांची उत्सुकता ताणली गेली असताना व्यासपीठाच्या मागून लिफ्ट येते आणि लिफ्टवरून बाळासाहेब ठाकरेंसह वाजपेयी, महाजन लतादिदी, अमिताभ बच्चन शरद पवार, साथी जॉर्ज, राज- उद्धव द्वयी प्रकट होते...टाळ्यांचा एकच कडकडाट... मग रंगते हिंदुहृदयसम्राट.. बंदसम्राट.. शब्दसम्राट.. अभिनयसम्राट.. आणि एका सम्राज्ञीची अनुपम मैफल...

कुलाब्याच्या रिगल थिएटरच्या परिसरात सायंकाळपासून आमंत्रितांची पावले ' गेट वे ' च्या दिशेने वळत होती. सर्वांच्या हातात दिसत होते ' बाळ केशव ठाकरे : अ फोटोबायोग्राफी ' या सोहळ्याचे निमंत्रण. रिगलसमोरील चौकात लावलेले भगवे झेंडे शिवसेनेच्या कार्यक्रमाची चाहूल देत होते. गेट वेच्या परिसरात शिरण्यापूवीर् प्रत्येक आमंत्रिताची कसून तपासणी होत होती. पोलिसांच्या मदतीला भारतीय विद्याथीर् सेनेच्या कार्यर्कत्यांची फौज होती. गेट वे ऑफ इंडिया प्रकाशझोतात न्हाऊन निघाला होता. कलादिग्दर्शक नितीन देसाईंच्या कल्पनेतून गेट वे वर प्रकाशझोत सोडण्यात आले होते आणि त्यांच्याच कल्पनेतून सजले होते फुलांचे व्यासपीठ.

क्षितिजावरून सूर्याने अलविदा करताच व्हीआयपी आणि व्हीव्हीआयपींचे आगमन होऊ लागले. अनिल-मुकेश अंबानी, जॅकी श्रॉफ, सुनील शेट्टी, दिलीप वेंगसकर, शायना एन. सी., रणजीतसिंह मोहिते पाटील, निखिल वागळे... असंख्य आमंत्रित. पहिल्या रांगेत शिवसेनेचे सर्व नेते अन पदाधिकारी. शमिर्ला राज ठाकरे सर्वांचे स्वागत करीत होत्या ; पण जयदेव ठाकरेंची उपस्थिती सर्वांचे लक्ष वेधून घेत होती.

व्यासपीठाच्या डाव्या बाजूला केलेल्या वातानुकूलित शामियान्यात ठाकरे- वाजपेयी-अमिताभ-लतादीदींच्या गप्पा रंगल्या होत्या. राकेश चौरसिया यांच्या बासरी वादनाने रसिक मंत्रमुग्ध झाले असले तरी, सर्वांना वेध लागले होते पुस्तक प्रकाशन सोहळ्याचे. आठ वाजता सिम्फनीचे स्वर कानावर पडू लागतात. गेट वेवर रंगीत दिव्यांच्या प्रकाशाची उधळण सुरू होते आणि अचानक लिफ्टवरून राज ठाकरे, प्रमोद महाजन, अमिताभ बच्चन, शरद पवार, अटल बिहारी वाजपेयी, लता मंगेशकर, जॉर्ज फर्नांडिस, दस्तुरखुद्द बाळासाहेब, उद्धव आणि शिवशाहीर बाबासाहेब पुरंदरे व्यासपीठावर अवतीर्ण होतात...

घड्याळाचा काटा नऊकडे सरकताच व्यासपीठाच्या पोटातून दोन पुस्तके अवतीर्ण होतात. भगव्या वस्त्रात गुंडाळलेली मराठी आणि इंग्रजी भाषेतील दोन पुस्तके नजरेस पडताच शिवसेनाप्रमुख बाळासाहेब ठाकरे आणि वाजपेयी यांचे होत आपसूक जोडले गेले. पुन्हा सिम्फनीचे स्वर कानावर पडू लागतात. वाजपेयींच्या हस्ते पुस्तक प्रकाशित होते. त्याचवेळी व्यासपीठाशेजारी असलेल्या पुस्तकाच्या दोन प्रतिकृतींवरून काळा पडदा सारला जातो आणि पुस्तकांची प्रतिकृती उजळून निघते. समुदात उभ्या असलेल्या नौकांवरून नेत्रदीपक आतषबाजी सुरू होते. गेट वेचे संपूर्ण आकाश उजळून निघते...

 
</text>
</doc>
