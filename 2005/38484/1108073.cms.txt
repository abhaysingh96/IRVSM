<doc>
<docno>1108073.cms.txt</docno>
<text>
 
महामुंबई: मुंबई टाइम्स
मोफत घरांवर पाच लाखांचा मलिदा
[ Thursday, May 12, 2005  07:05:38 pm]


मंुबई टाइम्स टीम

वाकोला इथे झोपडपट्टी पुनविर्कास योजनेत बांधण्यात आलेल्या इमारतीमध्ये झोपडीवासीयांना मोफत घरं देण्याच्या नावाखाली अनेक फ्लॅट््स पाच-पाच लाख रुपयांच्या बाजारभावाने विकण्यात आल्याचं उघड झालं असून या घोटाळ्याची सखोल चौकशी करण्याचे आदेश मुंबई हायकोर्टाने दिले आहेत. खानवाला झोपडपट्टी भागात झालेल्या या प्रकरणामध्ये मूळ झोपडीवासीयांना त्यांच्या मोफत घरांपासून वंचित ठेवण्यात आलं आहेच, शिवाय बिल्डरने मैदान, वाहनतळ, मोकळी जागा अशा सुविधांनाही वाटाण्याच्या अक्षता लावल्यामुळे नव्याने राहण्यास आलेले सदस्यही संतप्त झाले आहेत.

शिवसेना-भाजप युतीच्या काळात सुरू करण्यात आलेली मोफत घर योजना काँग्रेस आघाडी सरकारच्या काळातही बिल्डरांच्याच लाभासाठी कशी सुरू राहिली आहे, याचा दाखला या योजनेतून समोर आला आहे. झोपडपट्टीच्या जागेवर विकास योजना हाती घेतल्यास झोपडीवासयांना सव्वा दोनशे चौरसफुटांचं घर मोफत मिळतं आणि त्याबदल्यात बिल्डरला जादा एफएसआय मिळतो. मात्र बिल्डरने वाहनतळ, मोकळी जागा, मैदान या सुविधा देणं बंधनकारक असतं. खानवाला झोपडपट्टीच्या ठिकाणी या सगळ्याला हरताळ फासण्यात आला असल्याचा आरोप आहे.

ज्या लोकांनी या इमारतीत फ्लॅट्स विकत घेतले, ते लोक आता बिल्डरवरील कारवाईसाठी पुढे आले आहेत. त्यांनी उभारलेल्या कृष्णा गॅलक्सी रेसिडेण्ट््स असोसिएशनने हायकोर्टात रिट याचिका दाखल केली आहे. झोपडीधारकांऐवजी ज्या अनधिकृत लोकांनी इमारतीमधील गाळ्यांचा ताबा घेतला आहे, त्यांना जागा खाली करायला लावण्यावर झोपडपट्टी पुनविर्कास प्राधिकरणाचे प्रमुख उज्ज्वल उके यांनी स्थगिती दिली होती. कोर्टाने त्यांचा स्थगिती आदेश उठवला आहे.

या योजनेत मूळ झोपडीवासीयांना घरंच मिळाली नाहीत, असा आरोप आहे. झोपडीवासीयांच्या नावे घरं तयार करून हे मोफत योजनेतील गाळे बाजारभावाने विकण्यात आले. ज्या थोड्याफार झोपडीवासीयांना घरं मिळाली, त्यांनीही ते फ्लॅट इतरांना विकून टाकले आहेत. त्यांना असे फ्लॅट दहा वर्षं विकता येत नाहीत. इमारतीमध्ये अधिक संख्येने फ्लॅट्स बांधण्याची मुभा मिळावी, यासाठी झोपडीवासीयांची संख्या फुगवून दाखवण्यात आल्याचाही बिल्डर विलायत राम मित्तल यांच्यावर आरोप आहे. या वाढीव संख्येवर प्राधिकरणाकडून मात्र शिक्कामोर्तब करून घेण्यात आलं नाही. त्यामुळे इथल्या कोणत्याही इमारतीला ऑक्युपेशन सटिर्फिकेट मिळालेलं नाही.

 
</text>
</doc>
