<doc>
<docno>1108303.cms.txt</docno>
<text>
 
देश-विदेश
महिला अधिकाऱ्याचे दोन्ही हात तोडले
[ Thursday, May 12, 2005  11:30:14 pm]


वृत्तसंस्था

बालविवाहाच्या चौकशीचा राग ?

इंदूर : बाल विवाहाची चौकशी करण्यासाठी गेलेल्या महिला अधिकाऱ्याचे दोन्ही हात तोडण्यात आल्याने े मध्य प्रदेशात खळबळ उडाली आहे. या महिलेवर झालेला हल्ला हा व्यक्तिगत शत्रुत्वाचा प्रकार असावा, असे सांगून मुख्यमंत्री बाबुलाल गौर यांनी त्याची तीव्रता कमी करण्याचा प्रयत्न केला.

धार जिल्ह्यातील राजगड येथील महिला आणि बालविकास विभागाच्या पर्यवेक्षक शकुंतला वर्मा ( 48) बालविवाहाची चौकशी करण्यासाठी भानागड येथे गेल्या होत्या. तेथून परत आल्यानंतर एक अज्ञात युवक पत्ता विचारण्याच्या बहाण्याने त्यांच्या घरी आला. त्या पत्ता सांगत असताना त्याने त्यांच्या डोक्यावर चाकू आणि तलवारीने हल्ला केला. डोके वाचवण्यासाठी त्यांनी हातांची ढाल केली खरी ; पण या हल्ल्यात त्यांचे दोन्ही हात तुटले. त्यानंतर हल्लेखोराने पळ काढला.

शकुंतला यांना गंभीर जखमी अवस्थेत राजगड येथील सरदारपूर रुग्णालयात दाखल करण्यात आले. तेथून त्यांना इंदूरच्या गोकुळदास रुग्णालयात दाखल करण्यात आले. तेथे सलग 16 तासांच्या ऑपरेशननंतर त्यांचे दोन्ही हात जोडण्यात डॉक्टरांना यश आले. मात्र, त्यांची प्रकृती अद्यापही चिंताजनक आहे.

या हल्ल्यामागे बालविवाह हे कारण नसून हा जादुटोण्याचा प्रकार असावा, अशीही शंका प्रशासनाने व्यक्त केली आहे.

यंदा राबवण्यात आलेल्या जागृती मोहिमेमुळे जवळपास 56 बालविवाह रोखण्यात यश आले, असा दावा इंदूरचे जिल्हाधिकारी राजेश राजोरा यांनी केला आहे.

 
</text>
</doc>
