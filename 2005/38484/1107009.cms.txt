<doc>
<docno>1107009.cms.txt</docno>
<text>
 
महामुंबई
उल्हासनगरात बारमालकाकडून बारचालकाची हत्या
[ Thursday, May 12, 2005  01:00:51 am]


म. टा. वृत्तसेवा

कल्याण : उल्हासनगरातील धुरू डान्स बारचे चालक आणि उल्हासनगर बार असोसिएशनचे अध्यक्ष राकेश रमण रॉय उर्फ राकेश शेट्टी ( 37) यांची मंगळवारी रात्री कल्याणच्या कणिर्क रोडवरील रिजन्सी टॉवरसमोर गोळ्या घालून हत्या करण्यात आली. ठाणे खंडणीविरोधी पथकाचे प्रमुख रवींदनाथ आंग्रे यांनी तातडीने सूत्रे हलवून फजलू रहेमान गँगच्या सुरेश शेट्टी तसेच धुरू डान्स बारचे मालक हरेश जवाहरलाल वजिरानी या दोघांना अटक केली आहे.

मंगळवारी रात्री पावणेबाराच्या सुमारास राकेश शेट्टी जर्मनीहून आलेले मित्र विकास भटनागर यांच्या घरी जेवायला गेले होते. जेवण झाल्यानंतर शेट्टी मित्रांसोबत गप्पा मारत कारजवळ उभे असताना मागून दोन हल्लेखोर मोटरसायकलीवरून आले आणि त्यांनी शेट्टी यांच्या पाठीवर थाप मारली. शेट्टी मागे वळून पाहत असतानाच एका हल्लेखोराने अगदी जवळून त्यांच्यावर गोळ्या झाडल्या. एक गोळी त्यांच्या दंडातून आरपार गेली, दुसरी पाठीत शिरली तर तिसरी गोळी छातीत शिरली. त्यांच्या मित्राने त्यांना कल्याणच्याच श्रीदेवी हॉस्पिटलमध्ये दाखल केले असता तेथे डॉक्टरांनी त्यांना मृत घोषित केले.

आंग्रे यांनी लगेचच तपास सुरू केला आणि 24 तासांच्या आत शूटर सुरेश शेट्टी आणि हरेश वजिरानी यांना संशयावरून अटक केली. वजिरानी यांनी शेट्टीला हा बार लीजवर चालवायला दिला होता. मात्र लीजची मुदत संपूनही शेट्टी बार ताब्यात देत नव्हता आणि भाडेही देत नव्हता. उल्हासनगर पोलिस ठाण्यात दोघांनी एकमेकांविरुद्ध तक्रारीही दाखल केल्या होत्या. मात्र शेट्टी दाद देत नसल्यामुळे वजिरानीने फजलू रहमान गँगला त्याच्या हत्येसाठी 20 लाखांची सुपारी दिली. त्यापैकी सात लाख रुपये गँगने अॅडव्हान्स घेतले होते.

महिनाभरात या भागात झालेली ही तिसरी हत्या आहे. यापूवीर् बिल्डर जयवंत म्हात्रे आणि कामगार नेते सी. आर. यादव यांची हत्या झाली होती. तिन्ही प्रकरणांत आंग्रे यांच्या पथकाने 24 तासांच्या आत आरोपींना अटक केली. त्याबद्दल पोलिस आयुक्त डी. शिवानंदन यांनी पथकातील अधिकारी व कर्मचारी यांचे कौतुक केले आहे.

 
</text>
</doc>
