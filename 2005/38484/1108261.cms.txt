<doc>
<docno>1108261.cms.txt</docno>
<text>
 
अर्थव्यवहार
एनडीटीव्ही शेअर बाजारात 'डार्लिंग'
[ Thursday, May 12, 2005  10:38:46 pm]


वृत्तसंस्था

नवी दिल्ली : टीआरपी रेटिंगवरून ठरवली जाणारी एखाद्या चॅनलची लोकप्रियता आणि त्या चॅनलच्या स्टॉकची शेअर बाजारातील कामगिरी यांचा परस्परांशी काहीच संबंध नसल्याचे दिसून येत आहे. दर्शकसंख्या अधिक असल्याचा दावा करणाऱ्या टीव्ही टुडे आणि झी टेलिफिल्म्सच्या शेअर्सना गेल्या काही महिन्यांत फटका बसला आहे, याउलट ' मर्यादित ' दर्शकसंख्या असलेले एनडीटीव्ही आणि टीव्ही 18 ( सीएनबीसी) शेअर बाजारात गुंतवणूकदारांचे डार्लिंग ठरले आहेत.

जानेवारी ते 10 मे या काळात बहुतेक वेळा एनडीटीव्ही आणि टीव्ही 18 च्या शेअर्सची कामगिरी सेन्सेक्सपेक्षा उजवी ठरली आहे. सर्व मीडिया कंपन्यांच्या मानाने एनडीटीव्ही बाजारात उशिरा उतरला. मात्र त्याची कामगिरी सर्वांत चांगली झाली आहे. तीन जानेवारीला त्याच्या शेअरचे मूल्य होते 137.15 रु. त्यात 36.42 टक्क्यांची घसघशीत वाढ होऊन 10 मे रोजी एनडीटीव्हीला 187.10 रु. भाव होता. ऑफर प्राइसपेक्षा ( 70 रु.) तो भाव दुपटीहूनही अधिक होता! याच काळात सेन्सेक्स 3.36 टक्क्यांनी घसरला हे लक्षात घ्यावे लागेल.

टीव्ही 18 चा भावही या काळात 20.57 टक्क्यांनी वाढून 281.90 रुपयांवर पोहोचला. सुरुवातीस हा भाव 233.80 रु. होता.

' आज तक ' आणि ' हेडलाइन्स टुडे ' ची कामगिरी सर्वाधिक खराब झालेली आहे. वर उल्लेखलेल्या कालावधीत टीव्ही टुडेचा स्टॉक 100.80 रुपयांवरून 76.50 रुपयांवर (घट 24.11 टक्के) आला. झी टेलिफिल्म्सचा शेअरही 172.05 रुपयांवरून 12.06 टक्क्यांनी घसरून 151.30 रुपयांवर आला.

 
</text>
</doc>
