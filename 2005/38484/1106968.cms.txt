<doc>
<docno>1106968.cms.txt</docno>
<text>
 
महामुंबई
कोकण विकासासाठी सिध्दिविनायक मंदिराने पुढाकार घ्यावा
[ Thursday, May 12, 2005  12:33:50 am]


म. टा. प्रतिनिधी

मुंबई : श्री सिध्दिविनायकांच्या दर्शनासाठी येणाऱ्यांमध्ये कोकणातील भाविकांची संख्या सर्वाधिक असून कोकणवासियांच्या विकासासाठी मंदिराकडे जमणाऱ्या निधीचा वापर करण्यात यावा, अशी सूचना केंदीय कृषिमंत्री शरद पवार यांनी श्री सिध्दिविनायक गणपती मंदिर न्यासाकडे केली.

सिध्दिविनायक मंदिरात बांधण्यात येणाऱ्या बहुमजली प्रतिक्षालयाचा शिलान्यास पवार यांच्या हस्ते करण्यात आला. त्या प्रसंगी आयोजित कार्यक्रमात ते बोलत होते. सार्वजनिक बांधकाम मंत्री छगन भुजबळ, अर्थमंत्री जयंत पाटील, विधी आणि न्याय प्रधान सचिव एस. आर. डोणगावकर, न्यासाचे अध्यक्ष सुभाष मयेकर, माजी अध्यक्षा शरयू ठाकूर, कार्यकारी अधिकारी संजय भागवत, आमदार सचिन अहिर, मुंबई ग्राहक पंचायतीचे अध्यक्ष गंगाधर गाडगीळ आदी मान्यवर या प्रसंगी उपस्थित होते.

समाजाचे दातृत्व योग्य ठिकाणी कामी लागावे, अशी इच्छा व्यक्त करताना पवार म्हणाले की , ' मंदिराकडे जमा होणाऱ्या उत्पन्नातील जो पैसा सामाजिक कार्यासाठी खर्च केला जातो, त्यापैकी 50 टक्के वाटा समाजातील ज्या घटकाला पुढे येण्यास मर्यादा येत आहेत, अशांसाठी खर्च व्हावा. वंचितांसाठी तळमळीने आणि स्वच्छपणे काम करणाऱ्या सामाजिक संस्थांना ही मदत करता येणे शक्य आहे. जेणेकरून समाजाचे दातृत्व योग्य ठिकाणी कारणी लागेल. भक्तांना प्रसन्न वाटावे, यासाठी मंदिर परिसरातील स्वच्छता राखण्यावरही त्यांनी भर दिला.

निर्माल्यापासून खत तयार करण्याच्या योजनेचा प्रारंभ यावेळी अर्थमंत्री जयंत पाटील यांच्या हस्ते करण्यात आला. छगन भुजबळ यांनी मंदिराच्या योजनेची प्रशंसा केली. ते म्हणाले की , ' भाविकांचा विश्वास दृढ होईल, असे प्रकल्प मंदिराच्या व्यवस्थापनाने राबविले पाहिजेत. यासाठी न्यासाकडे जमणारा पैसा अपंगांसाठी इंजिनीअरिंग कॉलेज किंवा मुलींसाठी हॉस्टेल यांच्या निमिर्तीसाठी खर्च करता येईल. '

जयंत पाटील यांनीही महागड्या रुग्णालयांतून उपचार घेणाऱ्या रुग्णांपेक्षा केईएम किंवा जेजेमधून उपचार घेणाऱ्या गरीब रुग्णांना वैद्यकीय मदत पुरवली जावी, असे सुचविले.

 
</text>
</doc>
