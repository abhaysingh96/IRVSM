<doc>
<docno>1108335.cms.txt</docno>
<text>
 
महामुंबई
लग्न मोडल्याने मुलीच्या आईचीच हत्या
[ Thursday, May 12, 2005  11:58:14 pm]


म. टा. प्रतिनिधी

मुंबई : लग्न मोडल्याने संतप्त झालेल्या एका वायरमनने मालाड येथे मुलीच्या आईचीच हत्या केल्याची घटना मालाड येथे घडली. याप्रकरणी मालवणी पोलिसांनी या वायरमनला अटक केली आहे.

मालवणी येथील आकाशवाणी कंपाऊंडमधील आजमी नगरमध्ये राहणारा आरीफ वली महमद शेख ( 22) हा वायरमनचे काम करतो. याच परिसरातील ममता बेकरीच्या मागे कमरुन्नीसा अब्दुल जलील खान ( 40) आपल्या कुटुंबियांसोबत राहतात. त्यांची मुलगी सायरा ( 15) हिचे सहा महिन्यांपूवीर् आरीफशी लग्न ठरले होते. मात्र काही कारणास्तव नऊ मे रोजी हे लग्न मोडले. यामुळे आरीफ संतप्त होता.

सायराच्या आईमुळेच हे लग्न मोडला, असा त्याचा समज झाल्याने त्याने कमरुन्निसाला मारण्याचे ठरवले. त्यानुसार बुधवारी सायंकाळी साडेपाचच्या सुमारास तो सायराच्या घरात शिरला. यावेळी त्याने त्याच्याकडील चाकूने कमरुन्निसावर वार केले. जखमी झालेल्या कमरुन्निसाला भगवती रुग्णालयात दाखल करण्यात आले. मात्र उपचारादरम्यान तिचा मृत्यू झाला. याप्रकरणी मालवणी पोलिसांनी खुनाचा गुन्हा दाखल करून आरीफला अटक केली आहे.

तरुणीची आत्महत्या

कुर्ला (प.) येथे एका तरुणीने बुधवारी रात्री जिवंत जाळून घेऊन आत्महत्या केली. बैलबाजार येथील श्रद्धा सोसायटीमध्ये राहणाऱ्या नमिता रमेश सुवेर् ( 20) हिने रात्री अंगावर रॉकेल ओतून पेटवून घेतले. गंभीररित्या भाजलेल्या नमिताला शेजाऱ्यांनी राजावाडी रुग्णालयात दाखल केले. मात्र उपचारादरम्यान तिचा मृत्यू झाला. कुर्ला पोलिस अधिक तपास करीत आहेत.

मोटारसायकल धडकेने 1 ठार

दहिसर चेकनाक्याजवळ सुनिलकुमार लालजी पटेल ( 19) याच्या भरधाव वेगात जाणाऱ्या मोटारसायकलची धडक बसून विलास लक्ष्मण गोगावण ( 43) हा पादचारी जागीच ठार झाला. याप्रकरणी दहिसर पोलिसांनी सुनिलला अटक केली आहे.

 
</text>
</doc>
