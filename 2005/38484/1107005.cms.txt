<doc>
<docno>1107005.cms.txt</docno>
<text>
 
महामुंबई
मेनिंगोकॉकल मेनिंजायटीसबाबतकाळजी घेण्याच्या सूचना
[ Thursday, May 12, 2005  12:59:54 am]


म. टा. प्रतिनिधी

मुंबई : दिल्लीत उद्भवलेल्या ' मेनिंगोकॉकल मेनिंजायटीस ' या रोगाची मुंबईत लागण होऊ नये म्हणून काळजी घेण्याच्या सूचना वैद्यकीय शिक्षण राज्यमंत्री सुरेश शेट्टी यांनी मुंबई महापालिका तसच आरोग्य संचालनालयाला दिल्या आहेत.

दिल्लीत सध्या ' मेनिंगोकॉकल मेनिंजायटीस ' ची साथ पसरली आहे. त्याची लागण झाल्यास ताप, डोकेदुखी, मान आखडणे, अंगावर चट्टे येणे अशी लक्षणे आढळून येतात. या रोगावर सुरुवातीला उपचार होणे आवश्यक असते, अन्यथा तो धोकादायक ठरू शकतो.

त्यामुळे ही लक्षणे आढळल्यास रुग्णांनी ताबडतोब डॉक्टरशी संपर्क साधणे आवश्यक आहे. हा रोग संसर्गजन्य असून रुग्णाच्या सानिध्यात येण्यामुळेही त्याची लागण होऊ शकते. मुंबईत रोजच दिल्लीहून हजारो लोक येत असतात.

त्यातील कुणाला हा आजार झालेला असल्यास त्यांच्या माध्यमातून मुंबईतही त्याचा प्रसार होण्याची शक्यता आहे. त्यामुळे याबाबत विशेष काळजी घेण्याच्या सूचना देण्यात आल्या असल्याचे सुरेश शेट्टी यांनी सांगितले.

 
</text>
</doc>
