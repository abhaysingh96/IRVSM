<doc>
<docno>1108271.cms.txt</docno>
<text>
 
अर्थव्यवहार
मध्य प्रदेशची 'उद्योग प्रदेशा'कडे वाटचाल
[ Thursday, May 12, 2005  10:41:28 pm]


म. टा. व्यापार प्रतिनिधी

मुंबई : उद्योगांसाठी फार प्रसिद्धीत नसणाऱ्या मध्य प्रदेशाने गेल्या काही दिवसांत कात टाकण्यास सुरुवात केली आहे. खुद्द त्या राज्याचे मुख्यमंत्री ' फिक्की ' च्या उद्योगपतींशी चर्चा करण्यासाठी गेल्या आठवड्यात मुंबईत आले होते. त्यांच्या उपस्थितीत मध्य प्रदेशातील सागर जिल्ह्यात तेल शुद्धीकरण सुरू करण्यासंबंधी करारनाम्यावर शिक्कामोर्तब झाले. मध्य प्रदेश सरकार आणि भारत ओमान रिफायनरीज लिमिटेड यांच्यात हा करार झाला आहे.

रिफायनरीव्यतिरिक्त आयटी, फार्मा, कापड उद्योग, अन्न प्रक्रिया आदि क्षेत्रांतील उद्योग मध्य प्रदेशात याव्यात, यासाठी त्या सरकारने अनेक उपायांची घोषणा केली. मध्य प्रदेशातही 8 टक्के आथिर्क विकासवाढीचा वेग गाठण्याचे गौर सरकारचे उद्दिष्ट आहे. यासाठी 2004 मध्येच त्यांनी उद्योग प्रोत्साहन धोरण जाहीर केले होते. त्या राज्यात गुंतवणूक करू इच्छिणाऱ्यांसाठी करसवलत, करमाफी, सबसिडीज आदि सवलतींचा पाढाच गौर यांनी वाचून दाखवला.

स्टँप ड्युटी, नोंदणी शुल्क, प्रवेश कर आदींमध्ये घसघशीत सवलत मिळेल, असे आश्वासन मध्य प्रदेशचे उद्योगमंत्री कैलाश चावला यांनीही दिले आहे. मध्य प्रदेश सरकारनेही महाराष्ट्राप्रमाणेच स्पेशल इकॉनॉमिक झोन (एसईझेड) निर्माण करण्याचे ठरवले असून, ते पूर्णपणे ड्युटीफ्री राहतील.

उद्योगवाढीसाठी अत्यावश्यक असलेल्या कनेक्टिव्हिटीला प्राधान्य देण्यात येत आहे. यासाठी 2005 हे तिथल्या सरकारने ' रस्ते वर्ष ' म्हणून जाहीर केले आहे. जुन्या रस्त्यांची दुरुस्ती आणि नव्यांची निमिर्त करताना खासगी क्षेत्राची मदतही मोठ्या प्रमाणावर घेण्यात येत आहे. आयटी कंपन्यांना प्रोत्साहन देण्यासाठी 45 जिल्ह्यांत 313 ब्लॉक्समध्ये 20 हजार किमी लांबीचे ऑप्टिक फायबर नेटवर्क उभारण्यात येत आहे.

इतर अनेक राज्यांप्रमाणे मध्य प्रदेशातही विजेचा तुटवडा आहे. सध्या तो हजार मेगावॉट असला, तरी इंदसागर प्रकल्पातून लवकरच त्या राज्याला 1 हजार मेगावॉट वीज मिळू लागेल. उर्वरित वीज खासगी उद्योगसमूहाकडून विकत घेण्याइतकी मध्य प्रदेशची अर्थव्यवस्था सुदृढ आहे. विक्रमी महसूल आणि कारखाने बंद पडण्याचे अत्यल्प प्रमाण अशा अनेक कारणांमुळे हे राज्य भविष्यात महाराष्ट्र, गुजरात, आंध्र प्रदेशशी स्पर्धा करू शकेल, अशीच चिन्हे आहेत.

 
</text>
</doc>
