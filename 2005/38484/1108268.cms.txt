<doc>
<docno>1108268.cms.txt</docno>
<text>
 
अर्थव्यवहार
मित्तल स्टीलचा इतिहास तपासून पाहण्याची गरज
[ Thursday, May 12, 2005  10:40:48 pm]


वृत्तसंस्था

जमशेदपूर : मित्तल स्टील आणि पॉस्को या जागतिक पोलाद क्षेत्रातील दोन दादा कंपन्या भारतात येण्याच्या तयारीत असताना, टाटा स्टील या भारतातील कंपनीने याबाबत सावधगिरीचा इशारा दिला आहे. मित्तल स्टीलची पार्श्वभूमी, इतिहास तपासून पाहावा, अशी विनंती टाटा स्टीलने सरकारला केली आहे.

मित्तल स्टीलचे अधिकारी गेल्याच महिन्यात खनिजांनी समृद्ध असलेल्या झारखंड राज्याचा दौरा करून गेले. त्या राज्यात 50 लाख टन पोलादनिमिर्तीचा प्रकल्प उभारण्याचा प्रस्ताव त्यांनी सरकारकडे मांडला आहे. टाटा स्टीलचे मॅनेजिंग डायरेक्टर बी. मुथुरामन यांनी त्याची दखल घेतली आहे. बुधवारी एका कार्यक्रमानिमित्त ते आणि झारखंडचे मुख्यमंत्री अर्जुन मुंडा एकाच व्यासपीठावर आले होते. त्यावेळी भाषणात मुथुरामन म्हणाले की, मित्तल स्टील, पॉस्कोसारख्या बड्या कंपन्या भारतात येऊ पाहात आहेत. पण त्यांचा इतिहास तपासून पाहण्याची गरज आहे. त्यानंतरच अशा कंपन्यांना भारतात येऊ द्यावे, अशी विनंती मी मुख्यमंत्री आणि भारत सरकारला करतो.

ते म्हणाले की, गेल्या 85 वर्षांत आमच्या कंपनीने 45 हजार कोटी खचून राष्ट्रउभारणीच्या कार्यात महत्त्वाचा वाटा उचलला आहे. लक्ष्मिनिवास मित्तल यांची कंपनी राज्य आणि राष्ट्राला अशा प्रकारची मदत करू शकेल काय, याचा विचार राज्य आणि केंद सरकारने करावा.

टिस्कोचे सुमारे 10 लाख भागधारक आहेत आणि लाभांश या सर्वांपर्यत पोहोचतो. पण नव्याने येऊ पाहणाऱ्या कंपनीचा सारा लाभांश एकाच भागधारकाकडे जातो, असा टोला त्यांनी हाणला.

टाटा स्टीलने 10 लाख टन पोलादनिमिर्तीचा टप्पा पूर्ण केल्याच्या निमित्ताने हा कार्यक्रम झाला. जमशेदपूरमधला टाटाचा प्रकल्प जगातील पहिल्यात चारात मोडतो. पण त्या यादीत मित्तल स्टीलचा प्रकल्प दिसत नाही, असा शब्दांत मुथुरामन यांनी त्या कंपनीचा समाचार घेतला.

 
</text>
</doc>
