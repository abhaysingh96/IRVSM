<doc>
<docno>1108172.cms.txt</docno>
<text>
 
अग्रलेख
खरे गुन्हेगार
[ Thursday, May 12, 2005  08:49:32 pm]


अक्षय्य तृतीयेचा मुहूर्त साधून बालविवाहाला प्रतिबंध करणारा कायदा धाब्यावर बसवण्याचा कार्यक्रम दरवषीर्प्रमाणेच या वषीर्ही राजस्थान, मध्य प्रदेश यासारख्या उत्तरेकडील राज्यांत पार पडला. मात्र या वर्षी मध्य प्रदेशातील परंपरावाद्यांनी एक पाऊल पुढे टाकले आणि बालविवाह रोखण्याचे कर्तव्य बजावू पाहणाऱ्या महिला अधिकाऱ्याचे हात तोडून टाकण्यापर्यंत मजल गाठली.

मध्य प्रदेशात भारतीय जनता पक्षाचे राज्य आहे. उमा भारती मुख्यमंत्री असताना, त्यांच्या धामिर्क कर्मकांडांचेच प्रदर्शन अधिक चालत असे. सतीपासून बालविवाहापर्यंतच्या प्रथांना गुन्हे ठरवणारे कायदे, हा हिंदूंच्या धामिर्क स्वातंत्र्यातील हस्तक्षेप आहे असे मानणाऱ्यांचा समावेश त्यांच्या गोतावळ्यात असला, तर आश्चर्य नव्हते. पण त्यांच्या जागी आलेल्या बाबूलाल गौर यांच्या सरकारची मात्र निश्चितच अशी भूमिका नसावी ; कारण बालविवाहांविरुद्ध लोकांमध्ये जागृती करण्याची मोहीम गेला महिनाभर प्रशासनाच्या पातळीवर राज्यात राबवली जात होती.

शिवाय 11 मे रोजी बालविवाहांची शक्यता लक्षात घेऊन, त्यांना प्रतिबंध करण्यासाठी आवश्यक ती उपाययोजना करण्याचे आदेश अलीकडेच सुप्रीम कोर्टानेही संबंधित राज्यांतील जिल्हाधिकारी आणि पोलिस अधीक्षकांना दिले होते. कदाचित याचाच परिणाम म्हणून नेहमीची अनास्था झटकून, धार जिल्ह्यातील एका गावात बालविवाह होण्याची शक्यता आहे, अशी तक्रार आल्यावर चौकशीसाठी शकुंतला वर्मा या अधिकाऱ्याला पाठवण्यात आले. वर्मा यांनी गावकऱ्यांशी चर्चा करून अशा विवाहांपासून त्यांना परावृत्त करण्याचा प्रयत्न केला होता.

त्यानंतर राजगढ येथील त्यांच्या निवासस्थानात शिरून एका युवकाने त्यांच्यावर तीक्ष्ण हत्याराने हल्ला केला आणि त्यांचे हात तोडून टाकले. शुद्ध हरपण्यापूवीर् त्यांनी दिलेल्या माहितीमुळे, हा हल्ला बालविवाहाला प्रतिबंध करण्याचे कर्तव्य बजावल्याचा परिणाम होता, हे उघड झाले. संभाव्य बालविवाहांच्या केवळ चौकशीचे एवढे गंभीर दुष्परिणाम होताना दिसणे, हा सरकारी यंत्रणेचे मनोधैर्य खच्ची करण्याचाच प्रयत्न आहे. अर्थात मुळात सरकारी यंत्रणेत इच्छाशक्ती नसल्यामुळेच ही हिंमत केली जाते. सरकारी यंत्रणेत इच्छाशक्तीचा अभाव आहे, कारण बालविवाहाची प्रथा हे सुसंस्कृत समाजाला लांच्छन आहे, असे राजकीय नेतृत्वाला वाटत नाही.

वास्तविक बालविवाहांना आळा घालण्यासाठी कायदा करण्या-इतकी संवेदनशीलता गेल्या शतकाच्या पूर्वार्धात ब्रिटिश राज्यर्कत्यांनीही दाखवली होती. सन 1929 च्या कायद्यात स्वातंत्र्यानंतर सुधारणा करून , 1949 आणि 1978 मध्ये नवे कायदे करण्यात आले. त्यात मूलगामी बदल करणारे विधेयक गेल्या वषीर् संसदेत मांडण्यातही आले आहे. पण मूळ प्रश्न अंमलबजावणी यंत्रणा व सर्वसामान्य समाज यांची मनोवृत्ती बदलण्याचा आहे. शिक्षणाचे प्रमाण सर्व स्तरांत वाढूनही, आथिर्क-सामाजिक उतरंडीत कनिष्ठ स्थानी असलेल्या समाजघटकांत बालविवाहांचे प्रमाण घटलेले नाही. किंबहुना आता त्याला परंपरागत रीतीच्या पालनापेक्षा, मुलीच्या विवाहाच्या आथिर्क जबाबदारीतून मोकळे होण्याचे स्वरूप आले आहे.

बालविवाहामुळे बालपण उपभोगण्याच्या, शिक्षणाने स्वत:चा विकास करून घेण्याच्या मुलींच्या हक्कावर गदा येतेच, पण सर्वात महत्त्वाचे म्हणजे आरोग्याची भयावह किंमत तिला मोजावी लागते. अपुऱ्या वयातील लैंगिक संबंध, बाळंतपणे, अजाण वयात मुलांचे संगोपन करण्याची जबाबदारी यामुळे अशा अल्पवयीन माता आणि त्यांची मुले या दोघांच्याही आयुष्यमानावर दुष्परिणाम होतात. बालविवाहाचा गुन्हा हा अशाप्रकारे अनेक मुलींच्या जीवावर उठत असतो. अल्पवयीन मुलींच्या मूलभूत मानवी अधिकारांपेक्षा, परंपरा वा धर्माच्या नावाने अशा प्रथा जपू पाहणाऱ्यांना सवंग राजकारणासाठी संरक्षण देण्यास प्राधान्य देणारे, हे खरे गुन्हेगार आहेत.

 
</text>
</doc>
