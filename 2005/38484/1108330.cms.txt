<doc>
<docno>1108330.cms.txt</docno>
<text>
 
महाराष्ट्र
पिंपरी-चिंचवड पालिका उद्यान विभागाकडे पाच कोटी पडून
[ Thursday, May 12, 2005  11:56:21 pm]


वैशाली भुते

पुणे : एखाद्या महापालिकेकडे स्थानिक रहिवाशांची अनामत रक्कम किती असावी, या संबंधीच्या सर्व अंदाजांवर पिंपरी-चिंचवड महापालिकेने कडी केली आहे. महापालिकेच्या ' मानांकाप्रमाणे वृक्षलागवड ' या योजनांतर्गत पिंपरी- चिंचवडवासियांंकडून आत्तापर्यंत जमा झालेली अनामत रक्कम पाच कोटी रुपयांच्या घरात गेली आहे. एवढेच नव्हे तर गेल्या सात वर्षात जमा झालेली ही रक्कम पालिकेच्या उद्यान विभागाकडे परताव्याअभावी नुसती पडून राहिली आहे.

पालिकेच्या उद्यान विभागामार्फत करण्यात आलेल्या सवेर्क्षणामध्ये सुमारे साडेतीन हजार करदात्यांची अनामत रकमेच्या स्वरुपात पाच कोटी 12 लाख रुपये भरल्याचे आढळून आले आहे. जमा झालेल्या या रकमेची वर्गवारी करण्याचे कामही सुरू झाले असून मानांकाप्रमाणे वृक्षलागवड न करणाऱ्या मिळकतधारकाची अनामत जप्त करण्यात येणार आहे. त्याजागी पालिकेमार्फत वृक्षारोपण करण्यात येणार असून वृक्षांच्या देखरेखीची जबाबदारी संबंधित मिळकत धारकावर सोपवण्यात येणार आहे.

याबाबत माहिती देताना उद्यान अधिक्षक साळुंके म्हणाले की, बांधकाम परवानगी विभागाकडे बांधकामाचे प्रकरण सादर करताना उद्यान विभागाकडून ना हरकत दाखला घेणे बंधनकारक असते. मात्र, तो दाखला देताना संबंधित बांधकाम मालकाकडून जागेच्या क्षेत्रानुसार अनामत रक्कम आकारली जाते. ही रक्कम शंभर चौरस मीटरला एक झाड आणि एका झाडासाठी दीड हजार रुपये अशा स्वरुपात असते. अशाप्रकारे पालिकेकडे 98 सालापासून चालू आथिर्क वर्षापर्यंत सुमारे साडे तीन हजार प्रकरणातून अनामत जमा झाली आहे. त्यापैकी केवळ चार लाख 73 हजार रुपये अनामतीचा परतावा झाला आहे.

2000 ते 2004 या आथिर्क वर्षांत सर्वाधिक अनामत जमा झाली असून ती चार कोटी आहे. मात्र, सध्या 2000 पर्यंतची प्रकरणे निकालात काढण्यात येणार आहेत. त्यासाठी प्रत्यक्ष साईट व्हिजिटिंगला सुरुवात झाली असल्याचे साळुंके यांनी सांगितले. आतापर्यंत झालेल्या सवेर्क्षणात 80 टक्के प्रकरणे बृहत आराखड्यानुसार वृक्षलागवडीखाली आली आहेत. या परतावा करण्यायोग्य मिळकतींसाठी यंदाच्या अर्थसंकल्पात 50 लाख रुपयांची तरतूद करण्यात आली आहे. तर वृक्षलागवड न झालेल्या ठिकाणी पालिकेमार्फत वृक्षारोपण करण्यासाठी दहा हजार झाडांचे उद्दिष्ट ठेवण्यात आले आहे.

सवेर्क्षणामागील हेतू स्पष्ट करताना साळुंके म्हणाले की, शहर विकासाबरोबरच पर्यावरण संरक्षण हाही हेतू असतो. मात्र, केवळ झाडे लावणे हा पालिकेचा उद्देश नसून वृक्ष संवर्धन हीदेखील महत्त्वाची बाब आहे. अनामत भरल्यानंतर तीन वर्षांच्या काळात वृक्षसंवर्धन होत आहे किंवा नाही, हे पाहण्यासाठीच सवेर्क्षण सुरू करण्यात आले आहे!

 
</text>
</doc>
