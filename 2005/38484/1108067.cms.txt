<doc>
<docno>1108067.cms.txt</docno>
<text>
 
महामुंबई
खाडीकिनारी लावणार 25 हजार तिवरांची झाडं
[ Thursday, May 12, 2005  07:01:25 pm]


श्री.वा. नेलेर्कर

ठाणे : महापालिकेने सागराचे मूळ आणि भूमीचे रक्षक असलेल्या तिवरांच्या झाडांच्या लागवड करण्याचा निर्णय घेतला आहे. पहिल्या टप्प्यात दहा लाख रुपये खर्च करून सुमारे 25 हजार तिवरांची झाडे खाडीकिनारी लावण्यात येणार असून पर्यावरण रक्षणाच्या दृष्टीने हा निर्णय महत्त्वपूर्ण मानण्यात येत आहे. महापालिका आयुक्त संजय सेठी यांनी ही माहिती दिली.

बेकायदा वृक्षतोडीमुळे खाडीकिनाऱ्याच्या जमिनी क्षारयुक्त होत असून त्यांची मोठ्या प्रमाणावर धूप होत आहे. पाण्याचा दर्जा कमी होत असून मत्स्योत्पादनात मोठ्या प्रमाणावर घट होत आहे. ठाण्याचा खाडीकिनारा त्याला अपवाद नाही.

फॉरेस्ट डेव्हलमेण्ट कापोर्रेशन ऑफ महाराष्ट्र या राज्य सरकारकडून मान्यता मिळालेल्या संस्थेच्या अधिकाऱ्यांबरोबर नुकतीच यासंदर्भात बोलणी झाल्याचं आयुक्तांनी सांगितलं. आयुक्त संजय सेठी यांनी पर्यावरण तज्ज्ञांसमवेत नुकतीच खाडीकिनाऱ्यांची पाहणी करून झाडं लावण्यासाठी जागा निश्चित केल्या आहेत. संजय देशमुख, डॉ. माधुरी पेजावर आणि पर्यावरणप्रेमी संस्थांचे प्रतिनिधी या वेळी उपस्थित होते.

फॉरेस्ट डेव्हलमेण्ट कापोर्रेशन ऑफ महाराष्ट्र संस्थेने त्यासाठी 27 लाख 50 हजार रुपये खर्चाचा महत्त्वाकांक्षी प्रकल्प सादर केला होता. परंतु महापालिकेने पहिल्या टप्प्यात दहा लाख रुपये खर्च करून 25 हजार तिवरांची झाडं लावण्याचा निर्णय घेतला आहे. वाघबीळ, साकेत आणि मीठबंदर या खाडीकिनाऱ्याच्या जागा त्यासाठी निश्चित करण्यात आल्या आहेत.

शिवसेनेचे प्रतोद अनिल सावे यांनी तिवरांच्या बेकायदा कत्तलीबद्दल चिंता व्यक्त करून झाडं लावल्यावर त्यांचं रक्षण कोण आणि कसे करणार, हा मूलभूत प्रश्न बैठकीमध्ये उपस्थित केला. आयुक्त सेठी या संदर्भात जिल्हाधिकारी नंदकुमार जंत्रे यांच्याशी विचारविनिमय करणार आहेत.

तिवर, कांदळ, खारफुटी (मॅन्ग्रोव्हज्) या नावाने परिचित असलेल्या सागर आणि खाडीकिनारी वाढणाऱ्या वनस्पतींचं महत्त्व वसंुधरेच्या समतोलाच्या दृष्टीने खूप मोठे असून खाऱ्या आणि गोड्या अशा दोन्ही प्रकारच्या पाण्याजवळ त्याची वाढ होत असते. जमिनीची धूप रोखण्यात आणि विविध प्रकारच्या प्राणीजीवांना आश्रय देण्यात या झाडांचा मोठा वाटा असतो.

औषधं, मत्स्यव्यवसायात वाढ, जहाजबांधणीसाठी लाकडाचा उपयोग, सुदृढ सागरी पर्यावरण, उत्पादनक्षम आणि जैविक बहुविविधता आदी अनेक दृष्टीनेे तिवरांच्या जंगलांचं अस्तित्व ही अत्यावश्यक ठरणारी बाब आहे.

अंदमान-निकोबार आणि भारतातील अनेक ठिकाणी अलीकडेच सागरी भूकंपाचे प्रलंयकारी संकट कोसळलं. तिवरांची कत्तल हेही या संकटाचं कारण असल्याचं आता स्पष्ट झालं आहे. या सर्व पार्श्वभूमीवर महापालिकेने तिवरांच्या लागवडीचा निर्णय घेतला आहे.

महापालिकेने यंदाच्या पावसाळ्यात मोठ्या प्रमाणावर वृक्षारोपण करण्याचा निर्णय घेतला असून त्यामध्ये दोन हजार कडुनिंबाची झाडे लावण्यात येणार आहेत. कडुनिंबाची झाडं हे पर्यावरण रक्षण, आयुष्यमान तसंच देखभाल करण्याच्या दृष्टीने कमी त्रासाचे व कमी खर्चाचे म्हणून बहुमोल आहे. त्याचे औषधी उपयोग तर अनेक आहेत. याचा विचार करून महापालिकेने दोन हजार कडुनिंबाची झाडं लावण्याचा निर्णय घेतल्याचं आयुक्त सेठी यांनी सांगितलं. शहरात 3 लाख 31 हजार 500 वृक्ष असल्याचं वृक्षगणनेत आढळून आलं आहे. विविध प्रकारच्या 294 वृक्षांच्या जातींचा यात समावेश आहे. हिमालयात आढळणाऱ्या रुदाक्षाची दोन झाडंही ठाण्यात आहेत.

 
</text>
</doc>
