<doc>
<docno>1106965.cms.txt</docno>
<text>
 
महाराष्ट्र
पुणे : पेट्रोल टंचाई जैसे थे!
[ Thursday, May 12, 2005  12:30:06 am]


म. टा. प्रतिनिधी

पुणे : ' युरो- 3' दर्जाचे पेट्रोल उपलब्ध नसल्याने शहरातील अनेक पेट्रोलपंप बुधवारी बंद राहिल्याने ' पेट्रोलसाठी दाहीदिशा ' अशी पुणेकरांची अवस्था झाली. ज्या पंपांवरून पेट्रोल मिळत होते तेथे वाहनांच्या लांबचलांब रांगा लागल्याचे दृश्य दिसत होते. दरम्यान अजून दोन-तीन दिवस तरी परिस्थिती अशीच राहणार असल्याचे काही पेट्रोलपंप चालकांनी सांगितले.

प्रदूषण कमी व्हावे या उद्देशाने सर्वत्र फक्त ' युरो- 3' दर्जाचे पेट्रोल विकण्याचे आदेश न्यायालयाने दिले असून त्याची अंमलबजावणी 10 मेपासून लागू झाली आहे. खरंतर याची आगावू कल्पना असतानाही पेट्रोल उपलब्ध झाले नाही. फेडरेशन ऑफ ऑल महाराष्ट्र पेट्रोल डिलर्स असोसिएशनचे अध्यक्ष ए. एस. दीक्षित यांनी ' मटा ' शी बोलताना सांगितले की, हिंदुस्थान पेट्रोलियम (एचपी) कंपनीकडून पेट्रोलचा पुरवठा न झाल्याने शहरातील एचपीच्या बहुतांश सर्व पंपावरून पेट्रोल पुरवठा ठप्प झाला होता. शहरात सुमारे 90 पेट्रोलपंप असून त्यातील 28 ते 30 पंप एचपीचे आहेत. अंमलबजावणी लक्षात घेऊन तसा स्टॉक कंपन्यांनी केला मात्र त्याचे नीट नियोजन न झाल्यामुळे ही परिस्थिती ओढवली असून येत्या दोन- तीन दिवसात परिस्थिती पूर्ववत होईल. ' युरो- 3' दर्जाचे पेट्रोल ही रिफाईंड प्रोसेस आहे. त्यामुळे बेन्जीनचे प्रमाण कमी होऊन प्रदूषण कमी होते.

पेट्रोलटंचाईचा परिणाम सकाळी फारसा दिसला नाही मात्र, संध्याकाळी कार्यालये सुटल्यानंतर भारत पेट्रोलियमच्या पंपांवर पेट्रोलसाठी लांबचलांब रांगा लागल्या होत्या. गरजूंना रांगेत सुमारे तासभर तिष्ठत राहिल्यानंतर पेट्रोल मिळत होते. रांगांमुळे काही ठिकाणी वाहतूक विस्कळीत झाली होती. भारत पेट्रोलियमच्या पंपावरील मागणी अचानक वाढल्याने काही पंपावरील पेट्रोलही संपले. त्यानंतर काही पंपांवर मुंबईहून टँकर मागवण्यात आले. दरम्यान स्पिड पेट्रोल उपलब्ध असणाऱ्या पंपांवरही वाहनचालकांच्या रांगा दिसून येत होत्या.

शहर आणि परिसरात अचानक पेट्रोल टंचाई जाणवू लागल्यामुळे दुचाकीस्वारांबरोबरच अनेक वाहन चालकांचे बुधवारी मोठ्या प्रमाणात हाल झाले. पेट्रोल टंचाई जाणवू लागल्यामुळे बहुतेक जण ' टाकी फुल्ल ' करून घेण्यास प्राधान्य देत होते. शहरात सुरू असणाऱ्या पंपावर दुचाकीस्वाराबरोबरच रिक्षावाले, टुरिस्ट गाड्या यांची एकच गदीर् झाली होती. पेट्रोल घेण्यासाठी लागलेल्या रांगा पंपाच्या बाहेरपर्यंत आल्याने अनेक ठिकाणी वाहतूक खोळंबल्याचे चित्र दिसत होते.

 
</text>
</doc>
