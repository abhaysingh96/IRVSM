<doc>
<docno>1108064.cms.txt</docno>
<text>
 
महामुंबई
कर वाढवला, पण विकासाकडे दुर्लक्षच
[ Thursday, May 12, 2005  06:59:49 pm]


शशी करपे

मुंबईच्या वेशीवर असलेला नवी मंुबई, ठाणे, कल्याण-डोंबिवली, वाडा, बोईसर-तारापूर ते थेट महाराष्ट्राच्या सीमेवरील गुजरातच्या औद्योगिक वसाहतीचा केंदबिंदू आहे वसई तालुका. हा परिसर रेल्वे आणि हायवेने जोडला गेल्याने प्रवासाच्या उत्तम सोयी आहेत. शिवाय प्रदूषणमुक्त वातावरणात निवासासाठी सवोर्त्तम विभाग ठरल्याने इथे झपाट्याने नागरीकरण झालं. त्यामुळेच या परिसराचा सुनियोजित विकास व्हावा, म्हणून राज्य सरकारने 1989 मध्ये सिडकोची नियुक्ती केली. मात्र गेल्या 16 वर्षांत सिडकोचा विकास आराखडाच मंजूर होऊ शकला नाही. त्यामुळे या परिसरात अनेक अडचणी निर्माण झाल्या. नव्या वसाहतींना परवानगी देऊन विकासकर घेणाऱ्या सिडकोने इथल्या विकासकामांकडे मात्र जाणीवपूर्वक दुर्लक्ष केल्याचं दिसून येतं. यामुळे सतत वादाच्या भोवऱ्यात असलेल्या सिडकोने विकासकरात पाचपट दरवाढ करून स्थानिकांचं रोजगारांचं साधनच हिरावून घेण्याचं काम केलं आहे. म्हणूनच पुन्हा एकदा सिडकोच्या अस्तित्वावरून वसईत वादळ उठलं आहे.

वसईचा विकास करण्यासाठी आलेल्या सिडकोने उलट नव्या वसाहती निर्माण करून नागरी समस्यांमध्ये भर टाकण्याचं काम केलं आहे. सिडकोच्या एकंदर कारभाराबद्दलच इथे संतापाची भावना आहे. विक ास आराखडा मंजूर नसताना घटनाबाह्य परवानग्या देऊन सिडकोने या परिसरातून करोडो रुपयांचा कर गोळा केला. त्यातील किती पैसा इथल्या विकासासाठी खर्च केला याची माहिती कधीच उजेडात आली नाही. त्यामुळे नागरी समस्या सोडवताना स्थानिक स्वराज्य संस्थांच्या नाकेनऊ येतात. नागरीकरण होणाऱ्या विभागातील बांधकामांना परवानगी देऊन मिळणारा महसूल हेच या स्वराज्य संस्थांच्या उत्पन्नाचा मुख्य स्त्रोत आहे. पण सिडकोमुळे वसईतल्या स्थानिक स्वराज्य संस्थांचे अधिकारच हिरावून घेण्यात आले आहेत. त्यामुळे उत्पन्नावर मर्यादा आल्या आहेत. त्यामुळे वाढत्या शहरांना नागरी सुविधा कशा पुरवाव्यात, असा प्रश्न आहे. यावर उपाय म्हणून सिडकोने विकासकरातील रक्कम स्थानिक संस्थांना द्यावी. बांधकामांचे अधिकार स्थानिक स्वराज्य संस्थांना द्यावेत. सिडकोची इथून हकालपट्टी करावी, अशा मागण्या वारंवार करण्यात येत असतात.

त्यातच विकासकरात दरवाढ झाल्याने सगळ्यांचीच कोंडी करून टाकली आहे. सिडकोच्या विकास आराखड्यात बड्या बिल्डरांना हवी तशी आरक्षणं टाकण्यात आली आहेत. आरक्षणं बदलण्याची कामं संशयास्पद झाली आहेत, असे अनेक आक्षेप आहेतच. यामागे बड्या बिल्डरांना झुकतं माप देताना स्थानिक शेतकऱ्यांच्या जमिनी आरक्षित करून त्यांना उद्ध्वस्त करण्याची खेळी संबंधित अधिकारी आणि धनाढ्य बिल्डरांनी केल्याचंही बोललं जातं. आरक्षित जमीन असल्याने छोटे शेतकरी ती विकसित करू शकत नाहीत. मग धनाढ्य बिल्डर अशा जमिनी कवडीमोलाने खरेदी करून त्यावरील आरक्षणं उठवून त्यातून करोडो रुपये कमावत असतात. तर आरक्षणं उठली नाहीत तर तिथं अनधिकृत बांधकामं केली जातात. या सर्वांत शेतकऱ्यांचंच मोठं नुकसान होत आहे. एकतर आराखडाला अद्यापि मंजुरी नसल्याने आरक्षणाच्या बदल्यात टीडीएस मिळत नाही. त्यामुळे त्या जमिनीतून काहीच उत्पन्न नसल्याने शेतकरी येईल, त्या पडत्या दरात त्या विकून मोकळे होतात. दुसरीकडे ज्यांना अजून रोजगार नाही पण थोडीफार जमीन हाती आहे, असे बेरोजगार तरुण बांधकाम व्यवसायात आता कुठे शिरू पाहत आहेत. या धंद्यात बऱ्यापैकी पैसा मिळत असल्याने त्यांचा रोजगाराच प्रश्न निकाली निघण्यास मदत होत आहे, असं असतानाच सिडकोने विकासकरात दरवाढ करून पुन्हा त्यांना बेरोजगार करण्याचं काम हाती घेतलं आहे.

काही ठराविक मोठे बिल्डर वगळल्यास विरार-वसईत भूमिपुत्रच या व्यवसायात अधिक असलेले दिसतात. हा व्यवसाय काही सरकारी अधिकारी आणि मोठ्या बिल्डरांनी बदनाम करून टाकला आहे. बिल्डरांचा काळा पैसा सगळ्यांच्या नजरेत भरतो. पण त्यात निर्माण करण्यासाठी सरकारी खात्यात खालपासून वरपर्यंत भ्रष्टाचाराची जी साखळी तयार झाली आहे, त्याने सरकारचा लाखो रुपयांचा महसूल तर बुडतोच त्याचबरोबर फ्लॅटच्या कि ंमतीत अनैसगिर्क वाढ करून ठेवली आहे. अकृषिक दाखल्यासाठी तलाठी, सर्कल, तहसील कचेरीतील अव्वल कारकून, निवासी नायब तहसीलदार, तहसीलदार, जिल्हाधिकारी कार्यालयातील अव्वल कारकून, चिटणीस, निवासी उपजिल्हाधिकारी, जिल्हाधिकारी इत्यादींना मॅनेज करावं लागतं. त्यानंतर सेल परमिशन आणि सिडकोच्या परवानगीसाठी पाच ते सहा टेबल ' मॅनेज ' करावे लागतात. हे सोपस्कार पूर्ण झाल्यानंतर बांधकामासाठी परवानगी दिली जाते. त्यातही परवानगी मिळवण्यासाठी काही खास दलालच कार्यरत असल्याने त्यांना डावलून बांधकामांची परवानगी मिळवणं अशक्य कोटीतील बाब असते. ही सर्व कामं खचिर्क असल्याने बिल्डरांच्या खर्चात वाढ होऊन फ्लॅटचे दर वाढले जातात. पर्यायाने त्याचा बोजा सर्वसामान्य रहिवाशांवरच पडतो. हे कमी म्हणून की काय आता सिडकोने आपल्या विकास दरात वाढ करून सगळ्यांचं कंबरडं मोडून टाकण्याचं काम हाती घेतलं आहे.

सिडकोने विकासकरात वाढ केल्यानंतर आता या भ्रष्टाचाराची चर्चा सुरू झाली आहे. सरकारी अधिकारी कायद्याचा बडगा दाखवून पिळवणूक करत असल्याचं आता बिल्डरचं बोलू लागले आहेत. त्यावर उपाय शोधून काढला तरच भ्रष्टाचाराची साखळी तुटून सगळ्यांनाच दिलासा मिळणार आहे. पण एकट्या बिल्डरलाच दोषी ठरवून त्याच्यावर ठपका ठेवण्याचं काम केलं जातं. याचा अर्थ बिल्डर धुतल्या तांदळ्यासारखे स्वच्छ असतात असे नव्हे. त्याचबरोबर बिल्डरांना गैरमार्ग दाखवण्याचं काम सरकारी अधिकारीच करत असतात हे सत्य नाकारताही येत नाही. सिडकोच्या विकासकराच्या दरवाढीचा फटका आता सर्वसामान्य बिल्डरांना सहन करावा लागणार आहे. बांधकाम परवानगी मिळवण्यासाठी अफाट पैसा खर्च करावा लागत असतो. त्यातच विकासकर वाढल्याने त्यासाठी लाखो रुपये पहिल्यांदा सिडकोला भरावे लागणार आहेत. त्यामुळे ज्याच्या हाती लाखो रुपये असतील तोच या व्यवसायात आता तग धरू शकेल. म्हणूनच वसईत सर्वसामान्यांच्या हाती असलेला हा व्यवसाय आता धनाढ्यांच्या हाती जाण्याची भीती आहे. त्यातूनच इथल्या फ्लॅटचे दर भयानक वाढण्याची शक्यता आहे. एकदा धनाढ्यांची मक्तेदारी निर्माण झाली की सर्वसामान्यांना इथे घर खरेदी करणं अवघड होऊन बसणार आहे.

 
</text>
</doc>
