<doc>
<docno>1108063.cms.txt</docno>
<text>
 
महामुंबई
आदिवासींच्या जमिनी बेकायदा ताब्यात
[ Thursday, May 12, 2005  06:59:19 pm]


मुंबई टाइम्स टीम

पालघर : तारापूर अणुऊर्जा प्रकल्पासाठी विस्थापित झालेल्या पोफरण व अक्करपट्टी या गावांच्या पुनर्वसनासाठी दहिसर इथल्या आदिवासींच्या जमीन बेकायदा ताब्यात घेण्याच्या राज्य सरकारच्या कृतीची मंुबई हायकोर्टाने गंभीर दखल घेतली आहे. याबाबत सरकारने म्हणणं मांडण्याचा आदेश हायकोर्टाच्या खंडपीठाने दिल्याने आदिवासींना दिलासा मिळाला आहे.

तालुक्यातील दहिसर इथल्या सव्हेर् क्र. 136 पैकी 98 हेक्टर जमिनीवर पोफरण व अक्करपट्टीचं पुनर्वसन करण्याचं काम सुरू आहे. याच गावातील भेंडवडपाडा व जांभुळपाडा इथल्या जमिनीच्या सातबारा उताऱ्यांवर आदिवासींच्या नावांच्या नोंदी आहेत. असा जमिनी राज्य सरकार बेकायदा ताब्यात घेत आहे. ते थांबवण्यासाठी नऊ आदिवसींनी हायकोर्टात याचिका दाखल केली आहे.

प्रकल्पामुळे विस्थापित झालेल्या आदिवासींसाठी प्रथम राज्य सरकारने 70 हेक्टर जमीन निश्चित केली. त्याप्रमाणे आराखडा तयार केला. परंतु पुनर्वसनासाठी जमिनीची गरज नंतर हळूहळू वाडत गेली व ती 98 हेक्टरपर्यंत पोहोचली. त्यासाठी मग सव्हेर् क्र. 136 मधील आदिवासींच्या नावावरील जमीन तसंच सामाजिक वनीकरणाची लागवडीची जमीन तसंच गाव तलाव व नंतर क्रीडांगण व सर्वात शेवटी स्मशानभूमी आदींची जागा ताब्यात घेऊन सरकार पुनर्वसनाचं काम पूर्ण करत असल्याचं याचिकेत म्हटलं आहे.

केंद सरकारच्या नवीन राष्ट्रीय पुनर्वसन धोरणानुसार भूसंपादनामुळे तिथल्या व्यक्ती विस्थापित होणार नाही याची काळजी घेणं बंधनकारक आहे, असं असताना सरकारचं हे धोरण पायदळी तुडवत असल्याचं याचिकेत म्हटलं आहे.

याबाबतची याचिका मंुबई हायकोर्टात दाखल होण्यासाठी आली असता मुख्य न्या. दलवीर भंडारी व न्या. शरद बोबडे यांनी राज्य सरकारने याचिकेतील मुद्यांना उत्तर देण्याचा आदेश दिला.

 
</text>
</doc>
