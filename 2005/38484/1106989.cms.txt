<doc>
<docno>1106989.cms.txt</docno>
<text>
 
देश-विदेश
सुप्रीम कोर्टाचीही परवानगी
[ Thursday, May 12, 2005  12:51:41 am]


वृत्तसंस्था

नवी दिल्ली : मुंबईतील बंद पडलेल्या 58 कापडगिरण्यांच्या जागेचा व्यावसायिक तत्त्वावर विकास करण्यास परवानगी देऊन सुप्रीम कोर्टाने बुधवारी राष्ट्रीय वस्त्रोद्योग महामंडळ आणि खासगी मिलमालकांना मोठा दिलासा दिला.

' बॉम्बे एन्व्हॉयर्नमेंटल अॅक्शन ग्रुप ' या संघटनेने दाखल केलेल्या जनहित याचिकेवरील सुनावणीत मुंबई हायकोर्टाने या गिरण्यांच्या जागेवर सुरू असलेल्या सर्व बांधकामांना स्थगिती दिली होती. या स्थगिती आदेशात दुरुस्ती करून सुप्रीम कोर्टाने बुधवारी गिरण्यांच्या जागेच्या विकासास परवानगी दिली. त्याचबरोबर पर्यावरणवादी संघटनांच्या याचिकेवर मुंबई हायकोर्टाने 31 जुलैपर्यंत निर्णय घ्यावा, असेही सुप्रीम कोर्टाने म्हटले आहे.

' हायकोर्टाच्या स्थगितीमुळे ज्या गिरण्यांच्या जागेवरील बांधकाम थांबले होते, त्यांनी पुन्हा बांधकाम सुरू करण्यास हरकत नाही. ज्यांच्या विकास आराखड्याला संंमती मिळालेली नाही, ते राज्य सरकारकडे पुन्हा अर्ज करू शकतात. मात्र, परवानगी गृहित धरून अर्जाच्या आधारे बांधकामास सुरुवात करू नये ,' असे आदेश सुप्रीम कोर्टाचे न्यायमूतीर् एन. संतोष हेगडे व न्या. एस. बी. सिन्हा यांनी दिले.

मंजुरीपेक्षा अतिरिक्त बांधकाम केल्यास किंवा झालेल्या बांधकामावर तिसऱ्या पक्षाचा मालकी हक्क निर्माण केल्यास त्याची संपूर्ण जबाबदारी मिलमालकांची राहील. तसेच, अशा परिस्थितीत हायकोर्टाचा अंतिम आदेश बंधनकारक राहील, असेही सुप्रीम कोर्टाने म्हटले आहे.

तिसऱ्या पक्षाचा मालकी हक्क निर्माण करण्यापूवीर् इंग्रजी व मराठीतील आघाडीच्या प्रत्येकी एका वृत्तपत्रातून वस्तुस्थिती मांडणेही मिलमालकांना बंधनकारक करण्यात आले आहे.

 
</text>
</doc>
