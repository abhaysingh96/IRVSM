<doc>
<docno>1106966.cms.txt</docno>
<text>
 
देश-विदेश
गोविंदाची लोकसभेत 'बोहोनी'
[ Thursday, May 12, 2005  12:32:27 am]


वृत्तसंस्था

नवी दिल्ली : चित्रपटांतून मोठमोठे ' डायलॉग्ज ' फेकणाऱ्या गोविदाने खासदारकीचे वस्त्र चढवल्यानंतर प्रथमच बुधवारी संसदेत शून्य प्रहरात उत्तर मुंबईची व्यथा मांडून उपस्थितांना ' राजकीय अभिनया ' ची चुणूक दाखवली.

उत्तर मुंबई या गोविंदाच्या मतदारसंघात 35 लाख लोक राहतात. ही माहिती देतानाच ' अविकसित ' उत्तर मुंबईतील 12 लाख लोक झोपडपट्टीत राहतात आणि त्यांच्यासाठी अशी गृहयोजना बनवायला हवी जी बिल्डर लॉबीलाही आकर्षक वाटेल, अशी मागणी गोविंदाने केली.

दोन दशके चित्रपटसृष्टीत काम केल्यानंतर गरिबांसाठी काम करायला संधी दिल्याबद्दल व मुंबईतील झोपड्या तोडण्याची मोहीम थांबवल्याबद्दल काँग्रेसच्या अध्यक्ष सोनिया गांधी यांचे आभार मानायला गोविंदा विसरला नाही.

विशेष म्हणजे गोविंदा याचे भाषण ऐकायला सोनिया गांधी सभागृहात उपस्थित होत्या व गोविदांच्या शेजारी राहुल गांधी बसले होते.

 
</text>
</doc>
