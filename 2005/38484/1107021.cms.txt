<doc>
<docno>1107021.cms.txt</docno>
<text>
 
महामुंबई
बाळासाहेबांसारखा दिलदार विरोधक नाही!
[ Thursday, May 12, 2005  01:08:13 am]


म. टा. प्रतिनिधी

मुंबई : राजकारणात मतभेद असतातच, संघर्षही असतात. आम्ही आयुष्यभर परस्परांशी संघर्ष केला, पण बाळासाहेबांसारखा दिलदार विरोधक शोधून सापडणार नाही, अशा शब्दांत राष्ट्रवादी काँग्रेसचे अध्यक्ष शरद पवार यांनी शिवसेनाप्रमुख बाळासाहेब ठाकरे यांचा बुधवारी गौरव केला आणि पुन्हा संघर्ष करण्यासाठी त्यांची प्रकृती त्यांना साथ देवो, अशा शुभेच्छाही दिल्या. त्याचवेळी, आपले पवारांशी हाडवैर कधीच नव्हते, असे ठाकरे यांनी स्पष्ट केले आणि दिशाहीन महाराष्ट्राची काय दशा झाली आहे, असा सवाल करून, पुन्हा एकदा महाराष्ट्रावर आणि दिल्लीवरही भगवा फडकवा, असे आवाहन केले.

राजकारणातच नव्हे, तर सार्वजनिक जीवनातही परस्परांशी सतत संघर्ष करणारे शिवसेनाप्रमुख बाळासाहेब ठाकरे, राष्ट्रवादी काँग्रेसचे नेते शरद पवार, माजी संरक्षणमंत्री जॉर्ज फर्नांडिस, माजी पंतप्रधान अटलबिहारी वाजपेयी, प्रमोद महाजन हे नेते कधी नव्हे ते एकाच व्यासपीठावर आले होते. प्रसंग होता ' बाळ केशव ठाकरे ' या देखण्या फोटोबायोग्राफीचा, अर्थात ' छायाचरित्रग्रंथा ' च्या दिमाखदार प्रकाशनाचा.

बाळासाहेबांनी आत्मचरित्र लिहिले असते, तर सूर्याहून दाहक ठरले असते, पण राज यांनी या छायाचरित्रात चंदाची शीतलता आणली, असे नमूद करीत प्रमोद महाजन म्हणाले की, अक्षय्यतृतियेला राज यांनी बाळासाहेबांचे केलेले हे अक्षय्यपूजन आहे. बाबासाहेब पुरंदरे यांनी, इतके सारे नेते एका व्यासपीठावर एकत्र आले, ते खरेच एकत्र आले तर देशाचे सोने होईल, अशी भावना व्यक्त केली, तेव्हा बाळासाहेबांनी दोन हात आकाशाच्या दिशेने वर करून दाद दिली. मात्र त्याचवेळी, हे शक्य नाही, असे दर्शवण्यासाठी पवारांनी नकाराथीर् मान हलवली.

जॉर्ज म्हणाले , 40 वर्षांत बाळ आणि मी खूप भांडलो, वाद घातले, पण परस्परांची माफी मागण्याचा एकदाही प्रसंग आला नाही. अमिताभ बच्चन यांनी अडचणीत आपण नाउमेद झालेलो असताना वडिलकीच्या नात्याने बाळासाहेबांनी कसा धीर दिला, हे सांगून हरिवंशराय बच्चन यांची ' अग्निपथ ' ही कविता त्यांना धीरगंभीर आवाजात अर्पण केली. लता मंगेशकर यांनी, बाळासाहेबांना मराठी बाणा दिला, महाराष्ट्राला दिशा दाखवली, असे सांगितले.

शरद पवारांनी आल्या आल्याच जोरदार फलंदाजी सुरू केली. ज्यांच्यासाठी अगत्याने यावे वाटले त्या बाळासाहेबांनी आणि आपण परस्परांशी भरपूर संघर्ष केला. आपली भाषा पुणेरी होती तर त्यांची ठाकरी. शब्द वापरताना त्यांनी कधीच काटकसर केली नाही. पण तरीही त्यांच्या कार्यक्रमाला अगत्याने यावे वाटले कारण या दिलदार विरोधकाशिवाय महाराष्ट्राचा इतिहास पूर्ण होऊ शकणार नाही, असे पवारांनी खुल्या मनाने सांगितले. आम्ही आयुष्यभर संघर्ष केला तरी अनेक गोष्टींवर एकत्र बसूनही बोललो. उभयतांत मतभेद आहेत. पण व्यक्तिगत जीवनात सहकार्याची आणि अगत्य दाखवण्याची त्यांची भावना शोधूनही सापडणार नाही, असे सांगून, जेवणाला बोलावल्यावर कसे बारीक सारीक बाबतीत लक्ष घालीत, याच्या आठवणी त्यांनी जाग्या केल्या. संघर्ष करायलाही त्यांच्यासारखा दिलदार विरोधक असावा लागतो, असे सांगून संघर्ष करण्यासाठी त्यांच्या प्रकृतीने त्यांना साथ देवो, असे सांगून पवारांनी भाषण संपविले.

ठाकरे-पवारांचे संयुक्त मासिक!

शिवसेनाप्रमुखांबरोबरचे आपले ऋणानुबंध किती जुने आणि निकटचे होते याचा एक अफलातून किस्सा शरद पवारांनी सांगितला, तेव्हा उपस्थित श्रोतेगणच काय, पण राज आणि उद्धवही अवाक् झाले. पवार म्हणाले, आम्ही पूवीर् एकत्र येत होतो, भेटत होतो, चर्चा करीत होतो. पण एकत्र व्यवसाय केल्याचे तुम्हाला ठाऊक नाही. एका बैठकीत आम्ही टाइम मासिकाच्या धतीर्वर भागीदारीत मासिक काढण्याचा निर्णय घेतला. त्यासाठी प्रत्येकी पाच हजार रुपये गोळा करण्यात आले. पहिला अंक निघाल्यावर कोणीतरी सांगितले की हा अंक सिद्धिविनायकाला अर्पण करा. हातोहात खपेल. बाजारात दिसणारसुद्धा नाही. आम्ही तसे केले आणि त्यानंतरचा अंक कधी दिसलाच नाही.

' आकांक्षापुढती... ' चे कौतुक

' महाराष्ट्र टाइम्स ' मध्ये रोज प्रसिद्ध होत असलेल्या शिवशाहीर बाबासाहेब पुरंदरे यांच्या ' आकांक्षापुढती जिथे गगन ठेंगणे ' या सदराचे शिवसेनाप्रमुखांनी तोंडभरून कौतुक केले. हे सदर प्रत्येकाने आवर्जून वाचावे, असा सर्वांना सल्ला दिला.

 
</text>
</doc>
