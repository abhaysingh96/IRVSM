<doc>
<docno>1108100.cms.txt</docno>
<text>
 
महाराष्ट्र
झुणका-भाकर केंदांच्या जागा सरकारजमा करण्यास स्थगिती
[ Thursday, May 12, 2005  07:54:20 pm]


म. टा. वृत्तसेवा

रत्नागिरी : झुणका भाकर केंदांच्या जागा पुन्हा सरकारजमा करण्याच्या राज्य सरकारच्या आदेशाला रत्नागिरी जिल्ह्यात स्थगिती देण्याचा आदेश मुंबई हायकोर्टाने बुधवारी दिला आहे. स्थगिती सहा जूनपर्यंत लागू राहील. मात्र, तिचे परिणाम अन्य जिल्ह्यांमध्ये होणार काय, हे स्पष्ट झालेले नाही.

जिल्ह्यातील 23 झुणकाभाकर केंद चालकांनी सरकारी आदेशाविरुद्ध पाच मे रोजीच हायकोर्टाकडे दाद मागितली होती. याकामी जिल्हा शिवसेना शाखेनेही केंदचालकांना संघटित करून, हायकोर्टाकडे जाण्यास मदत केली होती. स्थगितीच्या याचिकेची सुनावणी बुधवारी होऊन हायकोर्टातील न्या. अभय ओक यांनी हा आदेश दिला. केंदचालकांच्या वतीने अॅड. राकेश भाटकर आणि रत्नागिरीचे अॅड. सुजित कीर यांनी काम पाहिले.

या आदेशामुळे झुणका भाकर केंदचालकांनी तात्पुरता तरी सुटकेचा नि:श्वास सोडला आहे ; तर शिवसेनेने सुरू केलेल्या विरोधाला नैतिक बळ मिळाले आहे, असे दिसते. ' हायकोर्टाने जनहिताच्या दृष्टिकोनातून हा स्थगिती आदेश दिला आहे, हे राज्य सरकारने लक्षात घ्यावे आणि यापुढे तरी जनहितविरोधी दृष्टिकोन बदलावा ', अशी प्रतिक्रिया शिवसेनेचे जिल्हा प्रमुख राजन साळवी आणि उपप्रमुख राजेंद शिंदे यांनी दिली आहे.

रत्नागिरीत सात, खेड तालुक्यात 10 आणि दापोलीत सहा अशी एकंदर 23 झुणका भाकर केंदे शिवसेना-भाजपच्या सरकारने ' एक रुपयात झुणका भाकर ' योजनेखाली सुरू केली होती. कालांतराने एक रुपयातील हे गरिबाचे भोजन कोठेच मिळेनासे झाले, राज्यभरातील झुणका भाकर केंदांनी चायनीज खाद्यपदार्थांपासून स्टेशनरीपर्यंत अन्य व्यवसायांत प्रवेश केला ; पण ' एक रुपयात झुणका भाकर ' देण्याच्या जनहितवादी हेतूसाठी सरकारने दिलेल्या जागा या केंदचालकांच्याच ताब्यात राहिल्या. त्या पुन्हा सरकारजमा करण्यासाठीच्या आदेशाला केंदचालकांनी संघटित होऊन हायकोर्टामार्फत दणका दिला आहे.

 
</text>
</doc>
