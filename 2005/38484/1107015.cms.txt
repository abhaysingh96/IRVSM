<doc>
<docno>1107015.cms.txt</docno>
<text>
 
महामुंबई
...इथे सगळेच आयडॉल!
[ Thursday, May 12, 2005  01:03:00 am]


म. टा. खास प्रतिनिधी

मुंबई : ' इथे सगळेच आयडॉल आहेत ' अशी भाषणाची सुरुवात करीत बाळासाहेब ठाकरे यांनी आपल्या पद्धतीने ' आयडॉल ' या संकल्पनेची यथेच्छ टिंगल केली. पवार यांच्याशी आपले हाडवैर कधीच नव्हते. माझ्यात हाडंच दिसतील, पण वैर नाही. पवारांमध्ये हाडंच सापडणार नाहीत, पण त्यांच्यातही वैर नाही. मतभेदही नाहीत, मात्र पोटभेद जरूर आहेत. शरदबाबू परवा कुठेतरी म्हणाले की, महाराष्ट्र देशाला मार्गदर्शक ठरू शकेल, पण कसे होणार, महाराष्ट्राला दिशा नाही दशा झालीय, याचा तुम्हीच गंभीरपणे विचार केला पाहिजे, असे ठाकरे म्हणाले.

हा माझे छायाचरित्र असेल, पण तो खऱ्या अर्थाने शिवसेनेचे आत्मचरित्र आहे. शिवसेनेची गरज महाराष्ट्राला आणि देशालाही आहे. शिवरायांनी मूठभर मावळ्यांना घेऊन मोगल साम्राज्याला धडका दिल्या. तो इतिहास स्फूतिर्दायक आहे. त्याप्रमाणे निर्णय घेतला पाहिजे, असे सूचक उद्गार त्यांनी काढले. पण काय निर्णय घ्यायचे, ते नंतर पाहू, असे ते म्हणाले. वाजपेयी यांनी अठरापगड लोकांना बरोबर घेऊन देश चालविला. पण ते आता थकले आहेत. जॉर्ज हा ढाण्या वाघ होता, तोही आता थकला. ज्या हातांनी व्यंगचित्रे काढून थरकाप उडविला, ते माझे हातही आता थकले आहेत.

आम्ही थकत चाललो आहोत, असे सांगून महाराष्ट्रावर आणि देशावरही शिवसेनेचा भगवा फडकवा, असे आवाहन शिवसैनिकांना केले.

अशा प्रकारचा दिमाखदार प्रकाशन समारंभ आपण 72 वर्षांत कधीच पाहिला नाही, असे सांगून माजी पंतप्रधान अटलबिहारी वाजपेयी यांनी ठाकरे यांनी तुम्ही आता लिहिले पाहिजे, कादंबरीच लिहिली पाहिजे, असे आवाहन केले. सूर्य मावळतीला चालला असला तरी, चंद उगवतो आणि काळोखाशी सामना करायला सज्ज होतो. तसा एक चंद उगवतीला उभा असून काळोखाला आव्हान देत आहे, असे शिवसेनेच्या भावी नेतृत्वाबद्धल सांगितले.

 
</text>
</doc>
