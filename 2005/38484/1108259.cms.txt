<doc>
<docno>1108259.cms.txt</docno>
<text>
 
अर्थव्यवहार
अल्प वधारणा
[ Thursday, May 12, 2005  10:37:16 pm]


म. टा. बाजार प्रतिनिधी

मुंबई : नव्याने खरेदीचे पाठबळ मिळाल्यामुळे संकुचित मर्यादेत खालीवर फिरणारा मुंबई शेअर बाजार गुरूवारी अल्प प्रमाणात वधारला. छोट्या व मध्यम कंपन्यांच्या शेअर्सना आज उत्तम मागणी येऊन ते वधारले. आंतरराष्ट्रीय पातळीवरील खनिज तेल बाजारांत तेलाचे उतरलेले भाव आणि प्रमुख जागतिक शेअर बाजारांतील तेजीचा कल यांचा मुंबई शेअर बाजारावर अनुकूल परिणाम झाला.

तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा ' सेन्सेक्स ' प्रारंभी किंचित वरच, म्हणजे 6442.86 अंशांवर होता. नंतर तो 6482.39 अंशांच्या उच्चांकावर जाऊन शेवटी 6456.82 अंशांवर स्थिरावला. त्यात बुधवारच्या तुलनेत 11.69 अंशांची वाढ झाली.

निवडक सिमेंट, वाहन, सरकारी खनिज तेल कंपन्या, गृहोपयोगी वस्तू उत्पादक कंपन्या यांच्या भावांत झालेल्या वाढीमुळे ' सेन्सेक्स ' आज वाढला. ग्रासिम, गुजरात अंबुजा सिमेंट्स, एसीसी, बजाज ऑटो, मारुति, टाटा मोटर्स, हिंदुस्तान पेट्रोलियम, ओएनजीसी, हिंदाल्को, लार्सन, एचडीएफसी, विप्रो, स्टेट बँक, रॅनबॅक्सी, टाटा पॉवर, झी टेलिफिल्म्स यांच्या शेअर्सचे भाव उत्तम वधारले.

 
</text>
</doc>
