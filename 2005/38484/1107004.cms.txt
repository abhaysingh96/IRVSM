<doc>
<docno>1107004.cms.txt</docno>
<text>
 
महामुंबई
'मराठी आणि तमिळ या बहिणी-बहिणी'
[ Thursday, May 12, 2005  12:58:58 am]


म. टा. प्रतिनिधी

मुंबई : विज्ञानाच्या प्रगतीमुळे छोटे, विकेंदित संशोधन प्रकल्प हाती घेणे सोपे झाले आहे. तसे होऊन संशोधकांची मांदियाळी महाराष्ट्रात तयार व्हावी, अशी सदिच्छा तमिळ आणि मराठी या एकाच कुळातल्या भाषा आहेत, असा ' धक्कादायक ' सिद्धान्त मांडणारे अभ्यासक विश्वनाथ खैरे यांनी रविवारी पार्ल्यातल्या कार्यक्रमात व्यक्त केली.

स. ह. देशपांडे यांचे ' विश्वनाथ खैरे यांचा ' संमतविचार आणि नवी भारतविद्या ' हे पुस्तक मौज प्रकाशनाने काढले आहे. त्यानिमित्त साठ्ये कॉलेजात झालेल्या चर्चासत्रात दिगंबर पाध्ये, प्र.ना. परांजपे, मिलिंद बोकील यांनी भाग घेतला. अध्यक्षस्थानी अरुण टिकेकर होते. हा कार्यक्रम घडवून आणण्यात मोलाची भूमिका असणारे मौजेचे माजी संपादक राम पटवर्धन यांनी आता वृत्तपत्रांवर अवलंबून न राहता (या पुस्तकासारख्या)चांगल्या गोष्टींचा प्रसार करायला हवा, असा टीकेचा सूर प्रास्ताविकात लावला. बोकील म्हणाले , ' खैरे यांचे संशोधन मूलभूत असून स्त्रीकेन्दी, समूहकेन्दी विचार मांडणारे ते अव्वल पुरोगामी विचारवंत आहेत. आर्य बाहेरून आले आणि दविडांना त्यांनी जिंकले या भारताच्या चिरफाळ्या पाडणाऱ्या सिद्धान्ताने निर्माण झालेले गंड त्यांच्या संशोधनाने दूर होऊ शकतील. ' पाध्ये यांनी खैऱ्यांच्या लेखनावर अनेक शंका उपस्थित केल्या. त्यांचे निरसन करण्याचे आव्हान खैऱ्यांनी याच कार्यक्रमात स्वीकारले. हा धागा पकडत टिकेकर म्हणाले की, विचारकलहास का भिता ? हा सवाल आगरकरांनी केलाच आहे. बौद्धिक आव्हानांचा तिटकारा आणि डोक्याला ताप नको, अशी समाजाची वृत्ती झाली आहे. वाद झाले पाहिजेत आणि ते निकाली निघायला हवेत. खैरे यांच्या संंशोधनाचे सावध स्वागत करताना त्यांनी याला आजच नवी भारतविद्या म्हणता येईल का, असा प्रश्ान्ही उपस्थित केला.

खैरे यांनी संमत म्हणजे सं.स्कृत-म.राठी- त.मिळ अशा भाषिक ऐक्याचा विचार मांडून भाषाकुळांच्या जन्माचे जगातील सारे प्रस्थापित सिद्धान्त उधळून लावले आहेत. सध्याची इंडॉलॉजी, सोशालॉजी, अँथ्रॉपॉलॉजी आदी अभ्यासशाखांना त्यामुळे त्यांनी मोठे आव्हान दिले आहे. मात्र , ' त्यांची उपेक्षा झाली ', अशी खंत सहंनी व्यक्त केली. विश्वनाथ खैरे हे मुळात निष्णात इंजिनीअर असून गेली अनेक दशके एकांडेपणाने त्यांनी ही भाषा-संशोधनाची धुरा आपल्या खांद्यावर घेतली आहे, याबद्दल साऱ्याच वक्त्यांनी त्यांची मुक्तकंठ स्तुती केली.

 
</text>
</doc>
