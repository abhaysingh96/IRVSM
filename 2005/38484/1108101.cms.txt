<doc>
<docno>1108101.cms.txt</docno>
<text>
 
महाराष्ट्र
'पंचगंगे'त विद्यमान अध्यक्षांची बाजी!
[ Thursday, May 12, 2005  07:55:21 pm]


म. टा. वृत्तसेवा

इचलकरंजी : रत्नाप्पा कुंभार पंचगंगा सहकारी साखर कारखान्याच्या संचालक मंडळात निर्माण झालेले गैरसमज तूर्त मिटवण्यात विद्यमान अध्यक्ष पी. एम. पाटील यांनी यश मिळवले असून त्यांनी आपली सत्ता आणखी काही काळ अबाधित ठेवली असल्याचे नुकतेच स्पष्ट झाले.

कारखान्याच्या वतीने कार्यकारी संचालक डॉ. एम. जी. पवार यांनी कारखान्याचे अध्यक्ष-उपाध्यक्ष व सर्व संचालकांच्या सह्यांनिशी एक पत्रक प्रसिद्ध करून, कारखान्याचा कारभार पी. एम. पाटील आणि उपाध्यक्ष धनगोंड पाटील हे आपल्या 14 संचालकांसह एकमताने करीत असल्याचे म्हटले आहे. याबद्दलच्या बातम्या ' कपोलकल्पित ' आहेत, संचालकांत कोणतीही फूट नाही, अध्यक्ष सर्वांना विश्वासात घेऊन कामकाज करतात, भ्रष्टाचाराचा आरोप चुकीचा आहे, अध्यक्षांचे अधिकार काढून घेणार हे वृत्त गैरसमज पसरविणारे आहे... अशी विधाने या पत्रात आहेत. ' गेल्या तीनचार वर्षांत कारखान्याला झालेला तोटा लक्षात घेऊन अत्यंत काटकसरीने कारभार करणे आवश्यक आहे. सत्ताबदलानंतर अपेक्षापूतीर् न झालेल्या प्रवृत्ती खोटी व दिशाभूल करणारी माहिती देत आहेत ', म्हणूनच अशा बातम्या आल्याचे त्यांनी म्हटले आहे.

दरम्यान, काही संचालकांनी अचानक केलेले घूमजाव कारखान्याच्या भावी उपसमित्यांच्या निवडी लक्षात घेऊन झाल्याचा अंदाज बांधण्यात आला आहे. मात्र सध्यातरी, अध्यक्ष पी. एम. पाटील यांनी बाजी मारल्याचेच चित्र दिसते.

 
</text>
</doc>
