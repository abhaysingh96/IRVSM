<doc>
<docno>1108105.cms.txt</docno>
<text>
 
महाराष्ट्र
चीनहून 'आबां'चा एक फोन...
[ Thursday, May 12, 2005  07:57:22 pm]


म. टा. वृत्तसेवा

सांगली : आसंगीतुर्क हत्याकांडातून वाचलेला महादेव चव्हाण यांच्या कुटुंबातील एकमेव वारसदार जगन्नाथ चव्हाण या एकाकी शाळकरी मुलाला हत्याकांड खटल्याच्या निकालानंतर गृहमंत्री आर.आर.पाटील यांंनी थेट चीनमधून फोनवरून संपर्क साधून धीर दिला.

ते जगन्नाथला म्हणाले की, तू स्वत:ला एकटा समजू नकोस, खूप शीक, मोठ्ठा हो... तुझ्या इच्छेनुसार फौजदार हो... मी तुझ्या पाठीशी उभा आहे. यामुळे जगन्नाथ चांगलाच भारावून गेला, त्याच्या डोळ्यांत आनंदाश्रू दाटले.

आसंगीतुर्क ( ता.जत) येथील महादेव चव्हाण यांच्यासह त्यांच्या कुटुंबातील पाच जणांना जिवंत जाळल्याप्रकरणी 25 आरोपींना जन्मठेपेची शिक्षा झाली. हे वृत्त समजताच, चीन दौऱ्यावर असलेले आर.आर.पाटील यांनी फोनवरून जगन्नाथशी संपर्क साधला. तुझी शाळा कशी चालू आहे ? या निकालाबद्दल तुला काय वाटते ? अशी विचारपूस त्यांनी केली.

त्यावर जगन्नाथ म्हणाला: आबा, तुमच्या आणि पोलिस उपअधीक्षक डॉ. दिगंबर प्रधान यांच्या आशीर्वादामुळेच माझे चांगले झालेे. जगन्नाथ सध्या कुंडलच्या शाळेत शिकतो आहे. त्याला दिलासा देण्यासाठी अनेक लोक त्याला भेटत असतात.

 
</text>
</doc>
