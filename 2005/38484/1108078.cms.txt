<doc>
<docno>1108078.cms.txt</docno>
<text>
 
महामुंबई: मुंबई टाइम्स
पतीची हत्या करणाऱ्या शांताबाईला अटक
[ Thursday, May 12, 2005  07:08:11 pm]


प्रसाद नेरुरकर

तिने त्याच्याशी 25 वर्षं संसार केला. घरात नेहमीच वाद होत असत. मात्र त्या दिवशी दोघांचं कडाक्याचं भांडण झालं. तो तिला भाऊ आणि वडिलांसमोरच शिवीगाळ करू लागला. आज त्याला चांगलीच अद्दल घडवायची, असा विचार तिने केला. दोघांच्या मदतीने तिने त्याला घरातल्या पंख्याला लटकवलं. तिच्या मारहाणीत एक लाथ त्याच्या वमीर् बसली आणि तो तिथेच गतप्राण झाला. तिने त्याचा मृतदेह अॅम्ब्युलन्समध्ये घालून गावी नेला. अंत्यसंस्कारही केले आणि मुंबईत परतली...पण खुनाला वाचा फुटलीच.

टिळकनगर पोलिसांनी या प्रकरणाचा तपास करून तिच्यावर तसंच तिला मदत करणाऱ्यांवर खुनाचा गुन्हा दाखल केला. शांताबाई जांभळे असं या महिलेचं नाव आहे. टिळकनगर टेम्बे पुलाजवळ ती पती हरिश्चंद तसंच तीन मुलांसह राहायची.

हरिश्चंद जांभळे बेस्टमध्ये ड्रायव्हर होते. पगारावरून त्यांच्यात नेहमी वाद होत. 9 ऑक्टोबर 2004 रोजी झालेल्या वादात हरिश्चंद जांभळेंचा खून झाला. आपला भाऊ विठ्ठल फिसळे आणि माधव शेट्टी यांच्यामार्फत शांताबाईने राजावाडी हॉस्पिटलजवळून एक अॅम्ब्युलन्स मागवली. एका जुन्या धोतरात पतीचा मृतदेह बांधून ती घरातून बाहेर पडली. मृतदेह गावी न्यायचा आहे, असं ड्रायव्हरला सांगितलं. कसारा घाटात तसंच नाशिक- धुळे रस्त्यावर दोन वेळा मृतदेह ढकलून देण्याचा तिने प्रयत्न केला. त्यासाठी ड्रायवरला पाच ते दहा हजार रुपयांचं आमीष दाखवलं, पण दोन्ही प्रयत्न फोल ठरले.

अखेर मृतदेह धुळे सिव्हिल हॉस्पिटलमध्ये नेला. तिथे शांताबाईने मृतदेह आपल्या शेजारच्या इसमाचा असून अपघातात तो मरण पावला, असं सांगून खोटं नाव, पत्ता दिला. धुळे शहर पोलिसांनी तसा जबाब नोंदवून मृतदेहाचा पंचनामा केला. मृतदेह ताब्यात मिळताच तिथल्या एका स्मशानभूमीत शांताबाईने मृतदेहावर अंत्यसंस्कार केले. पतीच्या मृत्यूबद्दल तिने नातेवाईकांना काही कळवलं नाही.

जांभळे यांचे काका बबन जांभळे 2 नोव्हेंबर रोजी बीडहून मंुबईत आले. पुतण्या घरात नाही, हे पाहून त्यांनी शांताबाईंकडे चौकशी केली. त्यांची उत्तरं संशयास्पद वाटल्याने त्यांनी टिळकनगर पोलिसांकडे धाव घेतली.

अतिरिक्त पोलिस आयुक्त गुलाबराव पोळ उपायुक्त हिम्मतराव देशभ्रतार यांच्या मार्गदर्शनाखाली टिळकनगर पोलिस ठाण्याचे वरिष्ठ निरीक्षक अमर शिंदे, उदयसिंग राठोड, फौजदार सणदी, सुधानू सूर्यगंध आदी पथकाने या प्रकरणी तपास सुरू केला. अॅम्ब्युलन्स ड्रायव्हर-क्लिनर यांच्या साक्षी घेण्यात आल्या. परिस्थितीजन्य पुरावे गोळा केले. 17 मार्च रोजी गुन्हा दाखल केला आणि शांताबाई तसंच त्यांच्या भाऊ, वडील, श्रीमंत फिसळे, माधव शेट्टी, गवळे यांना अटक केली.

 
</text>
</doc>
