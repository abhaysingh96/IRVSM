<doc>
<docno>1108081.cms.txt</docno>
<text>
 
महामुंबई: मुंबई टाइम्स
मऱ्हाटमोळ्या मालिकांना घरघर!
[ Thursday, May 12, 2005  07:09:29 pm]


अमित भंडारी

प्रेक्षकांचा कल नेमका कशात आहे, हे अद्यापि चॅनलवाल्यांना नेमकं उमगलेलं नाही. त्यामुळेच बहुधा गेल्या तीन-चार महिन्यांत एका पाठोपाठ एक मालिका गाशा गुंडाळत आहेत. या मालिकांमध्ये बिग बजेट मालिकांचाही समावेश आहे. टीआरपीचा घसरता आकडा आणि मालिकांच्या प्रमोशन्सवर होणारा प्रचंड खर्च यामुळे डेलिसोप्ससोबत बऱ्याच वीकली मालिका आता पडद्यावरून अदृश्य होत आहेत. गेल्या दोन-तीन महिन्यांत डझनभराहून अधिक मालिकांनी स्क्रीनवरून प्रेक्षकांना ' राम ' म्हटलंय. येत्या काही आठवड्यांत आणखी काही मालिका मृतप्राय होण्याच्या अवस्थेत आहेत.

टीआरपीचं गणित ध्यानात येईपर्यंत मालिकांमधील कथानकांनी वळणं घेतलेली असतात. त्यामुळे नेमकं प्रेक्षकांना काय आवडतंय, याचा अंदाज घेईपर्यंत चॅनलचे कार्यकारी निर्माते आणि पटकथा-संवाद लेखक यांची तारेवरची कसरत सुरू असते. अधिकाधिक प्रभावीपणे प्रेक्षकांना खिळवून ठेवण्यासाठी चॅनल हरतऱ्हेने प्रयत्न करत असतं, पण गेल्या काही दिवसांपासून मराठीत आघाडीवर असणाऱ्या सह्यादी, झी मराठी ( पूर्वाश्रमीचं अल्फा मराठी), ई टीव्ही मराठी या तिन्ही वाहिन्यांवरील बऱ्याच मालिका आता व्हिडीओ लायब्ररीत जमा होण्याच्या बेतात आहेत.

चकचकित लूक असलेली अन् हिंदी मालिकांच्या धाटणीतील ' अधुरी एक कहाणी ' आणि विनोदी मालिकांमधील ' साहेब, बिवी आणि मी ' या मालिका येत्या काही दिवसांत बंद होणार आहेत. तर ई टीव्ही मराठी अद्यापि ' टीआरपी ( ते रटाळ प्रोग्रॅम) ' या मालिकेबाबत संभ्रमात आहेत. या मालिकेला वेळ बदलून द्यायची की, त्यांना आवरतं घ्यायला सांगायचं यासंदर्भात सध्या चर्चा सुरू आहे. गेल्या काही दिवसांपासून त्यांच्याकडे रिपिट टेलिकास्टचं प्रमाण वाढलेले तीन नवे कार्यक्रम सुरू करून प्रेक्षकांना आपल्याकडे वळवण्यासाठी आता ई टीव्ही मराठीने मोर्चेबांधणी सुरू केली आहे.

गेल्या काही दिवसांमधील बंद होणाऱ्या मालिकांची यादी दिवसागणिक वाढतेच आहे. त्यामध्ये बंधन, हसा चकटफू, अवंतिका, श्रीयुत गंगाधर टिपरे, चक्रव्यूह (झी मराठी), टिकल ते पोलिटिकल, परिसंवाद (ई टीव्ही मराठी), लढा, रुचिरा, दैवचक्र, आशा-अभिलाशा ( सह्यादी)या मालिकांचा समावेश आहे.

प्रत्येक एपिसोडची टेलिकास्ट फी, मार्केटिंग कॉस्ट आणि प्रत्येक एपिसोडगणिक कलाकारांचं मानधन या प्रत्येक गोष्टीचं गणित जमेनासं झालं असून नफ्याचं समीकरणही कोलमडू लागलं आहे. या गोष्टी आता डोईजड झाल्यामुळे मालिका बंद करण्याखेरीज पर्याय नाही, अशी चॅनलमध्ये कुजबूज सुरू आहे.

 
</text>
</doc>
