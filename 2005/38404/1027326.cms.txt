<doc>
<docno>1027326.cms.txt</docno>
<text>
 
महामुंबई: मुंबई टाइम्स
पालिकेच्या हॉस्पिटल कर्मचाऱ्यांना त्वचारोगांचा धोका?
[ Monday, February 21, 2005  05:43:58 pm]


हेमंत साटम

महापालिकेची तिजोरी सुस्थितीत असतानाही हॉस्पिटल कर्मचाऱ्यांच्या गणवेशांचं निर्जंतुकीकरण केलं जात नसल्यामुळे या कर्मचाऱ्यांनाच त्वचारोगांची लागण होण्याची भीती व्यक्त करण्यात येत आहे. कंत्राटदारांचं हित जपण्यासाठी या कर्मचाऱ्यांचे गणवेश हॉस्पिटलसाठीच्या लॉन्ड्रीऐवजी बाहेर धुवायला देत असल्यामुळेच हा धोका उद््भवल्याचा आरोप होत आहे.

हॉस्पिटल्समधील कपडे निर्जंतुक करून धुण्यासाठी भोईवाडा इथे महापालिकेची पॉवरलॉण्ड्री आहे. खर्च वाचवण्यासाठी महापालिकेने काही वर्षांपूवीर् केईएम, सायन, नायर या हॉस्पिटल्ससह काही ठिकाणी कपडे धुण्याचं कंत्राट धोब्यांना दिलं. त्यानंतर गणवेशांवर डाग राहणं, अंगाला खाज येेणं, असे प्रकार वाढल्याचं डॉक्टर्स आणि नसेर्सनी खाजगीत बोलताना सांगितलं. धोब्यांकडे कपड्यांचं निर्जंतुकीकरण होत नाही. हॉस्पिटलशेजारच्याच धोब्याकडे ऑपरेशन थिएटरमध्ये वापरले जाणारे अॅप्रन आणि इतर कपडे धुवून वाळत टाकल्याचं मुंबई टाइम्सला पाहायला मिळालं!

केईएमच्या मागच्या बाजूला काही धोबी राजरोस कपडे धुण्याचं काम करतात. त्यासाठी त्यांना खास सुविधाही दिल्या आहेत. तिथेच हॉस्पिटलमध्ये वापरले जाणारे कपडे धुवून ते तिथेच दोरीवर वाळवायला ठेवले जातात. हीच परिस्थिती इतर प्रमुख हॉस्पिटल्समध्ये दिसते. त्याउलट भोईवाड्यातल्या लॉण्ड्रीत 12 मोठी वॉशिंग मशीन्स (त्यातल्या दोघांची क्षमता प्रत्येकी 100 किलो), सहा ड्रायर्स, आठ प्रेसर्स, अशी सुसज्ज यंत्रणा आहे. असं असतानाही इथल्या यंत्रणेचा फारसा वापर केला जात नाही. काही वर्षांपूवीर् एकट्या केईएममधून दररोज सहा ते सात हजार कपड्यांचा ढीग यायचा. अडीचशेचा स्टाफ असलेल्या लॉण्ड्रीत आता हे प्रमाण घटलंय. पैसे वाचवण्यापेक्षा इतर ' कारणां ' मुळे धोब्याकडे कपडे दिले जातात, असा म्युनिसिपल मजदूर युनियनचा आरोप आहे.

पॉवरलॉण्ड्रीत एक कपडा पाठवण्याचा खर्च आठ ते नऊ रुपये येतो, उलट धोब्याकडील दर कितीतरी कमी असतो. त्यासाठी दर्जा हा प्रमुख मुद्दा आपसूक वगळला जातो, असं ऑपरेशन थिएटरमध्ये काम करणाऱ्या एका कर्मचाऱ्यानं सांगितलं. अंगाला खाज येण्याच्या प्रकाराबरोबर काही वेळेस या कपड्यांना दुर्गंधीही येते. याविरोधात तक्रारी करूनही फायदा झालेला नसल्याचं कर्मचाऱ्यांचं म्हणणं आहे. तक्रारींचं गांभीर्य लक्षात घेऊन युनियनने 29 जून 2004 रोजी प्रशासनाशी चर्चा केली. पण त्यानंतरही या परिस्थितीत कोणताही फरक पडला नाही. पैसे वाचवण्यापोटी पेशण्ट्सच्या आरोग्याशी क्रूर खेळ सुरू असल्याची टीका युनियनचे संघटक प्रदीप नारकर यांनी केला आहे.

यासंदर्भात अतिरिक्त महापालिका आयुक्त विजयसिंह पाटणकर यांच्याकडे विचारणा केली असता त्यांनी मात्र खाज येण्याच्या तक्रारींबाबत अनभिज्ञता दर्शवली. पॉवरलॉण्ड्रीत टेक्निकल अडचणी आल्यास पर्यायी व्यवस्था म्हणून धोब्यांकडे कपडे दिले जातात. त्यांच्याकडे फार प्रमाणात कपडे सोपवले जात नाहीत, असा दावा पाटणकर यांनी केला. पॉवर लॉण्ड्रीविषयी अहवाल मागवण्यात आला असून वेळ पडल्यास या पद्धतीत बदल करण्यात येतील, असं ते म्हणाले.

 
</text>
</doc>
