<doc>
<docno>1027268.cms.txt</docno>
<text>
 
सदर
मरणत्व
[ Monday, February 21, 2005  05:21:46 pm]


काळजी आणि बेचैनी माणसाच्या शरीराच्या कोणत्या कोपऱ्यात वास करत असते याचा अद्यापि शोध लागलेला नाही. असे काही रोग असतात, की त्यावर औषध नसतं. गेले आठ दिवस मला याच रोगानं ग्रासलं आहे. अकारण एखाद्या गोष्टीची काळजी करणं, हा माझा वीकपॉइण्ट आहे. रिकामपण हे काळजीचं महाद्वार असतं. गेल्या रविवारी असंच झालं, काहीच काम नसल्याने एका वेगळ्याच काळजीने मला ग्रासलं.

सद्दामला तुरुंगात कसं वागवलं जात असेल, ही चिंता मला लागून राहिली. त्याला जेवायला देत असतील काय, मारहाण तर करत नसतील, त्याच्या दाढीचे केस ओढत असतील तर त्याच्या किती वेदना होत असतील ? एककाळ महालात राहणारा हा राजा दगडावर कसा झोपत असेल, या काळजीने मी ग्रासलो असताना उपाय म्हणून मी हाती लेखणी घेऊन लिहायला बसलो आणि शोधताशोधता ' म.टा. ' तीलच एका बातमीने मी पुन्हा काळजीच्या दरीत लोटलो गेलो. त्या बातमीत म्हटलं होतं, की वैज्ञानिक प्रगतीमुळे आणि अत्याधुनिक तंत्रज्ञानामुळे माणूस अमर होण्याचं स्वप्न येत्या वीस वर्षांत सत्यात उतरेल. विख्यात शास्त्रज्ञ कुर्झवेल यांनी तपशीलवार त्याचं वर्णन केलं असून जीवशास्त्र आणि तंत्रज्ञान यांचा समन्वय होत असल्याचं सांगितलं.

ती बातमी वाचल्यापासून काळजीने मला एवढं वेढलं, की कशातच लक्ष लागत नाही. अन्नदेखील गोड लागत नाही. माणसाला मरणच आलं नाही तर या जगाचं कसं होईल, या चिंतेचे हातोडे माझ्या डोक्यावर कोणीतरी क्षणाक्षणाला हाणू लागलं आहे. काय गंमत आहे पाहा, मी आणखी वीस वर्षं जगण्याची शक्यता जेमतेम पाच टक्के आहे. पण तरीही कालपर्यंत मला शंभर वर्षं जगावंसं वाटत होतं. आता मात्र मी आणखी वीस वर्षं जगणार नाही, असं मला समाधान वाटायला हवं. कारण एकवीस वर्षं जगलो तर शंभर वर्षं, पाचशे वर्षं, हजार वर्षं मला जगावं लागेल.

पेन्शनवर तेवढं जगणं शक्य नाही. नवीन नोकरी कोणी देणार नाही आणि शे-दोनशे वर्षांत जीवनावश्यक वस्तूंचे भाव एवढे भडकतील की माझ्या पेन्शनमध्ये चहाचा एक कपदेखील येणार नाही. केवळ माझीच नव्हे तर मला सर्वांचीच चिंता वाटू लागली. समोरून येणारी प्रत्येक व्यक्ती हजार वर्षांनंतर कशी दिसेल, कुठे असेल आणि कशी जगेल हे त्या कुर्झवेलने सांगितलेलं नाही. त्यामुळे सव्वाशे वर्षांची सानिया आणि दीडशे वर्षांचा सचिन त्याच फॉर्ममध्ये खेळेल का या विचाराने मी अस्वस्थ झालो.

सानियाचं छायाचित्र पाहताच माझ्यापुढे सोनियांचा विचार आला आणि विचारांचं वादळ उठलं. त्या विचारांना अनेक फाटे फुटले. सध्या नवीन पिढी सोनियाला मानत असते, पण त्यानंतर नवी-जुनी पिढी राहणार नाही. फक्त जुनीच पिढी शिल्लक राहणार. त्या पिढीला सामावून घेण्यासाठी घटनेत बदल करावे लागतील. विधिमंडळाची मुदत पाचऐवजी पाचशे वर्षं करावी लागेल आणि लोकसंख्या बेसुमार वाढल्याने मतमोजणी किमान महिनाभर चालेल. लोकसंख्या म्हटल्यावर छातीत धडकी भरली. माणूस अमर झाला तर या जगाच्या पाठीवर त्याला उभं राहण्याइतकीही जागा मिळणार नाही. तो प्रश्न सोडवण्यासाठी प्रत्येक भूखंडावर शंभर-शंभर मजली इमारती बांधाव्या लागतील. सर्व वाहनं इतिहासजमा होतील आणि माणसांच्याच गदीर्चा ट्रॅफिक जॅम होईल. पेडर रोडवर तर एक नव्हे तर एकावर एक दहा पूल बांधले तरी ती गदीर् सरकरणार नाही आणि सरकली तरी ती संपूर्ण दिशाहीन असेल. कारण सर्वच नोकरीधंदे बंद पडल्याने जायचं कुठं, हाच प्रश्न सर्वांसमोर उभा राहील. आणखी पंचवीस वर्षं तरी आमची सत्ता सेना-भाजप युतीला काबीज करता येणार नाही, असा आत्मविश्वास परवा विलासराव देशमुखांनी व्यक्त केला म्हणजे आता त्यांच्या मुख्यमंत्रीपदालाही अमरत्व प्राप्त होईल. ते बेकारीचा प्रश्न कसा सोडवणार, सर्व रस्त्यांत, समुदात, मुंबईतच नव्हे तर लातूरमध्ये पण झोपड्याच झोपड्या उभ्या राहतील. सर्व झोपडपट्ट्यांना आता किमान पाचशे वर्षांची मुदतवाढ घ्यावी लागेल. कापसाचा भाव वाढतच राहील. एवढ्या लोकांना मोफत वीज देणार कुठून ? मंत्रालयात भेटायला येणाऱ्या लोकांची रांग बोरिवलीपर्यंत जाईल. मोफत शिक्षण, मोफत पुस्तकं, अनुदान, आथिर्क मदत, वैद्यकीय साहाय्य हे सर्व घ्यायचं असेल तर मंत्रालयाच्या गच्चीत नोटा छापण्याचा कारखाना काढावा लागेल.

नोटांवरून आठवण झाली. बँकांचं कसं होणार ? आता बँकेत ठेवलेले पैसे साडेसहा वर्षांत दुप्पट होतात. ते साडेसहाशे किंवा साडेसहा हजार वर्षांनी किती होतील ? तेवढं देणं शक्य नसल्याने बँका, एचडीएफसी, आयसीआयसीआय या सर्व संस्था बंद पडतील. अर्थसंकल्पात त्याला पर्यायी व्यवस्था करून वर्षाचा नव्हे तर किमान पन्नास वर्षांचा अर्थसंकल्प सादर करावा लागेल. प्रफुल्ल पटेल यांना फार महत्त्व प्राप्त होईल. कारण रस्त्यातील वाहतूक ठप्प झाल्याने फक्त विमानवाहतूक सुरू राहील. दादरहून गिरणगावात जाण्यासाठीही मनोहर जोशी विमान खरेदी करतील. ते विमानदेखील कोणाच्या तरी गच्चीत किंवा छपरावर उतरवावं लागेल.

या शास्त्रीय प्रगतीचा सगळ्यात मोठा फटका डॉक्टरांना बसणार आहे. त्यामुळे मेडिकलला सहज प्रवेश मिळेल. रुग्णालयांची आवश्यकता राहणार नाही. केमिस्टची दुकानं बंद पडतील. कैलास जीवनदेखील कोणी घेणार नाही. मृत्यूला भिणारी माणसं उरणार नाहीत. त्याचबरोबर राजकारणी लोकांचीदेखील फार मोठी गोची होणार आहे. मला काळजी वाटते अण्णा हजारे, मेधा पाटकर आणि प्रकाश मोहाडीकरांसारख्या समाजकार्यर्कत्यांची. कोणताही प्रश्न सोडवण्यासाठी ते प्राणांतिक उपोषण करतात. आता त्यांनाही लढ्याचा दुसरा मार्ग शोधावा लागेल. जयंत साळगावकरांच्या ' दीर्घायु भव ' या आशीर्वादाची गरज भासणार नाही. सिद्धीविनायकासमोरील रांग अल्पायुष्यासाठी नवस करेल.

नाती-गोती किती उरतील ते सांगता येत नाही. पण उरलीच तर शाळेतील विद्याथीर् आपल्या पालकांचे माझ्या खापर पणजोबांचे खापर पणजोबा अशी ओळख करून देतील. शाळा- कॉलेजमध्येही चर्चप्रमाणे गदीर्त उभं राहूनच शिक्षण मिळायला लागेल.

त्या बातमीचं बिल्डर लोकांनी मात्र स्वागत केल्याचं कळतं. कारण वीस वर्षांनंतर सगळ्या स्मानशभूमीचा एफ.एस.आय. त्यांना उपलब्ध होणार आहे. लोकसंख्या ओसंडून वाहू लागली तर समुदातदेखील सोसायट्या उभ्या राहतील. त्या सोसायटीत स्वीमिंगपूलचा खर्च करावा लागणार नाही. त्याही परिस्थितीत सगळे सण साजरे होतील. पण विवाह, बापरे! हजारो वर्षं एकच पत्नी आणि एकच पती. वटपौणिर्मा हा सण कधीच साजरा होणार नाही. वारसाहक्कावरून घराघरात भांडणं होतील. सिनेमा-नाटकांना मात्र सुगीचे दिवस येतील. कारण घरातील लोकच ' हाऊसफुल्ल ' करतील.

न्यायालयात इच्छामरणासाठी हजारो अर्ज प्रलंबित राहतील. हे सगळं वीस वर्षांनंतर घडणार असलं तरी मी एकवीस वर्षं जगणार अशा विचाराने अजून माझं डोकं भणाणत आहे आणि मध्यरात्री चौपाटीवर बसताना एखादी त्सुनामी लाट आली असं मला वाटू लागलं आहे.

प्रमोद नवलकर

 
</text>
</doc>
