<doc>
<docno>1027620.cms.txt</docno>
<text>
 
अर्थव्यवहार
जीवनावश्यक वस्तूंची भाववाढ होऊ नये
[ Monday, February 21, 2005  08:52:43 pm]


बजेटकडून यंदा फारशी अपेक्षा नाही. गेल्या कित्येक वर्षांपासून काळ्या दगडावरची रेघ असल्याप्रमाणं महागाई आणि वैयक्तिक कर यांमध्ये सातत्यानं वाढ होतच आहे. सामान्य माणसाला या दोन गोष्टींच्या पलीकडे आणखी काय हवं असणार, पण दरवषीर्च्या बजेटमध्ये ही स्थिती ' जैसे थे! ' खरंतर बजेटमध्ये असणाऱ्या बऱ्याचशा गोष्टी क्लिष्ट वाटत असल्यामुळं त्यांच्या वाटेलाच कधी गेलो नाही. या बजेटकडे नेहमी जाहिरातक्षेत्राच्या दृष्टिकोनातून पाहत आलो आहे. दररोजच्या आयुष्यात या बजेटचा झटकाच बसतो. कॉलेजमध्ये असताना बजेटवर ज्येष्ठ कायदेतज्ज्ञ नानी पालखीवाला यांची भाषणं ऐकल्याचं स्मरतं.

जाहिरातक्षेत्रात खऱ्या अर्थानं होणाऱ्या बदलाची नांदी ही बजेटपासूनच सुरू होते. प्रत्येक गोष्टीचं बजेट असणं ही काळाची गरज आहे. त्याचं नियोजन आणि अमलबजावणी योग्य पद्धतीनं होण्याची नितांत आवश्यकता असते. दररोजच्या आयुष्यावर या बजेटचे पडसाद उमटत असतात. जीवनावश्यक गोष्टींबाबत वाढती महागाई ही डोकेदुखीच आहे. सामान्य माणसाच्या दृष्टिकोनातून याकडे पाहणं गरजेचं आहे.

बजेट सादर होत असताना पाहिल्याचं मात्र कधीही आठवत नाही. दररोजचं वर्तमानपत्र आणि त्यातून बजेटचा केला जाणारा ऊहापोह हा मात्र आवर्जून वाचतो. चॅनलवरील अर्थतज्ज्ञांची चर्चा ऐकतो. पण खरं सांगू का माझ्या नित्याच्या, सवयीच्या गोष्टींमध्ये भाववाढ झाली आहे का, हे मात्र सर्वप्रथम तपासून घेतो. बिझनेस अँगलने या बजेटचा विचार करतो. कोणतंही काम करत असलो तरी बजेटवर नजर असते. अर्थात त्यामध्ये खोलवर शिरत नसलो तरीही त्याकडे जाणीवपूर्वक लक्ष पुरवतो. त्यानंतर पोटापाण्याचा व्यवसाय असलेल्या जाहिरातक्षेत्रावर याचे काही पडसाद उमटत आहेत का, याची शाहनिशा करून घेतो.

कलाकार म्हणून बजेटकडे पाहत नाही कारण सर्जनशील धाटणीची कामं करत असल्यामुळं कलाकृती निमिर्तीच्या फंदात पडलेलो नाही. नाटक वा एण्टरटेन्मेण्ट इंडस्ट्रीच्या अर्थकारणात तेवढा गुंतलेलो नाही. त्यामुळं अधिकारवाणीनं कला आणि सांस्कृतिक क्षेत्रात आथिर्क तरतूद कमी आहे, असं सांगण्याचं धैर्य दाखवणार नाही.

बजेटकडे ' कॉमन मॅन ' म्हणून पाहतो. म्हणूनच यंदाच्या बजेटकडून मोठ्या अपेक्षा नाहीत. कोणत्याही पद्धतीनं जीवनावश्यक वस्तूंची भाववाढ होऊ नये आणि वैयक्तिक कर कमी व्हावा, इतकी भोळसट अपेक्षा बाळगून आहे. सामान्य माणसासारखा उत्पन्नाचा ठराविक भाग सरकारला कर रूपात देताना त्यांच्याकडून माफक अपेक्षा बाळगायला काय हरकत आहे ?

भरत दाभोळकर

( शब्दांकन : अमित भंडारी)

 
</text>
</doc>
