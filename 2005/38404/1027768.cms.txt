<doc>
<docno>1027768.cms.txt</docno>
<text>
 
महामुंबई
मुंबईचे पर्यटक काश्मीरमध्ये अडकलेले नाहीत!
[ Monday, February 21, 2005  11:41:27 pm]


म. टा. प्रतिनिधी

मुंबई : मुंबईतून कोणतीही पूर्वनियोजित सहल सध्या काश्मीर खोऱ्यात गेलेली नाही तसेच जोरदार बर्फवृष्टीमध्ये संस्थात्मक माध्यमातून गेलेले पर्यटक अडकल्याची कोणतीही खबर नाही, असा दिलासा ' महाराष्ट्र टूर ऑर्गनायझर्स असोसिएशन ' ने दिला आहे. संघटनेचे सरचिटणीस आणि ' राजा राणी टूर्स ' चे अभिजीत पाटील यांनी सांगितले की, सध्या कोणतीही सहल तेथे असल्याची माहिती आमच्याकडे नाही, त्यामुळे, काळजी नाही.

गेल्या आठवड्यात हिमकडा कोसळण्याचा पहिला प्रकार घडला, तेव्हा बनिहाल पासजवळ आपला भाऊ विश्वजीत हाच अडकून पडला होता, असे सांगून अभिजीत म्हणाले की, तेव्हापासूनच पर्यटक माघारी फिरू लागले होते. स्वतंत्रपणे गेलेल्या पर्यटकांबद्दल कोणतीही खबर आली नसली, तरी मुंबईचे फारसे पर्यटक तेथे असण्याची शक्यता नाही, असे ते म्हणाले.

काश्मीरमध्ये हिमवृष्टी सुरू झाल्यावर बर्फात खेळण्याचा आनंद लुटण्याच्या कल्पनेने काही उत्साही मुंबईकर लगबगीने काश्मीरच्या मार्गावर आहेत. मात्र, या हिमवृष्टीनेच त्यांची पंचाईत करून टाकली आहे. जाण्याचे मार्ग बंद झाल्याने अनेकांना वास्तव्य वाढवून घ्यावे लागले. आयत्या वेळी त्यांच्याकडे इतके पैसेही नसल्यामुळे काही हॉटेलनी त्यांच्या जेवणाची सोय विनामूल्य करून दिली आहे.

' अॅपेक्स फेअर ' चा फायदा उठवणाऱ्यांची संख्या मोठी असल्यामुळे विमानांचे तिकिट रद्द केल्यास जास्त पैसे परत मिळत नाहीत. त्यामुळे निराशा टाळण्यासाठी केसरी टूर्सने काही सहली सिमला, कुलू-मनालीकडे वळवल्या. 23 व 28 फेब्रुवारीला एक सहल काश्मीरला जाणार असून, जनजीवन सुरळीत झाले नाही, तर त्या समला, कुलू-मनालीकडे वळवण्यात येतील.

 
</text>
</doc>
