<doc>
<docno>1027569.cms.txt</docno>
<text>
 
धावते जग
शिक्षकी पेशाला अशोभनीय
[ Monday, February 21, 2005  08:08:30 pm]


अंधेरीच्या ' वेलफेअर सेंटर स्कूल ' मध्ये शिकणाऱ्या दहावीच्या विद्याथिर्नीचे शाळेबाहेरील वर्तन ' अशोभनीय ' वाटल्यामुळे, तिला शिक्षकाकरवी शाळेत आणून मारहाण करणाऱ्या प्राचार्याने, सध्या सर्वत्र बोकाळलेल्या स्वयंघोषित संस्कृतिरक्षकांत केवळ धर्माच्या नावाने राजकारण करणाऱ्या असंस्कृतांचाच समावेश आहे असे नाही, हे दाखवून दिले आहे.

विद्यार्थ्यांना आपण आपल्या मुलांप्रमाणे मानतो, त्यामुळे त्यांनी आगळीक केली, तर त्यांना शिक्षा करणे हे आपले कर्तव्यच आहे, असा दावा करून या प्राचार्यांनी सहानुभूती मिळवण्याचा चलाख प्रयत्न केला आहे. मात्र त्यांचा या प्रकरणातील एकूण दृष्टिकोन पाहता , ' शिक्षक ' म्हणून त्यांचेच मूल्यमापन करण्याची गरज आहे.

दहावीचा प्रीलिमचा शेवटचा पेपर, हा नियमित शाळेचा एकप्रकारे शेवटचा दिवस असतो. स्पधेर्मुळे मुलांवरचे अभ्यासाचे ताण वाढतात, तसेच वाढत्या असुरक्षिततेमुळे मित्रमैत्रिणींच्या ग्रुपमधील भावबंधही अधिक घट्ट होत असतात. याची दखल न घेता, त्यांच्या आपापसातील वर्तनाचा अर्थ, स्त्री-पुरुष संबंधांविषयी तीस-चाळीस वर्षांपूर्वी स्वत:च्या घडलेल्या मूल्यचौकटीच्या आधारे लावणे, हेच मुळात शिक्षकी पेशाला न शोभणारे आहे.

पालकांपेक्षाही शिक्षकाला नव्या पिढीच्या बदलत्या मूल्यांची आणि त्याआधारे होणाऱ्या भावनिक आविष्कारांची अधिक जाण असणे आवश्यक आहे. या मुलांबरोबर त्यानेही समजुतीच्या पातळीवर बदलले पाहिजे आणि त्यांच्या आविष्कारांवरून झटपट नैतिक निष्कर्षाला येणे टाळले पाहिजे.

महिनाभराच्या सुटीआधी एकमेकांचा निरोप घेताना, युनिफॉर्मवर प्राचार्य कौल दावा करतात त्याप्रमाणे या मुलामुलींनी ' आय लव्ह यू ' असे लिहिले असेल, तरी त्यात आक्षेप घेण्यासारखे काही नाही. एक तर हे युनिफॉर्म घालून ही मुले घरी जाणार होती. म्हणजेच शाळेच्या शिस्तीत यामुळे बाधा येण्याचा प्रश्न नव्हता. ही घटनाही शाळेच्या बाहेर, एका विद्यार्थ्याच्या सोसायटीच्या आवारात उघडपणे घडलेली. यात निर्व्याजपणाच अधिक दिसतो. पण हा विद्यार्थ्यांना न शोभणारा लैंगिकतेचा जाहीर आविष्कार आहे, हा प्राचार्यांचा समज क्षणभर योग्य मानला, तरी शाळेबाहेर घडलेल्या या प्रकाराविषयी विद्यार्थ्यांना आपुलकीच्या नात्याने समज देणे आणि पालकांना बोलावून त्यांच्या कानावर ही घटना घालणे, एवढेच प्राचार्य वा शिक्षक या नात्याने त्यांनी करणे समर्थनीय ठरले असते.

प्रत्यक्षात शारीरिक शिक्षणाच्या शिक्षकाने तिला पकडून रिक्षात टाकले आणि शाळेत आणल्यावर प्राचार्यांनी तिला मारहाण केली. यामागे सद्भावना होत्या असे गृहीत धरले, तरी ही दोन्ही कृत्ये शिक्षकाच्या पेशाला लाजिरवाणीच आहेत. या प्राचार्यांना या पदावर ठेवायचे असेल, तर त्यांचे किमान समुपदेशन करणे आवश्यक आहे.

 
</text>
</doc>
