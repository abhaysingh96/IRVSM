<doc>
<docno>1027303.cms.txt</docno>
<text>
 
महाराष्ट्र
...आणि मोगरा पुन्हा फुलला!
[ Monday, February 21, 2005  05:38:18 pm]


मुंबई टाइम्स टीम

डोंबिवली : त्यांचं अवघं घराणंच संगीताच्या उपासकांचं. त्यातल्या त्या दोघींचं स्थान तर फारच मोठं. नादब्रह्माातून प्रकट झालेले दोन खळाळते प्रवाहच जणू...वर्षानुवर्ष वाहत असलेले...पण समांतर जाणारे! शनिवारी मात्र अद्भुत घडलं. त्यातल्या एका प्रवाहातून अवचित असा परिमळ झुळकला...स्वरवेलींवर कळ्या झुलत राहिल्या आणि रसिकांच्या ओंजळीत शुभ्र मोगरा पुन्हा फुलला.

लता मंगेशकरांचं गाणं फक्त त्याच किंवा आशा भोसले गाऊ शकतात. पण कुठल्याही बेजोड कलावंतांत आढळेल असा अहंकार असल्यामुळे आशाताई दीदींचं गाणं गात नाहीत, हा आजवर पसरलेला गैरसमज खुद्द आशाताईंनीच दूर केला. निवेदक सुधीर गाडगीळ यांनी त्यांना या मुद्द्यावरून छेडल्याचं निमित्त घडलं आणि वर्षानुवर्षांचं मळभ दूर झालं.

तब्बल नऊ वर्षांच्या कालखंडानंतर आशा भोसले यांचं ' नक्षत्रांचे देणे ' डोंबिवलीत अवतरलं होतं. हृदयनाथांनी ' आशाताई आज लतादीदींचं गाणं गाणार ' असल्याची घोषणा केली तसे श्रोते आनंदून गेले. कलावंताला ' बोलतं ' करताना त्याला चिमटे काढण्यात सुधीर गाडगीळ चांगलेच पटाईत. मग त्यांनी आशाताईंना प्रश्न केला. ' आजपर्यंत दीदींचं गाणं न गाण्याचं कारण काय होतं ? कलावंताचा अहंकार की भीती ?' या प्रश्नानं मात्र आशाताईंचं मनं ढवळून निघालं आणि त्यांनी भावनांना वाट करून दिली.

' दीदीचं गाणं न गाण्यामागे अहंकार नव्हे, भीतीच आहे. ती ज्या पद्धतीनं गाते, जशा जागा घेते, तिच्या गाण्यात जे चढ-उतार असतात, तो आपल्याला जमेल की नाही, ही भीती असते. देवदेखील जमिनीवर पाय टाकताना विचार करतो. मूर्ख मात्र भसकन पाय टाकतात आणि आपटतात. दीदीच्या गाण्याचंही तसंच आहे. त्याच्या जवळपासदेखील पोहोचणं अशक्य असतं. म्हणूनच मी दीदीचं गाणं गायले नाही ,' असा खुलासा त्यांनी केला.

त्यापाठोपाठ दीदींची थोरवी सांगताना त्यांचा गळा खुलत गेला. त्यातून ' मोगरा फुलला ', ' अवचिता परिमळू... झुळकला अळूमाळू ' आणि ' मी रात टाकली ' ही दीदींची गाणी उमटली. वर ' ही मी फक्त तुमच्यासाठीच पाठ केली आहेत ', असा ' षड्ज ' देखील!

' मोगरा ' संपल्यानंतर आशाताई सद्गदीत झाल्या होत्या. ' हे गाडगीळ भांडणं लावून देतात आणि कोपऱ्यात जाऊन बसतात ', असा टोला त्यांनी लगावला. आणि तो इतका बेमालुम बसला की, गाडगीळ पुन्हा व्यासपीठावर आलेच नाहीत!

 
</text>
</doc>
