<doc>
<docno>1027315.cms.txt</docno>
<text>
 
महाराष्ट्र
नागरी (अ)सुविधा केंद
[ Monday, February 21, 2005  05:40:33 pm]


सुनील जावडेकर

कल्याण- डोंबिवली महापालिकेचं कम्प्युटराइज्ड नागरीसुविधा केंद (सीएफसी) हा खरं तर राज्यभर गाजलेला विषय. सिंगापूरचं कॅपस अॅवॉर्ड, विविध पुरस्कार, पारितोषिकं मिळत असताना रहिवाशांना मात्र मनस्ताप होतोय. तर नगरसेवकांनी सीएफसीच्या अनागोंदीवर टिका करत गोंधळ घातल्यामुळे महापौर हरिश्चंद पाटील यांना थेट चौकशी अहवाल सादर करण्याचे आदेश द्यावे लागले.

नगरसेवक किरण समेळ यांनी सीएफसी विभागप्रमुख सुभाष पाटील यांच्यावर तोफ डागली. कम्प्युटरायझेशनसाठी एबीएम नॉलेज वेअर या मंुबई महापालिकेने ब्लॅक लिस्टेड केलेल्या कंपनीला काम का दिले, या प्रश्नामुळे तर प्रशासन पुरतं हतबल झाल्याचं दिसून आलं. नगरसेवक शरद गंभीरराव यांनी सीएफसीचा प्रश्न उपस्थित केला होता. जे 250 कम्प्युटर खरेदी केले आहेत ते ब्रॅण्डेड कंपनीचे नसून असेम्बल्ड आहेत. ते पेण्टियम फोर असतील असं एबीएमतफेर् सांगण्यात आलं होतं. प्रत्यक्षात तसे नाहीत.

कम्प्युटर प्रोजेक्टवर आजवर झालेल्या खर्चाचा तपशील देताना सुभाष पाटील यांच्या आकडेवारीतच सुमारे एक कोटींची तफावत आढळून आली. गेल्या चार वर्षांत या प्रोजेक्टवर सुमारे 6.50 कोटींच्या घरात खर्च झाला आहे. तर नगरसेवकांना उत्तरं देताना पाटील यांच्या आकड्यांची जुळवाजुळव 5.41 लाखांचा घरात जात होती. एक कोटींच्या खर्चांबाबत समाधानकारक उत्तर प्रशासनाकडे नव्हतं. स्थायी समितीचे सभापती रमेश म्हात्रे यांनी अत्यंत कळीचा मुद्दा उपस्थित करत प्रोजेक्टचे वाभाडेच काढले.

अद्यापि सीएफसीमधून जन्ममृत्यूचे दाखले सोडल्यास इतर कोणतेही दाखले संबंधित अधिकाऱ्यांना भेटल्याशिवाय त्यांना दिले जात नाहीत. मग केवळ जन्म-मृत्यू दाखल्यांसाठी 6.50 कोटी खर्च केले का असा प्रश्न या निमित्ताने विचारला जात आहे.खुद्द सभापतींनाच सीएफसीच्या कारभाराचे फटके बसले आहेत. 99 प्रकारचे दाखले आणि सेवा ठराविक मुदतीत आणि जलद गतीने देण्याचं वचन दिलं होतं पण त्या सगळ्या अपेक्षा फोल ठरल्या आहेत.

कल्याण-डोंबिवलीचा प्रोजेक्ट राज्यातील इतरही महापालिका आणि परिषदांमध्ये लागू केला जाणार होता मात्र, कल्याणजवळच्या उल्हासनगर महापालिकेने याच प्रोजक्टचे सॉफ्टवेअर राज्यभरात मोफत देण्याचे जाहीर केले. त्यातच नवी मंुबई महापालिकेनेही कल्याण-डोंबिवलीशी स्पर्धा सुरू केली. नागपूर, मीरा-भाईंदर महापालिकांनीही या प्रोजेक्टकडे त्यामुळे पाठ फिरवली आहे.

महापालिकेतील अधिकारी, पदाधिकारी यांना कम्प्युटरचं ज्ञान नसल्याने अनेकजण त्याचा उपयोग गेम्स खेळण्यासाठी करतात. सध्या या प्रोजेक्टसाठी 32 कर्मचारी आहेत. पण अधिक कर्मचारी हवे असल्याची मागणी पाटील यांनी केली आहे. या आथिर्क वर्षांत प्रोजेक्टसाठी दीड कोटींची तरतूद केली आहे. त्या तरतुदीलाही नगरसेवकांनी आक्षेप घेतला आहे. रहिवाशांसाठी कोणत्याही प्रकारे फायदेशीर न ठरलेल्या या प्रोजेक्टला आणखी तरतूद देण्यास त्यांचा विरोध आहे.

कोणतीही माहिती या ठिकाणी अपडेट केलेली नसते. टेबलाखालचे व्यवहार कमी होतील असा दावा तत्कालीन आयुक्त श्रीकांत सिंह यांनी केला होता. प्रत्यक्षात टेबलची संख्या वाढल्याचंच दृश्य दिसत आहे. याचा फटका मालमत्ता हस्तांतरणाच्या कामावर होत आहे. एकीकडे लोकांना सहज कागदपत्रं उपलब्ध करून देण्याचा दावा केला आहे. प्रत्यक्षात अशी काहीच स्थिती नसल्याचं जाणवत आहे.

 
</text>
</doc>
