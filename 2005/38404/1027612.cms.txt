<doc>
<docno>1027612.cms.txt</docno>
<text>
 
लेख
अत्याचारविरोधी कायद्याची मर्यादा...
[ Monday, February 21, 2005  08:45:41 pm]


एखादी व्यक्ती मागासवगीर्य समाजातील असली, परंतु महाराष्ट्रातील नसली, तर अशा व्यक्तीला कुणी त्याच्या जातीवरून महाराष्ट्रात शिवीगाळ केल्यास त्याच्याविरुद्ध अनुसूचित जाती व अनुसूचित जमाती (अत्याचार प्रतिबंधक)कायदा आणि नागरी संरक्षण कायदा , 1955 अंतर्गत गुन्हा दाखल करता येतो का ? या प्रश्ानचे उत्तर ' नाही ' असे सांगितले, तर कदाचित आश्चर्य वाटेल. मात्र हा मुद्दा मुंबई हायकोर्टाच्याच एका निकालात स्पष्ट करण्यात आला आहे.

कल्याण ( पूर्व) येथील आर. चार्लस् राज आणि दोघा सहकाऱ्यांविरुद्ध मुलुंड (प.)च्या पोलिस ठाण्यात एका गुन्ह्याबद्दल तक्रार दाखल करण्यात आली, त्यावेळी त्यांच्यावर अत्याचारविरोधी कायदा व नागरी संरक्षण कायद्याखालीसुद्धा गुन्हा नोंदविण्यात आला. हे तिघेही शिक्षण व्यवसायात आहेत. या तक्रारीमुळे चार्लस् यांना नोकरीतून निलंबितही करण्यात आले होते. आपल्यावर दाखल करण्यात आलेला अत्याचारविरोधी कायदा व नागरी संरक्षण कायद्याखालील गुन्हा अयोग्य असून, तक्रार रद्द करण्यात यावी, अशी विनंती चार्लस् यांनी हायकोर्टाकडे केलेल्या अर्जात केली होती.

या प्रकरणातील तक्रारदार हा मूळचा तामिळनाडूचा रहिवासी असून महाराष्ट्रात तक्रारदाराची जात मागासवगीर्य जातीत मोडत नाही, ती केवळ तामिळनाडूतच मागासवगीर्य जातीच्या यादीत आहे, असे या संदर्भात चार्लस् याचे वकील पी. एम. प्रधान आणि ए. आर. पितळे यांनी हायकोर्टापुढे न्या. विजया कापसे-ताहिलरमानी यांच्यापुढे युुक्तिवाद करताना निदर्शनाला आणलेे.

राज्यघटनेतील कलम 341 व 366 यामध्ये अनुसूचित जाती कोणत्या व त्याबाबतचा निकष याविषयी सविस्तर तपशील देण्यात आला आहे. कलम 341 चा विचार केल्यास राज्य सरकार ज्या जातींना अनुसूचित करते, त्याच जाती अनुसूचित आहेत. त्यामुळे कलम 341 व 366 याअंतर्गत असलेल्या तरतुदींचा विचार केल्यास महाराष्ट्रात अर्जदार चार्लस् याचा गुन्हा हा अत्याचारविरोधी कायद्यांतर्गत मोडू शकत नाही, असा मुद्दा अर्जदाराच्यावतीने कोर्टापुढे मांडण्यात आला. शिवाय कलम 366 च्या क्लॉज 24 मध्ये अनुसूचित जातीची व्याख्या देण्यात आली असून त्याचा विचार केल्यास अर्जदाराचा युक्तिवाद योग्य असल्याचे कोर्टाच्या निदर्शनाला आले. त्यामुळे न्या. ताहिलरमानी यांनी अर्जदाराविरुद्ध अत्याचारविरोधी कायदा व नागरी संरक्षण कायद्यांतर्गत कारवाई होऊ शकत नसल्याचा निर्वाळा दिला आणि या कायद्यांतर्गत करण्यात आलेली तक्रार रद्द केली. तसेच अर्जदार चार्लस्विरुद्ध मॅजिस्ट्रेट कोर्टापुढे जो खटला चालू आहे, तोसुद्धा अर्जदार सध्या निलंबित असल्याचे लक्षात घेऊन तातडीने निकाली काढण्यात यावा, असे आदेश न्या. ताहिलरमानी यांनी दिले.

अत्याचारविरोधी कायद्यातील हा नवा मुद्दा लक्षात घेतल्यास, अन्य राज्यांतील मागासवगीर्य व्यक्ती एकाच वस्तीत राहत असतील आणि त्यांच्यात भांडण झाले व जातीवरून शिवी देण्यात आल्यास त्या मोठ्या जमावाविरुद्ध अत्याचारविरोधी कायद्यांतर्गत गुन्हा नोंदविता येणार नाही. हा राज्यघटनेच्या संबंधित कलमातील दोष म्हणावा की नाही, असा संभ्रम निर्माण होऊ शकतो. एखाद्या जातीला मागासवगीर्य जातीच्या सरकारी सवलती मिळण्यासाठी केंदाची यादी व राज्याची यादी यामध्ये भेद करण्यात आला आहे. एखादी जात केंदाच्या यादीत मागासवर्गात असली तरी राज्याच्या यादीत ती मागासवर्गात नसू शकते. मात्र एकाच राज्यातील दोन व्यक्ती एकमेकाला जातीवरून शिवीगाळ करीत असल्यास तो शब्द तामिळी भाषेत असला काय अथवा अन्य कुठल्याही भाषेत असला तरी त्यामागील भावना या सारख्याच असतात. त्यामुळे जातीसंबंधी मिळणाऱ्या सवलती व जातीवरून होणारी शिवीगाळ हा फरक येेथे करणे उचित ठरेल. त्यामुळे राज्यघटनेतील जाती-विषयक तरतुदींची अधिक चिकित्सा करणे आवश्यक आहे.

सुरेशचंद वैद्य

 
</text>
</doc>
