<doc>
<docno>1027430.cms.txt</docno>
<text>
 
हेल्थ
परीक्षेचा ताण-2
[ Monday, February 21, 2005  06:39:53 pm]


परीक्षेचा ताण येऊ नये, त्याचे दुष्परिणाम होऊ नये, यासाठी वेळेचे नियोजन कसे करायचे हे आपण सोमवारी पाहिले. आता, प्रत्यक्ष अभ्यास करताना काय करायचे, हे पाहू :

अभ्यास करताना काढलेल्या नोटस्चा उपयोग करा व त्यातील महत्त्वाचे मुद्दे लक्षात ठेवण्याचा प्रयत्न करा.

प्रश्न्पत्रिका सोडवण्याचा सराव केल्यास परीक्षेच्या वेळी जास्त ताण जाणवत नाही.

तुम्ही ज्या चांगल्या नोटस सुरुवातीपासून वापरता, त्याचीच उजळणी करा. वारंवार नोटस् बदलत राहिल्यास संभ्रम वाढू शकतो.

पाठ्यपुस्तकांच्या वाचनावर भर द्या.

एकाच विषयाचा अभ्यास करून कंटाळा आल्यास, दुसऱ्या विषयाचा अभ्यास करा. ज्या वेळेला तुम्हाला उत्साह वाटतो त्यावेळी कठीण विषय घ्या. तेव्हा तो चांगला समजतो. परीक्षेच्या दिवसात चौरस आहार घ्या. जास्त गोड व तेलकट पदार्थ टाळा. शक्यतो घरगुती जेवण घ्या. बाहेरचे खाणे टाळा व उकळलेले पाणी प्या.

रोज थोडातरी व्यायाम करायला हवा. त्यामुळे तरतरी येते. अभ्यासाच्या बाबतीत दुसऱ्या विद्यार्थ्यांबरोबर तुलना करणे टाळा. तुलनेमुळे न्यूनगंड निर्माण होऊ शकतो. रोज सकाळी उठल्यावर व रात्री झोपताना परमेश्वराचे चिंतन करा, त्यामुळे मानसिक ताण कमी होतो.

अशाप्रकारे वरील गोष्टी अंमलात आणून अभ्यास केल्यास तुम्हाला निश्चितच मनासारखे यश मिळेल व तुमची उन्हाळ्याची सुट्टीही आनंदात जाईल.

डॉ. राजशेखर सिंहासन

 
</text>
</doc>
