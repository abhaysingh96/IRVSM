<doc>
<docno>1027629.cms.txt</docno>
<text>
 
महामुंबई
लाखो रुपये खर्चून घर बांधताना शौचालय 'मस्ट'
[ Monday, February 21, 2005  08:57:15 pm]


म. टा. प्रतिनिधी

मुंबई : दीड लाखाहून अधिक खर्चाचे घर बांधताना शौचालय सक्तीचे करण्याचा सरकारचा प्रस्ताव असल्याचे उपमुख्यमंत्री आर. आर. पाटील यांनी सोमवारी येथे जाहीर केले. प्राप्तिकरदाते व सरकारी कर्मचाऱ्यांनाही घरात शौचालय करणे सक्तीचे करण्यात येणार आहे.

उघड्यावरील विधीपासून मुक्ती मिळवणाऱ्या ग्रामपंचायतींच्या सत्कार सोहळ्यात पाटील बोलत होते. अशा गावांना ' निर्मल ग्राम ' म्हणून केंद सरकारतफेर् दोन लाख रुपयांचा पुरस्कार देण्यात येत आहे. त्यासाठी निवड झालेल्या देशातील 38 पैकी 13 गावे महाराष्ट्रातील आहेत. यातही सात गावे उपमुख्यमंत्र्यांच्या सांगली, तर सहा सातारा जिल्ह्यातील आहेत. देशभरातील अशा ग्रामपंचायतींचा गुरुवारी दिल्लीत राष्ट्रपतींच्या हस्ते सत्कार करण्यात येणार आहे.

लातूरमधील बाभूळगावचे सरपंच असताना आपल्याला जे शक्य झाले नव्हते ते यांनी करून दाखवले, असे कौतुक मुख्यमंत्री विलासराव देशमुख यांनी केले. सांगली जिल्ह्याच्या पळूस तालुक्यातील राडेवाडीच्या माधुरी सावंत व सातारा जिल्ह्याच्या कोरेगाव तालुक्यातील धामनेर येथील शहाजी क्षीरसागर यांनी मनोगत व्यक्त केले. उघड्यावर विधी टाळल्याने गावाचे स्वरुप बदलल्याचे त्यांनी सांगितले.

 
</text>
</doc>
