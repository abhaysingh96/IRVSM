<doc>
<docno>1027562.cms.txt</docno>
<text>
 
बहुतांची अंतरे
नागरिकांचा सहभाग नगरसेवकांना जाचक?
[ Monday, February 21, 2005  08:04:22 pm]


सर्वसाधारण नागरिकांना कारभारात सामील करून घेणे हा लोकशाहीचा गाभा आहे. पण आपल्या नगरसेवकांना, म्हणजे लोकप्रतिनिधींना हे मान्य नसावे असे दिसते. महापालिका प्रशासनाने नगरसेवकांबरोबर सर्वसाधारण नागरिकांशी संबंध जोडण्याचे ठरवताच नगरसेवकांनी आदळ-आपट करायला सुरुवात केली आणि महापालिका प्रशासनाने ही योजना गुंडाळून टाकली.

वास्तविक नागरी कार्याना गती यावी तसेच स्थानिक पातळीवरील समस्यांचे विभाग कार्यालयातच झटपट निराकारण व्हावे यासाठी या समित्या स्थापन करण्यात आल्या. अशा सल्लागार समित्यांमुळे आपल्या अधिकारांवर अतिक्रमण होते, असा गहजब नगरसेवकांनी चालू केला. वास्तविक अशा समित्यांचा पदसिद्ध सभासद त्या विभागाचा नगरसेवकच असतो. शिवाय या समित्यांकडे कायदेशीर असे काहीच अधिकार नव्हते. केवळ चर्चामंडळ असेच त्यांचे स्वरूप होते. पण एवढेही नगरसेवकांना सहन झाले नाही.

खरे म्हटले तर नगरसेवकांनी आपल्या विभागातील काम व्यवस्थित चालावे म्हणून शिक्षण व सामाजिक संस्थांमधील जाणत्या नागरिकांच्या समित्या स्थापन केल्या पाहिजेत. या समित्यांशी सल्लामसलत करून, त्यांना विश्वासात घेऊन आपल्या विभागातील नागरी कामे केली पाहिजेत. नगरसेवक हे करीत नाहीतच, पण प्रशासनाने असे काही करायचे ठरवताच ते नगरसेवकांना खटकते. विभागातल्या काही जबाबदार नागरिकांची महापालिका प्रशासनाशी जवळीक निर्माण होणे नगरसेवकांना धोक्याचे का वाटावे ? नगरसेवकांचे काही उपद्व्याप किंवा लांडी-लबाडी या सल्लागार समित्यांमुळे उघड होईल असे तर कोणाला वाटले नाही ना ?

नाडकर्णी, ठाकूरद्वार, मुंबई.

 
</text>
</doc>
