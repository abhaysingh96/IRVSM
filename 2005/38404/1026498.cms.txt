<doc>
<docno>1026498.cms.txt</docno>
<text>
 
क्रीडा
पाकचा दौरा 28 फेबुवारीपासून
[ Monday, February 21, 2005  12:03:13 am]


वृत्तसंस्था

तिरूवनंतपुरम : अवघ्या क्रिकेटप्रेमींचे लक्ष लागलेला पाकिस्तानचा भारत दौरा तीन दिवस उशिराने म्हणजे 28 फेबुवारीपासून सुरु होत आहे. 50 दिवसांच्या या दौऱ्यात तीन कसोटी व सहा झटपट क्रिकेट सामन्यांचा समावेश आहे.

या दौऱ्यात भारताचे पारडे जड ठरणार असा दोन्ही देशांमधील तज्ज्ञांचा अंदाज असला तरी पाकचे प्रशिक्षक बॉब वुल्मर यांनी मात्र, भारताला भारतात हरवणे शक्य असल्याचे सांगत मानसिकदृष्ट्या खचलेल्या पाक संघाचा आत्मविश्वास उंचावण्याचा प्रयत्न केला.

भारतीय क्रिकेट नियामक मंडळाचे चिटणीस एस.के.नायर यांनी रविवारी दौऱ्याचा सविस्तर कार्यक्रम घोषित केला.

आता 28 फेबुवारीपासून या ऐतिहासिक दौऱ्याला सुरुवात होईल. दौऱ्याच्या कार्यक्रमाला पाकिस्तानने हिरवा कंदील दाखवला असून भारताने सुचवलेल्या या कार्यक्रमात कोणताही बदल सुचवलेला नाही.

धर्मशाला येथील 3 ते 5 मार्च दरम्यान होणाऱ्या अध्यक्षीय संघ वि. पाकिस्तान या सामन्याने दौऱ्याची सुरुवात होणार असून पहिला कसोटी सामना मोहालीत 8 मार्चपासून सुरु होईल. मोहाली, कोलकाता व बंगलोर येथे कसोटी सामने होणार असून त्यानंतर झटपट लढती रंगतील.

वादाचा विषय ठरलेल्या अहमदाबादमध्ये झटपट लढत 15 एप्रिलला होणार आहे. या दौऱ्यातील शेवटचा म्हणजे सहावा झटपट सामना 17 एप्रिलला असून 18 एप्रिलला पाक संघ मायदेशी रवाना होईल.

पाकचे प्रशिक्षक वुल्मर यांनी आपल्या युवा संघाचे मनोधैर्य उंचावण्याचा प्रयत्न करताना भारताला भारतात हरवता येऊ शकते, याचे उदाहरणासहीत स्पष्टीकरण केले. 1999 मध्ये अक्रमच्या संघाने भारताला नमवले होते. त्यानंतर लगेच वर्षभरात हॅन्सी क्रोनिएच्या दक्षिण आफ्रिकेच्या संघाने 1-0 अशी सरशी मिळवली होती. तर जगज्जेत्या ऑस्ट्रेलियाने 1965 नंतर प्रथमच गतवषीर् भारतावर बाजी मारली होती.

 
</text>
</doc>
