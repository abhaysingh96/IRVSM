<doc>
<docno>1027331.cms.txt</docno>
<text>
 
महामुंबई: मुंबई टाइम्स
लोकलमधल्या 'ग्राफिटी'ने तरुणी हैराण
[ Monday, February 21, 2005  05:45:56 pm]


प्रवीण मुळ्ये

अॅसिड हल्ला, अश्लिल एसएमएसपासून ते इमेलचा भडीमार आणि अगदी जीवघेणे हल्ले करण्यापर्यंत मजल गाठलेल्या विकृत तरुणांनी आता लोकलमधल्या ग्राफिटीचं नवं माध्यम निवडलं असून त्यामुळे अनेक तरुणींच्या आयुष्याशी खेळ सुरू झालेत. भडक पेनांनी पश्चिम आणि मध्य रेल्वे लोकल ट्रेन्सच्या डब्यांत ' चितारलेले ' अनेक मुलींचे टेलिफोन नंबर्स अनेकांच्या भुवया उंचावत आहेत. हे टेलिफोन नंबर तुमच्या-आमच्यापैकी कोणाच्याही घरातलेही असू शकतील!

जिच्यावर मनापासून प्रेम केलं, तिचं प्रेम न मिळाल्याने फक्त त्रास द्यायच्या उद्देशानं ट्रेनमध्ये अश्लील संदेशासोबत त्या व्यक्तीचा टेलिफोन नंबर लिहून ठेवायच्या नव्या विकृतीचा प्रसार लोकल ट्रेनमध्ये होतोय. केवळ घरचा नंबरच नव्हे, तर फोफावणाऱ्या मोबाइल संस्कृतीमुळे केवळ त्रास देण्याचाच उद्देश असलेल्या अनेक माथेफिरूंनी तरुणींचे मोबाइल नंबरही या ग्राफिटींमध्ये दिलेत. नंबरसह ' फ्री सेक्ससाठी कॉण्टॅक्ट ' सारखे विकृत संदेशही इथे चितारलेले पाहायला मिळत आहेत. रेल्वे पोलिसांकडे याबाबत अजून एकही तक्रार आलेली नसली, तरी गेल्या काही दिवसांमध्ये डब्यांमध्ये अश्लील संदेशासह टेलिफोन नंबर्स लिहून ठेवण्याच्या प्रकारांमध्ये वाढ झाल्याचं निदर्शनात आलं असल्याचं रेल्वे पोलिसही मान्य करतात. प्रेमात असफल झालेली विकृत मनोवृत्तीची मंडळीच या मागे असावीत, असा पोलिसांचा कयास आहे. एखादी टोळीदेखील यात गुंतली असल्याची शक्यता पोलिस नाकारत नाहीत. भीतीमुळे तक्रारदार समोर येत नसतील, पण आम्ही या टेलिफोन्स नंबरमागे दडलेलं गूढ उकरून काढू, असा निर्धार रेल्वे पोलिसांनी व्यक्त केला. कमी गदीर्च्यावेळी किंवा कारशेडच्या दिशेनं निघालेल्या रिकाम्या ट्रेन्समध्ये हे नंबर्स लिहिले जात असावेत. त्यांचा माग काढण्याचं काम आम्ही करू, असं रेल्वे पोलिसांनी सांगितलं. पण त्याचबरोबर अशा नंबर्समुळे नाहक त्रास सहन करावा लागणारे स्वत:हून पुढे आले, तर आम्हाला तपास करणं अधिक सोपं जाईल, असं पोलिसांचं म्हणणं आहे. तक्रारदाराच्या नावाची गोपनीयता पाळण्यात येईल, अशी ग्वाही पोलिसांनी दिली.

लोकल ट्रेन्समध्ये लिहिल्या जात असलेल्या टेलिफोन आणि मोबाइल नंबर्सची गंभीर दखल रेल्वे प्रशासनानेही घेतली आहे. यार्डात गाड्यांची साफसफाई करताना असे नंबर्स प्राधान्याने पुसण्यात येत असल्याचं पश्चिम आणि मध्य रेल्वेच्या जनसंपर्क विभागातफेर् सांगण्यात आलं.

 
</text>
</doc>
