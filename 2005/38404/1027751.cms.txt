<doc>
<docno>1027751.cms.txt</docno>
<text>
 
महाराष्ट्र
शिवानंदन यांचे ऑपरेशन 'क्रॅक डाऊन'
[ Monday, February 21, 2005  11:27:57 pm]


म. टा. प्रतिनिधी

ठाणे : खंडणी, दरोडे यांसारख्या वाढत्या गुन्ह्यांच्या पार्श्वभूमीवर पोलिसांनी गेल्या चार दिवसांत विविध गुन्ह्यांत 12 आरोपींना अटक केली असून, कल्याण येथे बँकेवर दरोडा घालणाऱ्या टोळीचेही धागेदोरे हाती लागल्याची माहिती ठाण्याचे पोलिस आयुक्त डी. शिवानंदन यांनी सोमवारी पत्रकार परिषदेत दिली.

गंभीर गुन्ह्यांचा तातडीने बंदोबस्त करण्यासाठी पोलिस आयुक्तांनी आखलेल्या ' ऑपरेशन क्रॅक डाऊन ' मध्ये भिंवडीचे (ठाणे परिमंडळ 2) उपायुक्त अमर जाधव आणि खंडणीविरोधी पथकाचे प्रमुख रवींदनाथ आंग्रे यांच्या पथकांनी गेल्या चार दिवसांत उल्लेखनीय कामगिरी करून 13 आरोपींना जेरबंद केले. या मोहिमेत सहभागी झालेल्या अधिकारी व कर्मचाऱ्यांना पोलिस आयुक्तांनी दहा हजारांचे इनाम व प्रशस्तीपत्रक देण्याचेही जाहीर केले आहे. तसेच गंभीर गुन्ह्यातील आरोपींवर मोक्का तसेच एमपीडीए अंतर्गत कारवाई होणार असल्याचेही ते म्हणाले.

या मोहिमेअंतर्गत, शास्त्रीनगर भागात ज्वालाप्रसाद शर्मा यांच्या घरावर सशस्त्र दरोडा घालण्याचा प्रयत्न करून शर्मा व त्यांच्या कुटुंबियांना जखमी करणाऱ्या अबरार नूर महम्मद खान आणि मुकेश जनक माथूर या दोन तरुणांना भिंवडी शहर पोलिसांनी अटक केली. सहायक पोलिस आयुक्त विलास घाग आणि वरिष्ठ पोलिस निरीक्षक गडकरी यांच्या पथकाच्या या कारवाईत आणखी पाच आरोपी मात्र फरारी झाले आहेत.

भिवंडीतील साई पेट्रोल पंपावर दरोडा घालण्यासाठी आलेल्या सात जणांच्या टोळीस शिताफीने अटक करण्यात सहायक पोलिस आयुक्त बाबासाहेब मोरे आणि नारपोली पोलिस ठाण्याचे वरिष्ठ निरीक्षक जावेद शेख यांच्या पथकाला यश मिळाले. कलीम सईद खान, जैनुद्दीन महमद जिगरी खान, इंतजार अफजल खान, इस्लाम खान, फिरोज नसीम खान, महमद वकील अन्सारी या गुंडांना रिव्हॉल्वर, देशी कट्टे, जिवंत काडतुसे, चॉपर, कुकरी, सुरे आणि रोख रकमेसह जेरबंद करण्यात आले आहे. या आरोपींवर नवी मुंबई, पनवेल, ठाणे, भिवंडीत आणखीही दरोड्यांचे गुन्हे दाखल असल्याची माहिती आहे.

तर संशयास्पदरित्या शस्त्रास्त्रे बाळगणाऱ्या मोहम्मद शब्बीर अन्सारी आणि मेहराज हादीश शेख यांना भोईवाडा पोलिसांनी गावठी कट्टा , 3 जिवंत काडतुसे आणि सुरा यांच्यासह अटक केली. कल्याण- डोंबिवली परिसरात बिल्डर व अन्य व्यावसायिकांकडून खंडणी उकळणाऱ्या रवी पुजारी टोळीच्या दयाशंकर सुरेंदकुमार आणि संदेश शेलार या दोन गुंडांना खंडणी विरोधी पथकाच्या पोलिसांनी अटक केली आहे. या टोळीतील जितू राणे याने एका प्रतिष्ठित बिल्डरकडे दहा लाख रुपयांची खंडणी मागितली होती. ती घेण्यासाठी डोंबिवलीतील मधुबन टॉकिजजवळ आलेल्या या दोघांना पन्नास हजार रुपये घेताना अटक झाली असून, त्यांच्या माध्यमातून पुजारी टोळीचा माग काढला जात आहे. याच पथकाच्या एन्काऊन्टरमध्ये ठार झालेल्या हर्षद राणे याचा जितू हा भाऊ आहे.

 
</text>
</doc>
