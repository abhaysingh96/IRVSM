<doc>
<docno>1027613.cms.txt</docno>
<text>
 
लेख
पवारांनी वाढवल्या शेतकऱ्यांच्या अपेक्षा!
[ Monday, February 21, 2005  08:46:26 pm]


नाशिक जिल्ह्याशी शरद पवारांचा जुना दोस्ताना आहे. परवा ते नाशिकला दोन दिवसांसाठी आले आणि खूपशा आशा-अपेक्षा देऊन गेले. त्यांनी शेताशेतांमधले बांध तुडवत नऊ तासांत तब्बल दोनशे किलोमीटरचा दौरा करत ' शेतकऱ्यांचा नेता ' ही प्रतिमा कुठलाही बेगडीपणा येऊ न देता सिद्घ केली.

कर्मवीर भाऊसाहेब हिरे यांची जन्मशताब्दी आणि त्यांनीच स्थापन केलेल्या नाशिक जिल्हा मध्यवतीर् बँकेचा सुवर्ण महोत्सव सांगता समारोह यानिमित्त आयोजित केलेल्या सहकार संमेलनाच्या उद्घाटनासाठी शरद पवार नाशिकला आले होते. या कार्यक्रमाला लागूनच राष्ट्रीय बागवानी मंडळ आणि राज्य शासनाचा कृषी विभाग यांनी फलोत्पादनाविषयीचे चर्चासत्रही आयोजित केले होते.

' काहीतरी हेतू मनात ठेवून यावेळी नाशिकला आलो आहे ', असे पवार नाशिकला आल्यावर म्हणाले. केंदीय अर्थसंकल्प आठवड्यावर येऊन ठेपलेला असताना पवारांनी कृषी अर्थपुरवठ्याविषयक जे जे सुतोवाच केले ते लगेच कसाला लागणार आहेच. त्यात केंदातर्फे ' मिशन 2010' अंतर्गत फलोत्पादनासाठी खास 1500 कोटी रुपयांच्या पॅकेजचा आणि पीककर्जाचा पुरवठा एक लाख कोटी रुपयांवर नेण्याच्या संकल्पाचा प्रामुख्याने समावेश आहे.

पवारांची नाळ शेतातल्या मातीशी जोडलेली असल्याने त्यांना कृषी क्षेत्राची नस बरोबर माहिती आहे. आता जागतिकीकरणाच्या रेट्याला तोंड देण्यासाठी भारतीय शेतकऱ्याला सज्ज करण्याचा प्रयत्न पवारांनी देशभरात सुरू केल्याचे त्यांच्या बोलण्यातून जाणवले. याच प्रयत्नांची महाराष्ट्रातील सुरुवात त्यांनी नाशिकमधून केली. त्यासाठी त्यांनी आपल्या-बरोबर केंदीय कृषी राज्यमंत्री राणा जगजितसिंह पाटील, कृषी खात्याच्या सचिव राधा सिंग, राज्याचे कृषीमंत्री बाळासाहेब थोरात अशा सर्व संबंधितांना नाशिकला आणलं होतं. हा दौरा व्यासपीठांवरून भाषणे ठोकण्यापुरता आणि घोषणा करण्यापुरता त्यांनी मर्यादित ठेवला नाही. तर नव्या आव्हानांना सामोरे जाण्याची धडपड करत स्वबळावर लढणाऱ्या छोट्या- मोठ्या शेतकऱ्यांच्या बांधापर्यंत पवार हा सर्व ताफा घेऊन गेले.

नाशिक-ओझर दरम्यान फळं आणि फुलांची आंतरराष्ट्रीय बाजारपेठ उभारण्याचा मनोदय पवारांनी यावेळी बोलून दाखवला. ओझरच्या विमानतळावरून शेतमालाची थेट निर्यात व्हावी, यासाठी प्रयत्न केले जातील असे ते म्हणाले. ही बाब ऐकून नाशिककर हरखून न गेले तरच नवल. अर्थात हा मनोदय प्रत्यक्षात कधी उतरेल हा प्रश्न आहेच.

शेतीमालाच्या मार्केटिंगबाबत सतत ओरड होत असते. पण, कधीकाळी शेतकऱ्यांच्या तारणहार ठरलेल्या कृषी उत्पन्न बाजार समित्या आज त्याच शेतकऱ्यांच्या पायातली बेडी ठरू लागल्या आहेत. याची जाण ठेवत पवारांनी कृषी उत्पन्न बाजार समिती कायद्यात बदल घडविण्याचे प्रयत्न सुरू केले आहेत. खाजगी मंडयांना परवानग्या देणे, तेथे प्रमाणित गोदामांची निमिर्ती करणे, शेतकऱ्याला हवा तेथे माल विकण्याची मुभा देणे, असे बदल पवारांना अपेक्षित आहेत. शेतकऱ्यांच्या अपेक्षा वाढविणारी दुसरी सूचना पवारांनी केली ती प्रत्येक तालुक्यात वायदे बाजार सुरू करण्याची. आगामी काळात शेतमालाच्या भावात होणाऱ्या चढाचा फायदा शेतकऱ्यांना मिळवून देणारा असा वायदेबाजार सध्या मुंंबईत सुरू असून तेथे रोजची विक्री पाच हजार कोटी रुपयांची होते. ही संकल्पना येत्या दीड वर्षांत प्रत्येक तालुक्यापर्यंत पोचविण्याचा निर्धार त्यांनी व्यक्त केला.

पवारांनी त्यांच्या दौऱ्यात घोषणांची बरसात केल्याने शेतकरी प्रफुल्लित तर झालाच. पण त्याहीपेक्षा प्रभावी ठरलं ते पवारांचं शेतकऱ्यांशी मिसळणं. पवारांनी नाशिक, सिन्नर, दिंडोरी आणि निफाड परिसरातल्या प्रयोगशील शेतकऱ्यांच्या शेतांना भेटी दिल्या. तिथले प्रयोग आस्थेने समजावून घेत त्यांना उमेद दिली.

अन्न-धान्याच्या उत्पादनात देश स्वयंपूर्ण झाला आहेच. आता अधिक उत्पन्न आणि त्यातून कोसळणारे भाव या दृष्टचक्रात कृषीक्षेत्र अडकलं आहे. त्यातून बाहेर पडण्यासाठी जागतिक बाजारपेठेत जम बसविता आला पाहिजे, असं पवार म्हणाले. त्यासाठी जागतिक बाजारपेठेचा कानोसा घेण्याची गरज आहे. मग निर्यात केलेली शेकडो टन दाक्षं रासायनिक अंश असल्याच्या कारणावरून परतण्यातील नामुष्की आणि नुकसान दोन्हीही ओढवणार नाहीत. पाश्चात्त्य देशात सध्या रासायनिक खतां-विरोधात जोरदार मतप्रवाह आहेत आणि त्याच रासायनिक खता-फवाऱ्यांसाठी कोट्यवधी रुपयांची अनुदाने सरकार देत असेल तर तो शेतीमाल जागतिक बाजारपेठेत कसा खपणार ? ही बाब काहींना उमगलेली असल्यानेच नाशिकला चर्चासत्राच्या निमित्ताने आयोजित करण्यात आलेल्या प्रदर्शनावर सेंदिय शेतीचा प्रभाव अधिक दिसला. या चर्चासत्रात नैसगिर्क शेतीचा पुरस्कार करणाऱ्या गोरख पवार या कार्यर्कत्याने पवारांना जे सांगितले त्यावरही विचार होणे अगत्याचे आहे. हा कार्यकर्ता म्हणाला होता: आम्हाला सवलती आणि अनुदानांच्या कुबड्या नकोत. आयातीत रासायनिक खतांमुळे होणारा भरमसाठ उत्पादन खर्च हीच आमची समस्या आहे. सेंदीय शेतीच्या माध्यमातून वेगवेगळे प्रयोग करून ती सोडविण्याची आमची धडपड आहे. तिला तांत्रिक साथ द्या. बस्स!

सचिन अहिरराव

 
</text>
</doc>
