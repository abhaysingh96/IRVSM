<doc>
<docno>1027573.cms.txt</docno>
<text>
 
लेख: जाता जाता
जगण्याचा अधिकार!
[ Monday, February 21, 2005  08:11:01 pm]


आकाशवाणीचे हे मुंबई केंद आहे. आता ऐकवीत आहोत एका झोपडपट्टीवासीय विद्यार्थ्याचे मनोगत.

मी यशवंत, राजीव गांधी वसाहतीत आमचं घर होतं. मी त्या दिवशी दहावीचा अभ्यास करण्यासाठी बगीच्यात जाऊन बसलो होतो. अचानक माझी धाकटी बहीण धावत आली. म्हणाली ' दादा आपलं झोपडं तोडताहेत. आपली पुस्तकं जातील. ' मी धावत गेलो.

तिथे खूप गदीर् होती. प्रचंड आरडाओरडा, गोंधळ माजला होता. माणसं सैरावैरा धावत होती. मी माझ्या आईला शोधण्याचा प्रयत्न केला. आमची झोपडी कुठे होती तेच कळत नव्हतं. त्यामुळे आमचं सामान, आमच्या वह्या, पुस्तकं मिळालीच नाहीत.

आयुष्यात बुलडोझर पहिल्यांदा पाहिला. भीती वाटली या यंत्राची. नंतर म्युन्सिपालटीची सगळी माणसं निघून गेली. आई सापडली, तिला सामान फारसं वाचवता आलं नाही. तिने आमची पुस्तकं मात्र वाचवली. म्हणाली ' बुकं असतील तर कायबी मिळवता येईल. तू अभ्यास करून मोठा हो. बाबासाहेबांसारखा. '

मी आदल्या दिवशीचेच कपडे घालून दुसऱ्या दिवशी शाळेत गेलो. बाईंना सगळं सांगितलं. त्या म्हणाल्या की काळजी करू नकोस. मग सगळ्या शिक्षकांनी आणि हेडमास्तरांनी मी शाळा संपल्यावर तिथेच अभ्यास करावा असं सांगितलं. मी यंदा एसएससीला असल्यामुळे थोडे दिवस शिक्षकांनी आपल्या घरी नेण्याचं मान्य केलं.

आम्हाला शाळेत शिकवतात की राज्यघटनेनं सगळ्यांना जगण्याचा अधिकार दिला आहे. त्यामध्ये शिक्षणाचा अधिकार येतो असं आमच्या बाई सांगतात. पण आमची झोपडी आमच्या मालकीची नाही, त्यामुळे ती पाडली. आम्ही गावात सतत तीन वर्षं दुष्काळ पडला म्हणून पाच वर्षांपूवीर् मुंबईत आलो. आई म्हणते की आम्ही काही चोरी केली नाही की डाका घातला नाही. ज्याने झोपडी आम्हाला विकली त्याला काहीच शिक्षा होत नाही. आई म्हणते की ' तो आपल्या एरियाचा दादा आहे. तो आता इलेक्शनला उभा राहणार आहे. त्याच्याकडे लय पैका आहे. '

सध्या मी दिवसरात्र शाळेतच असतो. माझं मराठी चांगलं आहे. ' माझं घर ', ' मी केलेला प्रवास ', असे काही निबंध घोकतो आहे. बाई सांगतात ' खूप मार्क मिळव, म्हणजे कॉलेजात फ्रीशिप, स्कॉलरशिप मिळेल. आईचे तेवढेच पैसे वाचतील. ' बहिणीच्या शिक्षणाचा खर्च वाचावा म्हणून आईने तिला चार ठिकाणी धुणीभांड्याची कामं दिली आहेत.

चकोर

 
</text>
</doc>
