<doc>
<docno>1027298.cms.txt</docno>
<text>
 
हेल्थ
डोळ्याचं सुरक्षाकवच
[ Monday, February 21, 2005  05:34:57 pm]


कॉण्टॅक्ट लेन्स हे गरजेपेक्षा फॅशन स्टेटमेण्ट अधिक आहे. ट्रेण्डच्या नावाखाली बऱ्याचदा कॉण्टॅक्ट लेन्स वापरण्यात हलगजीर्पणा दाखवला जातो. लेन्सेसची काळजी घेतली, तरच डोळ्याच्या सुरक्षिततेविषयी निर्धास्त राहता येईल. लेन्सेसच्या वापरण्याबद्दल काही समज-गैरसमजही आहेत.आय स्पेशलिस्ट डॉ. आनंद श्रॉफ यांनी कॉण्टॅक्ट लेन्सबद्दल एक सत्य सांगितलं आहे...

कॉण्टॅक्ट लेन्सचा वापर करण्याआधी डॉक्टरांचा सल्ला घेणं खूप महत्त्वाचं आहे. अन्य कोणत्याही औषधाप्रमाणेच कॉण्टॅक्ट लेन्स वारण्यासाठी वैद्यकीय सल्लाची गरज असते. डोळ्याची चाचणी केल्यानंतर लेन्सबाबत प्रिस्क्रिप्शन देता येऊ शकतं. पण सर्वसाधारणपणे या प्रिस्क्रिप्शनचा विचार केला जात नाही. केवळ फॅशन म्हणून रंगीत लेन्स वापरणाऱ्यांनाही डॉक्टरी सल्ला आवश्यक असतो.

एखादा डोळ्यांचा डॉक्टर कोणत्या प्रकारची लेन्स वापरावी, हे योग्य प्रकारे सुचवू शकतो. मार्गदर्शनाच्या अभावी लेन्स वापरायला सुरुवात केल्यास त्याचे गंभीर परिणाम दिसून येतात. डोळे दुखणं, सूज, डोळे कोरडे होणं, कॉनिर्अलला अल्सर होणं अशा समस्या उद्भवतात. डोळ्यांच्या आतील पेशींना कायमची इजा संभवण्याची शक्यता असते.

कॉण्टॅक्ट लेन्स वापरण्यास सुरुवात केल्यानंतर काहींना विशिष्ट प्रकारचा त्रास होतो. या बहुतेक सर्व समस्या इन्फेक्शनमुळे होतात. अशा केसेसचा अभ्यास करून तयार केलेल्या अहवालानुसार जे आपली कॉण्टॅक्ट लेन्स दुसऱ्याबरोबर बदलून वापरतात, त्यांना गंभीर आजार हाोण्याची शक्यता असते.

सध्या यूज अॅण्ड थ्रो प्रकारच्या कॉण्टॅक्ट लेन्स वापरण्याचा ट्रेण्ड आला आहे. या प्रकारच्या कॉण्टॅक्ट लेन्समधील सर्वात चांगला भाग असा, की त्यांचं आयुष्य खूपच छोटं असतं. त्यामुळे त्यांची खूप देखरेख करण्याची गरज भासत नाही. त्यांचा वापर अत्यंत सोयीचा असल्याने काळजी करण्याची गरज नसते, असं मात्र नाही. कोणत्याही लेन्सला संसर्ग होऊ शकतो आणि त्यामुळे डोळ्यांना इजा पोहोचू शकते.

बऱ्याच जणांना कॉण्टॅक्ट लेन्स वापरण्याची नेमकी पद्धत माहीत नसते. साहजिकच लेन्स लावताना आणि काढताना चुका होतात. डोळ्यासारख्या नाजूक आणि महत्त्वाच्या भागाबाबत इतकी निष्काळजी बाळगून चालत नाही. तिथे छोट्या चुकाही घातक ठरू शकतात. त्यापैकी काही चुका अशा टाळता येतील...

झोपताना लेन्स वापरणं : याचे दोन परिणाम होतात. एक म्हणजे लेन्स तुमच्या बुबुळाला घासली जाते आणि दुखापत करते. दुसरं म्हणजे बुबुळाला योग्य प्रमाणात ऑक्सिजन मिळत नाही. मग त्याचं रूपांतर हानीकारक बॅक्टेरिया वाढून इन्फेक्शन होण्यात होतं.

देखभालीची कमतरता : सोल्युशनने लेन्स स्वच्छ धुवायच्या असतात. त्या निर्जंतूक करणं आवश्यक असतं. पण याकडे दुर्लक्ष केलं जातं. त्यामुळे मोठ्या प्रमाणावर डोळ्याला संसर्ग होण्याची भीती असते. लेन्स ठेवण्याची डबीही वरचेवर धुवून स्वच्छ करायला हवी.

नेहमी एक लेन्स वापरणं चांगलं : चांगलं दिसावं म्हणून आणि फॅशनच्या नावाखाली काहींना एकापेक्षा अधिक कॉण्टॅक्ट लेन्स वापरण्याची इच्छा होते. काही मुली नंबर असलेल्या कॉण्टॅक्ट लेन्सवर रंगीत लेन्स केवळ फॅशन म्हणून वापरतात. ही चूक त्यांनी करू नये.

घरगुती उपाय : कधी कधी प्रिस्क्राइब सोल्युशनव्यतिरिक्त घरच्या घरी लेन्स स्वच्छ करण्यासाठी मिठाचं पाणी वापरलं जातं. असं करणं टाळावं. असं केल्यास डोळ्यांना हानी पोहोचते. स्वच्छता करताना धूळ किंवा अन्य रसायनं डोळ्यात उडतात. पोहताना डोळ्यात अतिरिक्त पाणी गेल्यास लेन्स पडून निघून जातात. त्यामुळे या दोन्ही वेळेस लेन्स आठवणीने काढाव्यात. डोळे लाल होतात, तेव्हा लेन्स काढण्यास विसरू नका.

लेन्स ही कधी फॅशनची आणि कधी आवश्यकतेची गोष्ट आहे. त्याची काळजी घेतली तरच तुमचे डोळे सुरक्षित राहू शकणार आहेत. कॉण्टॅक्ट लेक्सविषयी तुमच्या शंका डॉ. श्रॉफ यांना विचारता येतील. संपर्क : फोन नंबर : 56921000.

मुंबई टाइम्स टीम

 
</text>
</doc>
