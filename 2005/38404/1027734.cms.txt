<doc>
<docno>1027734.cms.txt</docno>
<text>
 
महाराष्ट्र
न्या. सावंत आयोगाच्या अहवालाचे काम पूर्ण
[ Monday, February 21, 2005  11:13:19 pm]


म. टा. प्रतिनिधी

पुणे : समाजसेवक अण्णा हजारे यांनी मंत्र्यांवर केलेल्या आरोपांची चौकशी करण्यासाठी सरकारने नेमलेल्या न्या. पी. बी. सावंत आयोगाचा 372 पानांचा अहवाल तयार झाला असून पुरावेे म्हणून दिलेल्या 43 हजार 80 कागदपत्रांचे गठ्ठे बुधवारी पोलिस बंदोबस्तात मंत्रालयात नेण्यात येणार आहेत.

राज्याचे उच्च व तंत्र शिक्षणमंत्री सुरेश जैन, माजी पाटबंधारे मंत्री पद्मसिंह पाटील, कामगारमंत्री नवाब मलिक आणि आदिवासी विकासमंत्री विजयकुमार गावित यांच्यावरील भ्रष्टाचाराच्या चौकशीसाठी सरकारने एक सप्टेंबर 2003 रोजी आयोग स्थापन करण्याचा आदेश काढला. मात्र , 31 ऑक्टोबर 2003 पासून प्रत्यक्ष कामकाजाला सुरुवात झाली. 24 डिसेंबर 2004 रोजी सुनावणीचे कामकाज संपले. एक वषेर् दोन महिन्यांच्या कालावधीत 210 दिवस कामकाज झाले. 43 हजार 82 कागदपत्रांची तपासणी करून 372 पानांचा अहवाल तयार करण्यात आला आहे. सुनावणीदरम्यान 119 साक्षीदार तपासण्यात आले. साक्षीची एक हजार 561 पाने झाली असल्याचे न्या. पी. बी. सावंत यांनी जाहीर केले.

हा अहवाल आयोगाचे सचिव जी. टी. वाटेगावकर हे बुधवारी मुख्य सचिवांकडे सादर करतील. अहवाल सुरुवातीला कायदे मंडळापुढे ठेवला जाईल. तो स्वीकारायचा की नाही, याबद्दलचा निर्णय सरकार घेईल. त्यावर आमचे काहीही म्हणणे नसल्याचे न्या. पी. बी. सावंत यांनी पत्रकार परिषदेत सांगितले.

सुनावणीमध्ये 13 संस्थांबाबत चौकशी करण्यात आली. त्यात मलिक यांच्यासंदर्भात एक सरकारी खाते, गावित यांच्याबाबत दोन सरकारी योजना, हजारे यांच्या चार संस्था आणि पाटील, जैन यांच्या प्रत्येकी तीन संस्थांचा समावेश असल्याचे न्या. सावंत यांनी स्पष्ट केले.

जैन हे सहा डिसेंबर 2004 रोजी साक्ष अपूर्ण ठेऊन निघून गेल्याबद्दल त्यांना 1952 च्या चौकशी आयोग कायद्यातील कलम दहा ए नुसार पाचशे रुपये दंड करण्यात आला. तो त्यांनी भरला आहे. मात्र, त्यांच्याविरुद्ध कारवाई करण्यासाठी मुंबई उच्च न्यायालयात तक्रार केली आहे. या कायद्यानुसार पाचशे रुपये दंड किंवा सहा महिने कैद अथवा दोन्ही शिक्षा होऊ शकतात, असेही न्या. सावंत म्हणाले.

कोर्टाचा अवमान केल्यास कारवाई करण्याचा अधिकार आयोगाला देण्याबद्दल सरकारला सूचना केली होती. मात्र, आयोगाचे काम पूर्ण झाले, तरी या प्रस्तावावर काहीही करण्यात आले नसल्याचे न्या. सावंत यांनी नमूद केले.

 
</text>
</doc>
