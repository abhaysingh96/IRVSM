<doc>
<docno>1027579.cms.txt</docno>
<text>
 
अग्रलेख
आनंदाची लहर
[ Monday, February 21, 2005  08:13:13 pm]


पाकिस्तानचा क्रिकेट संघ आणखी आठवडाभराने भारतात दाखल होईल, तो अव्वल गोलंदाज शोएब अख्तरविना. शोएबच्या वादग्रस्त शैलीमुळे तो प्रसिद्धी पावला असला तरी त्याच्या वेगाने भल्याभल्या फलंदाजांच्या छातीत धडकी भरते यात शंका नाही.

एकीकडे शोएब नसताना, भारताच्या दृष्टीने आनंदाची बातमी म्हणजे सचिन तेंडुलकर पुन्हा फिट असणे ही आहे. हाताच्या कोपऱ्याच्या दुखापतीमुळे गेले अनेक महिने सचिन फारसा खेळलेला नाही.

गेल्या वर्षी पाकिस्तानच्या दौऱ्यावरून परतल्यानंतर सचिनला कोपरादुखीने सतावले आणि प्रत्येक भारतीयाच्या घरात चिंतेचे वातावरण पसरले. घरातलाच कोणीतरी आजारी पडला आहे, असे सगळ्यांना वाटू लागले.

सचिन त्यानंतर भारतीय संघाबरोबर काही वेळा गेला, पण त्याने फलंदाजी करायचे टाळले, ते वैद्यकीय सल्ल्यानुसार. टेनिसपटूंना सतत खेळल्यामुळे कोपराला इजा होते. या दुखण्याला नावच ' टेनिस एल्बो ' असे आहे.

सचिन गेली सोळा वर्षे अखंड खेळतो आहे. वेळ असेल तेव्हा स्थानिक स्पर्धांमध्ये उतरण्यासही त्याने मागेपुढे पाहिले नाही ; कारण त्याने या खेळाला वाहून घेतले आहे आणि मुंबईचा संघ असो की भारताचा त्याच्यासाठी तो कसोशीने प्रयत्न करतो.

कदाचित यामुळे त्याच्या कोपरावर ताण पडला असावा. काही असो, सक्तीच्या विश्रांतीनंतर आणि योग्य त्या उपचारामुळे सचिन पुन्हा मैदानात उतरणार, ही बातमी भारतीयांमध्ये आनंदाची लहर निर्माण करण्यास पुरेशी आहे. त्यात भर पडली आहे ती पाकिस्तानी संघाशी आपला संघ दोन हात करणार असल्याची. इंग्लंड-ऑस्ट्रेलिया यांच्यात जसा खुन्नस असतो तीच भावना हे दोन शेजारी एकमेकाशी झुंजतात तेव्हा असते. याला अर्थात राजकीय कारणेदेखील आहेत.

फाळणीमुळे पाकिस्तानचा जन्म झाला. त्या वेळच्या घटना सहजासहजी विसरणे अशक्य आहे. आता या दोन शेजाऱ्यांच्या संबंधात नवीन अध्याय सुरू होत असला तरीही जुन्या जखमांचे व्रण बुजलेले नाहीत, हेही लक्षात घ्यायला हवे. शोएब नसला तरी पाक संघ दुबळा आहे असे मानणे योग्य ठरणार नाही. मुख्य म्हणजे पाक संघातील खेळाडूंनाही भारताशी खेळताना चेव चढतो यात शंका नाही.

पाकिस्तानचा संघ बेभरवशाचा आहे हाच खरा धोका आहे. अशावेळी कोणत्याही गोलंदाजाच्या छातीत धडकी भरवणारा सचिन संघात असणे आवश्यक आहे. भारतीय संघ आता, दवीड, लक्ष्मण, सेहवाग, गांगुली, युवराज हे फलंदाज आणि कुंबळे, हरभजन, कातिर्कसह पठाण, झहीर, आगरकर, बालाजी, नेहरा यांच्यामुळे बलवान आहे. तरीही सचिन असण्याचे महत्त्व आहेच. क्रिकेट हे सचिनचे दैवत आहे.

कप्तान कोणीही असो, आपल्या विश्वासातील खेळाडूला संघात स्थान मिळालेले असो किंवा नसो, सचिन फक्त खेळाचा विचार करत असतो. मॉडेलिंग, हॉटेल व्यवसाय हे त्याच्या दृष्टीने बायप्रॉडक्ट्स आहेत. त्यामुळेच आजही तो पहाटे पाच वाजता उठून सराव करायला उतरतो. अनेक व्यक्तिगत आवडीनिवडींना मुरड घालतो.

संघ आपल्यावर अवलंबून आहे याच भावनेने तो मैदानात उतरतो. संघातील तरुण खेळाडूंना दिलासा देणे, मार्गदर्शन करणे हे आपले कर्तव्य आहे, ही भावना कायम तो बाळगून असतो. आपण संघातील सर्वात ज्येष्ठ खेळाडू आहोत याची जाणीव ठेवून तो वावरत असतो.

अनेक विक्रम नांदवणारा सचिन आणखी काही विक्रम सहज करू शकेल, पण विक्रमासाठी तो कधीही मैदानात उतरत नाही हे त्याचे मोठेपण आहे. असा खेळाडू संघाचा तारणहार असतो. त्यामुळे पाकिस्तानी संघ येऊ घातला असताना, सचिन लढण्यासाठी सज्ज आहे, ही बातमी प्रत्येक भारतीयाला दिलासा देणारी आहे.

 
</text>
</doc>
