<doc>
<docno>1027296.cms.txt</docno>
<text>
 
हेल्थ
हृदयावरील उपचाराला नवीन दिशा?
[ Monday, February 21, 2005  05:33:34 pm]


अनेकदा जन्मत:च हृदयात दोष असल्याचं दिसून येतं. हा दोष हृदयाच्याच विशिष्ट भागात आढळणाऱ्या मूळ पेशींच्या मदतीने दूर करता येऊ शकतो, असं एका नवीन संशोधनात आढळलं आहे. त्याविषयीची थोडक्यात माहिती...

हृदय म्हणजे काही केवळ रक्ताचा पुरवठा करणारा पंप नाही, असे अत्यंत भावुक उद्गार एका हिंदी चित्रपटातील नायक काढतो. त्याचं म्हणणं टाळ्या घेणारं असलं, तरी रक्तपुरवठा अव्याहतपणे करणारा हा पंप बिघडला, तर संबंधिताच्या जीवावरच बेततं. हृदयापासून निघणाऱ्या किंवा हृदयाकडे जाणाऱ्या रक्तवाहिन्यांत चरबी साठून अडथळे निर्माण झाले, तरीसुद्धा ऑपरेशन करावंच लागतं. याचं कारण अशा अडथळ्यांचा रक्तपुरवठ्यावर आणि म्हणून शरीराच्या सर्व भागांना होणाऱ्या प्राणवायूच्या पुरवठ्यावर विपरीत परिणाम होतो. पण जन्मत:च हृदयामध्ये बिघाड असलेल्या बाळांचा खरा मोठा प्रश्न असतो. या बाळांचं पुढचं जीवन कठीणच असतं. आता मात्र अशा बाळांच्याच हृदयात हृदयाच्या मूळ पेशी असतात आणि त्यांचा उपयोग करून त्या बाळाला नवजीवन देणं शक्य आहे, असा विश्वास संशोधकांना वाटत आहे.

या सदंर्भात युनिव्हसिर्टी ऑफ कॅलिफोनिर्यामधील संशोधकांनी उंदरावर केलेले प्रयोग आशादायी आहेत. त्याचा वृत्तांत ' नेचर ' या प्रतिष्ठित नियतकालिकात प्रसिद्ध झाला आहे. या संशोधकांच्या म्हणण्यानुसार जन्मल्यानंतरही हृदयाच्या स्नायूंमध्ये काही मूळ पेशी असतात. या पेशींमध्ये विकास पावण्याची क्षमता असते. त्यामुळे त्यांच्यापासून आवश्यक ते कार्य करू शकणाऱ्या हृदय-ऊती तयार होऊ शकतात. गर्भामध्ये हृदय ' तयार ' झाल्यानंतरही शिल्लक राहणाऱ्या या पेशी हृदयाच्या ड्डह्लह्मद्बह्वद्व या भागात असतात. उंदराच्या नवजात पिलामध्येही त्या आढळून येतात.

उंदराच्याच गर्भामधील या ' विकसनक्षम ' मूळ पेशी संशोधकांनी शोधल्या आणि त्या ओळखू याव्यात म्हणून त्यावर जनुकीय लेबल लावून टाकलं. त्यामुळे हृदयाच्या स्नायूमध्ये त्यांचा विकास नेमका कसा होतो, त्याचं निरीक्षण करणं त्यांना सोपं झालं. या विकसित झालेल्या स्नायूपेशींमध्ये सर्वसाधारण हृदयाच्या स्नायूंमध्ये असलेली आकुंचन आणि प्रसारण करण्याची क्रिया करण्याची क्षमता असते, असंही त्यांना दिसून आलं. निसर्गत:च असणाऱ्या हृदयाच्या पेशींबरोबर त्या काम करू शकतात आणि ' विद्युत ' हृदय स्पंदनं घडवू शकतात, असंही त्यांच्या निरीक्षणास आलं. मात्र त्यासाठी त्यांना हृदयाच्या पेशींच्या सानिध्यात आणावं लागतं. त्यामुळे ज्याला फायब्रोब्लास्ट म्हणतात, अशा ऊतीपेशींची निमिर्ती या मूळ पेशींपासून आपल्याला प्रयोगशाळेत करता येईल. मात्र त्यासाठी आवश्यक ती यंत्रणा लागेल, असंही या संशोधकांनी म्हटलं आहे.

ज्या मुलांच्या हृदयामध्ये जन्मजातच दोष असतो, त्यांच्यावर या नव्या संशोधनामुळे उपचार करणं शक्य होईल, असं निदान सैद्धांतिक पातळीवर तरी आता करता येईल, असं सावध भाष्य युनिव्हसिर्टी ऑफ कॅलिफोनिर्याच्या मॉलिक्युलर मेडिसिनचे संचालक केनेथ शेन यांनी केलं आहे. आतापर्यंत हृदयातील बिघडलेल्या झडपा दुरुस्त करण्यासाठी मानवी आणि कृत्रिम ऊतींचं आरोपण करणं हा मार्ग अनुसरला जात आहे. काहीवेळा प्राण्यांच्या झडपांचं आरोपणही केलं जातं किंवा अन्य उपकरणं वापरली जातात. आता नव्या संशोधनामुळे हृदयातील मूळ पेशींचाच वापर करता येऊ शकेल. अर्थात हृदय विकसित झाल्यानंतरही त्यामध्ये ' शिल्लक ' राहिलेल्या मूळ पेशींपासून संपूर्ण हृदयच विकसित होऊ शकत नाही, याची जाणीव संशोधकांना आहे. मात्र हृदयाच्या झडपा ' तयार ' करण्यासाठी त्यांचा वापर करता येऊ शकेल. या पेशी ' पेसमेकरचं ' कार्य करतात का, याचाही शोध घेतला जाणार आहे. तसा त्या करू शकतात, असं दिसून आलं, तर सध्याच्या परिस्थितीत खूपच फरक पडू शकेल. ज्या नवजात बालकांमध्ये जन्मत:च हृदयात बिघाड असतो, अशांसाठी आता ' जैविक पेसमेकर ' तयार करता येईल. एका अर्थाने त्या बाळांना नवजीवन देण्यासारखंच असेल. त्यासाठी अर्थातच संबंधिताच्या हृदयाच्या विशिष्ट भागातून या मूळ पेशी काढाव्या लागतील. नंतर त्यांचं प्रयोगशाळेत संवर्धन करावं लागेल. नंतरच त्यांचं आरोपण पेशण्टमध्ये करता येईल.

ब्रिटिश हार्ट फाऊण्डेशनचे वैद्यकीय सहसंचालक प्रा. जेरेमी पीअर्सन यांच्या मते हृदयात ' शिल्लक ' राहिलेल्या विकसनक्षम मूळ पेशींचं अस्तित्व स्पष्टपणे दाखवणारा हा प्रयोग आहे. यापूवीर् केलेल्या प्रयोगात अशा पेशींचा सुगावा लागला नव्हता. आता मात्र जे संशोधन झालं आहे, त्यामुळे मूळ पेशींपासून हृदय कसं विकसित होतं, यावर प्रकाश पडू शकेलच, परंतु जन्मजातच हृदयात दोष असणाऱ्या बालकांवर किंवा प्रौढ व्यक्तींवरही त्यामुळे उपचार करता येऊ शकतील. अर्थात हा मार्ग खूपच लांबचा आहे. सध्या या साऱ्या गोष्टी प्रायोगिक अवस्थेत आहेत. मात्र या संशोधनाने हृदयावरील उपचारांना नवीन दिशा मिळण्याची मोठी संभाव्यता दाखवून दिली आहे आणि तीच महत्त्वाची आहे.

श्रीराम शिधये

 
</text>
</doc>
