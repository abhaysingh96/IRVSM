<doc>
<docno>1027314.cms.txt</docno>
<text>
 
महाराष्ट्र
माजी महापौरांना कोठडीत चिचुंदीचा चावा
[ Monday, February 21, 2005  05:40:04 pm]


रत्नाकर चासकर

कल्याण : शहरातील तिन्ही पोलिस ठाण्यात आरोपींसाठी लॉक-अपची सोय नाही. त्यामुळे अनेकदा आरोपींचीरवानगी रेल्वे कोठडीत केली जाते. पण तिथे असलेल्या अस्वच्छतेमुळे अनेक त्रासांना तोंड द्यावं लागत आहे. तर या कोठडीत असलेल्या ठाण्याच्या माजी महापौरांना चक्क चिचुंदी चावल्याने हॉस्पिटलमध्ये दाखल व्हावं लागलं आहे.

ठाण्याच्या माजी महापौर विजया देशमुख यांना कर्जाच्या फसवणूक प्रकरणात महात्मा फुले पोलिस ठाण्याच्या पोलिसांनी त्यांना अटक केली. त्यांची रवानगी रेल्वे पोलिस ठाण्यातील महिला पोलिस कोठडीमध्ये करण्यात आली. पोलिस कोठडीत अंधार असल्यामुळे त्या जमिनीवर झोपल्या असता चिचुंदीने त्यांच्या पायाला कडाडून चावा घेतला. त्यामुळे त्यांना सध्या महापालिकेच्या रुग्णालयात दाखल करण्यात आलं आहे.

रेल्वे पोलिस ठाण्याचा परिसर अतिशय अस्वच्छ आहे. जवळच्या पार्सल कार्यालयातील अडगळ आणि पोलिस ठाण्याजवळील भाजी बाजार यामुळे या परिसरात उंदीर, घुशी यांचा सुळसुळाट झाला आहे. यामुळे हे लॉक- अप असुरक्षित झाले आहे. रेल्वे लॉक- अपमध्ये रात्रीच्या वेळेत अनेक प्रकारचे आरोपी असतात. पुरुष लॉकअपमध्ये काही वेळा व्यसनाधीन झालेल्या आरोपींना पोलिस कोठडीत ठेवलं जातं. अशा आरोपीला उंदीर, घुशी अथवा चुचंदीने चावे घेतला. आरोपीला नशेमध्ये समजले नाही व आरोपी दगावला तर मोठा अनर्थ घडेल. पोलिस कोठडीच्या गळतीवर असलेल्या पोलिसांचा नाहक बळी जाईल. यासाठी रेल्वे लॉकअपची उंची वाढवावी व समोरील भागास दोन- तीन फुटापर्यंत जाळी मारावी. लॉकअपमध्ये उजेड पडेल, अशी दिवाबत्तीची सोय करावी. यामुळे आरोपी लॉकअपमध्ये सुरक्षित राहतील, अशी मागणी एका पोलिस अधिकाऱ्याने केली आहे.

 
</text>
</doc>
