<doc>
<docno>1027317.cms.txt</docno>
<text>
 
महाराष्ट्र
हायवे हायजॅकींग
[ Monday, February 21, 2005  05:41:14 pm]


हायवेवर गाड्या लुटणं हा प्रकार पोलिसांना नवा नाही. पण खबऱ्याने यावेळी दिलेली माहिती अगदीच वेगळी आणि तितकीच धक्कादायक होती. कोकण डिआयजींनी हायवेवरील लुटारूंना जेरबंद करण्यासाठी खास पथक नेमलं होतं. पोलिस निरीक्षक अर्जुन गुरुळे त्या पथकाचे प्रमुख तर सहाय्यक पोलिस निरीक्षक मच्छिंद चव्हाण यांच्यावर प्रत्यक्ष मोहिमेवर जाण्याची जबाबदारी होती. गुरुळे यांच्या मार्गदर्शनाखाली चव्हाण यांनी काम सुुरू केलं. अवघ्या तीन महिन्यांत देशाच्या विविध हायवेंवर अगदी वेगळ्याच प्रकारे दरोडा टाकून करोडो रुपयांची मालमत्ता लंपास करणारी आंतरराज्य टोळीच चव्हाण यांनी उद्ध्वस्त केली.

खबऱ्याने दिलेल्या माहितीवरून सहाय्यक पोलिस निरीक्षक मच्छिंद चव्हाण यांनी न्हावा- शेवा बंदरात जाऊन चौकशी सुुरू केली. पण तिथे कंटेनरमधून माल चोरीला गेेल्याची कोणत्याही तक्रारीची नोंद नव्हती. पण खबऱ्याची खबर खात्रीलायक होती. त्या माहितीच्या आधारे त्यांनी वापी इथल्या कॉस्टाटींग इंडस्ट्रीजशी संपर्क साधला. तेव्हा त्या कंपनीतून परदेशात पाठवलेल्या मालाची कंटनेरमधून चोरी झाल्याची माहिती त्यांना मिळाली. न्हावा-शेवा बंदरातून परदेशात गेलेल्या कंटेनरमध्ये धागा आणि कापड होतं. न्हावा-शेवा बंदर आणि परदेशात चेकींग झाली त्यावेळी कंटेनर सीलबंद होतं. असं असताना त्यातला माल कसा गायब काय झाला, या प्रश्नाने दोन्ही कंपन्यांचे संचालक चक्रावून गेले होते. कॉस्टाटींग इंडस्ट्रीजने दोन महिन्यांत तीन वेळा माल पाठवला होता. त्या तिनही कंटेनरमधे कोट्यवधी रुपयांचा माल होता. त्यापैकी 25 ते 30 लाखांचा माल गायब झाला होता. विशेष म्हणजे तीनही कंटेनर ठाणे इथल्या उत्तम नेवाळकर यांच्या मालकीच्या ट्रकमधून पाठवण्यात आला होता. त्यांना याबाबत काहीच माहिती नव्हती. पण ज्या तीन कंटेनरमधून माल गायब झाला त्या वेळी असलेला ट्रकचालक आणि क्लिनर मात्र त्यानंतर नोकरी सोडून गेले होते. सहज म्हणून चौकशी केली असता त्या दोघांनी दिलेले पत्ते खोटे असल्याचं उजेडात आलं. बराच तपास केला तरी त्या दोघांचा ठावठिकाणा न सापडल्याने चव्हाण यांनी नेवाळकर यांची फिर्याद नोंदवून एका आव्हानात्मक गुन्ह्याचा तपास सुरू केला.

चव्हाण यांनी त्यासाठी कौशल्य पणाला लावलं. हायवेवर गुन्ह्यांची पद्धत त्यांनी अभ्यासली. पण ते तपास करीत असलेल्या गुन्ह्याची पद्धतच अनोखी आणि चक्रावून टाकणारी निघाली. कंटेनरमधून झालेल्या चोरीप्रकरणी चव्हाण यांच्या हाती कोणताही धागादोरा नव्हता. फक्त एकमेव खबऱ्याच त्यांचा दिशादर्शक होता. त्याच्या माध्यमातून चव्हाण यांनी घाटकोपर इथून दीपक भानुशाली या सराईत गुन्हेगाराला ताब्यात घेतलं. त्याच्याकडून माहिती काढली. त्यातूनच हायवे हायजॅकींग करून करोडो रुपयांचा माल लंपास करणारी आंतरराज्य टोळी त्यांच्या हाती लागली.

दीपक भानुशाली हायवेवर दरोडा टाकणारा सराईत गुन्हेगार. कंटेनरच्या ड्रायव्हर आणि क्लिनरला हाताशी धरून तो कंटेनरमधील लाखो रुपयांचा माल बाहेर काढायचा. सील न उघडता कंटेनरमधून माल काढण्यात दीपक तरबेज होता. त्यामुळे कुणालाही संशय येत नसे. न्हावा-शेवा बंदरातून कंटेनर जहाजाद्वारे परदेशात पाठवले जातात. बंदरात कंटेनरचं फक्त सील पाहिलं जातं. त्याचं वजन अथवा इतर कोणताही तपासणी केली जात नाही. तिच पद्धत परदेशातही होती. न्हावा-शेवा बंदरातून परदेशात कंटेनर जाईपर्यंत किमान चार-पाच महिन्यांचा अवधी जात असे. तेवढ्या काळात दीपक चोरलेला माल विविध व्यापाऱ्यांना विकून मोकळा होत असे. परदेशात संबंधित कंपनीने कंटेनर ताब्यात घेतल्यानंतरच त्यातला माल गायब झाला असल्याचं कळत असे. त्यानंतर ती कंपनी आणि भारतातील कंपनी यांच्यात पत्रव्यवहार होत असे. त्यातही आणखी दोन-तीन महिने निघून जात. प्रत्येक मालाचा विमा उतरवलेल्या असल्याने अशा चोरींची तक्रार पोलिसांपर्यंत येतच नाही. त्यामुळे प्रकरणाचा जास्त गाजावाजा होत नाही. याची पक्की माहिती दीपकला होती. म्हणूनच दीपकने हायवे हायजॅकींगची ही पद्धत अवलंबली होती. त्यात एक आंतरराज्य टोळी त्याच्या साथीला होती.

उत्तम नेवाळकरांच्या ट्रकमधून वापीच्या कॉस्टाटींग कंपनीचा माल नियमितपणे न्हावा-शेवा बंदरात जात असल्याची खबर दीपकला मिळाली. यावेळी दीपकचं नशीब जोरात होतं. नेमका तेव्हाच नेवाळकर यांचा ड्रायव्हर रजेवर असल्याने सुरेंदरसिंग नावाचा बदली ड्रायव्हर कामावर होता. दीपकने त्याला सहज पटवलं. जुलै आणि ऑगस्ट महिन्यांत कॉस्टाटींग इंडस्ट्रीजमधून तीनदा कंटेनर न्हावा-शेवा बंदरात पाठवण्यात आले. त्याचं काम नेवाळकरांनाच मिळालं होतं. सुरेंदरसिंग आणि क्लिनर वगळल्यास कंटेनरमधे कुणीच नसायचं. ती संधी साधून दीपकने नालासोपारा पोलिस ठाण्याच्या हद्दीतील पेल्हार गावात तीनवेळा कंटेनरमधून 25 ते 30 लाख रुपयांचा माल काढला होता. त्यानंतर सुरंेदरसिंग आणि क्लिनर काम सोडून निघून गेले होते. दोघेही बदली कामगार असल्याने नेवाळकरांनी त्यांची फारशी चौकशी केली नव्हती. त्यामुळे ते दोघेही शेवटपर्यंत पोलिसांच्या हाती लागले नाही. पण अर्जुन गुरुळे, मच्छिंद चव्हाण आणि पोलिस उपनिरीक्षक संजय हजारे यांनी दोन महिने अथक परिश्रम करत भारताच्या विविध राज्यातून या प्रकरणी 17 आरोपींना अटक केली. त्यांच्याकडून बराचसा माल आणि रोख रक्कम जप्त केली. या माहितीनंतर अवघ्या तीन महिन्यांत हायवे हायजॅकींगचे 13 गुन्हे चव्हाण यांच्या पथकाने उघडकीस आणले आणि दोन कोटीचा मालही हस्तगत केला. त्यामुळे हायवे हायजॅकींग करणारी आंतरराज्य टोळी उद्ध्वस्त झाली. भारतातील प्रत्येक हायवेवर अशा प्रकारची हायजॅकींग चालत असावी, असा चव्हाण यांना संशय आहे. पण अशा प्रकरणांची माहिती पोलिसांपर्यंत येत नसल्याने ती उघडकीस येत नाहीत. चव्हाण यांची बदली झाल्यानंतर त्या जागी नवा अधिकारी अद्यापि नेमण्यात आलेला नाही. त्यामुळे अशा प्रकारची दुसरी एखादी टोळी पुन्हा कार्यरत होण्याची भीती व्यक्त करण्यात येते.

शशी करपे

 
</text>
</doc>
