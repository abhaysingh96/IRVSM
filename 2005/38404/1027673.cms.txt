<doc>
<docno>1027673.cms.txt</docno>
<text>
 
क्रीडा
भारत पाकिस्तानला नमवेल
[ Monday, February 21, 2005  10:11:08 pm]


सुधीर साबळे

पुणे : दीर्घ कालावधीनंतर फेब्रुवारी अखेरपासून सुरू होत असणारा पाकचा क्रिकेट दौरा भारतीय संघासाठी आव्हान ठरणार असला तरी तीन कसोटी आणि सहा झटपट सामन्यांमध्ये भारतीय संघच बाजी मारेल, असा विश्वास माजी कसोटीपटू चंदू बोडेर् यांनी ' मटा ' शी बोलताना व्यक्त केला.

बोर्डे म्हणतात, भारत-पाक यांच्यामधील प्रत्येक कसोटी आणि झटपट सामना चुरशीचा होईल यात शंका नाही. नुकत्याच झालेला ऑस्ट्रेलियाचा दौरा पाकिस्तान संघासाठी ताजा अनुभव असल्यामुळे त्यांचे खेळाडू भारतीय खेळपट्ट्यांवर दमदार कामगिरी करण्याचा प्रयत्न करतील. भारत आणि पाकिस्तान यांच्यामध्ये आतापर्यंत झालेले सामने चुरशीचे आणि रोमहर्षक झाल्यामुळे दोन्ही संघामधील खेळाडूंवर चांगला खेळ करण्यासाठी दडपण असेल. ' होम ग्राऊंड ' वर होणारे सामने आणि इथल्या क्रिकेटप्रेमींकडून मिळणाऱ्या भरघोस प्रतिसादाच्या जोरावर प्रत्येक सामन्यात भारतीय संघ उल्लेखनीय कामगिरी करेल, असे बोडेर् यांनी यावेळी स्पष्ट केले.

आतापर्यंत झालेल्या दुलीप, देवधर करंडक एकदिवसीय क्रिकेट स्पधेर्मुळे भारतीय संघातले अनेक खेळाडूंना चांगला सराव करता आला आहे. अव्वल खेळाडू सचिननेही आता सरावाला जोरात सुरूवात केली असून गेल्याच आठवड्यात मुंबईला गेलो असताना मुंबईच्या एमआयजी मैदानावर सचिनला सराव करताना पाहिले तेव्हा त्याच्यामध्ये पाकविरुद्ध दमदार कामगिरी करण्याची प्रबळ इच्छा असल्याचे दिसले. पाकिस्तान दौरा सुरु होण्याआधी हैदाबादमध्ये होणाऱ्या दुलीप क्रिकेट सामन्यात सचिन तेंडुलकर खेळणार आहे. त्याचा फायदा पाकिस्तानशी खेळताना होईल, असे बोडेर् यांनी यावेळी नमूद केले.

दोन्ही संघाची गोलंदाजी चांगली असल्याचे सांगून बोडेर् म्हणाले की, अलीकडे इरफान पठाण, झहीर खान, आशिष नेहरा, बालाजी, हरभजनसिंग आणि अनिल कुंबळे यांची कामगिरी सरस होत असल्यामुळे भारतीय संघाला त्याचा फायदा होईल. पाक संघातील फिरकी गोलंदाज दनिश कनेरियाने ऑस्ट्रेलिया दौऱ्यात चांगली कामगिरी केली असल्यामुळे त्याचा आत्मविश्वास वाढला आहे. त्याच्याकडून चमकदार खेळ होण्याची शक्यता आहे. पाक संघात शोएब अख्तरचा समावेश झालेला नसला तरी त्यांच्या फिरकी गोलंदाजांविरुद्ध भारतीय फलंदाजांनी गाफील राहून चालणार नाही. प्रत्येक सामन्यात सावधगिरीने खेळ करण्याची आवश्यकता असल्याचे बोडेर् यांनी यावेळी सांगितले.

 
</text>
</doc>
