<doc>
<docno>1027618.cms.txt</docno>
<text>
 
अर्थव्यवहार
'म. टा. करमार्गदर्शन' कार्यशाळेचा ठाण्यात धडाका
[ Monday, February 21, 2005  08:52:11 pm]


म. टा. गुंतवणूक प्रतिनिधी

मुंबई : भांडवली नफ्यावरील कर कसा वाचवायचा, स्टँपड्युटीवर इन्कम टॅक्समध्ये सूट मिळते काय, गृहकर्जाचे जास्तीत जास्त फायदे मिळवण्यासाठी पती-पत्नीने संयुक्त कर्ज घेणे योग्य राहील काय, रिटर्न्स भरणे सक्तीचे आहे काय, अशा सर्वसामान्यांना नेहमीच पडणाऱ्या अनेक प्रश्नांची समाधानकारक उत्तरे शुक्रवारी ' महाराष्ट्र टाइम्स ' तफेर् ठाण्यात आयोजित ' म. टा. स्मार्ट गाइड कर मार्गदर्शन कार्यशाळे ' त वाचकांना मिळाली. कार्यशाळेसाठी खास आलेल्या तीन करतज्ज्ञांनी उपस्थितांच्या शंकांचे निरसन केले.

दीपक टिकेकर ( सीए व कॉस्ट अकाउंटंट), प्रकाश सामंत ( सीए, सीएस तसेच मेटमिन फायनान्स अँड होल्डिंग्जचे व्यवस्थापकीय संचालक) आणि मेधा सामंत (सीए व कन्सलटंट) या करतज्ज्ञांच्या सोप्या शब्दांतील ' एक्स्पर्ट ओपिनियन ' मुळे इन्कम टॅक्ससारखा किचकट विषय समजल्याचा आनंद उपस्थितांच्या चेहऱ्यावर दिसत होता. कार्यक्रमाला प्रतिसाद इतका जबरजस्त होता, की अनेकांना जागेअभावी परत पाठवावे लागले. असा उपक्रम पुन्हा करावा, अशी मागणी यांतील बहुतेकांनी ' म. टा. ' कडे केली.

प्रकाश सामंत यांनी घर बांधणीतील गुंतवणूक, त्यावर मिळणारे फायदे, एकापेक्षा जास्त घरे असल्यास त्यावर कशी करसवलत मिळवावी, यावर सविस्तर माहिती दिली. मेधा सामंत यांनी करमुक्त उत्पन्न आणि दीपक टिकेकर यांनी इन्कम टॅक्समध्ये रिबेट मिळवण्यासाठी पीएफ, पीपीएफ, इन्फ्रास्ट्रक्चरल बाँड आदी गंुतवणूक पर्यायांवर मार्गदर्शन केले. करतज्ज्ञांनी विषयवार माहिती दिल्यानंतर त्यांच्यावर प्रश्नांचा अक्षरश: पाऊस पडला. पण वेळेच्या मर्यादेमुळे निवडक प्रश्नांनाच उत्तरे देता आली. इतर प्रश्नांची उत्तरे ' म.टा. ' मधून येत्या काही दिवसांत दिली जाणार आहेत.

 
</text>
</doc>
