<doc>
<docno>1027735.cms.txt</docno>
<text>
 
महाराष्ट्र
स्थायी समितीची निवडणूक बिनविरोध
[ Monday, February 21, 2005  11:14:01 pm]


म. टा. प्रतिनिधी

पुणे : महापालिका स्थायी समितीच्या आठ जागांसाठी सोमवारी झालेल्या निवडणुकीत 29 जणांनी माघार घेतल्याने ही निवडणूक बिनविरोध झाली.

महापालिकेच्या खास सर्व साधारण सभेत नवनिर्वाचित महापौर रजनी त्रिभुवन यांच्या अध्यक्षतेखाली ही निवडणूक घेण्यात आली. मावळत्या महापौर दीप्ती चौधरी यांनी त्रिभुवन यांच्याकडे महापौरपदाचा पदभार देऊन त्यांना शुभेच्छा दिल्या. त्यानंतर सभेचे कामकाज सुरू झाले.

स्थायी समितीच्या आठ जागांसाठी एकूण 37 अर्ज दाखल झाले होते. त्यामध्ये काँग्रेसच्या चार जागांसाठी 28 अर्ज, भाजपच्या दोन जागांसाठी तीन अर्ज आले होते. तसेच शिवसेना आणि राष्ट्रवादीच्या प्रत्येकी एका जागेसाठी अनुक्रमे चार आणि दोन अर्ज दाखल झाले होते. माघार घेण्यासाठी प्रथम 10 मिनिटांचा कालावधी देण्यात आला. त्यादरम्यान कोणाचेही माघारीचे पत्र महापौरांना मिळाले नाही. त्यानंतर माघार घेण्याची मुदत 15 मिनिटांनी आणि पुन्हा पाच मिनिटांनी वाढवण्यात आली. त्यामध्ये 29 जणांनी माघारीचे पत्र महापौरांना दिले. काँग्रेसच्या 24 सदस्यांनी माघार घेतल्याने भगवान जाधव, बापू पठारे, जयंत भोकरे आणि शिवाजी क्षीरसागर यांची बिनविरोध निवड करण्यात आली. भाजपचे अशोक येनपुरे यांनी माघार घेतल्याने गोपाळ चिंतल आणि रंजना टिळेकर यांची बिनविरोध निवड करण्यात आली. तसेच शिवसेनेचे चंदकांत अमराळे, शाम देशपांडे यांनी माघार घेतल्याने दीपक गावडे यांची बिनविरोध निवड झाली, तर राष्ट्रवादी काँग्रेसच्या बाळासाहेब नवले यांना स्थायी समिती सदस्यत्त्व बिनविरोध मिळाले.

 
</text>
</doc>
