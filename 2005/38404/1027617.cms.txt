<doc>
<docno>1027617.cms.txt</docno>
<text>
 
अर्थव्यवहार
बड्या शेअर्सना विक्रीचा फटका
[ Monday, February 21, 2005  08:51:40 pm]


म. टा. बाजार प्रतिनिधी

मुंबई : सर्वसाधारण निरुत्साह आणि विक्रीच्या दबावापुढे मुंबई शेअर बाजाराचा सेन्सेक्स सोमवारी 49.64 अंशांनी घसरला. बँकिंग, आयटी, ग्राहकोपयोगी वस्तू, सिमेंट, खनिज तेल अशा सर्वच क्षेत्रांना विक्रीचा फटका बसला. बाजारात आणखी काही काळ ' करेक्शन ' चा माहोल राहणार असून, त्यामुळे सेन्सेक्सची थोडीफार घसरण सुरूच राहील, असा तज्ज्ञांचा होरा आहे. सोमवारी सेन्सेक्स 6534.68 अंशांवर बंद झाला. अर्थात 6500 हा आकडा महत्त्वाचा ठरणार आहे. त्याच्या खाली सेन्सेक्स गेल्यास ती घसरण थोपवणे कठीण जाईल, अशी भीती शेअर दलालांना वाटते. मात्र 6500 च्या आसपास निदेर्शांक राहिल्यास, करेक्शनचा टप्पा पार पडल्यावर तो पुन्हा 6700 अंशांपर्यंत उसळी मारू शकतो, असा अंदाज आहे.

इन्फोसिस, विप्रो, हिंदुस्थान लिव्हर, आयटीसी, भारती टेलिव्हेंचर्स, आयसीआयसीआय बँक, भारत हेवी इलेक्ट्रिकल्स, टिस्को या सर्वच बड्या कंपन्यांचे शेअर ' रेडझोन ' मध्ये गेल्याचा परिणाम सेन्सेक्सवर झाला. त्यातल्या त्यात ऑटो शेअर्सची कामगिरी समाधानकारक होती. अशोक लेलँड, बजाज ऑटो, हिरो होंडा, मारुती उद्योग लिमिटेड या शेअर्सना मागणी होती. भाववाढीच्या वृत्तामुळे पेपर स्टॉकनाही मागणी होती. राष्ट्रीय शेअर निदेर्शांकातही 12.35 अंशांनी घट होऊन तो 2043.20 वर बंद झाला.

 
</text>
</doc>
