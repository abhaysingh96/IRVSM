<doc>
<docno>1027584.cms.txt</docno>
<text>
 
अग्रलेख
हिमप्रताप!
[ Monday, February 21, 2005  08:15:49 pm]


खरे तर फेब्रुवारी हा महिना बजेटचा महिना म्हणून ओळखला जातो. जानेवारी संपताच लोकांना अर्थसंकल्पाचे वेध लागतात आणि महापालिका, रेल्वे आणि केंद सरकारचा सर्वसाधारण अर्थसंकल्प यातून कोणकोणते कर माथी बसतात, याची चर्चा सुरू होते.

नव्या करांच्या भीतीने घामही फुटतो. तसे बघायला गेले तर देशाच्या बहुतेक भागांत फेब्रुवारीत उन्हाळ्याची चाहूल लागायला सुरुवात झालेली असते आणि वातावरण तापू लागलेले असते. पण गेल्या काही वर्षांत निसर्गाचे हे चक्र काहीसे वेगळ्याच गतीने फिरू लागले आहे की काय, असे वाटू लागण्याजोगी परिस्थिती निर्माण झाली आहे. अन्यथा फेब्रुवारीच्या शेवटच्या आठवड्यात काश्मीरच्या खोऱ्यात तुफानी हिमवृष्टी होऊन सारा देश थंडीच्या कडाक्यात सापडलाच नसता! पण गेले चार दिवस काश्मीर आणि परिसरात होत असलेल्या हिमवृष्टीचा तडाखा थेट मुंबईलाही बसला आहे.

एरवी डिसेंबरातही कपाटातून बाहेर न निघालेले स्वेटर्स आणि शाली यांचे दर्शन घडतेच ना. पण मुंबईकरांना या बोचऱ्या वाऱ्यांमुळे हुडहुडी भरलेली असताना काश्मीरमधील परिस्थिती मात्र अत्यंत गंभीर आणि चिंताजनक बनत चालली आहे.

जम्मू-काश्मीरमध्ये गेल्या दोन दिवसांत हिमकडे कोसळून किमान 60 लोकांना आपले प्राण गमवावे लागले आहेत. हिमकडे कोसळण्याचा सर्वाधिक फटका पूँछ, दोडा आणि उधमपूर या तीन जिल्ह्यांतील गावांना बसला आहे.

निसर्गाचे हे चक्र अशा विचित्र गतीने का फिरू लागले आहे, याचा छडा अद्याप लागलेला नाही. तरीही पश्चिमेकडील भागात वातावरणात आकस्मिक झालेल्या बदलांमुळे हे ' शिवाचे सदन ' कोसळू लागले आहे, असा पर्यावरण आणि हवामान तज्ज्ञांचा प्राथमिक अंदाज आहे.

भारत- पाक संबंधात काही सुधारणा होऊ घातल्यानंतर अलीकडेच काश्मीरमधील पर्यटनाने पुन्हा वेग घेतला होता आणि या ' नंदनवना ' त जाणाऱ्यांच्या संख्येत लक्षणीय स्वरूपाची वाढ होऊ लागली असतानाच या हिमप्रतापाने अनेकांना हुडहुडी भरवली आहे.

वैष्णोदेवीला जाणारे मार्गही या हिमवर्षावाने गेले दोन दिवस बंद पडले होते. आता तो रस्ता हळूहळू वाहतुकीस खुला होऊ लागला आहे. तरीही अद्याप जवाहर बोगद्यात सुमारे तीनशे जवानांसह अनेक लोक अडकून पडले आहेतच. त्यातच शनिवारच्या रात्री या भागात भूकंप होऊ शकेल, अशी अफवा फसरली आणि आधीच काकडलेल्या लोकांना सैरभैर होण्यास आणखी कारण मिळाले.

काही वर्षांपूर्वी याच काळात झालेल्या भूकंपाने शेकडोंचे बळी घेतले होते. त्यामुळे शनिवारची रात्र हिमवर्षाव सुरू असतानाही अनेकांनी रस्त्यावर बसून काढली. सुदैवाने कोणताही भूकंप झाला नाही. अन्यथा काश्मीरमध्ये अनवस्था प्रसंग गुदरला असता. तरीही गेल्या दोन दिवसांतील निसर्गाच्या या प्रकोपामुळे काश्मीरमधील दळणवळण व्यवस्था पुरती कोलमडून गेली असून जीवनावश्यक वस्तूंपासून अनेक बाबींची टंचाई निर्माण झाली आहे. अर्थात स्वातंत्र्यप्राप्तीला पाच दशके उलटून गेली असली, तरी आपल्या देशात आपत्तीनिवारण यंत्रणा म्हणाव्या तितक्या कार्यक्षम पद्धतीने काम करत नाहीत, हे यावेळीही पुन्हा एकदा दिसून आले आहे.

लष्कर, हवाईदल, बॉर्डर रोड्स ऑर्गझायनेशन आदी यंत्रणा एकत्रित येऊन त्यांनी मदतकार्य सुरू केले आहे. मात्र जवाहर बोगद्यात अडकून पडलेल्या लोकांची सुटका करण्यासाठी गेलेल्या लष्कराच्या हेलिकॉप्टर्सनाही या हिमवर्षावाने माघारी फिरावे लागले आहे. अर्थात लष्करानेच अनेक रस्त्यांवरचा बर्फ हटविण्याचे काम बऱ्यापैकी वेगाने हाती घेतल्यानेच काही प्रमाणात तरी मदतकार्य सुकर झाले आहे. ' या हिमवर्षावामुळे तरी आमचा पाणी आणि विजेचा प्रश्न् सुटायला मदत होईल ,' असा सूर टीव्हीच्या विविध चॅनेल्सवरून हिमवर्षावात सापडलेल्या लोकांच्या मुलाखतीतून व्यक्त झाला आहे.

काश्मीरच्या एकूण परिस्थितीवर त्यामुळे प्रकाश पडत असला, तरीही काश्मिरी जनतेचे या संपूर्ण अरिष्टातील धैर्य वाखाणण्याजोगे आहे. निसर्गाच्या या प्रकोपामुळे संपूर्ण देशातील पिकांवरही काही प्रमाणात परिणाम होण्याची शक्यता स्पष्ट दिसत आहे.

जम्मू-काश्मीरला लागून असलेल्या हरयाणा, दिल्ली, पंजाब आदी भागांबरोबरच मध्य प्रदेश आणि महाराष्ट्रातही या हिमवर्षावाच्या प्रतापामुळे हवामान सरासरी चार ते पाच अंश सेल्शियसने कमी झाले आहे. एखाद दोन दिवसांत परिस्थिती पूर्ववत होऊ शकेल. तरीही या हिमपाताचे प्रताप पुढे बरेच दिवस आणि तेही केवळ काश्मीरमध्येच नव्हे, तर देशाच्या अन्य भागांतही दिसत राहणार, हे नक्की.

 
</text>
</doc>
