<doc>
<docno>1142110.cms.txt</docno>
<text>
 
महामुंबई: मुंबई टाइम्स
शेवटी ते चहाच्या कपातलं वादळच
[ Tuesday, June 14, 2005  07:13:12 pm]


कल्पना राणे

ज्या अॅडव्हर्टायझिंग र्वल्डनं आम्हाला अफाट प्रसिध्दी आणि ग्लॅमर मिळवून दिलं, त्याच जाहिरात जगतातील एका असाइनमेण्टमधून माझ्या मानगुटीवर बसलेला 'अजगर' आता आपला पिच्छा सोडणार, या आशेनं ख्यातनाम मॉडेल्स मिलिंद सोमण आणि मधु सप्रे यांनी सुटकेचा निश्वास सोडला आहे. 'टफ शूज'च्या वादग्रस्त ठरलेल्या जाहिरातीविरुद्धच्या खटल्यात या दोघांवरचे आरोप मागे घेण्याची इच्छा सरकारनेच कोर्टात व्यक्त केल्यामुळे मिलिंदला आता 'टेन्शन खल्लास'चा अनुभव येत असला तरी, गेल्या दहा वर्षांत सरकारची भूमिका इतकी कशी बदलली, याचं मात्र त्याला कमालीचं आश्चर्य वाटतंय.

या प्रकरणात माझ्याविरुद्ध बीभत्स प्रदर्शनाचा खटला दाखल झाला, तेव्हाही मला आश्चर्य वाटलं होतं आणि आज सरकार तो खटला मागे घेतंय, तेव्हाही मी तितकाच आश्चर्यचकित झालोय, असं मिलिंदने पॅरिसहून 'मुंबई टाइम्स'शी बोलताना सांगितलं. दहा वर्षांपूवीर् मिलिंद सोमण आणि मधु सप्रे या जोडीच्या या भन्नाट कॅम्पेनने खळबळ उडवली होती. विवस्त्र अवस्थेत शरीराभोवती केवळ अजगर गुंडाळून या दोघांनी 'टफ शूज'घालून दिलेली पोज ही कमालीची वादग्रस्त ठरली आणि हे प्रकरण कोर्टात गेलं.

या जाहिरातीवरून मधु-मिलिंदबरोबरच अन्य आठजणांवर गुन्हा दाखल झाला होता. त्यात 'अॅम्बियान्स' ही अॅड एजण्सी, फोटोग्राफर प्रबुद्ध दासगुप्ता,ही जाहिरात प्रसिद्ध करणाऱ्या मासिकांचे संपादक आणि प्रकाशकांचाही सहभाग होता. आता सरकारने मिलिंद आणि मधु या दोघांवरचा आरोप मागे घेण्यासाठी कोर्टात अर्ज केलाय. त्याला अजून कोर्टाची मान्यता मिळायची आहे. त्याचवेळी सरकारच्या अर्जावर सेंट झेवियर्स कॉलेजच्या प्राध्यापक प्रतिभा नाथानी यांनी कोर्टात अपील करून जोरदार आक्षेप घेतला आहे.

सरकारच्या या घुमजावबद्दल मिलिंद म्हणाला की, गेली दहा वर्षं सरकारने केलेल्या खटाटोपातून निष्पन्न तरी काय झालं? लोकांना कालच्या गोष्टी लक्षात राहात नाहीत, तर ही दहा वर्षापूवीर् केलेली जाहिरात काय लक्षात राहणार? समाजाला घातक म्हणून आमच्यावर खटला दाखल करण्यात आला, मग आज सर्वत्र बोकाळलेल्या बीभत्स नग्नतेचं खापर कोणाच्या माथी फोडणार? मुळात आमच्यावर गुन्हा दाखल करण्यामागे तरी कोणता हेतू होता, हे अजूनही मला कळलेलं नाही.

आतापर्यंत कधीच कोर्टाची पायरी न चढलेले मिलिंद आणि मधु, 'चला, आता वकिलाच्या फीमध्ये पैसे खर्च होणार नाहीत', असं गंमतीनं बोलत असले तरी, त्यांना प्रचंड मानसिक त्रास झाला असल्याचंही ते सांगतात. कोर्टाच्या कार्यपद्धतीची मला कोणतीच कल्पना नव्हती. दर 15 दिवसांनी माझ्या नावे 'अरेस्ट वॉरंट' काढलं जायचं आणि मी ते रद्द करून घ्यायचो! असा त्रास देऊन केस करणाऱ्यांना कोणता आनंद मिळाला, हे मला माहीत नाही.' असंही मिलिंद म्हणाला. जाहिरातीसाठी मॉडेल म्हणून त्याची आणि मधुची निवड झाल्यावर या जाहिरातीमुळे पुढे एवढा वाद होईल, याचा विचारही त्यांनी केला नव्हता. लोकांच्या पसंतीला जाहिरात उतरावी आणि त्या उत्पादनाचा खप वाढावा, एवढीच माफक अपेक्षा ती करण्यामागे होती, असंही त्यानं सांगितलं.

द्मड्डद्यश्चड्डठ्ठड्ड.ह्मड्डठ्ठद्गञ्चह्लद्बद्वद्गह्यद्दह्मश्ाह्वश्च.ष्श्ाद्व

 
</text>
</doc>
