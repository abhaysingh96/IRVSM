<doc>
<docno>1142277.cms.txt</docno>
<text>
 
महामुंबई
कृती कमी, अफवाच जास्त
[ Tuesday, June 14, 2005  10:06:33 pm]


म. टा. प्रतिनिधी

मुंबई : डान्स बार बंदीच्या संदर्भात राज्यपालांच्या कार्यालयाकडून काही मुद्दे उपस्थित करण्यात आल्यामुळे डान्स बार बंदी लागू होण्याची शक्यता लांबणीवर पडल्याची चर्चा सुरू करण्यात आली असून मुंबईतील डान्स बार मालकांनीही आता, 'राज्यातील प्रमुख काँगेस नेत्यांचा पाठिंबा असल्यामुळे डान्स बार बंद होणार नाहीत, असा प्रचार सुरू केला आहे. मात्र, राज्यपाल कार्यालयाकडून कोणतीच सूचना करण्यात आलेली नाही किंवा त्यांच्याकडून काही मुद्देही उपस्थित करण्यात आलेले नाहीत, असे गृह खात्याने स्पष्ट केले आहे.

राज्यपाल कार्यालयाकडून बंदीचा वटहुकूम काढण्यास विलंब होत असल्याच्या वृत्ताबद्दल बोलताना गृह खात्याच्या प्रधान सचिव नीला सत्यनारायण म्हणाल्या की, अशा बातम्या वृत्तपत्रातच वाचायला मिळत असून आपल्या खात्याकडे त्याबाबत काहीही विचारणा झालेली नाही, अशा प्रकारचा वटहुकूम काढण्यात काही शंका असतील तर संबंधित खात्याच्या सचिवांना बोलावून त्याचे निरसन करता येते आणि तसा अधिकार राज्यपालांना आहे. मात्र, तशा प्रकारचे पत्र गृह खात्याला आलेले नाही. राज्यपाल दिल्लीत असल्याने बिलंब होण्याची शक्यता आहे. ते मुंबईत आल्यानंतर काय ते स्पष्ट होईल, असेही सत्यनारायण म्हणाल्या.

 
</text>
</doc>
