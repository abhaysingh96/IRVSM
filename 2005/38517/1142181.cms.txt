<doc>
<docno>1142181.cms.txt</docno>
<text>
 
लेख
अपुऱ्या आकलनाचे आक्षेप
[ Tuesday, June 14, 2005  08:37:34 pm]


महाराष्ट्रात येऊ घातलेल्या अंंधश्रद्धा विरोधी कायद्यास श्याम मानव यांनी काही आक्षेप घेतले आहेत. कायदा परिपूर्ण व्हावा म्हणूनच त्यांनी ते घेतले असले, तरी ते अपुऱ्या आकलनातून कसे निर्माण झाले आहेत, ते दाखवून देणारे हे प्रतिपादन...

महाराष्ट्र मंत्रिमंडळाने मंजूर केलेले 'जादूटोणा आणि दुष्ट प्रथा व रूढी यांचे समूळ उच्चाटन अधिनियम 2005' हे विधेयक विधानसभेसमोर आहे. एन. डी. पाटील, मृणाल गोरे, पुष्पा भावे आणि मी मुख्यमंत्र्यांना 6 जूनला भेटलो, तेव्हा पावसाळी अधिवेशनात ते मंजूर करण्याचे स्पष्ट आश्वासन मुख्यमंत्री व उपमुख्यमंत्री दोघांनीही दिलेे. दोन टप्पे ठरले. पहिला कायद्याच्या समर्थकांनी सावधगिरी म्हणून कायद्याचे आणखी एकदा अवलोकन करावे. त्यानंतर विरोधी पक्ष प्रमुख यांना मुख्यमंत्र्यांनी बोलावून कायद्यात हिंदू धर्म अथवा कोणत्याच धर्माच्या विरोधात काही नाही, हे पटवून द्यावे.

यासंबंधात श्याम मानव यांनी 'महाराष्ट्र टाइम्स' मध्ये आपली भूमिका मांडली आहे. कायदा शक्य तेवढा परिपूर्ण व्हावा याबद्दलच्या त्यांच्या भावनेचा आदर करूनही प्रत्यक्षात हे सर्व आक्षेप वस्तुस्थितीबाबतच्या त्यांच्या अपुऱ्या आकलनातून निर्माण झाले आहेत, असे म्हणावे लागते.

श्याम मानव यांनी कायद्यातील अनेक प्रकारांचे स्वागत करून, तो भाग हवाच ही घेतलेली भूमिका स्वागतार्ह आहे. त्यापुढे जाऊन विविध ठिकाणी त्यांनी व्यक्त केलेल्या भीतीबद्दलची वस्तुस्थिती अशी.

1) कलम 4 : 'अणुकुचीदार वस्तू टोचणे, पोतराजासारखा चाबूक मारून घेणे, स्वत:ला जखम करणे या अंधश्रद्धा नक्कीच आहेत; पण त्यांना सात वर्षांची शिक्षा का?' पोतराज अंगावर चाबूक मारल्याचा देखावा करतो. चळवळीतील शेकडो कार्यकतेर् हा प्रयोग करतात. यात शिक्षेचा प्रश्ान् येतो कुठे? एकच गळ नवस फेडण्यासाठी हजारो भाविकांनी टोचून घेणे, कपाळावर एकाच वस्तऱ्याने अनेकांनी चिरा मारून रक्त काढणे यात देवाच्या पूजेचा अंशही नाही. एडस्ची भीती वेगळीच. तेव्हा एकदम सात वर्षांच्या शिक्षेची भीती अनाठायी आहे.

2) ' कोणत्याही व्यक्तीच्या माध्यमातून देवाचा वा देवीचा संचार करवणे हा गुन्हा कसा? अष्टमीला हजारो स्त्रियांच्या अंगात येते त्यांना तुरुंगात कोंबणार का?' हा श्याम मानव यांचा प्रश्ान् अज्ञानावर आधारित आहे. अंगातील संचार ही संमोहन अवस्था असते. परंपरेमुळे त्याला अंगात येणे, असे मानले जाते. भावनांचे विरेचन करण्यासाठी असे घुमणे आणि त्याला संचार अथवा सवारी समजणे हा गुन्हा नाही. कायद्यातील गुन्ह्याच्या व्याख्येत त्या अंधश्रद्धेच्या आचरणातून वेदना, इजा, दुखापत वा फसवणूक झाल्यासच ते कृत्य गुन्हा स्वरूपाचे बनते. अंगात संचार झाल्याचा दावा करून 'कोणी करणी केली आहे? त्याचे नाव उच्चारून गावात भांडण लावणे, खऱ्या-खोट्याच्या निवाड्यासाठी संचार अवस्थेतील देवीने उकळत्या तेलात हात घालण्याची शिक्षा फर्मावणे, लोकांच्या जीवनातील महत्त्वाच्या प्रश्ानंची उत्तरे देऊन फसवणूक करणे याचा संबंध कलम पाचशी येतो आणि हे गुन्हेच आहेत.

3) कलम 8 : भूत उतरवण्याच्या नावाखाली जे मंत्र-तंत्र व क्रियाकर्म होतात ते घबराट निर्माण करतात, हे मानव मान्य करतात. दैवी दहशतवादातून निर्माण केला जाणारा हा धाक नेहमीच्या दहशतवादापेक्षा अधिक गंभीर आहे व त्याला कायदा नाही. म्हणूनच या कलमाची गरज आहे. श्याम मानवांची अधिक गंभीर गफलत म्हणजे त्यांचे 'आपल्याला भूत लागले आहे, असे ज्यांना वाटते त्यांचे भूत मंत्रोच्चाराने उतरू शकते ही वस्तुस्थिती आहे. सध्या तरी असे मनोरुग्ण मानसोपचारतज्ज्ञाकडे जाणे शक्य नाही. त्यांच्या उपचाराचा हाही मार्ग बंद करावयाचा का?' हे प्रतिपादन. व्यक्तीचा मानसिक आजार तीव्र वा सौम्य या प्रकारचा असतो. हावभाव बदलणे, स्वत:शी पुटपुटणे, भास होणे, स्वछतेची शुद्ध हरपणे, वर्तनातील सुसंगतपणा जाणे या स्वरूपाची आजाराची गंभीर लक्षणे असताना (ज्याला सायकोसिस म्हणतात) भूत लागले, असे समजून मांत्रिकाकडे नेणे हे मोठे चूक आहे. अशा व्यक्ती कधीही मांत्रिकाच्या मंत्रोच्चाराने बऱ्या होत नाहीत. उलट या चुकीच्या मार्गामुळे योग्य उपचार लांबतो. मानसोपचारतज्ज्ञच हा उपचार करू शकतो. सौम्य मानसिक आजारात होणारे व्यक्तिमत्त्वातले प्रासंगिक बदल हेही त्या तात्पुरत्या काळातील भुताने झपाटणेच मानले जाते. सौम्य मानसिक विकृती ज्या सामाजिक, कौटुुंबिक ताणातून निर्माण झाल्या त्याचे निराकरण करणे, शास्त्रशुद्ध पद्धतीने होकारात्मक सूचना देणे, आवश्यकतेपुरतेच (ते बरेच कमी लागते) औषध देणे, हे उपाय करण्यासाठी मानसोपचारतज्ज्ञाची गरज नाही. साधा डॉक्टर वा कम्युनिटी सायकिअॅट्री यातील तज्ज्ञ कार्यकर्ताही हे अधिक चांगले करतो. मांत्रिकाने असे उपचार करणे हा रोग्याच्या मानसिक अवस्थेशी खेळण्याचा गंभीर गुन्हाच आहे. (खरे तर आज अस्तित्वात असलेला बोगस डॉक्टरविरोधी कायदाही याबाबत कारवाईचे अधिकार देतो.)

4) कलम 9 : 'जागतिक आरोग्य संघटनेने पूरक उपचार म्हणून मान्यता दिलेल्या बाबी मनोकायिक आजाराबाबत वापरल्यास काय हरकत आहे?' या मानव यांच्या प्रश्ानचे उत्तर हेच की, आजार मनोकायिक आहे हे कोण ठरवणार? डोके दुखत आहेत ते मानसिक चिंतेने का मेंदूतील गाठीने? का वाढलेल्या रक्तदाबाने? का सदीर्मुळे? का चष्मा लागल्याने? याचे यथायोग्य निदान पूरक उपचार करणारा करूच शकत नाही. शारीरिक आजार असताना तो मानसिक आहे, असे समजून उपचार करण्याने अनवस्था प्रसंग ओढवतो. असे म्हणता येईल की, निदान पक्के झाल्यावर ताण व चिंता कमी करण्याचे उपचार, पारंपरिक शिक्षणाने करणाऱ्यांना, किमान प्रशिक्षण देऊन त्याबाबत अनुमती द्यावी.

5) कलम 14 : विकोपाच्या आजारात नातेवाईक कमालीचे संवेदनशील असतात व पूर्णत: अशास्त्रीय अंधश्रद्ध उपायांकडे वळतात हे दु:खद सत्य आहे. सध्याच्या कायद्यात दैवी उपचारांची जाहिरात हा गुन्हा आहेच. नव्या कायद्याने एक पाऊल पुढे टाकून प्रत्यक्ष उपचार हा गुन्हा ठरेल. अगदी अलीकडेच डॉक्टरांनी उपचार थांबवलेले कॅन्सरचे शेकडो रुग्ण हाताच्या बोटाने कोणत्याही शस्त्राशिवाय दैवी ऑपरेशन करणाऱ्या अस्लमबाबाकडे शेवटची मात्रा म्हणून गेले. भरपूर पैसा खर्च झाला. रुग्ण नातेवाईक यांना प्रवास, रहाणे, उपचार यातून प्रचंड त्रास झाला. पुन्हा हे सगळे व्यर्थ ठरलेच. आधार म्हणून अंगारा लावणे समजू शकते; पण अस्लमबाबावर मात्र कारवाई हवीच. म्हणून कायदा हवा. नातेवाईकांच्या भावनांत हस्तक्षेप होतो हे श्याम मानवांचे प्रतिपादन अपुरे आहे. खरा हस्तक्षेप त्या भावनांशी स्वत:च्या स्वार्थापायी अंधश्रद्धेचा वापर करून खेळणाऱ्या शोषक वर्गात करावयाचा आहे.

6) भानामतीचे प्रकार कसे घडतात हे मांत्रिकाला माहीत नसते. तरी तो त्याबाबत भरपूर पैसे घेऊन उपाय करतो. अशा मांत्रिकाला गुन्हेगार ठरवणे हे नैतिकतेला धरून नाही, हे प्रतिपादन अजिबात पटणारे नाही. ज्या बाबतीत अज्ञान आहे, त्याबाबत उपाय करून लोकांचा वेळ, श्रम, पैसा, बुद्धी वाया घालवणे आणि पुन्हा प्रश्ान् कायम राहणे, हे कृत्य गुन्हेगारी स्वरूपाचे आहे.

7) चौथ्या महिन्यात विशिष्ट विधीद्वारे हमखास पुत्रप्राप्ती करून देण्याचे दावे होतात. गर्भधारणेनंतर कधीही लिंगबदल शक्य नसतो. अशा वेळी असे कर्मकांड ही गंभीर फसवणूक ठरत.े शिवाय मुलगाच हवा याचे समर्थनही ठरते. हे सर्वच आक्षेपार्ह म्हणूनच गुन्हेगारी स्वरूपाचे कृत्य आहे.

8) नग्नतेला अवलिया अथवा विदेही शब्द लावून त्याचे उदात्तीकरण करणे व स्त्रियांशी 'असभ्य' वर्तन करणे या कलमाच्या समावेशाशी हिंदू परंपरेतील नागा साधू, दिगंबर जैन आचार्य यांचा दूरान्वयानेही संबंध येत नाही. तरीही वाद टाळण्यासाठी हे कलम वगळण्यास हरकत नाही.

कायद्याच्या प्रारूपात व्याख्या या सदरात 2 (1) (घ) यामध्ये जादूटोणा करणे याची व्याख्या केली आणि परिशिष्टातील बाबी या त्याची उदाहरणे आहेत. या एकूण 27 नोंदी शासनाच्या कायदा विभागाने प्रदीर्घ विचारमंथनातून घातल्या आहेत. तरीही व्यापक सहमतीसाठी त्यातील काहीचा समावेश वगळण्यासाठी बाबदेखील मान्य करावी, असे महाराष्ट्र अंधश्रद्धा निर्मूलन समितीचे मत आहे. कायदा मंजूर झाला की त्याची अंमलबजावणी व न्यायालयीन निवाडे याद्वारे अधिक स्पष्टता येईल. या कायद्यात श्रद्धा आणि धर्माच्या नावाखाली ज्यांची आथिर्क फसवणूक होते त्यांनी तक्रार केल्यास त्यावर कारवाई करण्याची शक्यता असलेली तरतूद हवी या श्याम मानव यांच्या मागणीशी मात्र, मी 100 टक्के सहमत आहे. मात्र ते म्हणतात तसे हा कायदा केवळ ग्रामीण, अडाणी लोकांना डोळ्यांसमोर ठेवून व शहरी सुशिक्षितांना वगळून करण्यात आला आहे, हे खरे नाही. शहरांतील महानगरातील अंधश्रद्धांना बळी पडणाऱ्या घटकांचे सवेर्क्षण हे सहजपणे स्पष्ट करेल. सध्याचा कायदा हा इष्ट दिशेने पडलेले पहिले पाऊल आहे, असे मानून पुढील वाटचालीसाठी सिद्ध व्हावे हेच श्रेयस्कर. हे पहिलेच पाऊल उचण्यासाठी तब्बल 14 वर्षांहून अधिक काळ लागला आहे, या वास्तवाची जाण ठेवणेही उचित ठरेल.

डॉ. नरेंद दाभोलकर

 
</text>
</doc>
