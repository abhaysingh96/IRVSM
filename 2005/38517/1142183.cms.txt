<doc>
<docno>1142183.cms.txt</docno>
<text>
 
अग्रलेख
जॅकसनचा पडेल 'थ्रिलर'
[ Tuesday, June 14, 2005  08:38:17 pm]


पॉप संगीताच्या जगभरातील चाहत्यांना 1980च्या दशकात वेड लावणाऱ्या मायकल जॅकसनच्या 'थ्रिलर'ची मोहिनी त्याच्या-भोवतीच्या संगीतबाह्य वादांनी उताराला लागली असतानाच, बालकाच्या लैंगिक दुरुपयोगाच्या आरोपातून सुटका करून कॅलिफोनिर्यातील कोर्टाने त्याला मोठाच दिलासा दिला आहे.

मात्र अल्पवयातच जगभरातील लक्षावधींनी लादलेल्या 'दैवत'स्वरूप प्रतिमेच्या भाराखाली, व्यक्तिमत्त्वातील संतुलन हरवून बसलेल्या जॅकसनला सावरायला हा दिलासा कितपत पुरेसा ठरेल, याविषयी शंका आहे. तसे पाहिले, तर हा खटला जॅकसनने स्वत:च ओढवून घेतला होता आणि तोही स्वत:च्या प्रतिमानिमिर्तीसाठी केलेल्या प्रयत्नांचा भाग मानल्या जाणाऱ्या एका डॉक्युमेंटरीत वादग्रस्त विधान करून. ब्रिटिश पत्रकार माटिर्न बशीरने 2003 मध्ये त्याच्यावर एक डॉक्युमेंटरी केली होती.

अल्पवयीन मुलांसह एकाच शय्येचा वापर आपण केला असल्याचे विधान त्याने त्यात केले होते. त्याआधारे नोव्हेंबर 2003 मध्ये पोलिसांनी त्याची चौकशी सुरू केली आणि त्यातून हा खटला उभा राहिला. गेविन अविर्झो या 13 वर्षाच्या मुलाशी लैंगिक दुर्वर्तन करणे, त्याला मद्य पाजणे, अश्लील चित्रपट दाखवणे, त्याचे अपहरण करून त्याला स्वत:च्या निवासस्थानात ठेवणे यासारखे एकूण दहा आरोप त्याच्यावर ठेवण्यात आले होते.

गेविन, त्याची आई जेनेट यांच्यासह एकूण 100 साक्षीदार यावेळी तपासण्यात आले होते. जॅकसनने केलेल्या लैंगिक दुर्वर्तनाचे तपशील गेविनच्या वा अन्य माहितगारांच्या तांेंडून वदवण्यात आले आणि प्रसिद्धी माध्यमांतून यथेच्छ चघळण्यात आले. अर्थात सर्वांचाच उद्देश केवळ सनसनाटी निर्माण करणे हा नव्हता. अल्पवयीन मुलांच्या छळाविषयी आणि त्यातही लैंगिक शोषणाविषयी पाश्चात्त्य जगात अधिक संवेदनशीलता आहे.

त्यामुळेच जॅकसनचे अनेक चाहते ठामपणे त्यांच्या पाठिंब्याचे प्रदर्शन करीत असले, तरी अमेरिकन जनतेला न्याय व्हावा असेच वाटत होते. जॅकसनवरील खटल्याचे भवितव्य 12 ज्युरींच्या हाती होते. ज्युरींत आठ महिलांचा समावेश होता. ज्युरींनी निकालाप्रत येण्यासाठी तीस तास आपसात चर्चा केली आणि एकमताने जॅकसनला सर्व आरोपांतून मुक्त केले. जॅकसनच्या वकिलांच्या आक्रमक बचावाचे हे फलीत मानले जाते.

वास्तविक जॅकसनचा पूवेर्तिहास त्याच्या बाजूचा नव्हता. याआधीही 1993 मध्ये जॉडीर् चँडलर या मुलाशी लैंगिक गैरवर्तन केल्याच्या आरोपावरून त्याच्याविरुद्ध खटला भरण्यात आला होता. मात्र तेव्हा सुमारे एक कोटी 80 लाख डॉलर्स मोजून त्याने कोर्टाबाहेर तडजोड केली होती. स्वत:च्या तिसऱ्या अपत्याला वरच्या मजल्यावरील खिडकीबाहेर लटकत ठेवण्याच्या कृत्यामुळे जॅकसन हा पिता म्हणून अपत्यांच्या संगोपनाची जबाबदारी पार पाडण्यास कितपत सक्षम आहे, असेही प्रश्न उपस्थित करण्यात आले होते. मात्र जॅकसनच्या वकिलांनी मुख्य साक्षीदार गेविन व त्याच्या आईच्या हेतूंविषयीच शंका निर्माण करण्यात यश मिळवले.

गेविन जॅकसनचा उल्लेख 'डॅडी' असा कसा करीत असे, तो त्याच्या भावासोबत स्वत:हून अश्लील चित्रपट कसे बघत असे आणि जॅकसनने त्याची उपेक्षा केल्यामुळे सूडबुद्धीने तो ही साक्ष कशी देत आहे, यावर त्यांचा भर होता. गेविनची आई 'व्यावसायिक दावेदार' आहे हे दाखवून देण्यासाठी त्यांनी तिचा पूवेर्तिहास खणून काढला.

चोरीच्या आरोपावरून पकडली गेल्यावर सुरक्षारक्षकावर लैंगिक गैरवर्तनाचा आरोप करून, भरपाईसाठी तिने संबंधित डिपार्टमेंटल स्टोअरविरुद्ध दावा केला होता, शिवाय मुलाला झालेल्या कॅन्सरवरील उपचार आरोग्य विमा योजनेतून होत असताना, तिने लोकांकडून पैसे गोळा केले होते, हे त्यांनी दाखवून दिले. जॅकसनला निदोर्ष ठरवण्यात या साऱ्याचा वाटा कितीही असो, खटल्याच्या प्रक्रियेत जॅकसनच्या मनातील आत्मप्रतिमेला गेलेला तडा सांधण्यास हा निर्णय कितपत मदतकारक होईल, याची खात्री कोणालाच नाही. दोन दशकांपूवीर्चा सर्जनशील जॅकसन पुन्हा भेटण्याची अपेक्षा त्यामुळे व्यर्थच आहे.

 
</text>
</doc>
