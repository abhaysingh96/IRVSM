<doc>
<docno>1142321.cms.txt</docno>
<text>
 
महामुंबई
भूकंपाच्या सौम्य धक्क्याने ठाणे-मुंबईला हादरवले
[ Tuesday, June 14, 2005  11:45:03 pm]


म. टा. प्रतिनिधी

मुंबई/ ठाणे : ठाणे जिल्ह्यातील कल्याण, डोंबिवली, भिवंडी, अंबरनाथ, वासिंद, बेलापूर आदी शहरांसह मुंबईच्या पूर्व उपनगरांतील कुर्ल्यापर्यंत तसेच बोरिवली, दहिसर भागातही मंगळवारी सायंकाळी पाच वाजून 46 मिनिटांनी भूकंपाचा सौम्य धक्का बसला. रिश्टर मापकावर 3.7 अशी नोंद झालेल्या भूकंपाने लोकांमध्ये घबराटीचे वातावरण निर्माण झाले असले तरी जीवित वा वित्तहानी झाल्याचे वृत्त नाही.

भूकंपाचा केंदबिंदू शहापूर तालुक्यातील भातसा धरणापासून 36 किमी अंतरावर होता, असे धरणाचे एक्झिक्युटिव्ह इंजिनीअर बी. बी. लोहार यांनी सांगितले. दरम्यान, तानसा व वैतरणा या अन्य धरणांना धक्का जाणवला नसल्याचे वृत्त आहे.

भूकंपाच्या धक्क्यामुळे इमारतींना धक्के बसण्याबरोबरच घरातील वस्तू हलायला लागल्यामुळे लोकांनी रस्त्यावर पळ काढला होता. खिडक्यांच्या काचा, वाहनांचे दरवाजे आवाज करीत हलले, असे भूकंपानंतर आमच्या ठिकठिकाणच्या प्रतिनिधींना फोन करणाऱ्या भयभीत रहिवाशांनी सांगितले. भूकंप झाला तेव्हा गडगडाटी आवाज होऊन, सुमारे दोन सेकंद जमिनीला हादरे बसत होते.

धक्का जाणवल्यानंतर ठाणे शहरात काही भागात भांडी पडली तसेच रहिवासी मोकळ्या जागेकडे धावले. काही काळ संभ्रमाचे वातावरण निर्माण झाले होते. परंतु कोठेही जीवित अथवा वित्तहानी नसल्याची माहिती जिल्हाधिकारी नंदकुमार जंत्रे यांनी दिली. भूकंपाच्या तीव्रतेची माहिती तहसील कार्यालयांतही उपलब्ध नसल्याने गोंधळ वाढला.

कुलाबा वेधशाळेने दिलेल्या माहिती-नुसार, या भूकंपाची तीव्रता 3.7 रिश्टर स्केल नोंदवली गेली. मुंबईपासून 44 किलोमीटर अंतरावर ठाणे-कल्याण या भागात या भूकंपाचे केंद असल्याचेही सांगण्यात आले. याच पट्ट्यात धक्का अधिक जाणवला.

 
</text>
</doc>
