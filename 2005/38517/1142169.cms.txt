<doc>
<docno>1142169.cms.txt</docno>
<text>
 
बहुतांची अंतरे
'मानवशत्रू' संघटनांचा बंदोबस्त कोण करणार?
[ Tuesday, June 14, 2005  08:31:20 pm]


' मुंबईतील श्वानराज' हा अग्रलेख (म. टा. 10 जून) वाचला. भटक्या कुत्र्यांची समस्या दिवसेंदिवस गंभीर रूप धारण करते आहे. भटक्या कुत्र्यांच्या या त्रासाला सर्व श्वानप्रेमी लोक व प्राणिमित्र संघटनाच जबाबदार आहेत.

हे लोक सर्वसामान्य नागरिकांना कुत्र्यांचा त्रास होऊ नये म्हणून कुठलीही उपयायोजना करण्यास तयार नाहीत; पण कोणी आत्मसंरक्षणार्थ कुत्र्याला काही इजा पोहोचवली तर मात्र कायदेशीर कारवाईस सदैव तत्पर. केवळ निबीर्जीकरण हा एककलमी कार्यक्रम त्यांच्याकडे आहे. त्यातसुद्धा स्वत: तोशीस न घेता परस्पर महापालिकेवर जबाबदारी ढकलून मोकळे होतात. म्हणजे यांच्या गमजा दुसऱ्यांच्या जीवावर. निबीर्जीकरणाचा उपयोग झाला तर श्रेय श्वानप्रेमी उपटणार व न झाला तर महापालिका जबाबदार, असा यांचा डाव दिसतो. खरे तर मुंबईसारख्या अफाट परसरलेल्या महानगरात व इतर मोठ्या शहरांतसुद्धा कुत्र्यांचे निबीर्जीकरण करून त्यांची संख्या कमी करणे हे बादलीने पाणी उपसून समुदाची पातळी खाली आणण्याइतकेच हास्यास्पद व निरर्थक आहे.

या श्वानप्रेमी प्राणिमित्रांना खरेच भटक्या कुत्र्यांच्या कल्याणाची एवढी काळजी असती तर त्यांनी शहरातल्या सर्वच्या सर्व भटक्या कुत्र्यांना मोकाट न सोडता स्वत:च्या ताब्यात घेऊन त्यांचे पुनर्वसन केले असते. महापालिका वा सरकारकडून एखादी मोकळी जागा घेऊन तिथे श्वानालय (अनाथालयाच्या धतीर्वर) उभारले असते; पण ते तसे करणार नाहीत; कारण न्यायालयात युक्तिवाद करण्याइतके ते सोपे नाही.

इंग्लंड, युरोपीय देश, ऑस्ट्रेलिया इ. देशांत श्वानप्रेम आपल्यापेक्षाही जास्त आहे; पण तिथे भटकी कुत्री अजिबात आढळत नाहीत; कारण कुत्री पाळीवच असली पाहिजेत, असा तिथे दंडक आहे. भटक्या मोकाट कुत्र्यांना तिथे स्थान नाही. आपल्याकडील लोकांचे श्वानप्रेम बेगडी, दिखाऊ आहे.

या प्राणिमित्र संघटना प्राण्यांच्या मित्र खरेच आहेत की नाहीत ठाऊक नाही; पण त्या मानवशत्रू मात्र नक्कीच आहेत. त्यांचा बंदोबस्त कोण करणार?

आशुतोष साठे, बोरिवली, मुंबई.

 
</text>
</doc>
