<doc>
<docno>1142105.cms.txt</docno>
<text>
 
महामुंबई: मुंबई टाइम्स
म्हाडाच्या नव्या प्रकल्पाने नेहरूनगरमध्ये नाराजी
[ Tuesday, June 14, 2005  07:02:39 pm]


सुशील भिसे

कुर्ला नेहरूनगरमध्ये म्हाडा वसाहतीतील रहिवासी म्हाडाच्या कारभाराने त्रस्त झाले आहेत. या ठिकाणी नेहरूनगर सहकारी गृहनिर्माण संस्था किंवा संबंधितांची संमती न घेता राबवल्या जात असलल्या म्हाडाच्या तीन कोटी 64 लाख रुपयांच्या प्रकल्पास विरोध केला जात आहे. या नव्या भूमिगत जलटाक्या बसवण्याच्या प्रकल्पामुळे स्थानिकांमध्ये कमालीची नाराजी पसरली आहे. सर्व नियम धाब्यावर बसवून राबवला जाणारा हा प्रकल्प जर थांबवला नाही तर नेहरूनगर सहकारी गृहनिर्माण संस्था म्हाडाच्या विरोधात आंदोलन छेडेल, असा इशारा संस्थेचे अध्यक्ष कमलाकर नाईक यांनी दिला आहे.

इथल्या सोसायट्यांना म्हाडाच्या सात मोठ्या टाक्यांमधून पाणीपुरवठा होतो. या टाक्या आणि जलवाहिन्या खराब झाल्याचं सांगत म्हाडाकडून हा प्रकल्प राबवला जात आहे. त्या टाक्या चांगल्या स्थितीत असून काही जलवाहिन्यांचं नूतनीकरण केल्यास काही कोटी रुपये वाचू शकतील, असं नेहरूनगर सहकारी गृहनिर्माण संस्थेकडून सांगण्यात येत आहे. तरीही त्यांची मागणी फेटाळून या प्रकल्प अंतर्गत प्रत्येक बिल्डिंगला स्वतंत्र भूमिगत जलटाक्या बांधून जबाबदारी पूर्ण पार पाडत असल्याचं म्हाडातफेर् सांगण्यात येतंय.

नेहरूनगरमध्ये म्हाडाच्या एकूण 155 बिल्डिंग असून या प्रत्येकी टाक्यांसाठी म्हाडाकडून प्रत्येक बिल्डिंगकडून 19,000 रुपये अनामत रक्कमेची मागणी करण्यात येत आहे. पण या बिल्डिंग मालकी हक्काच्या झाल्या असून त्यांच्यावर किंवा त्या जागेवर म्हाडाचा कोणताच अधिकार उरत नसल्याची भूमिका रहिवासी मांडत आहे. प्रत्येक पाण्याची टाकी ही सांडपाणी आणि मलनि:स्सारण टाक्यांपासून कमीत कमी 20 ते 25 फूट लांब असावी लागते, असा नियम सांगतो. इथे मात्र टाक्या अवघ्या चार ते पाच फुटांवर असून त्यामुळे आरोग्याला धोका निर्माण होण्याची शक्यता आहे. त्यासह टाक्या जमिनींपासून तीन ते चार फूट उंचीपर्यंत असल्याने पावसाळ्यात पाणी तुंबलं तर टाक्यांमध्ये पाणी शिरण्याची दाट शक्यता आहे. शिवाय नव्या टाक्यांबरोबर देखभाल खर्च, पाणीपट्टी आदी सर्व मिळून येणारा खर्च सर्वांनाच परवडणारा नाही, अशी भूमिका स्थानिकांनी घेतलीय. या सर्व गोष्टींचा विचार म्हाडाने करण्याची गरज असल्याची मागणी केली जात आहे.

 
</text>
</doc>
