<doc>
<docno>1141263.cms.txt</docno>
<text>
 
महामुंबई
...दिवाळीत घसघशीत पीक घ्या!
[ Tuesday, June 14, 2005  12:01:48 am]


जॉन कोलासो

मुंबई : पावसाळ्यात यंदा शेअर बाजारात सुगीचा हंगाम सुरू होण्याची लक्षणे आहेत. या बाजारात तेजीचे वारे तर आधीपासूनच वाहत आहेत. त्यामुळे या काळात निवडक आणि कसदार शेअरची पेरणी करीत गेल्यास दिवाळीच्या वेळी गुंतवणूकदारांच्या हातात चांगल्या भावाचे घसघशीत पीक येण्याची शक्यता आहे.

गेल्या दोन पावसाळ्यांमध्ये शेअर बाजारात केलेल्या गुंतवणुकीत अनेकांना लाभ झालेला आहे. या दोन्ही वर्षांत पावसाळ्यात सेन्सेक्सची कमान चढतीच होती. गतवषीर् जून ते ऑक्टोबर काळात सेन्सेक्स 837 अंशांनी वाढला होता, तर 2003 साली याच काळात तो 1726 अंशांनी उंचावला होता. त्यामुळे अनेक कंपन्यांचे भाव महागले होते.

आथिर्क सुधारणा आता कायमच राहणार असल्याने या दोन्ही वर्षांत राजकीय कारणापेक्षा पर्जन्यराज्याच्या वेळेवर झालेल्या आगमनाचा अनुकूल परिणाम शेअर बाजारावर झाला होता, असे शेअर बाजाराच्या अभ्यासकांचे मत आहे. 2003 साली सात जूनला पावसाने केरळमध्ये प्रवेश केला होता आणि दोनच दिवसांत मुंबईसह सर्वत्र सरी कोसळण्यास सुरुवात झाली होती. पावसाळा सर्वसाधारण राहील, असे वेधशाळेने भाकित व्यक्त करताच जून 2003मध्ये सेन्सेक्स 426 अंशांनी वाढला, जुलैमध्ये त्यात 186 अंशांनी भर पडली. ऑगस्टमध्ये तो 452 अंशांनी वधारला, सप्टेंबरमध्ये त्यात आणखी 208 अंशांची भर पडली. अशा प्रकारे जून, जुलै, ऑगस्ट, सप्टेंबर आणि ऑक्टोबर या पाचही महिन्यांत शेअर बाजार तेजीतच होता.

गेल्या वषीर् मुंबईत पाऊस दाखल होण्यास थोडा विलंब झाल्याने त्यामुळे जूनचा किरकोळ अपवाद वगळता सेन्सेक्स ऑक्टोबरपर्यंत वाढतच गेला. जूनअखेर सेन्सेक्स 40 अंशांनी खाली आला होता. 12 जूनपासून पावसाळ्यास आरंभ झाला आणि पुढे जुलैमध्ये सेन्सेक्स 375 अंशांनी उंचावला, तर ऑगस्टमध्ये त्यात 22 अंशाची भर पडून सप्टेंबरमध्ये तो 392 अंशांनी आणि ऑक्टोबरमध्ये 80 अंशांनी वाढला होता.

 
</text>
</doc>
