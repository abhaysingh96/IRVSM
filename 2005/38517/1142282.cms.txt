<doc>
<docno>1142282.cms.txt</docno>
<text>
 
महाराष्ट्र
नोटप्रेसमध्ये घुसले आणि..
[ Tuesday, June 14, 2005  10:20:36 pm]


म. टा. प्रतिनिधी

नाशिक : अख्ख्या देशाच्या अर्थव्यवस्थेला हादरवून सोडणाऱ्या अब्दुल करीम तेलगीने नाशिकरोडच्या करन्सी नोट प्रेस आणि सिक्युरीटी प्रेसच्या सुरक्षेतील छिदे जगासमोर उघड केल्यानंतर ते बुजविल्याचा आव आणणाऱ्या प्रशासनाचे पितळ दोघा मुलांकडून नकळत उघडे पडले आहे. हे दोघे जण यवतमाळहून नाशिकरोडला लग्नासाठी आले, उत्सुकतेपोटी नोटप्रेसमध्ये घुसले आणि नकळत केलेल्या या गुन्ह्यामुळे त्यांना बालसुधारगृहात जावे लागले.

जेलरोडला राहणाऱ्या काशिनाथ महाजन यांच्या मुलीचे 16 जूनला लग्न आहे. या लग्नासाठी यवतमाळहून कृष्णकुमार महाले हा पंधरावषीर्य किशोर त्याच्या आईवडीलांसह महाजनाकडे आला होता. त्याच्या वडिलांना अर्धांगवायुचा झटका आलेला असल्याने त्याने आपल्यासोबत मदतीला प्रवीण टेंबरे या मित्रालाही आणले होते. सोमवारी हे दोघे मित्र नाशिकरोडला मुक्तीधाम पाहण्यासाठी म्हणून घरातून निघाले. रस्त्यात करन्सी नोट प्रेस दिसल्यावर त्यांनी आत जायचे ठरविले. प्रेसची सुरक्षा व्यवस्था सध्या औद्योगिक सुरक्षा दलाकडे आहे. या दलाची सुरक्षा अत्यंत कडक असल्याचे सांगितले जाते. मात्र, या दोघांनी प्रेसच्या मुख्य प्रवेशद्वारातून आत प्रवेश करताना कुणीही हटकले नाही. काही अंतर आत गेल्यावर या दोघांना एका सुरक्षा रक्षकाने हटकले.

या दोन्हींना औद्योगिक सुरक्षा दलाच्या जवानांनी ताब्यात घेऊन चौकशी केली. त्यात त्यांनी प्रेसमध्ये केवळ उत्सुकतेपोटी प्रवेश केल्याचे निष्पन्न झाले. त्यानंतर त्यांना पोलिसांच्या स्वाधीन करण्यात आले. पोलिसांनीही या मुलांची चौकशी केली असता त्यातही काही संशयास्पद आढळले नाही. मात्र, या मुलांकडून कायद्याचा भंग झाल्याने त्यांना 17 जूनपर्यंत बालसुधारगृहात पाठविण्यात आले. प्रेसच्या मुख्य प्रवेशद्वाराशीच सुरक्षा व्यवस्था इतकी ढिली असल्याने व्यवस्थापन हादरले असून यासंदर्भात मंगळवारी सायंकाळी उशिरापर्यंत विचारविनिमय सुरू होता.

सध्या देवळालीच्या आटीर्लरी सेंटरला अतिरेक्यांकडून धोेका असल्याच्या शंकेने प्रचंड बंदोबस्त वाढविण्यात आला आहे. लष्कर-ए-तोयबासारख्या दहशतवादी संघटनेचा नाशिकवरही डोळा असल्याचे निष्पन्न झाले आहे. या पार्श्वभूमीवर नाशिकमधील आटीर्लरी सेंटरप्रमाणेच नोटप्रेस, एचएएल, एअरफोर्स स्टेशन अशा आस्थापनांच्या सुरक्षेचा मुद्दा अधिकच संवेदनशील झाला आहे.

मात्र, गेल्याच आठवड्यात प्रेसच्या महाव्यवस्थापकांच्या बंगल्याच्या आवारात चंदनाचे झाड चोरणारी टोेळी घुसली होती. आणि आता ही मुले थेट प्रवेशद्वारातूनच आत घुसल्याने तेथील सुरक्षेविषयी प्रश्नचिन्ह तयार झाले आहे.

 
</text>
</doc>
