<doc>
<docno>1142094.cms.txt</docno>
<text>
 
महाराष्ट्र
'तुकाराम भवन'ला परवानगी
[ Tuesday, June 14, 2005  06:52:53 pm]


म. टा. वृत्तसेवा

पंढरपूर : पंढरपूर नगरपरिषदेने गेल्या 10 वर्षांपासून रखडलेल्या 'तुकाराम भवन'ला सशर्त परवानगी दिल्याने मंदिर समितीच्या अनेक योजना पूर्ण होण्याचा मार्ग मोकळा झाला आहे.

पंढरपूर नगरपरिषदेचे मुख्याधिकारी अनिल मुळे यांनी तुकाराम भवनच्या विनापरवाना बांधकामाबद्दल सरकारी नियमांनुसार दंड भरणे, नियोजित नकाशात दुरुस्ती करणे, जागावापर करताना गदीर्बाबत करावयाच्या उपाययोजना करणे आदींचे हमीपत्र देणे अशा अटींच्या पूर्ततेनंर बांधकाम नियमित केले जाईल, असे पत्र मंदिर समितीला दिले.

या इमारतीसाठी 55 हजार 436 रुपयांचे विकासशुल्क देण्याची सूचनाही समितीस देण्यात आली आहे. गेल्यावषीर् तत्कालीन मुख्यमंत्री सुशीलकुमार शिंदे यांनी आषाढी एकादशीच्या दिवशी नगरविकास विभागाकडून या इमारतीला परवानगी देण्याचा आदेश पंढरपूर नगरपरिषदेला दिला होता. त्यानुसार आता ही सशर्त परवानगी देण्यात आली आहे.

श्री विठ्ठल रुक्मिणी मंदिर समितीने 1995 मध्ये तत्कालीन स्त्रियांच्या दर्शन रांगेच्या जागेवर 'तुकाराम भवन'चा प्रकल्प नगरपरिषदेच्या परवानगीशिवायच सुरू केला होता. सव्वा कोटी रुपयांच्या या प्रकल्पाला आक्षेप घेऊन नगरपरिषदेने हे बांधकाम थांबवण्याचे आदेश दिले होते. बांधकाम थांबवण्यात आले तेव्हा 67 लाख रुपये खर्चून दोन मजले बांधण्यात आले होते.

 
</text>
</doc>
