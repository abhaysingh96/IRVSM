<doc>
<docno>1142174.cms.txt</docno>
<text>
 
लेख: जाता जाता
आजची फॅशन
[ Tuesday, June 14, 2005  08:33:42 pm]


' काय रे, तुम्ही पण असलीच भाषा वापरता काय कॉलेजमध्ये?' चकोरने अचानक विचारलं.

प्रश्न् अडचणीचा वाटल्यामुळे ज्यु. कंपनीने एकमेकाकडे पाहिलं.

' असली म्हणजे!' मुलीने आपल्याला प्रश्ान्च कळला नाही असा चेहरा केला.

' तुम्हाला कळलं आहे मी काय म्हणतो ते. तरीही तुमच्या समाधानासाठी हे वाचा.' चकोरने पेपर पुढे सरकवत खुलासा केला.

अर्थात ज्यु. कंपनीने बातमी वाचली होती आणि त्यांना हे सगळे शब्द नवीन नव्हते.

' डॅड, हे काही वाईट नाहीत.' मुलीने बाजू मांडली.

' मी असं म्हटलं का?' चकोरने वकिली थाटात सवाल केला.

चकोरने पुन्हा पेपर घेतला आणि बातमीतले कॉलेजच्या मुलांचे फोटो नजरेखालून घातले.

' बाबा, इतकं मन लावून फोटो का बघताहात?' मुलाने विचारलं.

' नाक्यावर उभं राहून टवाळक्या करण्यात तुम्ही पण आहात का, हे बघतो आहे. ओळखीचं आणखी कोण आहे, हेही म्हटलं बघावं.' चकोरने खुलासा केला.

' असे फोटो काढताना आम्ही गुल होतो.' मुलीने हसत हसत सांगितलं.

' हल्ली मुलांना शर्ट आणि मुलींना पंजाबी ड्रेस घालायला बंदी आहे वाटतं!' चकोरने फोटो बघत भाष्य केलं.

' सो आऊटडेटेड! बाबा, तुमचा जमाना आता गेला. टी शर्ट, जीन्स, टॉप इज सो कूल!' मुलीने बदलत्या पिढीला साजेशी भाषा वापरली.

' तुमची राणी नाही तर प्रिटी पंजाबी ड्रेस घालून वावरायला लागली तर लगेच तुम्हाला पंजाबी कूल वाटायला लागेल.' चकोरीने मुलीला सुनावलं.

' खरं म्हणजे ज्याची फॅशन असेल ते कूल न वाटता हॉट वाटलं पाहिजे.' चकोरने सुचना केली.

' उन्हाळ्यात आखुड टॉप्स घातले की कूल वाटतं ना!' चकोरीने टॉप्सवर कॉमेंट मारली.

' मॉम आमच्या ड्रेसवर तुझा इतका राग का?' मुलीने विचारलं.

' राग नाही आणि लोभ नाही. अंगभर कपडे घालावेत इतकंच मी म्हणते. सिनेमातल्या बायकांचं अनुकरण करण्याची गरज नाही.' चकोरीने आपली भूमिका मांडली.

' तसे कपडे घालायला लागलो तर तुम्ही आम्हाला घरातून हाकलून द्याल.' आता मुलीने आईला सांगून टाकलं.

' या फोटोत आणखी एक गंमत आहे.' चकोरने घोषणा केली.

' कोणती!' असं म्हणत मुलांनी पेपर ताब्यात घेतला.

' हल्ली कॉलेजमध्ये वह्या न नेण्याची फॅशन आहे. बघा किती जणांच्या हातात वह्या आहेत!' चकोरच्या या वाक्यावर चकोरी हसली आणि ज्यु. कंपनीने 'बाबा' इतकाच उद्गार काढला.

चकोर

 
</text>
</doc>
