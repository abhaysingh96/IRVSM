<doc>
<docno>1142103.cms.txt</docno>
<text>
 
महामुंबई
जिद्द शाळेच्या मुलांसाठी खेळणी
[ Tuesday, June 14, 2005  07:01:21 pm]


रेखा गायकवाड

ठाणे : नको उपेक्षा, नको दया... आम्हाला हवी छोटीशी माया, झुंजायला साथ हवी पाठीवर कौतीकाची थाप हवी! आकाशी झेप घ्यायला आम्हालाही संधी द्यावी. सर्वसामान्य मुलांपेक्षा काही तरी कमी आहे. अशा मुलांना आकाशात झेप घेण्याची संधी देणारं छोटंसं पाऊल नुकतंच महापालिका आणि इथल्या काही सेवाभावी संस्थानी उचललं आहे.

गतिमंद आणि अपंग मुलांच्या शारीरिक, मानसिक, तसंच बौद्घिक क्षमतचा विकास होण्यासाठी विविध प्रकारची खेळणी तसंच त्यांच्या अपंगांसाठी सुरक्षित व्यवस्था असणारा स्वतंत्र विभाग 'जिद्द' शाळेत सुरू करण्यात आला आहे. त्याचबरोबर या शाळेच्या बागेमध्ये मुलांना निव्वळ आनंद मिळावा, या हेतूने खेळणी तयार करून बसवण्यात आली आहे. फायबरने खेळणी तयार करण्यात आली आहेत. यामध्ये गतिमंद तसंच अपंग मुलांसाठी विविध रंगाची तसंच आकाराची माहिती होण्यासाठी ही खेळणी तयार केली आहेत. यामध्ये अपंग मुलांसाठी फिजिकल थेरपीमधून वेगवेगळे व्यायाम करून त्यांच्या व्यक्तिमत्त्व विकास व आत्मविश्वास वाढवणारी विविध प्रकारची उपकरणं शाळेत ठेवलीआहेत. महापालिका आणि रोटरी क्लब ऑफ ठाणे, ठाणे गिल्ट, रोटरॉक्ट क्लब यांनी सुमारे तीन लाख रुपये खर्च ही खेळणी आणली आहेत. शाळेच्या मुख्याध्यापिका एस. भोसले म्हणाल्या की, परदेशात अपंग मुलांसाठी घराच्या बागेत अशी खेळणी बसवण्यात येतात. हीच संकल्पना सार्वजनिक स्तारावर राबवण्याचा विचार महापालिका, तसंच रोटरी क्लबने केला आहे.

 
</text>
</doc>
