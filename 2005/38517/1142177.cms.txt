<doc>
<docno>1142177.cms.txt</docno>
<text>
 
लेख
तंत्रज्ञानातील नवीन उपक्रम
[ Tuesday, June 14, 2005  08:35:17 pm]


' उंदीर पडकण्याचा आहे त्यापेक्षा जास्त चांगला पिंजरा जो माणूस तयार करेल, त्याच्या दारी जग वाकडी वाट करून चालत येईल', असा लक्षात राहण्याजोगा विचार अमेरिकी तत्त्वज्ञ इमर्सनने मांडला होता. नुसत्या चांगल्या पिंजऱ्याची कल्पना असून चालत नाही, त्याचे पेटंट घेऊन भागत नाही; तर तसा पिंजरा तयार होऊन बाजारपेठेत यावा लागतो. विविध कल्पनांच्या विकासात व त्यांच्या बाजारपेठेतील रूपांतरात खोलवर बदल झाले आहेत. या नवोपक्रमांमुळे संशोधन व वस्तू उत्पादन या दोन्हीकडे नव्या दृष्टिकोनातून बघितले पाहिजे. या व्याख्यानाचा तोच विषय आहे.

लॉर्ड ब्रोअर्स 1965 साली पीएच.डी. झाले. त्या काळी ब्रिटनहून अमेरिकेकडे प्रज्ञावंतांचा ओघ होता. उद्योगगृहांच्या भव्य संशोधन प्रयोगशाळा या तंत्रज्ञान विकासासाठी योग्य जागा आहेत, याबद्दल कोणाच्या मनात संशय नव्हता. मूलभूत संशोधन विद्यापीठात होत असले, तरी उद्योगगृहांनी व सरकारने उपलब्ध करून दिलेल्या निधीवर चालणाऱ्या आणि संशोधन करणाऱ्या प्रयोगशाळांमधून महत्त्वाचे व्यावहारिक प्रगत शोध लागत होते. मूलभूत संशोधनही होत होते. कम्प्युटर, संदेशवहन, वाहतुकीची साधने, रासायनिक व औषे तयार करणारे उद्योग या सर्व उद्योगांत उपयोजित संशोधन जोरात सुरू होते. आज यात खूपच बदल झाला आहे. उद्योगगृहांच्या भव्य संशोधन प्रयोगशाळांचे वर्चस्व आता संपुष्टात आले आहे. औषधे तयार करणाऱ्या उद्योगाचा याला अपवाद आहे. पण त्यांचेसुद्धा संशोधन-मार्ग बदलले आहेत. या सर्व बदलांचा मागोवा उद्बोधक ठरेल.

उद्योगगृहांच्या संशोधन प्रयोगशाळा प्रचंड महाग व काही अंशी परिकल्पनेत वावरणाऱ्या होत्या. विज्ञानातील प्रगत कल्पना घेऊन त्यावर आधारित तंत्रज्ञानाची विकण्यायोग्य वस्तू (कमशिर्यल प्रॉडक्ट) तयार करणे हे तात्त्विकदृष्ट्या शक्य आहे, हे संशोधन करणाऱ्या प्रयोगशाळेत दाखवले जाई. प्रत्यक्ष उत्पादित वस्तूची जडणघडण 'डेव्हलपमेंट' प्रयोगशाळेत होत असे. जे तंत्रज्ञान विकसित करावयाचे आहे, त्यामागच्या मूलभूत विज्ञानातही अशा प्रयोगशाळेत संशोधन होत असे. तेथे संकल्पनांचा साठा तयार केला जात असे. आय.बी.एम.सारख्या कंपन्यांमध्ये उत्पादित वस्तूशी संबंध नसलेल्या मूलभूत विज्ञानातील संशोधनात भर घालणाऱ्या संशोधकांनासुद्धा बक्षिसी दिली जात होती. मूलभूत विज्ञानाला आधार देणे ही कंपनीची लोकहितैषी कृती होती. आज मात्र मोठ्या उद्योगगृहांच्या प्रयोगशाळेत फारच थोडे मूलभूत संशोधन होते. आज जग स्पर्धात्मक झाले आहे. कोणत्याही देशात फारच थोड्या कंपन्यांची प्रभावी मक्तेदारी आता उरली आहे. याचे मूळ कारण तंत्रज्ञानाच्या विकासात दडलेले आहे. एखाद्या वस्तूचे उत्पादन करताना विज्ञान तंत्रज्ञानाच्या विविध शाखांची गरज असते. या प्रत्येक शाखेत संशोधन करत राहणे कोणत्याही कंपनीला शक्य नसते. आज जगामध्ये ठिकठिकाणी संशोधन चालू आहे. महत्त्वाच्या नवीन कल्पना एकाच कंपनीत किंवा एकाच ठिकाणी निर्माण होणे आता जवळजवळ अशक्य आहे. यासाठी जागतिक संशोधनातून विशिष्ट कंपनीला काय हवे ते घेण्यासाठी योग्य यंत्रणा उभारणे जरुरीचे आहे. युरोप, जपान, अमेरिका या देशांत संशोधन बंदिस्त राहिलेले नाही. संशोधनाचा स्त्रोत पूवेर्कडील देशांतून प्रचंड गतीने येत आहे.

हा सर्व बदल झाल्यामुळे आता मूलभूत संशोधन कोठे व्हावे, नवीन उत्पादनासाठी कंपनीने रचनाव्यवस्था कशी करावी, या दोन्ही प्रश्नांचा ऊहापोह लॉर्ड ब्रोअर्स यांनी केला आहे. मूलभूत संशोधन हे विद्यापीठात व सरकारी निधीवर चालणाऱ्या प्रयोगशाळेत व्हावे. यशस्वी संशोधक हे त्यांचे संशोधन इतर संशोधकांबरोबरच्या वाद-संवादाने सतत जिवंत ठेवतात. तरुण विद्यार्थ्यांचा तेथे राबता असतो आणि तेथील शिक्षक जर आपले काम चोखपणे करत असतील, तर विद्याथीर्वर्ग निमिर्तीक्षम होऊ शकतो. हे झाले मूलभूत संशोधनाबाबत. मात्र वस्तुविकासाची (प्रॉडक्ट डेव्हलपमेंट) प्रक्रिया वेगळी असते.

वस्तुविकासासाठी जे लागेल त्यावर लक्ष केंदित करून संशोधन होत असते. असे करत असताना महत्त्वाची वैज्ञानिक प्रगती होते; पण ती 'इन्टलेक्चुअल प्रॉपटीर्' असल्यामुळे त्याच्या निर्मात्याला ती प्रकाशित करण्याची इच्छा नसते; तशी परवानगीही त्याला मिळत नाही. ज्या विद्याविषयक व्यक्ती तंत्रज्ञान विकासाच्या संशोधन टप्प्याशी निगडित असतात, त्या व्यक्तीचा सल्लागार म्हणून मोठा उपयोग होतो. संशोधन करणाऱ्यांना त्या वस्तूविषयक विज्ञानाचे गाढ ज्ञान असावेच लागते. तंत्रज्ञान व्यावहारिक उपयोगात आणताना जे अडथळे येतात, ते आपल्या ज्ञानाने दूर करावे लागतात. यासाठी प्रचंड निधीची गरज असते. ज्या कंपन्यांकडे भरपूर निधी असतो, अशा कंपन्या विद्यापीठीय संशोधन समूहाशी सहयोग करतात. या जोडप्रयोगात विद्यापीठात निर्माण झालेल्या तंत्रज्ञानासंबंधीच्या संशोधनाचे व्यावहारिक उपयोगात रूपांतर होण्यास मदत होते. छोट्या आणि मध्यम कंपन्यांना हे शक्य नसते; परंतु विद्यापीठातून बाहेर पडणाऱ्या संशोधकांना या कंपन्या बोलावतात व अशा कामासाठी पैसा वेचण्यास तयार असणाऱ्या भांडवलदारांच्या मदतीने नवीन तंत्रज्ञान निर्माण करतात. छोट्या कंपन्या मोठ्या कंपन्यांशी सहयोग करून त्यांना पूरक काम करतात.

या सगळ्यात कळीची गोष्ट म्हणजे बौद्धिक संपदा. ही बळकट व समर्थ असली पाहिजे. पेटन्टची मालकी नि:संदिग्ध व कोणत्याही आक्षेपाचे आव्हान पेलण्याची क्षमता असणारी अशी असली पाहिजे. मालकी अनेकांकडे असेल, तर आंतरराष्ट्रीय स्तरावर त्याची व्यवस्था करणे कठीण जाते. व्यवसायवाद (प्रोफेशनॅलिझम) हा महत्त्वाचा असतो.

विसाव्या शतकाच्या शेवटच्या दशकात एका नव्या औद्योगिक क्रांतीतून जग गेले आहे. आता कंपन्या सबंध वस्तू तयार करीत नाहीत, तर जगातील जे उत्तम ते घेऊन त्याची जुळवणी करतात. हे करण्यासाठी कंपन्यांना जगातील विविध तंत्रज्ञानाचा व तेथील लोकांचा परिचय असला पाहिजे. भारत आणि चीन या उदयास येणाऱ्या सत्ता उच्च तंत्रज्ञानाच्या उत्पादनात ज्या प्रबलतेने उतरल्या, त्याच प्रबलतेने तंत्रज्ञानविषयक नवीन उपक्रमात सामील होतील. त्यामुळे या प्रवृत्ती-प्रवाह अधिक गतिमान होणार आहेत.

डॉ. आनंद जोशी

 
</text>
</doc>
