<doc>
<docno>1142325.cms.txt</docno>
<text>
 
महामुंबई
डोंबिवलीतील महाराष्ट्र बँकेवर 9 लाखांचा दरोडा
[ Tuesday, June 14, 2005  11:48:53 pm]


म. टा. वृत्तसेवा

डोंबिवली : नेहमी गजबजलेल्या मानपाडा रोडवरील बँक ऑफ महाराष्ट्रच्या पाथलीर् शाखेवर मंगळवारी सकाळी चारजणांनी दरोडा टाकून आठ लाख 84 हजार रुपयांची रक्कम लांबवली. अवघ्या पाच-सात मिनिटांतच दरोडा घालून पसार झालेल्या या दरोडेखोरांचा माग काढण्यासाठी तातडीने पोलिसपथके रवाना करण्यात आली आहेत.

या वर्षाच्या प्रारंभी कल्याण, डोंबिवली तसेच उल्हासनगरमध्ये बँकांवर पडलेल्या दरोड्यांमुळे पोलिस हादरून गेले होते. गेल्या काही दिवसांत तशी घटना न घडल्याने निश्चिंत झालेल्या पोलिसांना मंगळवारी पुन्हा एकदा धक्का बसला.

मानपाडा रोडवरील नेरूरकर बंगल्यात पहिल्या मजल्यावर बँक ऑफ महाराष्ट्रची पाथलीर् शाखा आहे. सकाळी बँक उघडत असतानाच चार दरोडेखोर आत घुसले. रिव्हॉल्वर आणि चॉपरचा धाक दाखवून त्यांनी कर्मचाऱ्यांना कोपऱ्यात उभे केले. त्यातील दोघांना त्यांनी मारहाणही केली. या प्रकाराची कल्पना नसलेला बँकेचा एक कर्मचारी तेवढ्यात स्ट्राँगरूममधून बाहेर आला. त्याच्याकडील ट्रेमध्ये आठ लाख 84 हजार रुपयांची रक्कम होती. ती हिसकावून त्या चौघांनी लगेचच पोबारा केला.

या घटनेची माहिती मिळताच पोलिस बँकेत दाखल झाले. दरोडेखोरांपैकी तिघे 30 ते 35 वषेर् वयोगटातील होते, तर एकजण पंचविशीतील होता. मराठी व हिंदीतून ते संभाषण करीत होते, अशी माहिती कर्मचाऱ्यांनी पोलिसांना दिली. पोलिसांनी दाखवलेल्या संशयितांच्या फोटोवरून एका दरोडेखोराची ओळख पटली असल्याचे सांगण्यात आले.

 
</text>
</doc>
