<doc>
<docno>1142185.cms.txt</docno>
<text>
 
अग्रलेख
सीईटीनंतरची करिअर!
[ Tuesday, June 14, 2005  08:39:08 pm]


राज्यातील मेडिकल आणि इंजिनीअरिंग अभ्यासक्रमासाठीच्या सीईटी परीक्षांचे निकालही आता लागले आहेत. या दोन्ही अभ्यासक्रमांच्या मिळून प्रवेशासाठी सुमारे दीड लाख विद्यार्थ्यांनी ही परीक्षा दिली. या परीक्षेचे विद्यार्थ्यांना केवळ मार्क्स कळतात, मार्क्सच्या आधारे त्यांचे दीड लाख विद्यार्थ्यांमधील रँकिंग निश्चित होते.

या परीक्षेत तसे थेट कोणी नापास होत नसले तरी ज्यांना हव्या त्या कॉलेजात आणि हव्या त्या अभ्यासक्रमाला प्रवेश मिळत नाही, ते नापासच ठरतात. यावेळी सीईटीमध्ये मुंबईच्या साठ्ये कॉलेजच्या विद्यार्थ्यांनी बाजी मारल्याचे दिसत आहे. फिजिक्स-केमिस्ट्री-मॅथेमॅटिक्स (पीसीएम) आणि फिजिक्स-केमिस्ट्री-बायॉलॉजी (पीसीबी) अशा दोन्ही ग्रुपमध्ये म्हणजेच इंजिनीअरिंग आणि मेडिकलसाठी साठ्ये कॉलेजचे दोन विद्याथीर् पहिले आले आहेत.

राज्यात मेडिकलच्या सुमारे सव्वासात हजार तर इंजिनीअरिंगच्या 41 हजारांहून अधिक जागा आहेत. म्हणजेच सीईटीला बसलेल्या दीड लाखांतून अव्वल मार्क्स मिळालेल्या सुमारे 49 हजार विद्यार्थ्यांनाच प्रवेश मिळणार आहे. पण मेडिकलच्या वाढत्या फीमुळे इंजिनीअरिंगकडे जाऊ इच्छिणाऱ्यांची संख्या वाढू लागली आहे.

सीईटीच्या आधारे अॅडमिशन प्रक्रिया संपल्यावरही जागा रिकाम्या राहिल्यास बारावीच्या पीसीएमच्या मार्क्सच्या आधारे इंजिनीअरिंगला प्रवेश देण्याची मुभा कॉलेजांना देण्याचे राज्य सरकारने जाहीर केले आहे. पण इंजिनीअरिंगची सीईटी देणाऱ्या विद्यार्थ्यांची संख्या पाहता तशी वेळ येण्याची शक्यता कमी आहे. हव्या त्या कॉलेजात वा ब्रँचमधील मॅनेजमेंट कोट्यातील सीट घेण्याऐवजी अनेक जण बीएस्सीच करण्याचा निर्णय घेतात. तसे झाले तरच बारावीच्या मार्क्सच्या आधारे प्रवेश देता येतील. अनेक विद्यार्थ्यांनी आयआयटीजेई, एआयईईई आणि अभिमत विद्यापीठाचा दर्जा मिळालेल्या काही कॉलेजांची सीईटी अशा परीक्षा दिल्या आहेत. ते विद्याथीर् कदाचित त्या ठिकाणीच प्रवेश घेतील. त्यामुळेही सीईटीच्या आधारे प्रवेश दिल्या जाणाऱ्या कॉलेजांतील काही जागा रिकाम्या होतील. यामुळे प्रवेश प्रक्रिया बराच काळ चालेल, हे स्पष्ट आहे.

मुळात ही प्रक्रियाच या महिन्याच्या अखेरीस आणि जुलैच्या पहिल्या आठवड्यापासून सुरू होणार असून, ती ऑगस्टच्या पहिल्या आठवड्यात संपणार असल्याचे राज्य सरकारने जाहीर केले आहे. राज्य सरकारची प्रवेश प्रकिया संपल्यानंतरही बरेच विद्याथीर् ब्रँच वा कॉलेज बदलत असतात. त्यामुळे इंजिनीअरिंग असो वा मेडिकल, कॉलेजांमध्ये शिकविणे ऑगस्ट महिना संपतासंपता सुरू होईल, असे दिसत आहे.

खरे तर बारावीचे निकाल लवकर लावता आले, तर किमान जुलैअखेरीला तरी विद्यार्थ्यांना अभ्यास सुरू करणे शक्य होईल. त्या दृष्टीने आतापासूनच उपाय योजायला हवेत. इंजिनीअरिंगच्या तुलनेत मेडिकलच्या जागा खूपच कमी असल्याने तिथे प्रवेशप्रक्रिया लवकर संपते. गेल्या काही वर्षांत मेडिकलच्या अभ्यासक्रमाची फी वाढत गेल्याने इंजिनीअरिंगकडे विद्यार्थ्यांचा कल वाढत आहे. यावषीर्चे चित्र तरी तसेच दिसत आहे.

यंदा सरकारने प्रवेशप्रक्रिया सुरळीत पार पडेल, यासाठी पावले उचलल्याचे जाणवत आहे. गेल्या काही वर्षांपासून हायकोर्ट, सुप्रीम कोर्ट यांच्याकडून येणाऱ्या आदेशांच्या आधारेच प्रवेश देण्याची पद्धत सुरू झाली आहे. मध्यंतरीच्या काळात विनाअनुदान तत्त्वावरील कॉलेजांच्या संचालकांनी मनमानी चालवली होती. त्यातीलच अनेक जण सरकारमध्ये बसले असल्याने त्यांच्यावर काही कारवाई झाली नाही. त्यामुळे पालकांना कोर्टात धाव घ्यावी लागली आणि तेव्हापासून हे प्रवेश कसे द्यायचे आणि फी किती आकारायची असे आदेश कोर्टांकडून येऊ लागले आहेत.

सरकारसाठी ही बाब भूषणावह नाही. त्यामुळे दरवेळेस कोर्टाच्या आदेशावर अवलंबून न राहताही ही प्रक्रिया कशी नीट राहील, हे संबंधित मंत्र्यांनी पाहायला हवे. तसेच सरकारमध्ये बसलेल्या शिक्षणसम्राटांनीही केवळ विनाअनुदान शिक्षण संस्थांचा विचार न करता विद्यार्थ्यांच्या हिताकडे लक्ष देणे गरजेचे आहे. यंदाच्या सीईटी वा तत्सम अन्य प्रवेशपूर्व परीक्षांना बसणाऱ्या विद्यार्थ्यांनीही स्वत:ला मेडिकलला जायचे आहे की इंजिनीअरिंगला, याचा नीट विचार करून, त्यादृष्टीने तयारी करायला हवी. यंदा काही विद्यार्थ्यांनी सर्व प्रवेशपूर्व परीक्षा दिल्याचे आढळून आले आहे.

अनेक पर्याय समोर असले तरी त्या सर्व पर्यायांच्या मागे धावण्याऐवजी स्वत:ची दिशा निश्चित करायला हवी. स्पधेर्च्या या जगात कोणत्या दिशेला जायचे, हेच नक्की नसेल, तर करिअरमध्ये अडचणीच अधिक निर्माण होतात.

 
</text>
</doc>
