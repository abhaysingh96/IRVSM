<doc>
<docno>1142171.cms.txt</docno>
<text>
 
धावते जग
पुन्हा 'कार'युद्ध
[ Tuesday, June 14, 2005  08:32:09 pm]


मारुति मोटर्सने आपली युरोपीयन स्टाईलची 'स्विफ्ट' ही कार बाजारात आणल्यानंतर 'कार'युद्धाला पुन्हा तोंड फुटले आहे. 'स्विफ्ट' ही गाडी गेल्या महिन्यात बाजारात दाखल होताच तिला मोठी मागणी आल्याने चतुर 'मारुती'ने पहिल्या पंधरवड्यातच तिची किंमत आठ हजाराने वाढविली. त्यानंतरही ही मागणी कमी झाली नाही.

सध्या ही गाडी बुक केल्यानंतर किमान तीन महिन्यांनी मिळते. याचा परिणाम बी सेगमेंटमधील अन्य गाड्यांच्या विक्रीवर झालेला आहे. हुंदायची गेट्स, सँट्रो झिंग व काही प्रमाणात पेट्रोल इंडिकाच्या खपावर 'स्विफ्ट'मुळे परिणाम झाला असला तरी खुद्द मारुतीच्या वॅगन आर आणि अल्टो या गाड्यांनाही धोका निर्माण झाल्याचे सांगण्यात येते. यातून मार्ग काढण्यासाठी हुंदायने आपल्या सँट्रो झिंग गाड्यांच्या किमतीत चांगलीच घट करून किमान किंमत तीन लाखांपेक्षाही कमी करून मारुती मोटर्सच्या मारुती-800 आणि अल्टो या दोन्ही मॉडेल्सना आव्हान दिले. या दोन्ही गाड्यांच्या इंजिनची क्षमता सँट्रोपेक्षा कमी असूनही किंमत मात्र सँट्रोइतकी आहे. मारुती-800च्या खपात आधीच 30 टक्के घट झाली असतानाच सँट्रोने हे आव्हान निर्माण केल्याने मारुतीची ब्रेड अँड बटर समजली जाणारी ही मोटार कायमची मोडीत काढली जाते की काय असे वाटत होते; परंतु मारुतीने तिची किंमत आणखी 16 हजाराने कमी करून तिला जीवदान देण्याचा प्रयत्न केला आहे.

मारुती-800ला स्वस्त सँट्रोचेच नाही तर येत्या काळात टाटा मोटर्सतफेर् आणण्यात येणाऱ्या एक लाख रुपये किमतीच्या छोट्या मोटरीचे आव्हान झेलावे लागणार आहे. त्याखेरीज जनरल मोटर्सची नव्या स्वरूपात येणारी मॅटिज, जर्मन वोल्क्सवॅगनची फॉक्स व अन्य कंपन्याकडून बाजारात येणाऱ्या अशाच मोटारगाड्यांचेही आव्हान पेलावे लागणार आहे. त्यामुळे खरे कारयुद्ध अजून सुरू व्हायचे आहे, असे म्हणावे लागेल. ते सुरू झाल्यावर मारुतीला दर्जाशी तडजोड न करता आपल्या गाड्यांच्या किमती कशा कमी ठेवता येतील याचा विचार करावा लागणार आहे.

भारतात मोटार गाड्यांना दिवसेंविस मागणी वाढत असल्यामुळे अनेक जागतिक कंपन्यांचे लक्ष भारताकडे लागून आहे.

 
</text>
</doc>
