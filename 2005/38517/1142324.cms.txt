<doc>
<docno>1142324.cms.txt</docno>
<text>
 
महामुंबई
झोपडी पाडण्याच्या मोहिमेस अॅक्शन ग्रुपचा पाठिंबा
[ Tuesday, June 14, 2005  11:47:38 pm]


म. टा.प्रतिनिधी

मुंबई : झोपडी हटाव मोहीम यशस्वीपणे राबविल्याबद्दल सिटिझन अॅक्शन ग्रुपच्या सदस्यांनी मुख्यमंत्री विलासराव देशमुख यांचे अभिनंदन केले आहे.

मुख्य सचिव आर. एम. प्रेमकुमार, महापालिका आयुक्त जॉनी जोसेफ, पोलिस आयुक्त अनामी रॉय यांच्यासह अनेक सरकारी अधिकारी, अजित वाडेकर, नाना चुडासामा, बी. जी देशमुख, एफ. टी. खोराकीवाला, प्रा. रुपा शाह, सुभाष दांडेकर या नामवंतांचा सिटिझन्स अॅक्शन ग्रुपमध्ये समावेश आहे. या सर्वांनी देशमुख यांची भेट घेऊन त्यांचे अभिनंदन केल्याची माहिती सरकारी पत्रकात देण्यात आली आहे.

मुंबईला जागतिक दर्जाचे शहर बनविण्याच्या प्रक्रियेला गती आली असून ट्रान्स हार्बर, वांदे-वरळी सीलिंक आदी प्रकल्पांवर लक्ष केंदित करण्यात यावे, अशी सूचना या ग्रुपने देशमुख यांनी केली आहे. अवैध झोपड्या पाडल्यावर उपलब्ध झालेल्या जागा उद्याने, खेळाची मैदाने यांच्या विकासासाठी वापरावी, अशी सूचनाही मुख्यमंत्र्यांनी केली आहे. राजकीय नेत्यांचे अभिनंदन करणारी मोठी पोस्टर्स मुंबईभर झळकत असतात. ती त्वरित हटविण्यात यावीत, अशी मागणी सदस्यांनी केली. त्यावर या प्रकरणी सर्वपक्षीय बैठक बोलाविण्याची तयारी देशमुख यांनी दर्शविली.

मेट्रो रेल्वे प्रकल्पाची अमलबजावणी करताना तज्ज्ञांच्या अहवालानंतरच ब्रॉड गेज व मीटरगेज बाबतचा निर्णय घेतला जाईल, असे देशमुख यांनी सांगितले.

 
</text>
</doc>
