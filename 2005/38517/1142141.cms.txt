<doc>
<docno>1142141.cms.txt</docno>
<text>
 
देश-विदेश
खेडुतांच्या घरांवर 'सोन्याची कौले'
[ Tuesday, June 14, 2005  08:05:03 pm]


टाइम्स वृत्त

राजकोट : गुजरातमधील माधपूर हे लहानसे गाव एरवी जगाच्या नकाशावर दिसलेही नसते, पण आता ते आशियातील सर्वांत श्रीमंत गाव ठरले आहे. 15 हजार लोकसंख्येच्या या गावात दरडोई 12 लाख रुपयांची बचत असल्याची नोंद आहे. येथे एकूण 1800 कोटी रुपयांची फिक्स्ड डिपॉझिट आहेत.

भूजजवळच्या माधपूरइतकी आथिर्क बचत संपूर्ण आशिया खंडात अन्य कोणत्याही गावाने केलेली नाही. या गावातील जास्तीत जास्त लोक कमाईसाठी देशाबाहेर पडले; पण मालमत्ता साठवण्यासाठी त्यांना आपल्याच गावातील बँकांची आठवण झाली आणि माधपूरच्या ललाटी विक्रमाची नोंद झाली. गावातील बहुतेक लोक आफ्रिका, ब्रिटन, अमेरिका तसेच आखाती देशांत कामधंद्यासाठी गेले आहेत. गावातील 65 टक्के प्रौढ अशा प्रकारे देशाबाहेर असून त्यांत 'पटेल' समाजातील व्यक्तींचा भरणा आहे. ते भारतातील नातेवाईकांसाठी कमाईतला मोठा वाटा पाठवतात. पण हा पैसा थेट राष्ट्रीयीकृत बँकेत आणि पोस्टात जात असल्याने वैभवाची नोंद शक्य झालेली आहे.

माधपूरमध्ये 10 राष्ट्रीयीकृत बँकांच्या शाखा आहेत. गावकऱ्यांनी या बँकांमध्ये एकूण 900 कोटी रुपये गुंतवले आहेत तर 900 कोटी रुपये पोस्टात ठेवले आहेत. देशातील अन्य कोणत्याही ग्रामीण सर्वसामान्याप्रमाणे येथील लोकांनाही पोस्टात पैसे ठेवणे सर्वाधिक सुरक्षित वाटते. बँकेच्या तुलनेत पोस्टात व्याजदरही जास्त आहेत. त्यामुळे पोस्टात जास्तीत जास्त रक्कम गुंतवण्याकडे माधपूरच्या लोकांचा कल आहे. त्यांच्या परदेशांतील नातेवाईकांचा कल मात्र बँकेत पैसा ठेवण्याकडे जास्त असतो. दोन्ही मतप्रवाहांच्या परिणामी पोस्ट आणि बँकेकडे गावाच्या मालमत्तेचा अर्धाअर्धा वाटा आलेला दिसतो.

याचबरोबर आणखी एक विक्रमही बँकांतील नोंदींवर नजर टाकताच लक्षात येतो. तो म्हणजे कर्जाऊ रक्कम घेणाऱ्यांचे प्रमाण येथे नगण्य आहे. 900 कोटी रुपये वैयक्तिक गुंतवणुकीच्या तुलनेत कर्जाऊ रक्कम फक्त 50 कोटी रुपये आहे. गावातील जनतेला उद्योगासाठी किंवा खर्चासाठी कर्ज काढण्याची गरजच नाही, असा याचा अर्थ आहे. त्यांच्या निर्वाहासाठी परदेशांत सोय झालेली आहे. परदेशात काम करणारे त्यांचे कुटुंबप्रमुख नोकरदार किंवा कंत्राटदार असल्याने कर्ज काढण्याची वेळ त्यांच्यावर येत नाही.

गावकऱ्यांची साधी राहणी पैशाच्या पावसामुळे बदलली नाही. वैभवाचा भपका करावा किंवा त्याचे प्रदर्शन मांडावे, हे या गावकऱ्यांच्या संस्कृतीतच नाही. त्यामुळे पैशाची आवक प्रमाणापेक्षा वाढली तरी त्यांच्या खर्चात फरक पडलेला नाही, हेच गावाच्या श्रीमंतीचे रहस्य आहे.

 
</text>
</doc>
