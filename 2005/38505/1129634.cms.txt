<doc>
<docno>1129634.cms.txt</docno>
<text>
 
महामुंबई
'डान्स बार'वर बंदी; डान्सवर नाही!
[ Thursday, June 02, 2005  12:08:00 am]


म. टा. प्रतिनिधी

मुंबई : बरबादीकडे जाणाऱ्या राज्यातील तरुण पिढीला वाचवण्यासाठी मुंबईसह राज्यातील डान्स बारवर बंदी घालण्याची घोषणा करून तमाम सफेदपोश समाजाची वाहवाही मिळविणाऱ्या आर. आर. 'आबां'नी डान्स बारवरील बंदीची अंमल-बजावणी केव्हापासून करणार, या प्रश्नला बुधवारी काहीशी उडवाउडवीची उत्तरे दिली आणि मद्याचा तसेच खाद्यपदार्थांचा परवाना असलेल्या हॉटेलांना डान्सची परवानगी असणार नाही, असे स्पष्ट केले. मात्र कोणी या दोन्ही परवान्यांच्या व्यतिरिक्त डान्स सुरू ठेवण्याचा उद्योग केला तर... या प्रश्ानवर 'करमणुकीच्या किंवा जादूच्या कार्यक्रमांवर बंधने आणता येतील का,' असा प्रतिप्रश्ान् करून त्यांनी, डान्सवर सरसकट बंदी घालता येणार नाही, असे सूचित केले.

18 मे रोजी झालेल्या कॅबिनेटच्या बैठकीत बंदीचा निर्णय करण्यात आला. नंतर कॅबिनेट बैठक न झाल्याने त्यांच्या इतिवृत्ताला मंजुरी देता आली नव्हती, ती बुधवारी मिळाली. त्यानंतर वार्ताहर बैठकीत उपमुख्यमंत्री म्हणाले की, कायद्यात दुरुस्ती करण्याचा नवा प्रस्ताव गृहखाते तयार करीत असून विधि व न्याय खात्याची मान्यता मिळाल्यानंतर तो मंजुरीसाठी राज्यपालांकडे पाठवण्यात येईल. 4- 5 दिवसांत ही कार्यवाही पूर्ण होणार असून राज्यपाल त्याला केव्हा मान्यता देतात यावर बंदीच्या निर्णयाची अंमलबजावणी अवलंबून आहे, असे संभ्रम निर्माण करणारे उत्तर त्यांनी दिले. त्याचवेळी राज्यपाल अशा कामांना वेळ लावत नाहीत, हे सांगण्यास ते विसरले नाहीत.

डान्स बारवर बंदी घातली, मग पब्जचे काय असे विचारल्यावर, त्यांच्याविषयी जोवर तक्रारी येत नाही, तोवर कारवाई कशी करणार, असे ते म्हणाले. डान्स बारच्या मालकांनी पब्जची परवानगी मागितल्यावर त्यांना तशी परवानगी देणार का, या प्रश्ानवर, कायदा बदलला की त्यातून मार्ग काढणारे असतातच. त्यांच्यासाठी पुन्हा नवा कायदा आणावा लागतो, असे उत्तर त्यांनी दिले.

 
</text>
</doc>
