<doc>
<docno>1130495.cms.txt</docno>
<text>
 
महामुंबई
नालासोपारा पालिकेवर दगडफेक आंदोलन
[ Thursday, June 02, 2005  05:19:11 pm]


मुंबई टाइम्स टीम

वसई : नालासोपारा शहरातील पाणीप्रश्नाला आमदार आणि नगराध्यक्ष जबाबदार असून त्यांना आव्हान म्हणून येत्या सोमवारी पालिकेवर दगडफेक आंदोलन करण्याचा इशारा शिवसेनेने दिला आहे.

आमदार हितेंद ठाकूर यांनी चारदा विधानसभा आणि तिनदा पालिकेच्या निवडणुका जिंकल्या. तरीही पाणीप्रश्न सुटलेला नाही, असा शिवसेनेचा आरोप आहे. नुकत्याच झालेल्या पालिकेच्या निवडणुकीत सूर्याचं पाणी वसईत आल्याचं भासवण्यासाठी पेल्हारचं पाणी सोडण्यात आलं. त्यामुळेच पेल्हार धरणातलं पाणी वेळेआधीच आटलं, असा आरोप उपतालुकाप्रमुख शिरीष चव्हाण यांनी केला आहे.

निवडणूक प्रचारात 30 मेनंतर कोणालाही टँकरवर अवलंबून राहावं लागणार नाही. तसं झालं तर टँकरची बिलं मी भरेन, असं आश्वासन आमदारांनी दिलं होतं. त्यानंतर विजयी मेळाव्यात नगराध्यक्ष उमेश नाईक यांनी उन्हाळ्यात दररोज पाणी आलं नाही तर मला दगडांनी मारा, असं उपस्थित महिलांना सांगितलं होतं, याकडे चव्हाण यांनी सगळ्याचं लक्ष वेधलं आहे.

आमदार ठाकूर आणि नगराध्यक्ष उमेश नाईक यांनी फक्त मतांसाठीच आश्वासन दिल्याचं यंदाही पाण्यासाठी सुरू असलेल्या भटकंतीवरून दिसून येतं, असा चव्हाण यांचा आरोप आहे. म्हणूनच आता टँकरची बिलं आमदारांनी भरावीत अशी मागणी आहे. तर नगराध्यक्षांना त्यांच्या आश्वासनाची जाणीव व्हावी म्हणून पालिकेवर दगडफेक केली जाणार आहे. चव्हाण आणि शहरप्रमुख विजय करगुंटकर त्याचं नेतृत्व करणार आहेत.

 
</text>
</doc>
