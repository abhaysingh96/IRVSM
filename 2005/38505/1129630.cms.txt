<doc>
<docno>1129630.cms.txt</docno>
<text>
 
महामुंबई
बालमजुरांची सुटका
[ Thursday, June 02, 2005  12:04:35 am]


म. टा. प्रतिनिधी

मुंबई : दक्षिण-मध्य मुंबईतील नागपाडा तसेच मदनपुरा आदी परिसरातील जरी कारखाने तसेच इतर लघुउद्योगांच्या कार्यालयात छापे घालून तेथे काम करणाऱ्या जवळपास 400 बालमजुरांची पोलिसांनी बुधवारी सुटका केली. याप्रकरणी 44 जणांना अटक करण्यात आली आहे.

या परिसरातील 226 लघुउद्योगांच्या कार्यालयांमध्ये अल्पवयीन मुलांवर अत्याचार क.रून त्यांच्याकडून बळजबरीने काम करून घेतले जात असल्याची माहिती काही सामाजिक संस्थांकडून पोलिसांना मिळाली होती. त्यानुसार अतिरिक्त पोलिस आयुक्त सुबोध जैस्वाल, पोलिस उपायुक्त संतोष रस्तोगी यांच्या मार्गदर्शनाखाली नागपाडा पोलिसांनी बुधवारी छापे घातले. सकाळी साडेनऊपासून सुरू झालेले छापेसत्र साडेअकरापर्यंत सुरू होते. जरी कारखाने, कातडी वस्तू बनवणारे कारखाने, हॉटेल तसेच काही इंजिनियरिंग युनिट्सवर हे छापे घालण्यात आले.

नागपाडा परिसरातील दगड चाळ आणि शिरीन चाळीत सर्वात जास्त कारखाने असून येथून मोठ्या प्रमाणावर बालमजुरांची सुटका करण्यात आली. याकामी सुमारे 150 पोलिस गुंतले होते. पोलिसांचा हा फौजफाटा कारखान्यात जाऊन अचानक शिरायचा, तेव्हा एकच गोंधळ उडायचा. मालकांची मुलांना लपवण्यासाठी एकच धावपळ उडायची. बळजबरीने कामाला जुंपलेल्या 446 बालमजुरांची सुटका करण्यात आली.

बहुसंख्य मुलांची अवस्था अत्यंत दयनीय होती. बिहार तसेच उत्तर प्रदेशातून आणण्यात आलेल्या या मुलांना तुटपंुज्या पगारावर राबवून घेतले जात होते.

सर्व मुलांना नंतर बालसुधारगृहात पाठवण्यात आले. यातील सुमारे 50 मुले आजूबाजूचीच राहणारी असल्याने त्यांना नंतर सोडून देण्यात आले. या मुलांवर अत्याचार करणाऱ्या 44 जणांना याप्रसंगी पोलिसांनी अटक केली.

 
</text>
</doc>
