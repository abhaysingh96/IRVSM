<doc>
<docno>1130508.cms.txt</docno>
<text>
 
महामुंबई: मुंबई टाइम्स
शूटिंग फी शंभर रुपये, फोडणी 25 हजार!
[ Thursday, June 02, 2005  05:25:36 pm]


अमित भंडारी

मंुबईच्या रस्त्यांवर मराठी चित्रपटाचं शूटिंग अवघ्या शंभर रुपयात! असा दिलासा महापालिकेने देऊन महिने उलटले तरी, खरी परिस्थिती वेगळी आहे. महापालिकेला 100 रुपयांची शूटिंग फी भरूनसुद्धा रस्त्यावर चित्रपट किंवा मालिकेचं शूटिंग करण्यासाठी निर्मात्यांना 20 ते 25 हजार रुपयांची फोडणी बसते आहे. शूटिंग सुरू झाल्यावर पालिकेच्या कर्मचाऱ्यांपासून आरटीओ, पोलिस यांच्यापर्यंत तिथे उभ्या प्रत्येकाला शूटिंग थांबवून वेगळी फी द्यावी लागत असल्याने चित्रपट व्यावसायिक हैराण झालेत.

शूटिंगच्या वेळी येणाऱ्या प्रत्येक अधिकाऱ्याला परवानगीपत्र दाखवण्यासाठी शूटिंग थांबवणं, त्यासाठी नियोजित सीनची किंमत मोजावी लागणं आदि प्रकार वारंवार घडत आहेत. या लालफितीच्या कारभारामुळे चित्रपट व्यावसायिकांच्या नाकी नऊ येत आहेत.

रस्त्यांवरचे सीन अथवा काही शॉट्स आजही स्टुडिओमध्येच शूट होतात. त्यामुळे त्याला वस्तुनिष्ठतेची पार्श्वभूमी नसते. श्वास ऑस्करवारीसाठी सज्ज झाल्यावर मंुबईच्या रस्त्यांवर सहज शूटिंग करता येईल, असा दिलासा पालिकेने दिला. पण तो हवेत विरलाय. रस्त्यावर चित्रीकरण करण्यासाठी सरकारची परवानगी मिळवण्यासाठी घालावे लागणारे खेटे आणि अधिकाऱ्यांचे ओले करावे लागणारे हात, यामुळे मराठी चित्रपट निर्माते- दिग्दर्शक त्रासले आहेत.

या संदर्भात दिग्दर्शक निशिकांत कामत म्हणाला की, चित्रिकरण करण्यासाठी महापालिका, पोलिस आणि वाहतूक यंत्रणांची रितसर परवानगी लागते. 100 रुपयांत चित्रीकरण हा केवळ देखावा आहे. प्रेक्षकांची फसवणूक करू नये, यासाठी आम्ही इथे शूटिंग करणं पसंत करतो. पण इथे शॉटगणिक सरकारी अडवणुकीच्या धोरणाचा अनुभव येतो.

सिनेमॅटोग्राफर संजय जाधव म्हणाला की, चित्रीकरण थांबवून परवानगीची कागदपत्रं शोधण्यासाठी प्रॉडक्शन मॅनेजरला पिटाळणं चित्रीकरणाला मारक ठरतं. कारण अपेक्षित पार्श्वभूमीची वेळ टळून गेल्यावर कोणत्याही प्रकारे शूटिंगला अर्थ राहात नाही.

'वादळवाट' चा निर्माता शशांक सोळंकी म्हणाला की, मी मंुबईत रस्त्यावर शूटिंग करण्याबाबत कानाला खडा लावला आहे. कित्येकदा वाटतं की, 'वादळवाट'मधला हा सीन रस्त्यावर शूट झाला असता, तर निश्चितच उठावदार झाला असता! पण मंुबईत जे मिळत नाही, त्यासाठी बंगलोर, चेन्नईमध्ये मदत मिळते. त्यामुळे चित्रीकरणाच्या बजेटच बदलून जातं.

महापालिकेच्या लायसन्स विभागाचे प्रमुख भास्कर घोलप म्हणाले की, शूटिंगसाठी आकारण्यात येणारं भाडं हे विभागवार आहे. मराठी चित्रपटांना 100 रुपयांत शूटिंग करायला देण्याची योजना पडताळून पाहावी लागेल. संबंधित अधिकारी सक्षमतेने काम करत असतात. यामध्ये कोणाला त्रास देण्याचा आमचा उद्देश नसतो आणि हात ओले करण्याची गरजच काय, असा सवालही त्यांनी उपस्थित केला.

 
</text>
</doc>
