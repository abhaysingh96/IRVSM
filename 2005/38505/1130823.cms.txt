<doc>
<docno>1130823.cms.txt</docno>
<text>
 
महामुंबई
बेस्टच्या वीजचोरी रोखणाऱ्या दक्षता पथकाची फेररचना
[ Thursday, June 02, 2005  11:58:32 pm]


म. टा. प्रतिनिधी

मुंबई : मुंबईतील विजेच्या चोरीपासून विजेच्या गैरवापरावर लक्ष ठेवणाऱ्या बेस्टच्या दक्षता पथकाच्या तसेच नवीन जोडण्या आणि बिलांच्या तक्रारींसाठी असलेल्या वीज ग्राहक विभागाच्या विरोधात बेस्ट समितीच्या सभेत असंख्य तक्रारी झाल्याने बेस्ट प्रशासनाने अखेर संपूर्ण दक्षता पथक व दादरच्या ग्राहक विभागाची फेररचना करण्याचा निर्णय घेतला.

बेस्ट मुख्यालयात गुरुवारी झालेल्या बेस्ट समितीच्या सभेत मुंबईतील वीज चोरीच्या प्रकारांबाबत सुमारे पावणेदोन तास चर्चा झाली. सदस्यांनी उपक्रमातील पुरवठा विभागाच्या दक्षता आणि दादर कार्यालयातील ग्राहक विभागातील कामकाजाबद्दल तीव्र नाराजी व्यक्त केली. पुरवठा विभागाचे अधिकारी आणि कर्मचारी रात्रीच्या वेळेस कंत्राटदारांसोबत दादरच्या बारमध्ये बसलेले असतात, असा आरोप करून शिवसेनेचे सुनील गणाचार्य यांनी काही अधिकाऱ्यांची नावे घेऊन विजेच्या जोडणीतील भ्रष्टाचाराची उदाहरणे दिली. दक्षता विभागाचे अधिकारी मुख्यालयात कडक शिस्तीत असतात, पण ज्या भागात वीज चोरी होते त्या भागात एकदम घाबरून असतात, असा आरोपही त्यांनी केला.

सुनील प्रभू म्हणाले की, चोरीच्या जोडण्या कशा दिल्या जातात त्याची चौकशी झाली पाहिजे. सुहास सामंत यांनीही वीज चोरीला जबाबदार असणाऱ्या अधिकाऱ्यांच्या चौकशीची मागणी केली. 'काही दिवसांपूवीर् आपण दादर कार्यालयातील ग्राहक विभागात ओळख न देता सामान्य ग्राहकाप्रमाणे गेलो होतो. त्यावेळी वाढीव बिलांचा प्रश्न 'बसून' सोडविण्यात येईल, असे सांगण्यात आले', अशी तक्रार काँग्रेसचे रवी राजा यांनी केली. दक्षता खात्याचे अधिकारी वीजचोरांच्या बरोबर असतात, असा आरोपही त्यांनी केला.

शिवसेनेचे मिलिंद वैद्य यांनी माहीममधल्या झोपडपट्टीतील वीजचोरीच्या प्रकरणाची यादी सादर केली. राष्ट्रवादी काँग्रेसचे बबन कनावजे यांनीही वीजचोरीच्या चौकशीची मागणी केली. उपक्रमाचे महाव्यवस्थापक स्वाधीन क्षत्रिय यांनी हे आरोप गंभीर असल्याचे सांगत, पुरवठा विभागाच्या दक्षता विभागाची व दादर कार्यालयातील ग्राहक विभागाची फेररचना करण्याचे आदेश दिले. विजेची चोरी रोखण्यासाठी विशेष कोर्टाची स्थापना होईपर्यंत कारवाई करण्यात अडचणी आहेत. पण तरीही वीजचोरी रोखण्यासाठी पोलिस संरक्षणाबाबत पोलिस आयुक्तांशी चर्चा करणार असल्याचे क्षत्रिय म्हणाले.

 
</text>
</doc>
