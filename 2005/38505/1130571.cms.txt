<doc>
<docno>1130571.cms.txt</docno>
<text>
 
महाराष्ट्र
त्र्यंबकेश्वर तालुक्यात विषारी दारूचे 2 बळी
[ Thursday, June 02, 2005  06:25:29 pm]


म. टा. प्रतिनिधी

नाशिक : घातक रसायनांपासून तयार केलेली दारू प्यायल्याने त्र्यंबक तालुक्यातील खंबाळे येथील सासरा आणि सुनेचा मृत्यू झाला. हातभट्टीच्या दारूने मुंबईत हत्याकांड घडविल्यानंतर खडबडून जागी झालेली पोलिसयंत्रणा पुन्हा पेंगू लागल्याचे या घटनेमुळे सिद्घ झाले आहे. या घटनेनंतर पोलिसांनी दोघांविरोधात गुन्हा दाखल केला असून त्यातील एकाला अटक केली आहे. तर दुसरा आरोपी गोविंद काळे हा फरार झाला आहे.

नाशिकपासून 25 किमी अंतरावर असलेल्या खंबाळ्यात राहणाऱ्या शंकर हिरू वळवी ( 60) या मुजराला रविवारी रात्री सुनिल खैरनार या ट्रकचालकाने दारू आणून दिली. वळवी याने दारूची बाटली घरात ठेवून दिली. त्यानंतर त्याची सून सुनिता ती दारू चोरून प्यायली.

दारूमुळे विषबाधा होऊन सुनिताचा तडफडून मृत्यू झाला. सुनिताने दारू प्यायल्याने तिला विषबाधा झाल्याचे वळवी कुटुंबियांना कळलेच नाही. सुनितावर अंत्यसंस्कार करून आल्यानंतर शंकर वळवी यानेही त्याच बाटलीतील दारू घेतली. त्यालाही प्रचंड त्रास सुरू होऊ लागला. वळवीच्या पत्नीने त्याला तातडीने जिल्हा रुग्णालयात दाखल केले. मात्र वळवीला 31 मेच्या रात्री मृत्यू झाला. शंकर आणि सुनिता या दोघांचा मृत्यू विषारी दारूमुळे झाल्याचे तपासण्यांमध्ये निष्पन्न झाले. त्यानंतर ग्रामीण पोलिसांच्या स्थानिक गुन्हे शाखेचे निरीक्षक बाबासाहेब बुधवंत यांनी तातडीने खंबाळा येथे जाऊन चौकशी सुरू केली. त्यात समजलेल्या माहितीच्या आधारे पोलिस पथकाने सातपूर येथून ट्रकचालक खैरनारला ताब्यात घेतले.

खैरनार याने दारूची ती बाटली सातपूर भाजी मार्केटजवळील देशीविदेशी दारूच्या दुकानातून खरेदी केल्याची कबुली दिली. हे दुकान क्रीडाक्षेत्रात प्रख्यात असलेल्या आर. के. फाउंडेशनच्या गोविंद काळे यांचे आहे.

पोलिसांनी रात्रीच या दुकानावर छापा टाकला. तेव्हा त्यात मानवी जीविताला घातक पावडरी आणि रसायनाचा साठा सापडला. त्याचप्रमाणे दारू बाटल्यांत भरण्याचे यंत्रही सापडल्याची माहिती आहे. फ्रेंच पॉलिश विकणाऱ्या एका इसमाला पोलिसांनी नुकतेच पकडले होते. त्यानेही काळे यांच्याकडूनच ती खरेदी केल्याचे कबूल केल्याने काळेंना अटक झाली होती. गृहमंत्री आर. आर. पाटील यांनी 'हातभट्टी आढळल्यास पोलिस ठाणेच बरखास्त करण्याचा' इशारा नाशिकमध्येच दिला होता.

 
</text>
</doc>
