<doc>
<docno>1130804.cms.txt</docno>
<text>
 
महाराष्ट्र
यंदाच्या खरीपात शेतकऱ्यांना दोन हजार 674 कोटींचा कर्जपुरवठा
[ Thursday, June 02, 2005  11:11:58 pm]


म. टा. प्रतिनिधी

पुणे : राज्यातील शेतकऱ्यांसाठी दोन हजार 674 कोटी रुपयांचे खरीप कर्ज वाटप केले जाणार असून कृषी कर्जावर व्याजमाफीसाठी सरकारने उपलब्ध करून दिलेली 353 कोटी रुपयांची रक्कम बँकांकडे पाठवल्याचे सहकार मंत्री पतंगराव कदम यांनी गुरुवारी जाहीर केले.

सहकार आयुक्त शैलेश शर्मा, साखर आयुक्त अपूर्व चंदा यांच्यासह सहकारी संस्थांच्या विभागीय सह निबंधकांची बैठक झाली. त्यात हे निर्णय घेतल्याचे कदम यांनी पत्रकार परिषदेत सांगितले.

खरीप कर्ज वाटपासाठी दोन हजार 674 कोटी रुपयांचे उदिष्ट निश्चित करण्यात आले आहे. त्यापैकी मे महिन्यापर्यंत 801 कोटी रुपयांचे वाटप झाले आहे. एप्रिलपासून खरीप हंगामास सुरूवात झाली असून 30 जून पर्यंत या कर्जाचे वाटप केले जाणार असल्याचे कदम यांनी स्पष्ट केले.

शेतकऱ्यांच्या पीक कर्जावर व्याजमाफीचा निर्णय सरकारने घेतला आहे. त्यानुसार रब्बी 2003 आणि खरीप 2004 या हंगामातील शेतकऱ्यांसाठी सरकारने 353 कोटी रुपये उपलब्ध करून दिले होते. त्या रकमेतील 311 कोटी रुपये 30 जिल्हा मध्यवतीर् बँकांकडे, 31 कोटी रुपये राष्ट्रीयकृत बँकांना, तर 11 कोटी रुपये ग्रामीण बँकांना दिले आहेत. या व्याजमाफीच्या रकमा शेतकऱ्यांच्या कर्ज खात्यावर जमा करण्याचे आदेश देण्यात आले आहेत. 15 जूनपर्यंत हे व्यवहार पूर्ण करण्याच्या सूचना विभागीय सह निबंधकांना दिल्याचेही तेेे म्हणाले.

नाबार्डने शेतकऱ्यांच्या कर्जाचे रूपांतर करण्याच्या चार योजना सूचवल्या आहेत. त्याची अंमलबजावणी करण्यात आली असून त्यानुसार 13 लाख 97 हजार 932 शेतकऱ्यांना लाभ मिळाला आहे. रूपांतरित कर्जाची रक्कम तीन हजार 395 कोटी रुपये आहे. या शेतकऱ्यांना नवीन पीककर्ज मिळू शकेल, असेही कदम म्हणाले.

अंतिम पीक पैसेवारी 50 पैशांहून कमी असलेली 12 हजार 34 गावे आहेत. त्या गावांमधील शेतकऱ्यांच्या अल्प मुदत पीक कर्जाचे मध्यम मुदत कर्जात रूपांतर करण्यात येणार आहे. जिल्हा मध्यवतीर् सहकारी बँका आणि प्राथमिक विविध कार्यकारी सेवा संस्थांमार्फत ही कार्यवाही होणार आहे.

 
</text>
</doc>
