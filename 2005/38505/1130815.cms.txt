<doc>
<docno>1130815.cms.txt</docno>
<text>
 
महामुंबई
राजावाडी रुग्णालयात जमावाची डॉक्टरांना बेदम मारहाण
[ Thursday, June 02, 2005  11:34:24 pm]


म. टा. प्रतिनिधी

मुंबई : राजावाडी रुग्णालयात एका रुग्णाचा उपचार सुरू असताना मृत्यू झाल्यानंतर संतप्त जमावाने तीन डॉक्टरांना, अतिदक्षता विभागात दाखल करावे लागण्याइतकी, बेदम मारहाण केली. या घटनेच्या निषेधार्थ तेथील डॉक्टर तसेच इतर कर्मचाऱ्यांनी गुरुवारी दुपारपर्यंत काम बंद आंदोलन पुकारल्याने रुग्णालयाची यंत्रणा कोलमडून पडली होती. मात्र, पालिकेच्या आरोग्य विभागाच्या सहआयुक्तांच्या मध्यस्थीनंतर आंदोलन मागे घेण्यात आले. दरम्यान घाटकोपर पोलिसांनी या प्रकरणी पाचजणांना अटक केली. टिळकनगर येथील विष्णू अहिरे (25) हा बुधवारी मध्यरात्री रिक्षा अपघातात जखमी झाल्यानंतर त्याला बेशुद्धावस्थेत राजावाडी रुग्णालयात दाखल करण्यात आले. उपचार सुरू असतानाच त्याचा मृत्यू झाल्याने हा उदेक झाला.

 
</text>
</doc>
