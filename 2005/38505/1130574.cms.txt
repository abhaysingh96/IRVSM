<doc>
<docno>1130574.cms.txt</docno>
<text>
 
महाराष्ट्र
रत्नागिरीत मुसळधार पाऊस
[ Thursday, June 02, 2005  06:26:50 pm]


म. टा. वृत्तसेवा

रत्नागिरी : रत्नागिरी तालुक्यात जूनच्या पहिल्याच दिवशी पावसाने चांगलीच हजेरी लावली. बुधवारी सकाळी सहापासून विजांच्या कडकडाटासह पडलेल्या या पावसाने परिसराला चांगलाच तडाखा दिला.

मात्र, जॅकवेल बिघडल्याने नगर परिषदेची पाणीपुरवठा योजना पार कोलमडून गेल्याने शहरातील नागरिकांना नळाद्वारे पिण्याचे पाणी मिळू शकले नाही.

बुधवारच्या पावसाने पाणीटंचाईग्रस्त भागाला मोठा दिलासा मिळाला. पावस, कोतवडा आदी भागातील लहान ओहोळ पाण्याने भरून वाहू लागले होते. तर कोरड्या पडलेल्या विहिरींतही या पावसामुळे फूटभर पाणी भरले. शीळ धरणात रत्नागिरीला पुरेल इतका मुबलक पाण्याचा साठा असूनही नगर परिषदेची जलवाहिनी सदोष असल्याने प्रचंड गळती होऊन पाणीपुरवठ्यावर परिणाम झाला.

 
</text>
</doc>
