<doc>
<docno>1130496.cms.txt</docno>
<text>
 
महामुंबई
मासुंदा तलावाचा परिसर बकाल!
[ Thursday, June 02, 2005  05:19:56 pm]


रेखा गायकवाड

ठाणे : शहरातलं सर्वात हॅपनिंग ठिकाणं म्हणजे मासुंदा तलाव. शहराच्या सौंदर्याला या तलावामुळे शोभा आली आहे. काही वर्षांत तलावाभोवती संध्याकाळी फिरायला येणाऱ्यांची संख्या मोठ्या प्रमाणावर वाढली. त्यामुळे फेरीवालेही वाढले आहेत. खाद्यपदार्थांच्या गाड्यांमुळे तलावाच्या परिसरात कचऱ्याचं प्रमाणही वाढलं. तलावातलं पाणी खराब होण्यासही अनेक गोष्टी कारणीभूत होत आहे. नुकतीच तलावाची स्वच्छताही महापालिका आणि अग्निशमन दलाने हाती घेतली होती. पण आज जर तलावाची स्थिती पाहिली तर परिस्थिती 'जैसे थे' आढळून येईल.

टाकून दिलेले खाद्यपदार्थ, पाण्याच्या रिकाम्या बाटल्या, प्लास्टिकच्या पिशव्या आणि कागदांमुळे हा परिसर अस्वच्छ झाला आहे. शिवाय निर्माल्य कलशाची सोय केलेली असताना पाण्यात टाकलं जाणारं निर्माल्य आणि कठड्यावर वास्तव्य करत असलेल्या भिकाऱ्यामुळे हा परिसर बकाल दिसू लागला आहे. या परिसरातली दुर्गंधीमुळे खरं तर इथे बसणंही कठीण झालं आहे. त्यामुळेच तलावाच्या बाजूचा फूटपाथ धुण्यात आला होता. पण पंधरा दिवसांतच पुन्हा कचरा साठला आहे. सकाळपासून संध्याकाळपर्यं तलावाच्या काठावर दररोज एक ते दीड लाख ठाणेकर फिरायला येतात.

यापैकीच केशव कुलकर्णी यांच्या मते स्वच्छता मोहीम फक्त लोकांचं लक्ष वेधण्यासाठी राबवण्यासाठी होती. शहरात अन्य तलावांमध्येही अस्वच्छता आढळून येते. तलावाच्या पसिरात अतिक्रमणांची दखल केवळ पर्यावरणदिनापुरती नाही तर वर्षभर घ्यायला पाहिजे, असंही मतं व्यक्त करण्यात आली.

 
</text>
</doc>
