<doc>
<docno>1129626.cms.txt</docno>
<text>
 
महाराष्ट्र
दख्खनराणीची पंचाहत्तरी!
[ Thursday, June 02, 2005  12:00:58 am]


म. टा. प्रतिनिधी

पुणे : 'बोलो... बोलो... बॉम्बे... बॉम्बे... असा गलका ऐकायची सवय असणाऱ्या पुणे-मुंबई प्रवाशांना मंगळवारी पुणे रेल्वे स्टेशनवर सकाळच्या सुमारास पोहोचल्यावर बँडचे सूर ऐकून धक्काच बसला... स्टेशनच्या पहिल्या क्रमांकाच्या प्लॅटफॉर्मवर सकाळी साडेसहापासूनच पुणेकरांच्या लाडक्या दख्खनराणीचा, 'डेक्कन क्वीन'चा 76व्या वाढदिवसाचा सोहळा सुरू झाला होता.

परगावाहून पुण्यात येणारा प्रत्येक प्रवासी वाट वाकडी करून हा सोहळा पाहण्यासाठी येत होता. डेक्कन क्वीनच्या वाढदिवसानिमित्त स्टेशनच्या मुख्यद्वारापाशी आकर्षक रांगोळी घालण्यात आली होती. स्टेशनवर येणारे बहुतेक प्रवासी 'रांगोळी कशानिमित्त घालण्यात आली आहे' याची चौकशी करताना दिसत होते. ज्येष्ठ वैज्ञानिक आणि पंतप्रधानांचे माजी विज्ञान सल्लागार डॉ. वसंत गोवारीकर यांच्या हस्ते डेक्कन क्वीनची वाढदिवसानिमित्त पूजा करण्यात आली आणि गाडीला हिरवा झेंडा दाखवण्यात आला. डेक्कन क्वीनचे 'चाहते' असलेल्या शेकडो प्रवाशांनी या कार्यक्रमात भाग घेतला.

एक जून 1930 रोजी ब्रिटिशांनी सुरू केलेल्या डेक्कन क्वीनने मंगळवारी 75 वर्ष पूर्ण करून 76 व्या वर्षात पदार्पण केले. रोज पुणे-मुंबई प्रवास करणाऱ्या नोकरदार प्रवाशांच्या खास जिव्हाळ्याच्या या गाडीचा वाढदिवस रेल्वे प्रवासी संघटनेने खास पद्धतीने साजरा केला. डॉ. गोवारीकर या कौतुकसोहळ्याला प्रमुख पाहुणे म्हणून उपस्थित होते. गाडीचे इंजिन सजवण्यात आले होते आणि रेल्वेची प्रतिकृती असणारा खास केक तयार करण्यात आला होता. स्टेशन मॅनेजर लातूरकर यांनी गाडीला हिरवा झेंडा दाखवला.

डेक्कन क्वीनच्या प्रवासाविषयी डॉ. गोवारीकर म्हणाले, 'आतापर्यंत अनेकदा मी या गाडीने प्रवास केला आहे. नित्याने शेकडो लोक या गाडीने प्रवास करतात. एखाद्या गाडीवर मनापासून प्रेम करणाऱ्या माणसांचा दुमिर्ळ असा अनुभव या गाडीच्या संदर्भात अनुभवायला मिळतो'.

या गाडीने रोज प्रवास करणारा एक प्रवासी म्हणाला, 'मुंबई-पुणे एक्स्प्रेसवे झाल्यापासून एकूणच रेल्वेची मागणी कमी झाली आहे. रोज बरेच व्हीआयपी पुणे-मुंबई प्रवास करतात. पण आता पहिल्यासारखे व्हीआयपी या गाडीला दिसत नाहीत. मी अनेक वषेर् याच गाडीने प्रवास करतो आहे. आत्तापर्यंत या गाडीने मोलाची साथ दिली आहे. एक सॉफ्टवेअर इंजिनियर म्हणाला की, मुंबई- पुणे प्रवासासाठी डेक्कन क्वीन हीच गाडी चांगली आहे.

 
</text>
</doc>
