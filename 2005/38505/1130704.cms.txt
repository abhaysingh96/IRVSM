<doc>
<docno>1130704.cms.txt</docno>
<text>
 
क्रीडा
बेशिस्त खेळाडूंना समज कसली?
[ Thursday, June 02, 2005  09:28:40 pm]


वृत्तसंस्था

कराची : बार्बाडोसमध्ये गोंधळ घालणाऱ्या पाकिस्तानच्या तिन्ही खेळाडूंना तातडीने मायदेशी पाठवायला हवे होते, असे परखड मत पाकिस्तानचा माजी कर्णधार वासिम अक्रम याने व्यक्त केले आहे.

या खेळाडूंना निव्वळ समज देऊन सोडणे ही चक्क धुळफेक आहे. किंबहुना फक्त ताकीद देऊन त्यांना सोडण्याने पाक नियामक मंडळाने चुकीचा पाया पाडला आहे, असेही त्याने सांगितले.

बेशिस्त वागणाऱ्यांना कठोर धडा शिकवला तरच भावी पिढ्यांपुढे ते उदाहरण ठरेल, असेही अक्रम म्हणाला. 25 कसोटी आणि 109 झटपट लढतींमध्ये नेतृत्व करणारा अक्रम म्हणाला, या तिघांना ठोठावलेला प्रत्येकी एक हजार अमेरिकेन डॉलर्स दंड म्हणजे फारच फुटकळ रक्कम आहे.

अक्रमने पाक संघाचे व्यवस्थापक सलीम अल्ताफ हे या साऱ्या बेशिस्त वागणुकीला जबाबदार आहेत, असेही मत व्यक्त केले. हे तिघे खेळाडू हातघाईवर आले तेव्हा अल्ताफ रेडियो कॉमेंट्री बॉक्समध्ये काय करत होते हे मला समजत नाही? कारण त्यांनी ड्रेसिंगरुममध्ये असणे आवश्यक होते, या शब्दांत त्याने आपली नाराजी व्यक्त केली.

युनुस खान आणि इतर खेळाडूंमधील वाद नवीन नाही. भारताचा दौरा झाल्यावर परतलेल्या काही खेळाडूंनी मला युनुसच्या वर्तणुकीबाबत तक्रारी केल्या होत्या. पाक मंडळाला याची माहिती नाही यावर माझा विश्वास नाही असेही अक्रमने सांगितले.

पाक मंडळ या प्रकरणी मुग गिळून गप्प बसले आणि फुगा फुटण्याची वाट बघत बसले, अशी टीकाही त्याने केली. यापूवीर्ही उपकर्णधारांनी स्वत:ला कर्णधार समजून वागायला सुरुवात केल्यामुळे संघात असंतोष निर्माण झाल्याची उदाहरणे आहेत असे तो म्हणाला.

सुदैवाने मला याचा त्रास झाला नाही कारण माझा उपकर्णधार मोईन खान याला अजिबात नेता बनण्याची आकांक्षा नव्हती आणि मला मदत करण्यात त्याने कृतार्थता मानली. पण वकार युनुस उपकर्णधार असताना नऊ खेळाडूंनी बंडाचे निशान फडकवल्यामुळे अक्रमचे नेतेपद गेले होते.

दरम्यान अल्ताफ यांनी मान्य केले की घटना घडली तेव्हा मी रेडिओवर बोलत होतो.

दरम्यान या प्रकरणाचा पाक माध्यमांनी अकारण पराचा कावळा केला, अशी टीका पाक क्रिकेट मंडळाचे अध्यक्ष शहरयार खान यांनी केली

 
</text>
</doc>
