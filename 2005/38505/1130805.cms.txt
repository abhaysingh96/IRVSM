<doc>
<docno>1130805.cms.txt</docno>
<text>
 
महाराष्ट्र
'रोमिंग फ्री'बद्दलची साशंकता दूर
[ Thursday, June 02, 2005  11:12:41 pm]


म. टा. प्रतिनिधी

पुणे : महाराष्ट्र आणि मुंबई ही दूरसंचार क्षेत्रातील स्वतंत्र असणारी 'सर्कल्स' गेल्या महिन्यात एकत्र करण्यात आल्यावर 'रोमिंग'बाबत असणारी साशंकता दूर झाली आहे. त्यामुळे मोबाइल ग्राहकांना आता या दोन्ही सर्कलमध्ये 'इनकमिंग फ्री'चा लाभ घेता येणार असल्याचे स्पष्ट झाले.

महाराष्ट्र सर्कलमधून मुंबईत जाणाऱ्यांना अथवा मुंबईतून महाराष्ट्र सर्कलमध्ये येणाऱ्यांना यापूवीर् 'रोमिंग'साठी अतिरिक्त शुल्क भरावे लागत असे. दूरसंचार विभागाने गेल्या महिन्यात घेतलेल्या निर्णनानुसार या सर्कल्सचे एकत्रीकरण करण्यात आल्याने दोन्ही सर्कलमध्ये स्थानिक दरांत संपर्क साधता येणे शक्य झाले होते. मात्र, 'रोमिंग' शुल्काविषयी मोबाइल कंपन्यांमध्येही अनभिज्ञता होती.

'रोमिंग शुल्क' पूर्णत: माफ करण्यात आले असून यापुढे पुण्यातल्या ग्राहकांना मुंबईत कोणताही जादा आकार भरावा लागणार नाही. तसेच, पोस्ट-पेड ग्राहकांकडून 'मुंबई'साठी आकारले जाणारे 'फ्रेंडली रोमिंग'ही आता विनाशुल्क देण्यात येईल, असे आयडियाच्या अधिकाऱ्यांनी सांगितले. त्यामुळेच महाराष्ट्र, गोव्यप्रमाणेच आता ग्राहकांना मुंबईतही 'इनकमिंग फ्री' सुविधेचा लाभ घेता येईल.

दरम्यान, एसटीडीऐवजी स्थानिक दरांत संपर्क साधता येणे शक्य झाल्यापासून 'कॉल्स'च्या संख्येत दीडपटीने वाढ झाली आहे. त्यामुळे 'नेटवर्क कंजेशन'ची समस्या उद्भवू शकते, अशी भीती या क्षेत्रातील तज्ज्ञांनी व्यक्त केली.

 
</text>
</doc>
