<doc>
<docno>1130568.cms.txt</docno>
<text>
 
महाराष्ट्र
अतिक्रमित शाळा जमीनदोस्त
[ Thursday, June 02, 2005  06:24:19 pm]


म. टा. वृत्तसेवा

सांगली : सांगलीतील संजयनगरमधील अतिक्रमण करून बांधलेली शाळा प्रचंड पोलिस बंदोबस्तात बुधवारी जमीनदोस्त करण्यात आली. महानगरपालिकेच्या या कारवाईनंतर त्या परिसरातील काही संतप्त नागरिकांनी निदर्शने केली. या निदर्शनांना हिंसक वळण लागून जमावाने महापालिकेत घुसून खिडक्यांच्या काचा फोडल्या तसेच उपायुक्तांच्या केबिनचा दरवाजा मोडण्याचाही प्रयत्न केला.

अहल्याबाई होळकर स्मारक समितीला देण्यात आलेली ही मोकळी जागा बोगस ठराव इतिवृत्त घुसडून भगवानराव दुधाळ ट्रस्टकडे सुपूर्द करण्यात आली होती आणि या ट्रस्टने तेथे शाळा उभारली होती. हा प्रकार उघडकीस येताच महापालिकेच्या 18 मे च्या सर्वसाधारण सभेत काही नगरसेवकांनी आक्रमक पवित्रा घेतला. सभेत बराच वादंग झाल्यावर अखेर महापौरांनी 'तो ' बोगस ठराव रद्द करून शाळेचे अतिक्रमण काढण्याचा आदेश दिला. सभा चालू असतानाच स्मारक समितीच्या कार्यर्कत्यांनीही महापालिकेवर 'हल्ला बोल' आंदोलन केले होते.

यानंतर महापालिका प्रशासनाने अत्यंत गुप्तता पाळून प्रचंड पोलिस बंदोबस्तात शाळेची ही इमारत जमीनदोस्त केली. शाळेचे हे अतिक्रमण हटवताना त्या परिसरातील काही नागरिकांनी विरोध करण्याचा प्रयत्न केला. पण महापालिका अधिकाऱ्यांनी त्यांना न जुमानता अतिक्रमण हटवून टाकले. त्यानंतर दुधाळ समर्थकांनी नगरसेवकांच्या घरावर, महापालिकेतील उपायुक्तांच्या कार्यालयासमोर निदर्शने केली, खिडकी, दरवाज्याची मोडतोड केली.

 
</text>
</doc>
