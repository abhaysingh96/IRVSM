<doc>
<docno>1130499.cms.txt</docno>
<text>
 
महामुंबई
अनधिकृत बांधकाम करणाऱ्यांची मुजोरी
[ Thursday, June 02, 2005  05:21:23 pm]


विरार शहरातील अनधिकृत बांधकाम तोडण्यास गेलेल्या वन आणि सिडकोच्या अधिकाऱ्यांवर हल्ला झाल्याची घटना घडल्याने वसई परिसरातील अनधिकृत बांधकामांचा प्रश्न पुन्हा एकदा ऐरणीवर आला आहे. लागोपाठ या दोन घटना घडल्या. पोलिसांनी याप्रकरणी संबंधितांना ताब्यात घेतलं असलं तरी वाढती अनधिकृत बांधकामं आणि ती करणाऱ्यांची मुजोरवृत्ती भविष्यात वसईला घातक ठरण्याची भीती व्यक्त करण्यात येत आहे.

गेल्या आठवड्यात विरार शहरातील मनवेलपाडा परिसरात अनधिकृत बांधकामांवर कारवाई करणाऱ्या सिडकोच्या एका अधिकाऱ्यावर संबंधित बिल्डरने चक्क हल्ला करून त्यांना मारहाण केली. त्यानंतर विरार पोलिस ठाण्यात गुन्हा दाखल होऊन संबंधित बिल्डरला अटकही करण्यात आली. ही घटना घडल्याच्या तिसऱ्याच दिवशी वन अधिकाऱ्यांवर हल्ला होण्याची घटना घडली. जीवदानी परिसरातील वनखात्याच्या जागेवरील अतिक्रमण पाडायला गेलेल्या पथकाला तिथल्याच रहिवाशांनी प्रतिकार केला. त्यामुळे तिथे हाणामारीची घटना घडली. या प्रकरणी विरार पोलिस ठाण्यात गुन्हा दाखल होऊन संबंधितांवर कारवाई झाली. मात्र आपल्याला खोट्या गुन्ह्यात गोवण्यात आल्याची तक्रारही दाखल झाली. अशा उलटसुलट घटना घडून वातावरण बिघडवणाऱ्या अनधिकृत बांधकामांसंबंधी आता गंभीरपणे विचार करण्याची वेळ येऊन ठेपली आहे.

अनधिकृत बांधकाम पाडणाऱ्या पथकांवर होणारे हे पहिले हल्ले नाहीत. याआधी दीड-दोन वर्षांपूवीर् तर नालासोपारा पूवेर्च्या संतोष भवनात अनधिकृत बांधकामं तोडणाऱ्या पथकावर तिथं झोपडपट्टी वसवणाऱ्या गुंडांनी जीवघेणा हल्ला केला होता. या हल्ल्यातून अधिकारी वाचले असले तरी हल्लेखोरांनी जेसीबी मशीन आणि एका गाडीला आग लावली होती. तसंच अधिकाऱ्यांवर दगडफेक केली होती. त्यानंतर जुचंद गावात सिडकोचे अनधिकृत बांधकाम विरोधी पथकाचे प्रमुख परमानंद गेडाम यांच्यावर हल्ला करण्यापर्यंत त्यांची मजल गेली होती.

खरं तर संतोष भवनच्या गंभीर घटनेनंतर अनधिकृत बांधकाम विरोधी पथक याभागात गंभीरपणे लक्ष घालेल असं अपेक्षित होतं. पण तसं घडलंच नाही. त्यामुळेच आज त्या परिसराला अक्षरश: गलिच्छ वस्तीचं स्वरूप आलं आहे. गेल्या दोन वर्षांत मुंबईतल्या ज्या-ज्या झोपड्या पाडल्या गेल्या तिथले बहुसंख्य झोपडपट्टीवासियांचे इथेच स्थलांतर झालं आहे. ते करण्यामध्ये मुंबईतील काही बडे राजकीय नेते आणि स्थानिक झोपडपट्टीदादा गुंतले आहेत. त्यांचे हितसंबंध ज्या-ज्या वेळी मुंबईत निवडणूक होत असे तेव्हा पहायला आजही मिळतं. मुंबईतूनच येणाऱ्या बसेस इथल्या रहिवाशांना मतदानासाठी घेऊन जाताना दिसतात. सिडकोने कारवाई थांबवली त्यामागे मुंबईतील काही राजकीय पुढाऱ्यांचा दबाबही कारणीभूत असल्याचं आता बोललं जात आहे. म्हणूनच राजकीय दबाबापोटी जर इथली अनधिकृत बांधकामं रोखली जात असतील तर त्याचे परिणामही भोगावे लागतात याचं भान अधिकारी ठेवत नसल्यानेच त्यांच्यावर आता हल्ले होताना दिसत आहेत.

नालासोपारा, विरार आणि आता ग्रामीण भागात अनधिकृत बांधकामांचा वेग वाढू लागला आहे. ती रोखणारं अनधिकृत बांधकाम विरोधी पथक निदिस्त झाल्याचा हा परिणाम आहे. या पथकाचे प्रमुख प्रांताधिकारी असून त्यात सिडको, महसूल, पालिका, पोलिस आणि वीज मंडळाच्या अधिकाऱ्यांचा समावेश आहे. पण या सगळ्यांमधेच समन्वय नसल्याने अनधिकृत बांधकामांविरोधात कठोर कारवाई होत नाही. ही यंत्रणा सहज मॅनेज होत असल्याने परिणामकारक कारवाई होत नाही. अनधिकृत बांधकामांमुळे इथे नागरी सुविधा पुरवताना पालिकांची दमछाक होत आहे. अनधिकृत बांधकामं रोखायची असतील तर आता अशा बांधकामांवर कारवाई करण्याचे अधिकार स्थानिक स्वराज्य संस्थांना देण्याची गरज आहे. एकतर आपल्या हद्दीत होणाऱ्या बांधकामांसंबंधी स्थानिक स्वराज्य संस्थांना पुरेपूर माहिती असते. त्यामुळे कारवाई करणं त्यांना अवघड जाणार आहे. सध्या स्थानिक स्वराज्य संस्था आपल्या हद्दीतील अनधिकृत बांधकामांची यादी सिडकोला सादर करतात. त्यानंतर सिडकोचं पथक कारवाईसाठी येतं. पण कारवाई कुणावर करणार याची माहिती स्थानिक स्वराज्य संस्थांना नसते. तसंच सिडकोच्या कारवाईत पारदर्शकताही नाही. त्यामुळे कारवाई करतानाची सिडकोची भूमिका संशयास्पद असते. त्यातूनच अनधिकृत बांधकाम विरोधी पथकात मतभेद होऊन पथकचं आता मोडीत निघाल्यात जमा झालं आहे.

अनधिकृत बांधकामं का होतात याची वारंवार चर्चा होते. त्यामुळे होणाऱ्या परिणामांबद्दल सारखं बोललं जातं. अनधिकृत बांधकामासाठी पथकातील सर्व यंत्रणा एकमेकांकडे बोटं दाखवून मोकळी होते. पण या वादात नालासोपारा शहर गलिच्छ शहर बनतंय याकडे कुणीही गंभीरपणे पहाताना दिसत नाही. ही कीड जर तालुक्याभर पसरली तर वसईची 'धारावी' व्हायला वेळ लागणार नाही याचंही भान कुणाला राहिलेलं नाही. आता अधिकाऱ्यांवर हल्ले सुरू झाल्यानंतर ओरड केली जात आहे. पण झोपडपट्टीदादांची अशी हिंमत का होते, याची कारण अधिकाऱ्यांना शोधून काढावी लागणार आहेत. अन्यथा हे दादा अधिकाऱ्यांना कार्यालयात जाऊन बदडायला मागेपुढे पाहणार नाहीत.

- शशी करपे

 
</text>
</doc>
