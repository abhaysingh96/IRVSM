<doc>
<docno>1130658.cms.txt</docno>
<text>
 
धावते जग
'गौर'बंगाल!
[ Thursday, June 02, 2005  08:41:54 pm]


वर्षभरापूर्वी भारतीय जनता पक्षातही फारसे कोणाला ठाऊक नसलेले बाबूलाल गौर यांची मध्यप्रदेशच्या मुख्यमंत्रीपदी नियुक्ती करण्यात आली, ती केवळ उमा भारती यांचे ते कट्टर विरोधक होते म्हणूनच. पण आता याच बाबीचा फायदा उठवत त्यांनी राजकारणातील आपले स्थान मजबूत करण्याचा जोमाने प्रयत्न सुरू केला आहे.

मध्यप्रदेश मंत्रिमंडळाच्या नुकत्याच झालेल्या विस्तारावर एक नजर टाकल्यास गौर यांनी बाजी मारल्याचे स्पष्ट दिसत आहे. या विस्तारात आपल्या समर्थकांवर गदा येऊ नये म्हणून उमा भारती दिल्लीत ठाण मांडून बसल्या होत्या.

बिहारच्या सहप्रभारी म्हणून कामास सुरुवात करण्यापूर्वी त्यांनी दिल्लीत पक्षश्रेष्ठींच्या गाठीभेटी घेतल्या, त्यामागील मूळ उद्देश मध्यप्रदेशातील आपल्या उरल्यासुरल्या पाठीराख्यांची लाज राखावी, हाच होता. पण गौर ज्या तिघांना मंत्रिमंडळातून वगळले, त्यात उमा भारती यांचा एक खंदा समर्थक होता. तर नव्याने शपथ घेणाऱ्या सहा मंत्र्यांमध्ये तीन त्यांचे विरोधक होते!

एकीकडे उमा भारती यांना अशा रीतीने शह देत असतानाच, गौर यांनी माजी मुख्यमंत्री आणि काँग्रेसचे ज्येष्ठ नेते दिग्विजय सिंग यांच्याशी मात्र दोस्ताना वाढवायला सुरुवात केल्याचे दिसत आहे.

खरे तर एक राजपूत आणि दुसरा यादव असे हे दोन नेते मध्यप्रदेशच्या राजकारणात प्रदीर्घ काळ एकमेकांच्या विरोधात उभे होते. पण दिल्लीत नुकत्याच झालेल्या समारंभात ते एका व्यासपीठावर तर आलेच; शिवाय गौर यांनी दिग्विजय सिंग यांच्यावर स्तुतिसुमनांचा वर्षावही केला. त्यामुळे सारेच अचंबित झाले आहेत. पण गौर यांची मजल त्याहीपुढे गेली असून 'मध्यप्रदेश : डेव्हलपमेंट चॅलेंज' या पुस्तकाच्या प्रकाशन समारंभात बोलताना त्यांनी दिग्विजय सिंग यांच्याबरोबरच केंदातील डॉ. मनमोहन सिंग सरकारलाही आपल्या स्तुतिवर्षावातून सोडले नाही.

केंदातील हे सरकार राज्याच्या विकास प्रकल्पांना आवश्यक ते सर्व सहकार्य देत आहे, असे त्यांनी जाहीर केल्यामुळे अनेकांच्या भुवया उंचावल्या आहेत. अर्थात दिग्विजय यांनीही 'एका मागासवगीर्य महिलेला हे कसा त्रास देत आहेत बघा!' असे सांगत आपल्या परीने टोलेबाजी केलीच. या सर्व सवालजबाबांना नर्मविनोदाची झालर होती. तरीही गौर यांच्या या नव्या पवित्र्यामुळे भाजपमध्ये खळबळ उडाली असून हे 'गौर (ड)बंगाल' काय, अशीच चर्चा सध्या दिल्ली आणि मध्यप्रदेशात सुरू आहे.

 
</text>
</doc>
