<doc>
<docno>1130608.cms.txt</docno>
<text>
 
अर्थव्यवहार
कॉफी, लाकूड, पर्यटन!
[ Thursday, June 02, 2005  08:03:19 pm]


वेगवेगळ्या क्षेत्रांत टाटांचे सत्तर उद्योग कार्यरत आहेत. आता सांप्रतची नवलाई आहे. टाटाच्या एकाच कंपनीने विविध उद्योग हाताळण्याची.

केरळमध्ये 'टाटा कॉफी'चे मळे आहेत. मळे कसले? हा प्रश्ान् इथे निरर्थकच. कॉफीचे मळे हे कॉफीचेच असणार; पण गंमत ही की या मळ्यातील तब्बल पन्नास टक्के उत्पन्न मिरी आणि वॅनिलाचं आहे. ठीक आहे. उरलेला अर्धा हिस्सा तर कॉफीचा असेल? तर्क बराचसा बरोबर आहे. बराचसा म्हणण्याचं कारण हे की, इथेही पाच टक्के का होईना, हिस्सा चक्क लाकडाचा आहे. अर्थात यात नवल मात्र नाही.

कॉफीला सावली लागते. त्यासाठी कॉफीच्या मळ्यामध्ये 'सिल्वर ओका'ची लागवड करतात. कॉफीच्या रोपांना वाढण्यासाठी सूर्यप्रकाशही लागणारच. तो तर अधिक महत्त्वाचा. या प्रकाशछायेचा सुयोग्य मेळ बसवण्यासाठी मग सिल्वर ओकची झाडं अधूनमधून छाटावी लागतात. आता, लाकडासारखं लाकूड, तेही ओकचं! ते टाकून का द्यायचं? टाटा मोटार कं. बसेस वगैरे बनवते. 'टाटा कॉफी' सिल्वर ओकमधून मरिन प्लाय बनवून ते बसेस, कोचेसना पुरवते. कॉफीच्या मळ्याची ही चंदेरी कडाच म्हणा ना! अर्थात, एवढ्यावरून 'टाटा कॉफी' प्रवास, पर्यटनातही कार्यरत झाली असं म्हणता येणार नाही; पण 'टाटा कॉफी' पर्यटनातही उतरतेच आहे. केरळ सरकारचा कॉफीमळ्यांना, पाच टक्के जमीन पर्यटनासाठी वापरण्यास परवानगी देण्याचा विचार आहे आणि टाटा कॉफीचा, या परवानगीचा लाभ उठवण्याचा विचार आहे.

- सुधीर सुखठणकर

 
</text>
</doc>
