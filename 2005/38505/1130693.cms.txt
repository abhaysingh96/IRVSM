<doc>
<docno>1130693.cms.txt</docno>
<text>
 
लेख
 विद्यापीठ सुधारण्याचे आव्हान!
[ Thursday, June 02, 2005  09:20:46 pm]


डॉ. कोत्तापल्ले यांच्या ओळखी-पाळखीचे हे विद्यापीठ असले तरी हे विद्यापीठ सुधारणे हे मोठे आव्हान आहे. विद्यापीठात केवळ गोड बोलून चालणार नाही, बेशिस्त महाविद्यालय, गुणवत्तेपेक्षा परीक्षेला महत्त्व देणारे प्राध्यापक यातून विद्यापीठाला ब्रँड नेम द्यायचे असेल तर कटू उपाय योजावे लागतील, असा सल्ला पाच महिन्यांच्या कुलगुरूपदाच्या अनुभवातून दिला आहे. डॉ. कोत्तापल्ले यांचा स्वभाव तसा कोणालाही दुखावण्याचा नाही, पण वेळ पडली तर अनेक वेळा त्यांनी ठाम भूमिका घेतलेली आहे हे फार कमी जणांना ज्ञात आहे.

मोठ्या प्रतिक्षेनंतर डॉ. बाबासाहेब आंबेडकर मराठवाडा विद्यापीठाला 31 वे कुलगुरू मिळाले आणि तेही पुणे विद्यापीठाचे मराठी विभाग प्रमुख आणि मराठवाड्याचे भूमिपुत्र डॉ. नागनाथ लालुजीराव कोत्तापल्ले. त्यांचे नाव जाहीर होताच शैक्षणिक वर्तुळात आनंदाचे भरते आले आहे. म्हणजेच घरचाच माणूस फिरून आपल्याच घरी कुटुंबप्रमुख म्हणून आल्यावर जितका आनंद व्हावा, तितका भरगच्च आनंद झाला आहे. साहित्यिक विश्वामधले वातावरण असेच भारावलेले आहे. बऱ्याच वर्षानंतर या विद्यापीठामध्ये निखळ आनंदाच्या डोही डुंबल्याचा आनंद आणि तोही कुलगुरू निवडीनंतर हा अनुभवच विरळा आहे. पण यामुळे डॉ. कोत्तापल्ले यांच्याकडून विद्याथीर् संघटनांपासून कर्मचाऱ्यांपर्यंत सर्वांच्या अपेक्षा खूपच उंचावल्यासारख्या वाटतात.

डॉ. कोत्तापल्ले यांची नाळ या विद्यापीठाशी तब्बल 24 वर्षांपासून जोडली गेलेली आहे. विद्यापीठातील अंतर्गत रचना, त्यातील उभे आडवे धागे त्यांना ज्ञात आहेत. अत्यंत लाघवी, अखंड परिश्ाम घेण्याची तयारी असलेले डॉ. कोत्तापल्ले यांचा मित्रपरिवार बराच मोठा आहे. कुलगुरूपदावर मराठी विषयाचे प्राध्यापक म्हणून विराजमान होणारे ते राज्यातील तिसरे कुलगुरू आहेत. या अगोदर दत्तो वामन पोतदार (पुणे विद्यापीठ), व्ही. बी. कोलते (नागपूर विद्यापीठ) यांना कुलगुरू होण्याचा मान मिळाला होता.

ख्यातनाम कथाकार, कादंबरीकार आणि ग्रामीण साहित्याची शास्त्रीय पध्दतीने समीक्षा करणारे डॉ. कोत्तापल्ले यांच्यामुळे मराठीच्या प्राध्यापकांचा बऱ्याच दिवसानंतर भाव वधारला आहे. डॉ. कोत्तापल्ले यांची निवड झाल्याची बातमी गेल्या तीन महिन्यापासून सर्वत्र कर्णाेपकणीर् पसरली होती. कुलपतींनी तिघांच्या मुलाखती घेतल्या. दस्तुरखुद्द मुख्यमंत्री विलासराव देशमुख यांना मनापासून कोत्तापल्लेच कुलगुरू व्हावे असे वाटत होते. एवढेच नव्हे तर पंढरपूरच्या एका प्रकांडपंडितांनी आर. आर. पाटील यांच्याकडे कोत्तापल्लेंचा आग्रह धरला होता. पण काही शिक्षणसम्राटांना डॉ. कोत्तापल्ले यांचा सामाजिक बांधिलकीभाव माहित असल्यामुळे त्यांनी त्यांना गैरसोयीचे समजून विरोध सुरू केला. मुख्यमंत्र्यांनी शिक्षण सम्राटांचा हा कावा ओळखला आणि हे प्रकरण तब्बल तीन महिने त्यांच्या नेहमीच्या कार्यपद्धतीप्रमाणे शीतपेटीत बंद करून ठेवले. वस्तुत: कुलपतींनी मुलाखती घेतल्यानंतर एखादे प्रकरण इतका काळ गुलदस्त्यात ठेवण्याची विद्यापीठ इतिहासातील ही पहिलीच वेळ आहे. डॉ. कोत्तापल्ले यांचा अनेक समर्थकांना तर हा कालापव्यय पाहून पहिली सूची कुलपती पुनविर्चारार्थ परत पाठवतील असे वाटले होते. तथापी डॉ. कोत्तापल्ले यांचे नजीकचे मित्र असलेल्या एका ख्यातनाम कवींनी कुंडली बिनचूक पाहून कोत्तापल्लेच कुलगुरू होणार असा दिलासा दिला होता! एका कवीची दुसऱ्या साहित्यिकाबद्दलची भविष्यवाणी खरी ठरण्यामागेे मुख्यमंत्र्यांचा दमदारपणाच कारणीभूत आहे.

पण या दरम्यानच्या पाच महिन्यांत विभागीय आयुक्त डॉ. कृष्णा भोगे यांनी हे विद्यापीठ अक्षरश: हलवून टाकले. विद्यापीठात मोकाटपणे चरणाऱ्या जनावरांपासून कामचुकार मंडळींपर्यंत सर्वांची पाचावर धारणा बसली होती. या विद्यापीठात आतापर्यंतच्या कुलगुरूंमध्ये डझनभर प्रशासक कुलगुरू होऊन गेले, पण त्यामध्ये डॉ. द्वारकानाथ कपूर यांनी आपल्या करड्या शिस्तीने विद्यापीठाला वेगळे वळण लावले होते. भोगे यांनी आपल्या पाठपुरावा करण्याच्या वेगळ्या कार्यशैलीने अफाट लोकप्रियता संपादन केली. म्हणजे मध्यंतरीच्या काळात भोगेंनाच कुलगुरू करा अशी मागणी जोर धरू लागल्यानंतर कोत्तापल्लेसाठी अडून बसलेल्या मंडळींनी म्हणे आपला हेका सोडून दिला.

डॉ. कोत्तापल्ले यांच्या ओळखी- पाळखीचे हे विद्यापीठ असले तरी हे विद्यापीठ सुधारणे हे मोठे आव्हान आहे. एकतर या विद्यापीठात प्रशासन, लेखाविभाग आणि शैक्षणिक विभाग प्रमुख यांच्यात कोणताही समन्वय नाही. विद्यापीठात गती नावाचा शब्द अभावानेच दिसून येतो, असे भोगे यांचे मत आहे.

हे काम तसे कठीणच. विद्यापीठाच्या कथित थिंक टँकमध्ये बुडी घेऊन विचारवंतांना आचारप्रवण करणे तसे कठीणच आहे. विभागीय आयुक्त कृष्णा भोगे यांनी या विद्यापीठात केवळ गोड बोलून चालणार नाही, बेशिस्त महाविद्यालय, गुणवत्तेपेक्षा परीक्षेला महत्त्व देणारे प्राध्यापक यातून विद्यापीठाला ब्रँड नेम द्यायचे असेल तर कटू उपाय योजावे लागतील, असा सल्ला पाच महिन्यांच्या कुलगुरूपदाच्या अनुभवातून दिला आहे. डॉ. कोत्तापल्ले यांचा स्वभाव तसा कोणालाही दुखावण्याचा नाही, पण वेळ पडली तर अनेक वेळा त्यांनी ठाम भूमिका घेतलेली आहे हे फार कमी जणांना ज्ञात आहे.

1972च्या दुष्काळात आष्टी तालुक्यात विद्यार्थांना सुकडी मिळाली नाही, तेव्हा डॉ. कोत्तापल्ले यांनी संघर्षाची भूमिका घेतली. बीडच्या बंकटस्वामी महाविद्यालयाच्या प्रश्ानत तर प्राध्यापकाच्या हितासाठी त्यांनी लढा उभारला. केवळ लढा उभारून ते बाजूला झाले नाहीत तर जे प्राध्यापक बिकट परिस्थितीत आहेत, त्यांना त्यांनी मदतीचा हात दिला. डॉ. बाबासाहेब आंबेडकर मराठवाडा विद्यापीठाच्या 'कमवा आणि शिका' या योजनेची मुहूर्तमेढ त्यांनीच विद्याथीर् कल्याण मंडळाचे संचालक असताना रोवली. पुणे विद्यापीठात विभागप्रमुख होईपर्यंत डॉ. कोत्तापल्ले यांचा हा संघर्ष चालूच होता. बिबीच्या मकबऱ्याच्या पाठीमागे असलेल्या त्यांच्या घराकडे वळताना त्यांच्यावर झालेल्या हल्ल्यात ते एकदा थोडक्यात बचावले. संघर्षमय राजकारणाला ते औरंगाबादेत वैतागले होते. राजकारणाच्या सततच्या खलबतखान्यामध्ये त्यांच्या साहित्याचे गलबत पुढे जात नव्हते. काळाच्या ओघात त्यांचे जुने छुपे शत्रू निवृत्ती मार्गाला तरी लागले किंवा निष्रभ झाले. त्यामुळे बरीचशी वाट सुकर आहे. डॉ. कोत्तापल्ले यांच्या पुरोगामी प्रतिमेबद्दल कोणीही शंका घेणार नाही. अभ्यासक्रमाला काळानुरूप बदलण्याचे काम करण्याचा त्यांचा मानस आहे, पण गरजेनुरूप विज्ञान आणि संगणकशास्त्राचे अभ्यासक्रम आणण्याची गरज आहे. या विद्यापीठाला केंदाच्या विज्ञान आणि तंत्रज्ञान विभागाचे प्रादेशिक अद्ययावत उपकरण शास्त्र केंद मिळालेले नाही. भरती, विद्याथीर्ं अंादोलने सांभाळत 2008ला या विद्यापीठाचा सुवर्ण महोत्सव साजरा करायचा आहे. डॉ. कोत्तापल्ले या संधीचे सोने करतील असे वाटते. अर्थात ही सोन्याची संधी द्यायची की नाही, हे विद्यापीठातील कोंडाळे किती दूर, किती जवळ राहते, यावर अवलंबून आहे.

- संजीव उन्हाळे

 
</text>
</doc>
