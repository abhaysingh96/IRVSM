<doc>
<docno>1130515.cms.txt</docno>
<text>
 
महामुंबई: मुंबई टाइम्स
बडे बुकी 'आत', तरी बेटिंग जोरात!
[ Thursday, June 02, 2005  05:29:33 pm]


प्रवीण मुळ्ये

बेटिंग माकेर्टमधला किंग शोभन मेहता ऊर्फ शोभन काळाचौकी, अशोक कामदार ऊर्फ अशोक रॉयल, अर्जुन निलचंदानी अशा बुकींच्या कारवाईनंतर आशियातील बेटिंग माकेर्टचं कॅपिटल असणाऱ्या मुंबईत बेटिंगला मोठा धक्का बसेल, अशी शक्यता वर्तवण्यात येत होती. पण प्रत्यक्षात मात्र बेटिंगचे भाव वधारतच आहेत. 'येरे येरे पावसा, तुला देतो पैसा...' असं म्हणत मुंबईसह पनवेल, कोपरखैरणे, रबाळे, ऐरोली, वाशी या भागांत पावसावर जोरदार बेटिंग सुरू झालंय.

क्रिकेट बेटिंग आणि मॅच फिक्सिंगच्या आरोपाखाली क्राइम ब्रांचच्या इकॉनॉमिक ऑफेन्स विंगने शोभन मेहता, अशोक कामदार, अशा बड्या बुकींना गजाआड केलं होतं. या अटकसत्रानंतर मुंबईतल्या बेटिंगचा आकडा खाली येईल, अशी अपेक्षा होती. पण प्रत्यक्षात मात्र चित्र उलटंच आहे. बेटिंग माकेर्टवर बड्या बुकींच्या अटकेमुळे फारसा फरक पडला नसल्याचं छोट्या बुकींचं म्हणणं आहे. मोठे बुकी हे बेटिंगचे भाव फोडण्यात महत्त्वाची भूमिका बजावतात. पण त्यांच्या अनुपस्थितीत दिल्ली, बंगलोर, लखनऊ आदी भागातील बडे बुकी हे काम सांभाळत असल्यामुळे हल्ली बड्या बुकींच्या अटकेमुळे बेटिंगच्या लेन-देन वर फरक पडत नसल्याची माहिती एका बुकीने 'मुंबई टाइम्स'ला दिली. चिटिंग, गॅम्बलिंग अॅक्ट, इंडियन टेलिग्राफ अॅक्ट, अशा गुन्ह्याखाली बुकींना अटक करण्यात येते. पण या गुन्ह्यांसाठी जामीन मिळवणं सोपं असल्यामुळे अटकेची फारशी भीती बुकींना नसल्याचं बेटिंग माकेर्टमधली मंडळी सांगतात. विशेष म्हणजे पोलिस अधिकारीही त्यांच्या या मताशी सहमत आहेत.

आशियातील बेटिंग माकेर्टची दोरी मुंबईतल्या बुकींच्या हातात आहे. कोट्यवधी रुपयांची उलाढाल या माकेर्टमधून होत असल्यानं अंडरर्वल्डचा मोठा हात या व्यवसायात आहे, ही गोष्ट उघड आहे. बेटिंगवाल्यांवर कारवाईसाठी कडक कायद्याची आवश्यकता असल्याचं पोलिस अधिकाऱ्यांचं म्हणणं आहे.

सध्या क्रिकेट किंवा निवडणुकांची धामधूम नसल्यामुळे बड्या बुकींच्या अटकेचा बेटिंग माकेर्टवर तितका परिणाम झाला नसल्याचंही बेटिंग वर्तुळातून सांगण्यात येतं. मार्च 2004 मध्ये झालेल्या भारत- पाकिस्तान क्रिकेट मालिकेदरम्यान मुंबई पोलिसांनी कैलास डोंगरीसह 12 बुकींना अटक केली होती. 2003 मध्ये झालेली दक्षिण आफ्रिका मालिका, 2002 मध्ये झालेली इंग्लंड-इंडिया मालिकेदरम्यान अनेक बुकींना गजाआड केलं होतं. कोट्यवधी रुपयांची उलाढाल सुरू असताना पोलिसांच्या कारवाईमुळे मुलुंड, मालाड, बोरिवली, ठाणे इथल्या प्रमुख बुकींना मुंबईतून पळ काढणं भाग पडलं. पण गेल्या दोन वर्षांत पाकिस्तान आणि अरब देशांशीही भारतीय बेटिंग माकेर्टची दोस्ती झाल्यामुळे ऑनलाइन बेटिंगला उधाण आलं आहे. त्यामुळे भविष्यात बेटिंग माकेर्टमधील काळ्या बाजाराला खिंडार पाडणं, हे पोलिसांसमोर आव्हान ठरणार आहे.

मुंबईवर पावसाची कृपा होईल तेव्हा होईल, पण हवामान खात्याच्या अंदाजावर सध्या बेटिंग माकेर्टमध्ये मात्र पैशाचा पाऊस पडतोय. 12 जूनला राज्यात मान्सूनचं आगमन होईल, 20 जूननंतरच मान्सून सक्रिय होईल, अशा भविष्यवाण्यांवर सध्या कोट्यवधी रुपयांच्या बेट्स लागण्यास सुरूवात झाली आहे. विशेष म्हणजे पावसावरील बेटिंगचे भाव दिल्लीतून फुटल्याचं बोललं जात आहे. या बेटिंगमध्ये पाकिस्तान आणि युएई येथील बुकींनीही यंदा रस दाखवला आहे.

 
</text>
</doc>
