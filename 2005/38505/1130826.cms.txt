<doc>
<docno>1130826.cms.txt</docno>
<text>
 
महामुंबई
सुटका केलेल्या 23 बालमजुरांचे रिमांड होममधून पलायन
[ Thursday, June 02, 2005  11:59:59 pm]


म. टा. प्रतिनिधी

मुंबई : जरी कारखान्यांतून बुधवारी सुटका करण्यात आलेल्या मुलांपैकी मानखुर्दच्या रिमांड होममधील 23 मुले पळून गेल्याचे आढळून आले आहे.

पोलिसांच्या मोहिमेत बुधवारी 446 मुलांची जरी युनिटमधून सुटका करण्यात आली होती. त्यातील 144 मुलांना मानखुर्दच्या रिमांड होममध्ये ठेवण्यात आले होते. गुरुवारी दुपारी 23 मुले तेथून गायब असल्याचे लक्षात आल्याचे वरिष्ठ पोलिस निरीक्षक राजा तांबट यांनी सांगितले.

या मुलांना रिमांड होममध्ये फिरण्याची मोकळीक देण्यात आली होती. त्याचा फायदा घेऊन त्यांनी पळ काढल्याचे सांगण्यात आले.

आणखी 20 मालकांवर गुन्हा दाखल

आपल्या फायद्यासाठी लहान मुलांना क्रूरपणे राबवणाऱ्या आणखी 20 जरी मालकांविरुद्ध गुरुवारी पोलिसांनी गुन्हा दाखल केला. पोलिसांनी बुधवारी घातलेल्या छाप्यात 44 जणांना पकडण्यात आले होते. त्यापैकी 20 जणच जरी उद्योगाचे व लहान मुलांना या उद्योगात कामावर ठेवत असल्याचे आढळले होते. त्यामुळे उरलेल्यांना नंतर सोडून देण्यात आले होते. मात्र, मुलांचा जबाब घेण्यात आल्यानंतर आणखी काही मालकांची नावे उजेडात आली, अशी माहिती अतिरिक्त पोलिस आयुक्त सुबोध जयस्वाल यांनी दिली. बरेच मालक पळ काढत असून पोलिस त्यांचा कसून शोध घेत आहेत, असेही त्यांनी सांगितलेे.

 
</text>
</doc>
