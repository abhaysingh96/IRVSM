<doc>
<docno>1130813.cms.txt</docno>
<text>
 
महामुंबई
बँक कर्मचाऱ्यांना 2200 कोटींची वेतनवाढ
[ Thursday, June 02, 2005  11:33:16 pm]


म. टा. प्रतिनिधी

मुंबई : देशभरातील 52 सार्वजनिक व खाजगी बँकातील साडेसात लाख कर्मचारी व अधिकाऱ्यांना वर्षाला 2200 कोटी रुपयांची वेतनवाढ देणारा आठवा करार इंडियन बँक्स असोसिशनने 'युनायटेड फोरम ऑफ बँक युनियन्स' या नऊ बँक कर्मचारी व अधिकाऱ्यांच्या संघटनेशी गुरुवारी केला.

या कराराचे वैशिष्ट्य म्हणजे कर्मचारी व सर्व स्तरांवरील अधिकाऱ्यांच्या मूळ वेतनात चांगलीच वाढ झाली आहे. याचे मुख्य कारण म्हणजे वेतन निदेर्शांकात महागाई भत्त्याचे 604 निदेर्शांकांचा समावेश करून वेतन निदेर्शांक 2288 करण्यात आला आहे. शिवाय सर्व स्तरांवरील अधिकाऱ्यांना महागाई भत्ता 100 टक्के दराने मिळणार आहे. एकूण या करारामुळे बँक कर्मचारी व अधिकाऱ्यांच्या वेतनात 13.30 टक्के वाढ झाली आहे. वेतनवाढ कराराची अमलबजावणी एक नोव्हेंबर 2002पासून करण्यात येणार असून 31 महिन्यांची थकबाकी व इतर देणी जूनपासून देण्यात येणार आहेत.

देशातील सार्वजनिक क्षेत्रातील 27, जुन्या खाजगी क्षेत्रातील 18 आणि सात परदेशी बँकांतील पाच लाख 52 हजार कर्मचारी आणि दोन लाख 10 हजार अधिकाऱ्यांना या करारामुळे मोठा 'आथिर्क' दिलासा मिळाला असून मोठ्या खाजगी बँकांतील अधिकाऱ्यांच्या वेतनाशी ते स्पर्धा करू शकतील, अशी स्थिती निर्माण झाली आहे. या कराराचे प्रतिबिंब भविष्यात रिर्झव्ह बँक, आयडीबीआय आणि नाबार्ड तसेच एलआयसी व जीआयसी यांच्यातील करारावर पडण्याची शक्यता व्यक्त केली जात आहे.

वेतनवाढीचा करार एक नोव्हेंबर 2002 ते ऑक्टोबर 2007 या पाच वर्षांसाठी आहे. कराराप्रमाणे लिपिकांना 600 ते 2500 रुपये, शिपायांना 450 ते 1500 रुपयांएवढी मासिक वाढ मिळणार आहे. शहर पुरक भत्ता 375 रुपये तर घरभाडे भत्ता मूळ वेतनाच्या 8.5 टक्के (शहरी भागासाठी) देण्यात येणार आहे. याशिवाय कर्मचाऱ्यांच्या वैद्यकीय भत्त्यातही वाढ करण्यात आली आहे.

 
</text>
</doc>
