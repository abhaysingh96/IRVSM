<doc>
<docno>1130764.cms.txt</docno>
<text>
 
महामुंबई
'वाचन-लेखन हमी कार्यक्रमा'ने निरक्षर विद्यार्थी झाले साक्षर
[ Thursday, June 02, 2005  10:24:39 pm]


म. टा. प्रतिनिधी

मुंबई : स्थानिक स्वराज्य संस्थांच्या शाळांमधील अंदाजे 57 लाख विद्यार्थ्यांपैकी अक्षरओळखही नसलेल्या 8 लाखांहून अधिक विद्यार्थ्यांसाठी राज्याच्या शालेय शिक्षण विभागाने राबविलेल्या 'वाचन- लेखन हमी कार्यक्रम' योजनेला अपेक्षेपेक्षा अधिक यश मिळाले आहे. 61 दिवसांच्या कृती कार्यक्रमाच्या अमलबजावणीनंतर घेतलेल्या चाचणी परीक्षेत 82.65 टक्क्यांहून अधिक विद्याथीर् उत्तीर्ण झाले. एवढेच नव्हे तर या परीक्षेत 21 टक्के विद्यार्थ्यांनी 80 ते 90 टक्के, तर 17 टक्के विद्यार्थ्यांनी 90 टक्क्यांपेक्षा अधिक गुण मिळविल्याची माहिती शालेय शिक्षणमंत्री वसंत पुरके यांनी दिली.

दुसऱ्या ते सातव्या इयत्तेतील निरक्षर विद्यार्थ्यांचे जिल्हानिहाय सवेर्क्षण घेतल्यानंतर 8 लाख 31 हजार 75 मुलांना लिहिता वाचता येत नाही, एवढेच काय साधी गणितेही सोडविता येत नाहीत, असे उघड झाले. या इयत्तांमधील मुलांच्या गळतीचे प्रमाण 30 टक्के असून त्यांच्यासाठी तातडीने उपाययोजना आखण्यात आली नाही, तर गळतीचे प्रमाण वाढण्याची शक्यता असल्याचेही निदर्शनास आले. त्यामुळे या मुलांना शिकविण्यासाठी दोन महिन्यांचा कृतीकार्यक्रम ठरविण्यात येऊन त्यांना किमान लिहिता-वाचता येणे आणि साधी-सोपी गणिते सोडविता यावीत, असे माफक उद्दिष्ट ठेवण्यात आले.

त्यानुसार 1 मार्च ते 31 एप्रिल या काळात रविवार व सुटीचे दिवस धरून 61 दिवसांच्या कृती कार्यक्रमाची अमलबजावणी सुरू करण्यात आली. त्यासाठी 'लेखन-वाचन हमी कार्यक्रम' ही पुस्तिका तयार करून विद्यार्थ्यांना त्याचे वाटप करण्यात आले. त्याच बरोबर कोणत्या दिवशी कोणता विषय शिकवावा, याचे नियोजनही त्यात करण्यात आले होते. शाळा सुरू होण्यापुवीर् दीड तास लेखन- वाचन आणि शाळा सुटल्यानंतर पुन्हा लेखन-वाचन व गणित सोडविण्याचे वेळापत्रक ठरविण्यात आले.

कार्यक्रमांतर्गत सर्वच विद्यार्थ्यांना प्रशिक्षण देण्यात आले. त्यात विद्यार्थ्यांचे मानसशास्त्र, दैनंदिन वेळापत्रक, पालकांची जाणीव आणि शिकविण्याची पद्धत इत्यादि बाबींचा समावेश होता. लेखन- वाचन हमी कार्यक्रमासाठी ग्रामशिक्षण समितीचे सहकार्य घेण्यात आल्याची माहिती देत पुरके म्हणाले की, दोन महिन्यांच्या या कालावधीत विद्यार्थ्यांच्या चाचणी परीक्षा टप्प्याटप्प्याने घेण्यात आल्या. त्यात त्यांनी भरीव प्रगती केल्याचे दिसून आले. त्यामुळे आता हा कार्यक्रम अधिक कार्यक्षमतेने राबविण्यात येईल.

 
</text>
</doc>
