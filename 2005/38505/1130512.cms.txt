<doc>
<docno>1130512.cms.txt</docno>
<text>
 
महामुंबई: मुंबई टाइम्स
वसईचं पान पाकला जाणार ?
[ Thursday, June 02, 2005  05:28:19 pm]


जॉन कोलासो

भारताने पाकिस्तानशी संबंध सुधारण्यासाठी पुढाकार घेतल्यापासून वसई आणि पालघर तालुक्यांतील शेतकरी खुशीची पानं चघळू लागलेत. दोन्ही देशांत व्यापारी देवघेव कधी सुरू होणार, याची ते उत्सुकतेनं वाट बघत आहेत. दोन्ही देशांत व्यापार सुरू झाला, तर या शेतकऱ्यांना पुन्हा सुबत्तेचे दिवस येतील, अशी अशा त्यांना वाटतेय. कारण भारत आणि पाकिस्तान यांच्यातील संबंध 1965च्या युद्धानंतर चिघळत गेले आणि वसई- पालघर तालुक्यातील नागवेलीची (खाण्याची) पानं लाहोर आणि कराचीत निर्यात करणे थांबले. तेव्हापासून या पानांचा बाजारभाव कोसळू लागला आणि या भागातले अनेक शेतकरी अडचणीत आले.

वसई तालुक्यातील पश्चिम किनारपट्टीतील अनेक गावांत आणि पालघर तालुक्यातील केळवे- माहीम येथे होणारी नागवेलीची पाने अधिक तिखट आणि झणझणीत असल्याने हरयाणा, पंजाब येथील नागरिकांत आणि विशेषत: पाकिस्तानी पानप्रेमींमध्ये फार लोकप्रिय आहेत. त्यामुळे अगदी 1964 सालापर्यंत या पानांना चांगला भाव मिळत असल्याने अनेक शेतकऱ्यांच्या मुलांनी चांगल्या नोकऱ्या सोडून पान उत्पादनाचा व्यवसाय सुरू केला. इतकंच नाही, तर पान उत्पादक शेतकरी 'पानमाळी' म्हणून ओळखले जाऊ लागले. वसईतील होळी इथला पानबाजार तर नेहमीच गजबजलेला असायचा. इथली पानं व्यापारी थेट पठाणकोट इथे नेऊन ती पुढे त्यांचं डिस्ट्रिब्युशन होत असे. त्यामुळे पश्चिम रेल्वेने वसई आणि पालघर इथून ही पानं घेऊन जाण्यासाठी फ्रंटियर मेलमध्ये खास सुविधा उपलब्ध करून दिली होती. पान लागवड आणि विक्री याबाबत शेकऱ्यांना मार्गदर्शन करण्यासाठी वसईत 'पान माकेर्टिंग' ही सहकारी संस्था 1959 साली स्थापन करण्यात आली.

भारत आणि पाकिस्तान यांच्यातील संबंध दुरावल्यामुळे लाहोर आणि कराचीला पानांची निर्यात थांबली आणि शेतकऱ्यांच्या हातचे हे नगदी पीक अडचणीत आलं. आजही होळी बाजारात पानाच्या बाजारात शुकशुकाट असतो.

पण आता दोन्ही देशांतील संबंध झपाट्याने सुधारत आहेत. त्यातच केंदीय कृषिमंत्री शरद पवार असल्याने पाकिस्तानला पुन्हा पानं निर्यात होऊ लागतील, याबाबत शेतकऱ्यांमध्ये अशा पल्लवित झाल्या आहेत. वसई कृषि उत्पन्न बाजार समितीचे सभापती माजी आमदार डॉमणिक घोन्सालवीस आणि उपसभापती बबनशेठ नाईक यांनी या दृष्टीने प्रयत्न सुरू केले आहेत. नाईक यांच्या अध्यक्षतेखाली शेतकऱ्यांची नुकतीच एक बैठक आयोजित करण्यात आली होती. त्याला कृषितज्ज्ञ श्रीकांत वर्तक, भालचंद पाटील, अशोक कोलासो, सतीश वर्तक, प्रभाकर घरत, एल. पी. राऊत आदि उपस्थित होते.

कृषिमंत्री पवार नुकतेच केळवे- माहीम इथल्या सोमवंशी क्षत्रिय समाजाच्या कार्यक्रमाला उपस्थित होते. त्या वेळी त्यांनी पानं निर्यातीसाठी प्रयत्न करण्याचं आश्वासन दिलं. पवार यांच्या प्रयत्नाने पानांची निर्यात पुन्हा सुरू झाली, तर अनेक शेतकऱ्यांची मुले, नोकरीच्या शोधात न फिरता पुन्हा पान उत्पादनाच्या व्यवसायात शिरतील, अशी अशा आहे.

 
</text>
</doc>
