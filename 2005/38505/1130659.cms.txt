<doc>
<docno>1130659.cms.txt</docno>
<text>
 
धावते जग
आडमुठे पालक!
[ Thursday, June 02, 2005  08:43:32 pm]


बंगलोरच्या पोलिस आयुक्तांनी मुलांना शाळेत सोडण्यासाठी पालकांनी मोटारी वापरू नयेत, असा आदेश काढला आहे.

पालक पाल्यांना असे सोडताना आढळल्यास दंड केला जाईल या त्यांच्या फतव्यामुळे सध्या बंगलोर ढवळून निघाले आहे. बंगळूर शहराची लोकसंख्या गेल्या दशकभरात बरीच वाढली आहे आणि ही परिस्थिती कायम राहिल असे दिसते.

तुलनेने तेथे रस्ते रुंद करण्यास फारसा वाव राहिलेला नसल्यामुळे एकदंरीत वाहतूक समस्या उग्र रूप धारण करत आहे. यात भर पडली आहे ती गदीर्च्या वेळेत पालकांच्या मोटारी शाळेच्या जवळ साधारण एकाच वेळी मोठ्या प्रमाणात येण्याची. स्कूलबसने मुलांनी जायचे ठरवल्यास त्यांना बराच वेळ लागतो, कारण बस बरीच फिरून जाते असा युक्तिवाद पालकांनी केला आहे. यात काही अंशी तथ्य असले तरी, पालकांच्या मोटारींमुळे काय परिस्थिती उद्भवत असेल याची कल्पना मुंबईकरांना नक्की असेल. कारण मुंबईत अनेक प्रतिष्ठित शाळांच्या बाहेर याहून वेगळे चित्र नसते.

काही ठिकाणी तर वाहतुकीचे सर्व नियम मोडून पालक गाड्या उभ्या करतात आणि पालक बडे असल्यामुळे पोलिस दुर्लक्ष करतात इतकेच नव्हे तर पोलिसच काही वेळा वाहतुकीवर नियंत्रण ठेवण्यासाठी तैनात केले जातात असे दिसते.

मुलांनी बस किं वा रेल्वे अशा सार्वजनिक वाहतूक व्यवस्थेचा वापर करणे अर्थात अपेक्षित नाही; कारण बस किंवा रेल्वेमध्ये प्रवेश करणे, उतरणे त्यांना अशक्य होईल. त्यामुळे या समस्येवर तोडगा काढणे सोपे नाही अशी भूमिका पालक घेतील. शिवाय आमच्याकडे मोटार असल्यामुळे आम्ही त्यांना मोटारने सोडले तर बिघडले कुठे? असेही ते विचारतील.

कदाचित ते मूलभूत हक्कांवर गदा येते म्हणून न्यायालयात धाव घेतील. पण पालकांनी थोडा शांतपणे विचार केला तर यातून मार्ग काढणे त्यांच्याच हातात आहे हे त्यांना जाणवेल. सर्वसाधारणपणे प्रत्येक पालक आपल्या मुलाला मोटारने सोडतो. त्यांनी मोठेपणाच्या भ्रामक कल्पना थोड्या बाजूला ठेवत, आपल्या मुलाबरोबर त्याच्या दोन-तीन मित्रांना गाडीतून नेले तर या समस्येची तीव्रता कमी होईल, कदाचित समस्या उरणारच नाही. किंवा एका परिसरात राहणाऱ्या उच्चभ्रू पालकांनी एकत्र येऊन छोटी स्कूलबस केली तरी चालू शकेल. कारण या मंडळींना पैसे ही अडचण नसते. पण आपल्याकडे कोणत्या मेकची मोटार आहे हे दाखवण्याची हौस ही खरी अडचण आहे. खरे म्हणजे मुलांनी एकत्र प्रवास केला तर मुलांमध्येही मैत्रीची भावना अधिक वाढीस लागते हे पालकांनी लक्षात घ्यायला हवे. तसे झाल्यास बंगलोर, मुंबई किंवा अन्य कोणत्याही महानगरात हा प्रश्ान्च उरणार नाही.

 
</text>
</doc>
