<doc>
<docno>1130669.cms.txt</docno>
<text>
 
अग्रलेख
'डीप थ्रोट' चा आवाज
[ Thursday, June 02, 2005  08:49:02 pm]


'आजचे वर्तमानपत्र ही उद्याची रद्दी असते' असे म्हटले जाते, पण कधीकधी ही रद्दी अजरामर असा इतिहास घडविते याचे उत्कृष्ट उदाहरण म्हणजे अमेरिकेत गाजलेले वॉटरगेट प्रकरण. हे संपूर्ण प्रकरण एका वृत्तपत्राने शोधून काढले, त्यामुळे अमेरिकेचे अध्यक्ष निक्सन यांच्यावर महाभियोगाला सामोरे जाण्याची पाळी आली आणि ही नामुष्की टाळण्यासाठी राजीनामा देऊन कातडी वाचवावी लागली.

अमेरिकेच्या राजकीय आणि वृत्तपत्रीय इतिहासात हे प्रकरण कायमचे लिहिले गेले आहे. या प्रकरणाचे वैशिष्ट्य हे की, ज्या वृत्तपत्राच्या दोन वार्ताहरांनी शोधक पत्रकारिता करून हे प्रकरण उघड केले त्यांनी ही माहिती आपल्याला कुणी दिली किंवा कुठल्या पदावरच्या व्यक्तीने दिली हे शेवटपर्यंत उघड केले नाही. त्यामुळे या ऐतिहासिक घटनेतला एक महत्त्वाचा दुवा असाच अनामिक राहणार की काय असे वाटत असतानाच या अनामिक दुव्यानेच आपली ओळख जगाला पटवून दिली आहे.

आज या घटनेला 30 वर्षांपेक्षा अधिक काळ लोटला असताना आणि हा दुवा आयुष्याच्या अखेरच्या पर्वात असताना जगातल्या सर्व प्रसारमाध्यमांनी त्याला एखाद्या 'हिरो' सारखी प्रसिद्धी दिली आहे.

अमेरिकेसारख्या राष्ट्राच्या अध्यक्षपदाची प्रतिष्ठा, घटनेचे पावित्र्य, कायद्याचा मान या सगळ्या गोष्टी निर्लज्जपणे गुंडाळून ठेवून आपल्या विरोधकांचा काटा काढायचाच या एकाच गुन्हेगारी विचाराने प्रेरित होऊन अध्यक्ष निक्सन यांनी जे वॉटरगेटकांड घडविले त्याचा पर्दाफाश बॉब वूडवर्ड आणि कार्ल बर्नस्टीन या वॉशिंग्टन पोस्टच्या वार्ताहरांनी केला असला तरी त्यांना ही माहिती देणारा 'डीप थ्रोट' या टोपण नावाचा 'सोर्स' कोण आहे हे जाणून घेण्याची अनेकांना उत्कंठा होती.

या वार्ताहरद्वयींनी आपल्या 'ऑल द प्रेसिडंेटस् मेन' या पुस्तकात आपल्या या 'स्कूप'चे श्रेय नि:संदिग्धपणे 'डीप थ्रोट'ला दिले. पण तो नेमका कोण आहे हे उघड न करण्याचा वृत्तपत्रीय संकेत शेवटपर्यंत पाळला.

आता अमेरिकेच्या फेडरल ब्युरो ऑफ इन्व्हेस्टिगेशन' (एफबीआय) या गुप्तचर संस्थेचे माजी डेप्युटी डायरेक्टर मार्क फेल्ट यांनी त्यांच्या वयाच्या 91व्या वर्षी 'आपणच 'डीप थ्रोट' असल्याचे जाहीर केले आहे. त्याला या वार्ताहरद्वयींनी दुजोराही दिला आहे.

सध्या वॉशिंग्टन पोस्टचेच असिस्टंट मॅनेजिंग एडिटर असलेल्या वूडवर्ड यांनी एक लेख लिहून मार्क फेल्ट यांच्याशी त्यांची असलेली जुनी मैत्री, ही माहिती देण्यामागचा फेल्ट यांचा हेतू व ही माहिती देण्यासाठी फेल्ट यांनी अवलंबलेली अत्यंत गुप्त अशी पद्धत यांची हकिगत विस्ताराने सांगितली आहे. ही माहिती देण्यामागे फेल्ट यांचा हेतू काय असावा याची चर्चा करताना वूडवर्ड यांनी 'निक्सन यांनी फेल्ट यांचा एफबीआयच्या संचालकपदावरचा दावा डावलून आपल्या मजीर्तील पॅट्रिक ग्रे यांची नेमणूक केली याबद्दलची नाराजी असावी' हे एक कारण सूचित केले आहेच; पण त्याहीपेक्षा फेल्ट यांना निक्सन यांची उर्मट भाषा, उद्धट वर्तणूक यांचा तिटकारा होता आणि त्यामुळे अमेरिकेत एक घटनात्मक हुकुमशाही मूळ धरेल की काय अशी भीती वाटत होती, त्यामुळे प्रारंभी अशी काही माहिती देण्यास नकार देणाऱ्या मार्क फेल्ट यांनी नंतर आपल्याला निक्सन यांच्या वॉटरगेटमधील कारवायांची इत्थंभूत माहिती टप्प्याटप्प्याने दिली हे स्पष्ट केले आहे. ही माहिती देण्याची गुप्त पद्धतीही फेल्ट यांनीच एखाद्या कसलेल्या गुप्तचराप्रमाणे आखली.

वूडवर्ड यांना या पद्धतीतल्या अनेक गुप्त बाबी आजही माहीत नाहीत. फेल्ट कदाचित या गोष्टी कधीच जाहीरही करणार नाहीत; परंतु सरकारातील जबाबदार अधिकारी आणि वृत्तपत्रे लोकशाही, संविधान आणि देश वाचविण्यासाठी कशा प्रकारे सहकार्य करू शकतात व त्याचे परिणाम किती खोलवर होतात याचे हे उत्कृष्ट उदाहरण आहे.

 
</text>
</doc>
