<doc>
<docno>1130821.cms.txt</docno>
<text>
 
महामुंबई
सुनील दत्त यांच्या जागेसाठी सुशीलकुमार शिंदे नाहीत!
[ Thursday, June 02, 2005  11:57:58 pm]


म. टा. प्रतिनिधी

मुंबई : खासदार व क्रीडामंत्री सुनील दत्त यांच्या निधनामुळे रिक्त झालेल्या वायव्य मुंबईच्या जागेसाठी काँगेसमधून आंध्र प्रदेशचे राज्यपाल सुशीलकुमार शिंदे यांच्यासह विविध नावांची चर्चा सुरू असली तरी या जागेसाठी सुशीलकुमार शिंदे यांचे नाव असणार नाही, असे प्रदेशाध्यक्ष प्रभा राव यांनी सांगून टाकले आहे.

सुनील दत्त यांच्या आकस्मिक निधनामुळे रिकाम्या झालेल्या लोकसभेच्या जागेसाठी काँग्रेसमधील अनेक इच्छुकांनी आपापले नाव पुढे सरकवण्याचा प्रयत्न चालविला आहे. त्यातच शिंदे हेही पुन्हा सक्रिय राजकारणात उतरू इच्छित असून त्यामुळे वायव्य मुंबईच्या उमेदवारीसाठी ते प्रयत्नशील असल्याचे प्रसिद्ध झाले होते. मात्र, ते या जागेसाठी उमेदवार नसल्याचे स्पष्ट करून राव यांनी त्यांच्या नावावर काट मारली आहे. वायव्य मुंबईसाठी काँग्रेसचा उमेदवार पक्षश्रेष्ठीच ठरवतील, असे त्या म्हणाल्या. मात्र, शिंदे यांच्याशी संपर्क न झाल्याने त्यांचे म्हणणे समजू शकले नाही.

वायव्य मुंबईच्या या जागेसाठी शिवसेनेतून अलीकडेच काँग्रेसमध्ये आलेले संजय निरुपम हेही या जागेसाठी इच्छुक आहेत. माजी राज्यमंत्री व आमदार कृपाशंकर सिंह यांच्या नावाचीही चर्चा सुरू आहे. मात्र, दत्त यांचा राजकीय वारसा कुटुंबाकडूनच चालविला जाईल, असे त्यांचा मुलगा आणि चित्रपट अभिनेता संजय दत्त यांने पत्रकारांशी बोलताना सांगून टाकल्यामुळे दत्त यांची मुलगी प्रिया हिचेच नाव पुढे येण्याची शक्यता व्यक्त करण्यात येत आहे.

काँग्रेसचा उमेदवार कोण याकडे शिवसेनेचेही लक्ष लागले आहे. दत्त यांच्याच घरातील व्यक्ती नसल्यास मतदारांच्या सहानुभूतीचा लाभ काँग्रेसला मिळणार नाही आणि त्याचा फायदा घेऊन ही जागा खेचून घेता येईल. त्यामुळे विधानसभा निवडणुकीत गेलेली पतही परत आणता येईल, असा शिवसेनेचा विचार आहे.

 
</text>
</doc>
