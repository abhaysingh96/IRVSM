<doc>
<docno>1130597.cms.txt</docno>
<text>
 
देश-विदेश
स्पायडरमॅनने नेसले धोतर
[ Thursday, June 02, 2005  07:54:14 pm]


वृत्तसंस्था

बंगलोर : स्पायडरमॅनचे मराठी भाषांतर करायचे झाले तर ते 'कोळीदादा' असेच काहीतरी करावे लागेल. तशी वेळ लवकरच येऊ शकते कारण धोतर नेसलेल्या देशी अवतारातल्या स्पायडरमॅनची कॉमिक्स अमेरिकेत धुमाकूळ घालत आहेत आणि हा धोतरातला स्पायडरमॅन भारतातही येऊ घातलाय.

देशी स्पायडरमॅनच्या कहाणीत सगळेच देशी आहे. त्यात एक योगी आहे. राक्षस आहे. मुंबई आणि ताज महलही आहे. विलायती स्पायडरमॅन खरे नाव पीटर पार्कर. आपल्याकडे त्याचे बारसे पवित्र प्रभाकर असे झाले आहे. मूळ गोष्टीतली त्याची मैत्रीण मेरी जेन भारतात येऊन मीरा जैन झाली आहे, तर अंकल बेनचा अंकल भीम झाला आहे. त्यातल्या इंग्रजीलाही खास मुंबई टच आहे.

भारत हा असा देश आहे की तेथे सुपरहिरो अवतरणे सर्वाधिक शक्य आहे, अशी धारणा असलेल्या जीवा कांग या कलाकराने स्पायडरमॅनचा भारतीय अवतार घडवून आणला आहे. त्यामुळे त्यात एक योगी आहे, जो आयुष्याला विटलेल्या पवित्र प्रभाकरला भेटतो आणि त्याला सुपरिचित अशी लोंबकळण्याची शक्ती देतो. योगी सांगतो की तू हे आव्हान स्वीकार कारण अन्यायाचा प्रतिकार हेच तुझे 'कर्मा' आहे. त्यानंतर हा देशी कोळीदादा रिक्षा आणि स्कूटरने गजबजलेल्या मुंबापूरीवरून उडत उडत महापाशवी राक्षसांचा नि:पात करतो, अशी देशी थीम आहे.

बालपणीचा स्पायडरमॅन एका खेड्यात राहणारा आहे. त्याने कानात लांबोटकी भिकबाळी घातली आहे आणि धोतरही नेसले आहे. त्याची मैत्रीण मीरा जैन अमरावतीजवळच्या एका गावातून आलेली आहे. हा असा देशी बाज असणाऱ्या स्पायडरमॅन कॉमिक्सची कलेक्टर्स एडिशन 'मार्वल कॉमिक्स' आणि 'गॉथम एन्टरटेनमेन्ट'ने अमेरिकेत प्रकाशित केली आहे. त्याला चांगलाच प्रतिसाद मिळाला आहे. 'धोतर नेसलेल्या स्पायडरमॅनमुळे आमचे कौतूक झाले आणि टीकाही झाली. पण पवित्र प्रभाकरला आता जागतिक स्तरावर मान्यता मिळाली आहे, हे सत्य आहे', असे गॉथम एन्टरटेनमेन्टचे चीफ ऑपरेटिंग ऑफिसर सुरेश सीतारामन यांनी सांगितले.

मार्वल कॉमिक्सची स्पायडरमॅनसह 39 सुपरहिरोंची कॉमिक्स भारतात वितरित करण्याचे हक्क गॉथम एन्टरटेनमेन्टकडे आहेत. आजच त्यांची कॉमिक्स देशातले 50 लाख वाचक वाचतात. शेखर कपूर आणि दीपक चोप्रा यांनी एकत्र येऊन सुरू केलेली ही कंपनी अस्सल भारतीय वळणाचे अॅनिमेशन आणि चित्रपट तयार करण्याचा प्रयत्न करत आहे. त्यासाठी 'गॉथम स्टुडियो'मध्ये पन्नासपेक्षा अधिक चित्रकार वर्षभर झटत आहेत.

 
</text>
</doc>
