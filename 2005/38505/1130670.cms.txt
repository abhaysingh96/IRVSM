<doc>
<docno>1130670.cms.txt</docno>
<text>
 
अग्रलेख
शोषणातील साथीदार
[ Thursday, June 02, 2005  08:51:33 pm]


कार्यक्षम आणि संवेदनशील प्रशासनाचा अभिमानाने दावा करणाऱ्या महाराष्ट्राच्या राजधानीत कोवळ्या वयातील बालकांना जनावराप्रमाणे राबवून घेणारे उद्योग सर्व कायदे धुडकावून उघडपणे चालावेत, याची शरम केवळ राज्यर्कत्यांनाच नव्हे, तर सर्वच राजकीय पक्षांना आणि सर्वसामान्य मुंबईकरांनाही वाटायला हवी.

बुधवारी मुंबईतील मदनपुरा भागात सव्वादोनशे 'लघुउद्योगां'वर पोलिसांनी धाडी घातल्या आणि सुमारे साडेचारशे बालमजुरांची 'सुटका' केली. वास्तविक जरीकामात गुंतलेल्या बालकांच्या अमानुष छळाच्या कहाण्या मुंबईतील वृत्तपत्रांनी ठळकपणे महिनाभरापूवीर्च प्रसिद्ध केल्या होत्या.

त्यावेळी बालकामगारांविषयी च्या कायद्याचे उल्लंघन मुंबईत सर्रास कसे चालले आहे, यावरही प्रकाश टाकण्यात आला होता. जरीकाम करणाऱ्या एका मुलाचा मालकाकडून होणाऱ्या छळामुळे मृत्यू झाल्याचा तपशील कोणाही सहृदय माणसाच्या काळजाला घरे पाडणारा होता. परंतु या कायद्यांची अंमलबजावणी करण्याची जबाबदारी असलेल्या कामगार आयुक्तांच्या यंत्रणेत केवळ कमालीच्या निगरगट्ट किंवा भ्रष्ट अशाच व्यक्ती अधिकारपदावर असाव्यात. तसे नसते, तर अशाप्रकारांवर प्रसिद्धीमाध्यमांत चर्चा चालू असतानाही, आपण त्या गावचेच नाही, अशाप्रकारे या यंत्रणा हात बांधून आणि डोळे मिटून बसल्या नसत्या. बालकामगारांचा शोध घेण्यापासून, ते वरिष्ठ पोलिसी प्रशासनाला कायदा मोडणाऱ्या मालकांविरुद्ध कारवाई करायला प्रवृत्त करण्यापर्यंत सर्व जबाबदारी मुलांसाठी काम करणाऱ्या स्वयंसेवी संस्थांनी पार पाडली आहे.

मदनपुरा येथील धाडींनंतर गृहमंत्री आर. आर. पाटील आणि पोलिस आयुक्त अनामी रॉय यांनी स्वत:ची पाठ थोपटून घेतली असली, तरी पंधरवड्यापूर्वी आयोजित केलेल्या धाडी आयत्या वेळी पोलिसांनी सहकार्य न दिल्यामुळे रद्द कराव्या लागल्या होत्या, हे लक्षात ठेवले पाहिजे. या फसलेल्या मोहिमेमुळे, अशा धाडी घातल्या जाणार आहेत हे कळून कारखान्यांचे मालक सावध होतील, ही 'भीती' मात्र फोल ठरली!

पोलिस वा कामगार आयुक्तांची यंत्रणा यांच्या संभाव्य धाडींची किंवा कायद्यानुसार पकडले गेल्यास होणाऱ्या शिक्षेची किती पर्वा या मालकांना आहे, हेच यामुळे पुन्हा एकदा समोर आले. कामगार आयुक्तांच्या यंत्रणेचे काम पोलिस खात्याला करावे लागत आहे, अशी तक्रार खुद्द गृहमंत्र्यांनीच केली आहे.

एकप्रकारे कामगार आयुक्तांच्या यंत्रणेतील संबंधित अधिकारी बालकामगारांच्या शोषणाच्या गुन्ह्यातील साथीदारच आहेत. तेव्हा कारखान्याच्या मालकांबरोबरच या यंत्रणेतील संबंधित अधिकाऱ्यांवर सरकार काय कारवाई करते, याकडे लोकांचे लक्ष राहील.

मात्र आपले कोणी काही बिघडवू शकत नाही, हा कारखान्याच्या मालकांचा विश्वास केवळ कायद्याच्या यंत्रणांतील संवेदनशून्यता आणि भ्रष्टाचार यावर आधारलेला नाही. देशातील सामाजिक- आथिर्क वास्तवच असे आहे की कितीही कायदे केले आणि अत्याचारांच्या कहाण्या प्रसिद्ध झाल्या तरी बालकामगारांची वानवा आपल्याला भासणार नाही, अशी त्यांची खात्री आहे.

ती खोटी नाही; कारण सोडवलेल्या या कामगारांत पाच वर्षांपासूनची मुले आहेत. यापैकी बहुसंख्य बिहार, उत्तर प्रदेश, ओरिसा आणि पश्चिम बंगालमधून आलेली आहेत. त्यांना कोणी पळवून वा फसवून आणलेले आहे असेही नाही.

दारिद्यामुळे मुलांच्या तोंडात दोन घास घालण्याची क्षमता नसल्यामुळे, त्यांचे त्यांनी काम करून आपले पोट भरावे, या भावनेने पालकांनीच यापैकी बहुसंख्यांना मोठ्या महानगरांत पाठवले आहे. दारिद्य आणि पालकांमधील अशिक्षितपणा याखालोखाल मोठा घटक आहे तो प्राथमिक शिक्षणाच्या दुरवस्थेचा. शिक्षणाच्या सोईअभावी कामात या मुलांना गुंतवले जाते आणि स्वत:ला जगवण्याचा भार कोवळ्या वयातच या मुलांना अनिच्छेने वाहावा लागतो.

बारा ते अठरा तास काम करून, आठवड्याला 20 रुपये त्यांच्या हातात टाकणारा मालक ते टाळू शकत नाहीत; कारण दिवसातून दोन वेळा डाळ, भात आणि एखादी भाजीही याच कामाच्या जागी त्यांच्या पोटात पडते. बालकामगारांची आपण नरकातून सुटका केली, म्हणून समाधान पावणाऱ्या संघटना आणि सरकार वस्तुत: त्यांच्यापुढे यापेक्षाही अनिश्चित भवितव्य ठेवीत असते. आग की फुफाटा, एवढीच निवड या सर्वप्रकारे अभावग्रस्त बालकांवर लादली जाणार असेल, तर ते मालकाकडील परिस्थितीत काम करणेच पसंत करणार.

बालकामगारांची सुटका करून त्यांना त्यांच्या गावाकडे जाणाऱ्या गाडीत बसवून दिल्याने, त्यांची परिस्थितीने केलेली कोंडी केवळ नजरेआड होईल. खरे आव्हान त्यांना शोषणरहित उपजीविकेची संधी देण्याचे आहे. पण सरकार आणि सुखवस्तू समाज यांच्यासाठी हा प्राधान्याचा विषय नसल्याने, बालकामगारांच्या शोषणावर चालणाऱ्या उद्योगांना धोका नाही!

 
</text>
</doc>
