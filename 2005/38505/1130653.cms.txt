<doc>
<docno>1130653.cms.txt</docno>
<text>
 
बहुतांची अंतरे
स्टेशनमास्तर आणि स्थानक पोलिसप्रमुखाला घरी बसवले तरच फेरीवाल्यांना आळा
[ Thursday, June 02, 2005  08:39:50 pm]


ठाणे महानगरपालिकेने रेल्वे स्थानकाबाहेरचे फेरीवाले हटविले आणि पुन्हा ती जागा फेरीवाल्यांनी व्यापू नये यासाठी खाजगी सुरक्षा कर्मचारी नेमून देशातील सर्व महापालिकांना उचित उदाहरण घालून दिले. पण रेल्वे स्थानकाच्या हद्दीत अजूनही फेरीवाले बसत आहेत.

अशा अनधिकृत फेरीवाल्यांना रेल्वेच्या जागेत बसायला परवानगी कोणी दिली? कशी दिली? रेल्वे स्थानकातील पोलिस अधिकाऱ्यांना, पोलिसांना ते दिसत का नाहीत? ठाण्याचे स्टेशनमास्तर काय करतात? याचाच अर्थ प्रत्येक कर्मचारी आपले कर्तव्य व्यवस्थित पार पाडत नाही, वरिष्ठांना ते जुमानत नाहीत किंवा वरिष्ठांना त्याचे सोयरसुतक नाही; कारण त्यांचे वरिष्ठ त्यांना जाब विचारत नाहीत. आपण आपले कर्तव्य केल्याचा आनंद काय असतोे याची त्यांना जाणीव नसते. म्हणूनच फेरीवाले, अनधिकृत धंदेवाले यांना खरोखर हटवायचे असेल, तर ज्यांच्या हद्दीत असे लोक जागा व्यापतात, त्यांना प्रथम कामात कुचराई, हलगजीर्पणा इ. आरोप ठेवून कामावरून काढून टाकले पाहिजे.

पूर्वी अधूनमधून वरिष्ठ स्थानकांची तपासणी करत आणि त्यामुळे स्थानक प्रमुखांवर बंधन येई. ते आपले काम चोख बजावत. पण आज अशा सरकारी नोकरांनी काहीही केले, तरी कोणतीही शिक्षा होत नाही, उलट काही प्रामाणिक नोकरांनी काहीही केले नसले तरी शिक्षा होते. मटका, जुगार, वेश्याव्यवसाय, अनधिकृत फेरीवाले ज्या रेल्वे स्थानकात असतील, त्या स्थानकप्रमुखावर व रेल्वे पोलिस स्थानक अधिकाऱ्यांवर कारवाई करून त्यांना निलंबित करावे वा त्यांना सेवेतून काढून टाकावे म्हणजे असे अनधिकृत व्यवसाय आपोआप बंद होतील.

शिवाजीराव जाधव, नवी मुंबई.

 
</text>
</doc>
