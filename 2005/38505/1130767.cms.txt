<doc>
<docno>1130767.cms.txt</docno>
<text>
 
महामुंबई
पोलिस करत आहेत गुन्हेगारांच्या नव्यानव्या पद्धतींचा अभ्यास
[ Thursday, June 02, 2005  10:26:12 pm]


म. टा. प्रतिनिधी

मुंबई : गुन्हेगारांच्या नवनव्या पद्धतींचा अभ्यास करता यावा, तसेच गुन्हेगारांवरही वचक रहावा, यासाठी पोलिस अभिनव राबवत असून त्यानुसार विविध गुन्हेगारांना एकत्रित आणून त्यांच्या गुन्ह्यांची, त्यांच्या पार्श्वभूमीची माहिती पोलिस अधिकाऱ्यांना दिली जात आहे.

परिमंडळ एकमध्ये या उपक्रमाची सुरुवात करण्यात आली आहे. या परिमंडळाच्या हद्दीत येणारे जे. जे. मार्ग, डोंगरी, माता रमाबाई आंबेडकर, आझाद मैदान, मरिन ड्राईव्ह, कुलाबा आणि कफ परेड या पोलिस ठाण्यांमधील 20 पोलिस अधिकारी आणि सुमारे 30 पोलिस शिपाई दर शनिवारी आझाद मैदान पोलिस ठाण्यानजीकच्या पोलिस क्लबमध्ये जमतात. आठवड्याभरात हद्दीतील पोलिस ठाण्यांनी अटक केलेल्या आरोपींना येथे आणले जाते. या आरोपींना अटक करणारे पोलिस अधिकारी यावेळी त्यांच्या गुन्ह्यांची पद्धत, आरोपींची पार्श्वभूमी, तसेेच गुन्हा नेमका कसा उघडकीस आला, याची माहिती देतात.

यामुळे गुन्हेगारांची कार्यपद्धती कळण्यास तर मदत होतेच; शिवाय संबंधित गुन्हेगाराचे हावभाव, त्याची पार्श्वभूमी समजल्याने इतर पोलिस अधिकाऱ्यांना त्यांच्या पोलिस ठाण्यांमधील गुन्ह्यांची उकल करण्यासही मदत होते.

एकाच पोलिस ठाण्यात अनेक गुन्ह्यांची नोंद झाल्यानंतर चोर त्यांची हद्द बदलतात. त्यामुळे चोरी केल्यानंतर त्यांचा मागमूस लागणेही कठीण होते. या नव्या उपक्रमामुळे इतर पोलिस ठाण्यांतील अधिकाऱ्यांना या चोरट्यांविषयी आधीच माहिती होते. यावेळी अनेक अधिकारी त्यांच्याकडील कॅमेऱ्यांमधून यातील सराईत गुन्हेगारांचे व्हिडिओ चित्रिकरण करतात. दर आठवड्याला अटक केलेल्या गुन्हेगारांना येथे आणून त्याला, कसे अटक केले याचे सादरीकरणे येथे केले जात असल्याने संबंधित अधिकाऱ्यांनाही प्रोत्साहन मिळण्यास मदत होते.

 
</text>
</doc>
