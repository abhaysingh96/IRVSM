<doc>
<docno>1162705.cms.txt</docno>
<text>
 
महामुंबई: मुंबई टाइम्स
शीळ फाटा ते कल्याण ट्रॅफिक जॅमने बेजार!
[ Wednesday, July 06, 2005  05:48:43 pm]


किरण तारे

डोंबिवली : दिवसा धाव-धाव धावणारा ठाणे जिल्ह्यातला सर्वाधिक वर्दळीचा शीळ फाटा-कल्याण रस्ता रात्रीच्या 'ट्रॅफिक जॅम'मुळे गेल्या चार-पाच दिवसांपासून अक्षरश: गोगलगाय होत आहे. धो-धो कोसळणाऱ्या पावसात ट्रक, कंटेनर्स यांच्या लांबच लांब लागलेल्या रांगा पाहिल्यानंतर या रस्त्याचं चौपदरीकरण करण्याची घोषणा हवेतच विरली असल्याचं स्पष्ट होतं.

डोंबिवली, तळोजा आणि बेलापूर औद्योगिक पट्टा तसंच मुंब्रा आणि ठाण्याला जोडणाऱ्या या रस्त्यावरून प्रचंड प्रमाणात माल वाहतूक होते. रात्रीच्या वेळी तर इथे अवजड वाहनांशिवाय दुसरं काही दिसतच नाही. मात्र, गेल्या काही दिवसांपासून शीळ फाटा ते रिव्हर वूड पार्क आणि नदीवरच्या पुलापर्यंत दररोज कुठे ना कुठे ट्रक उलटणं किंवा बंद पडण्यासारखे प्रकार होत असल्याने दोन्ही बाजूंची वाहतूक खोळंबत आहे. ट्रकच्या रांगा लागलेल्या असताना या दुपदरी अरुंद रस्त्याचं रूपांतर अक्षरश: 'गॅस चेंबर'मध्ये होतं.

या 'ट्रॅफिक जॅम'वर रात्रीच्या वेळी तर कळस चढतो. शीळ फाटा ते सागाव ग्रामपंचायतीपर्यंतचं उदाहरण द्यायचं, तर अवघ्या दहा किलोमीटरचं हे अंतर कापायला दोन-दोन तास लागतात. ठाणे जिल्ह्याचा मानबिंदू असलेल्या औद्योगिक पट्ट्यासाठी हा रस्ता एक वरदानच आहे. कच्च्या आणि पक्क्या मालाची हायवेपर्यंत वाहतूक करण्यासाठी सर्वांत सोयीस्कर (आणि दुदैर्वाने उपलब्ध असलेला एकमेव) रस्ताही हाच आहे. पण 'ट्रॅफिक जॅम'मुळे या औद्योगिक पट्ट्यातील कारखान्यांना मालाची देवाण-घेवाण करण्यात उशीर होत असल्याने वेळेचा अपव्यय होण्याबरोबरच आथिर्क नुकसानही होत आहे.

शीळ फाटा-कल्याण रस्त्याचं चौपदरीकरण करण्याची घोषणा सुमारे चार महिन्यांपूवीर् मोठ्या उत्साहात करण्यात आली. त्यासाठी 130 कोटी रुपये खर्चाचं बजेटही मांडण्यात आलं. पावसाळ्यापूवीर् या कामाला नक्की सुरुवात होईल, अशी ग्वाही देण्यात आली. पण या सर्व घोषणा कागदावरच उरल्या आहेत. मध्यंतरी विधान परिषदेचे उपसभापती वसंत डावखरे यांनी या रस्त्याचं काम तातडीने व्हावं, यासाठी निविदा न काढता थेट काम सोपवण्याची सूचना सरकारला केली होती. तिचीही अमलबजावणी झाली नाही. कुठल्याही पक्षाने या रस्त्याच्या विस्तारीकरणाबाबत आग्रह धरलेला नाही.

नवी मुंबईत 'स्पेशल इकॉनॉमिक झोन' तर आला, पण या झोनला जोडणारी प्रमुख 'रक्तवाहिनी'च गोठल्यासारखी झाली आहे. अशा परिस्थितीत जलद औद्योगिक विकासाचं स्वप्न हे निव्वळ स्वप्नरंजनच ठरेल!

 
</text>
</doc>
