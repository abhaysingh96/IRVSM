<doc>
<docno>1162819.cms.txt</docno>
<text>
 
देश-विदेश
गोव्यातल्या शिवसैनिकांचा कल राणेच्या बाजूने
[ Wednesday, July 06, 2005  07:48:45 pm]


पणजी (म. टा. प्रतिनिधी) : जे झालं ते चांगलं झालं नाही. दादा आता शिवसेनेत नाहीत, हे सत्य कटू असलं तरी पचवायला खूप जड जातंय... नारायण राणे यांची शिवसेनेमधून हकालपट्टी झाल्यानंतर गोव्यातील अनेक शिवसैनिकांची हीच प्रतिक्रिया आहे.

गोव्यात शिवसेनेची ताकद तशी नगण्यच आहे. गोवा विधानसभेत शिवसेनेचा एकही आमदार अद्याप निवडून आलेला नाही, यावरूनच सारे स्पष्ट व्हावे. परंतु आश्चर्याची गोष्ट म्हणजे नारायण राणे प्रकरणाबद्दल गोवेकरांमध्ये प्रचंड उत्सुकता आढळत आहे.

राणेंचा बालेकिल्ला सिंधुदुर्ग जिल्हा आणि गोवा शेजारीशेजारीच असल्यामुळे ही उत्सुकता स्वाभाविक मानली जात आहे. शिवाय मुंबईत राहणारे बहुसंख्य गोवेकर हे कट्टर शिवसैनिक मानले जातात. त्यामुळे या प्रकरणाचे पडसाद गोव्यातही लागलीच उमटले. राणे पुढे काय पाऊल उचलणार याविषयी गोव्यात ठिकठिकाणी चर्चा होत आहे.

राणेंविषयीच्या बातम्या गेले दोन्ही दिवस गोव्यातल्या सर्व वृत्तपत्रांमधील पहिले पान व्यापून आहेत. त्यांच्या संदर्भातील वृत्तांना सर्वांनीच ठळक प्रसिद्धी दिली आहे. कोकणचा लोकप्रिय नेता या अर्थाने राणे यांच्याविषयी अनेक गोवेकरांच्या बोलण्यात सहानुभूती आढळली.

राणे यांनी बंडखोरीचा निर्णय घेतल्यानंतर गोवा शिवसेनेतही चलबिचल वाढली आहे. त्यांनी 1996 ते 2000 या काळात शिवसेनेचे गोवा राज्य संपर्कप्रमुख म्हणून काम केले होते.

या कालावधीत त्यांनी अनेकांना आपलेसे केले, शिवाय भरपूर माणसेही जोडली. सिंधुदुर्ग जिल्ह्यात येताना ते अनेकदा गोव्यातील दाभोळी विमानतळावर उतरून मगच कणकवलीला जात असत. तसेच अनेकदा सुट्टी घालवण्यासाठीही त्यांचे गोव्यात येणेजाणे असे.

गोव्यातील अनेक शिवसैनिकांचा कल राणेंच्याच बाजूने दिसत आहे. दादा जो काही निर्णय घेतील तो शिरसावंद्य मानून त्यांच्या पाठिशी ठामपणे उभे राहू, असे काही शिवसैनिकांनी सध्या नाव न छापण्याच्या अटीवर सांगितले. राणे यांच्या पुढच्या खेळीची ते वाट पाहत आहेत. मात्र काहीजणांनी आपली बाळासाहेब ठाकरे यांच्यावर गाढ श्रद्धा असून त्यांच्याशीच एकनिष्ठ राहणार, असे स्पष्ट केले.

 
</text>
</doc>
