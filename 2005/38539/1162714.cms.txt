<doc>
<docno>1162714.cms.txt</docno>
<text>
 
महामुंबई: मुंबई टाइम्स
नारायण राणे शिवसेनेतच?
[ Wednesday, July 06, 2005  05:51:49 pm]


अविनाश चंदने

वेबसाइट विकसित केली आणि इण्टरनेटवर झळकलो, की सर्व काही केलं, असा समज आपल्याकडे करून घेतला जातो. हे चुकीचं नसलं तरी विकसित केलेली साइट वेळच्या वेळी अपडेट न केल्यामुळे किंवा त्याकडे दुर्लक्ष केल्यामुळे गैरसमजच निर्माण होतात आणि साइटची विश्वासार्हताही कमी होते. शिवसेनेत सध्या सुरू असलेल्या वादळाच्या पार्श्वभूमीवर हे ठळकपणे समोर आलं आहे. शिवसेनाप्रमुख बाळासाहेब ठाकरे यांनी रविवारी विरोधी पक्षनेते नारायण राणे यांची शिवसेनेतून हकालपट्टी केल्यानंतर रस्तोरस्तीचे राणे यांचे फलक निघाले. मात्र शिवसेनेच्या वेबसाइटवर त्यांचं स्थान मंगळवारपर्यंत कायम होतं. www.shivsena.org या वेबसाइटवर राणे शिवसेनेचे नेतेच होते. वेबसाइट नियमितपणे अपडेट न केल्याचाच हा परिणाम.

कॉपोर्रेट जगाचाही याला अपवाद नाही. सात महिन्यांनतर गेल्या महिन्यात मुकेश आणि अनिल अंबानी यांच्यात समेट होऊन यांच्यातील रिलायन्सच्या समूहाच्या मालकीचा प्रश्न मागीर् लागला. मुकेश अंबानी यांच्याकडे रिलायन्स इण्डस्ट्रीज, आयपीसीएल तर अनिल अंबानी यांच्या नियंत्रणात रिलायन्स एनजीर्, रिलायन्स कॅपिटल आणि रिलायन्स इन्फोकॉम या तीन कंपन्या आल्या. मात्र www.relienceinfo.com या इन्फोकॉमच्या साइटवर 'चेअरमन्स प्रोफाइल'मध्ये अनिल अंबानी यांचं नाव झळकतं, तर 'कॉण्टॅक्ट अस' अंतर्गत 'कॉण्टॅक्ट अवर चेअरमन'मध्ये चक्क मुकेश अंबानी यांची छबी दिसते. दुसरीकडे www.ril.com साइटवर रिलायन्स इण्डस्ट्रीजचे उपाध्यक्ष आणि व्यवस्थापकीय संचालक म्हणून अनिल अंबानी यांचे नाव अजूनही वाचायला मिळते.

या गोंधळात गोवा सरकारची www.goalegislature.org साइटही मागे नाही. 'ई-गव्हरनन्स'चा दावा करणाऱ्या गोव्याच्या साइटवर तीन जूनच्या पोटनिवडणुकीत निवडून आलेल्या आमदारांची नावं महिन्यानंतरही अपडेट झालेली नाहीत. यात मिकी पाशेको, दिगंबर कामत, रमेश तवडकर, बाबुश मोन्सेरात आणि पांडुरंग मडकईकर यांचा समावेश आहे.

 
</text>
</doc>
