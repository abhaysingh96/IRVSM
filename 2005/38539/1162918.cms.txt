<doc>
<docno>1162918.cms.txt</docno>
<text>
 
अग्रलेख
'कट' उधळला!
[ Wednesday, July 06, 2005  08:56:37 pm]


केंदात सत्ता असताना भाजपचे पंतप्रधान अटल बिहारी वाजपेयी यांच्या अखत्यारीतील सीबीआयकरवी, तत्कालीन उपपंतप्रधान आणि गृहमंत्री लालकृष्ण अडवाणी यांच्यावर बाबरी मशीद पाडल्याच्या प्रकरणी भरलेला खटला मोठ्या हिकमतीने काढून टाकण्यात आला होता. मात्र अलाहाबाद हायकोर्टाच्या लखनौ खंडपीठाने या यशावर बोळा फिरवला आहे! अडवाणी यांच्यावरील खटला काढून टाकण्याचा आदेश सप्टेंबर 2003 मध्ये रायबरेलीच्या खास कोर्टाने दिला होता. त्याचवेळी केंदीय मंत्रिमंडळात अडवाणी यांचे सहकारी असलेले डॉ. मुरली मनोहर जोेशी यांच्यासह भाजप व विश्व हिंदू परिषदेच्या अन्य सात बड्या नेत्यांवरील खटल्याची प्रक्रिया चालू ठेवण्याचाही निर्णय कोर्टाने दिला होता. या नेत्यांवरीलही कटाचा आरोप सीबीआयने आधीच वगळला होता. त्यामुळे सीबीआयने अडवाणींवर केली त्या प्रमाणात जरी नाही, तरी या नेत्यांवरही कृपा केलीच होती.

आता हायकोर्टाने अडवाणी यांच्यावरील खटला काढून टाकण्याचा रायबरेली कोर्टाचा निर्णय रद्द करताना, जोशी व इतरांनी त्यांच्यावरील खटले चालू ठेवण्याच्या निर्णयाला दिलेलेे आव्हान फेटाळून लावले आहे. त्यामुळे कोर्टात आरोपींच्या पंक्तीत अडवाणीही आपल्यासोबत असतील, एवढे समाधान जोशी यांना आता मिळू शकेल! या निर्णयाने खरी बेअब्रू सीबीआयची झाली. आरोपीचे विशिष्ट क्षणी राजकीय वजन किती आहे, यावर आरोपांचे स्वरूप ठरवण्यास सीबीआयला कसे भाग पाडले जाऊ शकते, याचे हे ताजे उदाहरण.

अयोध्येतील बाबरी मशिदीची वादग्रस्त वास्तू 6 डिसेंबर 1992 रोजी अडवाणी व अन्य नेत्यांच्या उपस्थितीत पाडली गेल्यानंतर, भरलेला खटला गुंतागुंतीच्या खेळींतून जात, गेल्या 12 वर्षांत आरोप ठेवण्याच्या टप्प्यापलीकडे न जाणे, ही या प्रक्रियेची परिणती आहे. तिला केेंदातील भाजपप्रणीत राष्ट्रीय लोकशाही आघाडी सरकारचा जेवढा हातभार लागला आहे, तेवढाच राज्यातील सत्तेसाठी कोणत्याही तडजोडी करण्यास तयार असलेल्या मायावती आणि मुलायम सिंग यादव यांच्या सरकारांचाही लागला आहे, हे लक्षात घेतले पाहिजे.

भाजपच्या दृष्टीने बाबरी मशीद पाडली जाणे, हा 'गुन्हा' ठरत नाही आणि ठरलाच तर त्याचे स्वरूप 'राजकीय' ठरते. त्यामुळेच लालू प्रसाद यादव यांच्यावरील खटले आणि अडवाणी, डॉ. जोशी, उमा भारती प्रभृतींवरील खटले यांत ते सोईस्करपणे फरक करतात. परंतु मायावती व मुलायम यांच्या दृष्टीनेही, धामिर्क विद्वेष पसरवणारी वक्तव्ये व कृत्ये करणे, धामिर्क वास्तू पाडणे, दंगल माजवण्यास जमावाला प्रवृत्त करणे, हे वर्तन राजकीय सौदेबाजीच्या बदल्यात पावन करून घेण्यासारखे होते, हे खटल्याच्या संदर्भात त्यांनी उचललेल्या पावलांवरून स्पष्ट होते.

सत्तेच्या बदल्यात नेत्यांना सांभाळून घेण्याच्या धोरणाचा परिणाम आरोपींतील पंक्तिप्रपंचातून स्पष्ट होतो. सर्वसामान्य कारसेवकांवरील खटल्यात, कटाच्या आरोपाला पुष्टी देणारे पुरावे सीबीआयने सादर केल्याने, त्यांच्यावरील आरोपपत्रात कटाचा समावेश आहे. त्यामुळे या आरोपींना शिक्षा होण्याची शक्यता अधिक आहे. डॉ. जोशी व अन्य नेत्यांवरील कटाचा आरोप वगळण्यात आला आहे. अडवाणींवरील सर्व खटलाच आरोप ठेवण्याच्या टप्प्याला काढून टाकण्यात आला होता, तो हायकोर्टाच्या निर्णयामुळे आता चालवावा लागेल. मात्र त्यात कटाचा आरोप असणार नाहीच!

रामजन्मभूमी आंदोलन अडवाणी व भाजपच्या अन्य नेत्यांसाठी सत्तेची शिडी गाठण्याचे साधन होते आणि त्याकरिता सर्वसामान्य कारसेवकांना वेठीला धरून नंतर कायदेशीर परिणाम भोगण्यासाठी वाऱ्यावर सोडण्यात आले, असाच या साऱ्याचा अर्थ आहे. आता सत्ता गेल्यानंतर पुन्हा सर्वसामान्य श्ाद्धाळूंना भडकावण्याचा खेळ सुरू झाला असून, त्याला बळी न पडण्यातच देशाचे हित आहे.

 
</text>
</doc>
