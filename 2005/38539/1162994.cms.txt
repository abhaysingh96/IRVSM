<doc>
<docno>1162994.cms.txt</docno>
<text>
 
महामुंबई
नावेर्करांची हकालपट्टी आणि राणेंशी समेटाचा प्रस्ताव
[ Wednesday, July 06, 2005  11:12:31 pm]


मुंबई (म. टा. विशेष प्रतिनिधी) : शिवसेनेत पाच नेत्यांचा पॉलिटब्युरो तयार करावा आणि त्यांनी एकत्र बसून सर्व निर्णय घ्यावेत तसेच वादाला कारणीभूत ठरलेले कार्याध्यक्ष उद्धव ठाकरे यांचे स्वीय सहाय्यक मिलिंद नावेर्कर यांना दूर करावे आणि विरोधी पक्षनेते नारायण राणे यांची हकालपट्टी रद्द करावी, असा प्रस्ताव मध्यस्थांनी दोन्ही बाजूंकडे ठेवला असून स्वत: शिवसेनाप्रमुख बाळासाहेब ठाकरे यांनी राणे यांना फोन करावा असे प्रयत्न चालू झाले होते. मात्र, शिवसेनेने गटनेतेपदी रामदास कदम यांची निवड केल्याने संतापलेल्या राणे यांनी आता मांडवलीस नकार दिला आहे.

राणे-उद्धव वाद संपुष्टात येऊन उभयतांत समेट व्हावा, यासाठी भाजपचे प्रदेशाध्यक्ष नितीन गडकरी आणि गोपीनाथ मुंडे हे प्रयत्नशील असून त्यांनी राणे यांची भेट घेतल्यानंतर मंगळवारी रात्री बाळासाहेबांबरोबर प्रदीर्घ चर्चा केली. त्यानंतर उद्धव यांच्याशीही वेगळी चर्चा करून वाद संपवण्याची विनंती केल्याचे समजते.

समेटासाठी वेगेवेगळ्या पर्यायांची चर्चा सुरू असून एका पर्यायानुसार उद्धव, राणे यांच्याबरोबर मनोहर जोशी, सुभाष देसाई आणि दत्ता नलावडे हे पाच नेते पॉलिटब्युरोमध्ये असतील आणि सर्व महत्वाच्या विषयांवर ते एकत्र बसून निर्णय घेतील. वादाचे मूळ असलेले मिलिंद नावेर्कर यांना दूर करून त्यांच्या जागी अन्य कोणाची नेमणूक करावी आणि राणे यांची हकालपट्टी रद्द करावी, असा एकंदर प्रस्ताव असल्याची चर्चा आहे. हा प्रस्ताव दोन्ही बाजूंनी मान्य करावा, यासाठी प्रयत्न सुरू आहेत. याबाबत किमान सहमती झाल्यास बाळासाहेबांनी स्वत: राणे यांना फोन करावा, म्हणजे ते सन्मानाने येतील आणि सगळे वाद संपुष्टात येतील, असे जाणकारांचे म्हणणे आहे.

गडकरी यांनी याबाबत बुधवारी दुपारी पुन्हा एकदा राणे यांची भेट घेतली होती. अद्याप यातून मार्ग निघालेला नाही.

 
</text>
</doc>
