<doc>
<docno>1162855.cms.txt</docno>
<text>
 
महाराष्ट्र
अंधश्रद्धा निर्मूलन कायदा पावसाळी अधिवेशनात?
[ Wednesday, July 06, 2005  08:20:47 pm]


सातारा : मागील अधिवेशनात विधानसभेने संमत करण्यास नाकारलेल्या अंधश्रद्धा निर्मूलन विधेयकाला पावसाळी अधिवेशनात कायद्याचे रूप मिळवून देण्यासाठी अंधश्रद्धा निर्मूलन समितेने विविध पक्षांच्या नेत्यांना भेटून त्यांचे मन वळवण्याचे प्रयत्न जोरात सुरू केले आहेत. विधेयकातील वादग्रस्त ठरलेल्या विषयांना मुरड घालून आवश्यक ते बदल करण्याचे कामही पूर्ण करण्यात आले आहे.

अंधश्रद्धा निमूर्लन समितीचे अध्यक्ष एन. डी. पाटील यांच्या पुढाकाराने सहा जूनला मुख्यमंत्री आणि सामाजिक न्याय मंत्री चंदकांत हंडोरे यांच्यासोबत या कायद्याच्या समर्थकांची बैठक आयोजित करण्यात आली होती. त्यात मुख्यमंत्र्यांनी विरोधी पक्ष नेते आणि विरोध करणाऱ्या आमदारांना भेटून कायद्याची आवश्यकता पटवून देण्याची सूचना केली होती.

त्यानुसार विधेयकाच्य प्रारूपात बदल सुचवणारे श्याम मानव यांची हंडोरेंसोबत तीनदा बैठकही झाली. त्यांचा नितीन गडकरी यांच्याशीही संपर्क झाला असून या प्रयत्नांना भाजपचा पाठींबा मिळण्याची शक्यता निर्माण झाली आहे. उपमुख्यमंत्री आर. आर. पाटीलही राष्ट्रवादीच्या आमदारांना समजावणार आहेत. तसेच एन. डी. पाटील यांनी मुख्यमंत्री तसेच विरोधी पक्ष नेते यांच्याबरोबर एक बैठकीचे आयोजन केले आहे. त्यामुळे विधेयक आमदारांच्या सुंयुक्त चिकित्सा समितीकडे न पाठवता पावसाळी अधिवेशनात सहमतीने मंजूर होण्याची शक्यता निर्माण झाली आहे. तसेच यासाठी हंडोरेंनी खंबीर भूमिका घेतल्याचे मत समितीच्या पत्रकात व्यक्त करण्यात आले आहे.

मूळ विधेयकात जादूटोणा आणि अंधश्रद्धा कृतीत आणणे, याची विस्तृत व्याख्या दिली होती. पण त्यातून अनाठायी वाद निर्माण झाल्याने कायदा संमत करण्यात मोठा अडथळा निर्माण झाला होता. त्यामुळे याची व्याख्या 'परिशिष्टातील बाबींचे वर्तन करणे' अशी करण्यात आली आहे.

विधेयकाच्या विरोधात ठिकठिकाणी आंदोलन करणाऱ्या सनातन भारतीय संस्थेच्या हिंदू जनजागरण समितीशी मात्र बिलकूल चर्चा न करण्यची भूमिका अंधश्रद्धा निर्मूलन समितीने घेतली आहे. ही संस्था गूढ मंत्र-तंत्र आणि जारण मारण यावर विश्वास ठेवणारी असल्याने त्यांच्यासमवेत चचेर्ने काहीच साधणार नाही, असे समितीने मंत्र्यांकडेही स्पष्ट केले आहे.

 
</text>
</doc>
