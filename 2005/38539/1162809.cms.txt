<doc>
<docno>1162809.cms.txt</docno>
<text>
 
अर्थव्यवहार
'इस्लामिक बँकिंग': सरकारकडून रिर्झव्ह बँकेला सूचना
[ Wednesday, July 06, 2005  07:34:48 pm]


मुंबई (टाइम्स वृत्त): वित्तीय जगतात एक नवा प्रवाह किंवा वादळच येण्याची चिन्हे दिसू लागली आहेत. ते असेल 'इस्लामिक बँकिंग'चे! इस्लाम म्हटल्यानंतर 'फतवा', समान नागरी कायद्याला विरोध आणि त्यावरून वादंग हे एकदम लोकांना आठवत असले तरी 'इस्लामिक बँकिंग' हा बँकिंग व्यवसायातील प्रकार मात्र पूर्णत: वेगळा आहे. शिवाय तो आता केवळ इस्लामिक राष्ट्रांपुरताच मर्यादित राहिलेला नसून, ग्रेट ब्रिटनसारख्या प्रगत भांडवलशाही देशातही पदार्पण करता झालेला आहे.

आता केंद सरकारने भारतीय रिर्झव्ह बँकेला देशात 'इस्लामिक बँकिंग'ला परवानगी देण्यासाठी, प्रारंभासाठी आवश्यक असा कार्यक्रम तयार करण्यास सांगितले आहे.

' इस्लामिक बँकिंग' काय आहे? वित्तीय क्षेत्रात हा अर्थातच हा अगदी वेगळा प्रकार आहे. बँकिंग उद्योग सध्या ज्या पायावर, म्हणजेच 'व्याज उत्पन्ना'च्या आधारावर उभा आहे, तोच 'इस्लामिक बँकिंग'ला मान्य नाही. व्याज ही संकल्पनाच इस्लामला मान्य नाही. इस्लामच्या 'शरिया' कायद्यानुसार पैशाच्या व्यवहारातून पैसा निर्माण करणे ही तिरस्करणीय बाब आहे. संपत्ती ही प्रत्यक्ष व कायदेशीर व्यापार, गुंतवणुकीतून निर्माण होते, अशी इस्लामची धारणा आहे.

उदाहरणार्थ, एखाद्या ग्राहकाला घर खरेदी करण्यासाठी बँकेकडून कर्ज हवे आहे. 'इस्लामिक बँकिंग'नुसार तो बँकेकडून कर्ज घेऊन घर खरेदी करून त्या कर्जाची परतफेड समान मासिक हप्त्यांनी (ज्यात मुद्दल व व्याज समाविष्ट असेल) करणार नाही. याउलट बँकच त्या ग्राहकासाठी स्वत: घर खरेदी करील आणि ते त्याला भाड्याने देईल. भाड्यापोटी मिळणाऱ्या मासिक हप्त्यांतून जेव्हा बँकेने त्या घरात गुंतविलेली संपूर्ण रक्कम वसूल होईल तेव्हा बँक एका वाजवी दराने ते घर त्या ग्राहकाला हस्तांतरित करील. या व्यवहाराची रचना 'बाय बॅक अॅग्रीमेंट'च्या स्वरूपातही होऊ शकेल, ज्यात असा ग्राहक आधीच ठरलेल्या रकमेस विशिष्ट कालावधीनंतर ते घर खरेदी करणे करारान्वये मान्य करील.

विशेष म्हणजे 'इस्लामिक बँकिंग'च्या योजना केवळ पश्चिम आशियाई देशांतच अमलात येतात असे नाही, तर सध्या ब्रिटनमध्येही राबविल्या जात आहेत. काही मोठ्या ब्रिटिश बँकांनी अशा प्रकारच्या कर्ज योजना अलिकडेच खास 'ब्रॅण्डिंग' व जाहिरातींद्वारे सुरू केल्या आहेत. भारतातील बँकर्स आतापर्यंत बँकिंग उद्योगाशी संबंधित मर्यादित प्रश्ानंबाबतच परिसंवाद, परिषदा भरवून चर्चा करीत आले आहेत. आता त्यांना नव्या प्रश्ानंना, आव्हानांना तोंड देण्याबाबत गांभिर्याने विचार करावा लागणार आहे.

रिर्झव्ह बँकेची समिती

अलिकडेच केंदीय अर्थ मंत्रालयाने भारतीय रिर्झव्ह बँकेला या विषयावर सूचना पाठविल्या आहेत. रिर्झव्ह बँकेने याबाबत विचारविनिमय करून योजना आखण्यासाठी ज्येष्ठ अधिकाऱ्यांची एक समिती स्थापन केली आहे. रिर्झव्ह बँकेतील डिपार्टमेंट ऑफ बँकिंग ऑपरेशन्स अॅण्ड डेव्हलपमेंटचा कार्यभार असलेले मुख्य सरव्यवस्थापक आनंद सिन्हा हे या 'सीनियर टीम'चे प्रमुख असून, भारतीय स्टेट बँक, काही परकीय बँका आणि सरकारमधील उच्चपदस्थ अधिकाऱ्यांचा तीत समावेश आहे.

 
</text>
</doc>
