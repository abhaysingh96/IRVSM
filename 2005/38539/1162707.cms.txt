<doc>
<docno>1162707.cms.txt</docno>
<text>
 
महामुंबई: मुंबई टाइम्स
बेस्टचे सात कोटी अडकले
[ Wednesday, July 06, 2005  05:49:19 pm]


मुंबई टाइम्स टीम

बेस्टच्या सुमारे सव्वा तीन हजार बसेसच्या ताफ्यातून प्रवास करणाऱ्या 45 लाख प्रवाशांकडून कंडक्टरकडे दररोज पाच रुपयांची 7 लाख रुपयांची नाणी, दहा आणि वीस रुपयांच्या 48 लाख रुपयांच्या नोटा, पन्नास रुपयांच्या 60 लाख रुपयांच्या नोटा जमा होतात. पण सुटी नाणी आणि दहा रुपयांच्या नोटा स्वीकारण्यास बँका तयार नसल्याने सात कोटी रुपये बेस्टकडे पडून आहेत.

बेस्ट उपक्रमात मध्यंतरी सुमारे 15 कोटी रुपयांची नाणी पडून होती. बेस्ट समितीच्या सभेत या विषयावर चर्चा झाली. शिवसेना सदस्य सुनील गणाचार्य यांनी सुटी नाणी रिक्षाचालकांना देण्याची सूचना केली. बेस्ट समिती अध्यक्ष सुरेंद बागलकर यांनी नोटांच्या बदल्यात सुटी नाणी देणारं मशीन मुंबईतल्या मंदिरात ठेवण्याची योजना आखली आहे. बेस्टचे महाव्यवस्थापक स्वाधीन क्षत्रिय म्हणाले, की बँका आणि वित्तीय संस्थांना सुटी नाणी स्वीकारण्याचं आवाहन केलं आहे. त्याशिवाय सुट्या नाण्यांचा प्रश्न मिटवण्यासाठी कर्मचाऱ्यांमार्फत योजना राबवण्यात येणार आहे. त्यासाठी कर्मचाऱ्यांना प्रोत्साहन देणारी योजना आखण्याची योजना आहे.

 
</text>
</doc>
