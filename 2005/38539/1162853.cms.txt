<doc>
<docno>1162853.cms.txt</docno>
<text>
 
महाराष्ट्र
सिंधुदुर्ग-रत्नागिरीत 'मनाई आदेश'
[ Wednesday, July 06, 2005  08:20:19 pm]


रोहित गांवकर

ओरोस : सिंधुदुर्ग आणि रत्नागिरी जिल्ह्यात नारायण राणे व उद्धव ठाकरे यांच्या समर्थकांत केव्हाही दंगल होऊ शकते, ही भीती लक्षात घेऊन दोन्ही जिल्ह्यांच्या पोलिस अधीक्षकांनी 'मनाई आदेश' लागू केला आहे.

शिवसेनेच्या मुंबईहून येणाऱ्या पदाधिकाऱ्यांना जिल्ह्यात पाय ठेवू देणार नाही, असा इशारा राणेसमर्थकांनी दिला तर जिल्हाप्रमुख संजय पडते यांनी 'दादांच्या पद्धतीनेच उद्धवसमर्थकांना उत्तर देऊ', असा इशारा दिला आहे. त्याचवेळी रत्नागिरी जिल्हाप्रमुख रवींद माने यांनी 'मातोश्री'च्या निर्णयांचे पालन करणे ही आपली जबाबदारी असल्याचे म्हटले आहे. यामुळे दोन्ही जिल्ह्यांत काहीसा तणाव निर्माण झाला आहे.

समाजवाद्यांच्या या बालेकिल्ल्यात गेल्या 10-12 वर्षांत राणेंनी सेनेची पाळेमुळे घट्ट केली. त्यामुळे आजघडीला दोन्ही जिल्ह्यांतील 75 टक्के ग्रामपंचायतींवर सेनेचे वर्चस्व आहे. नाथ पै, मधु दंडवते यांच्यानंतर राणे यांनीच खऱ्या अर्थाने कोकणावर राज्य केले. म्हणूनच त्यांची हकालपट्टी झाल्यानंतर बहुसंख्य शिवसैनिकांनी राणे यांना साथ देण्याचा निर्णय घेतला.

परिणामी दोन्हीकडील जिल्हा परिषद सदस्यांमध्ये फूट पडली आहे. रत्नागिरी जिल्हा परिषदेत उद्धवसमर्थकांची संख्या जास्त आहे, असे आमचे रत्नागिरीचे वार्ताहर कळवतात.

अनंत गीते यांच्या उपस्थितीत झालेल्या बैठकीत रवींद माने यांनी, शिवसेनेच्या जिवावर पदे भूषवित असलेल्या शिवसैनिकांनी त्यांची भूमिका स्पष्ट करावी आणि संघटनेत राहायचे नसेल तर राजीनामा द्यावा, असे सुनावले.

दुसऱ्या एका बैठकीत जिल्हा परिषदेच्या अध्यक्ष रश्मी कदम यांनी त्या निष्ठावान शिवसैनिक असल्याचा खुलासा करून राणे यांना पाठिंबा दिल्याचे वृत्त चुकीचे असल्याचे स्पष्ट केले.

 
</text>
</doc>
