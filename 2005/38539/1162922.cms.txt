<doc>
<docno>1162922.cms.txt</docno>
<text>
 
सगुण-निर्गुण
गाडगेबाबांची साधना
[ Wednesday, July 06, 2005  08:58:25 pm]


माणसाने स्वत:ला जिंकून घेतल्याशिवाय त्याला जग जिंकता येत नाही. एक वेळ जग जिंकणे सोपे आहे; पण स्वत:ला जिंकून घेणे खूप दुरापास्त म्हणावे लागेल. त्यातही काम, मोह, आसक्ती आणि जिव्हालौल्य यांच्यावर स्वामीत्व मिळविणे अधिक कठीण. गीतेच्या पंधराव्या अध्यायात दैवी संपत्तीचे पुरुष कोणास म्हणावे याचे विवरण करताना अठरा-एकोणवीस सद्गुण सांगितले आहेत. मनात असे येते की, वर उल्लेख केलेले चार-पाच देहधर्म किंवा स्वभावधर्म आहेत, ते काबूत आणल्यावर बाकीचे सारे आपोआप शरण येण्यासारखे आहे. आपल्या देशात जे ज्ञानी, तत्त्वज्ञ, योगी आणि ऋषीमुनी होऊन गेले, त्यांच्या आयुष्यात थोडेसे डोकावले, तर या विधानाची प्रचीती येईल. विश्वमित्रासारख्या प्रतिसृष्टी निर्माण करणाऱ्या ऋषीला कामावर नियंत्रण ठेवता आले नाही. दुर्वासासारखा थोर ऋषी तर सतत क्रोधाग्नीने धगधगताना आढळतो. हजारो सुवर्णमुदा नि हजारो गायी-गुरांची खिल्लारे गुरुदक्षिणा म्हणून मागणाऱ्या ऋषीमुनींची संख्या कमी नाही. तर कुणाला मरणाचे शेवटचे क्षण मोजतानाही एखाद्या प्राण्याचे मांस खावेसे वाटते, असे दाखले आपल्या जुन्या ग्रंथांत आढळतात. ऋषी-मुनी, तत्त्वज्ञ-योगी म्हटल्या जाणाऱ्या वंदनीय पुरुषांची ही कथा असेल, तर पंचेंदियांचे गुलाम म्हणून जगणाऱ्या राजे-रजवाड्यांची आणि आसक्तीच्या चिखलात गळ्याइतके बुडण्यात धन्यता मानणाऱ्या सामान्य माणसाची काय कथा? आहार, विहार, संचय, भोगलोलुपता अन मैथुन यातच त्यांना जीविताचे सारसर्वस्व सामावलेले आहे असे वाटते. अशा या पार्श्वभूमीवर संतपदाला पोचलेल्या गाडगेबाबांनी स्वत:ला जिंकून घेण्यासाठी जी कठोर, उग्र नि जिद्दीची साधना केली, ती पाहून आपणाला गदगदायला होते. पदोपदी आपण केलेल्या प्रतिज्ञा आणि दुसऱ्याच पदाला त्याचे झालेले अध:पतन एवढाच अनुभव गाठीशी असणाऱ्या आपणाला क्षणभर हे सारे अविश्वासार्ह वाटते. स्वत:ला जिंकून घेण्यासाठी या माणसाने ऐंशी वर्षांच्या आयुष्यात स्वत:च्या जिभेवर मिष्टान्नाचा इवलासा तुकडाही ठेवला नाही. बाळासाहेब खेरांसारखे त्या वेळचे मुख्यमंत्री, गणपतराव तपासे यांच्यासारखे मंत्री आणि मोठमोठे धनिक, शासकीय अधिकारी कारखानदार, डॉक्टर, वकील, सावकार यांच्या भौतिक सुखसमृद्धीने ओसंडून वाहणाऱ्या मोठमोठ्या बंगल्यांत बाबांचा निवास असतानाही त्यांनी कधी पक्वान्नाचा घास घेतला नाही. नाही म्हणायला त्यांनी एकदाच एक पेढा उचलून जिभेवर ठेवला होता आणि तोही एका विलक्षण प्रसंगाचा आनंद झाला म्हणून! मूतिर्जापूरची त्यांची राहण्याची झोपडी जळून खाक झाली ही वार्ता एकाने त्यांना दिल्यावर त्यांना आनंद झाला. स्वामीत्वाच्या भावनेने झोपडीत गुंतलेली आपली मनोवृत्ती आता यामुळे तर मुक्त नि अलिप्त होईल हा तो आनंद होता. आपली झोपडी जळून गेल्यावर माणसे धाय मोकलून रडतात, ऊर बडवून घेतात, साऱ्या-साऱ्या जगाची सक्रिय सहानुभूती अपेक्षितात. तर इथे झोपडी जळल्याचा आनंद होता नि प्रीत्यर्थ पेढा खाल्ला जातो. एवढा एक अपवाद वगळता या शेती-भाती करणाऱ्या माणसाने शिळी भाकरी, चटणी किंवा कसलीही चव नसलेली भाजी यापलीकडे अन्न म्हणून आस्वादले नाही. जिभेचे चोचले जिरविण्यासाठी ज्ञान, संस्कार, गुरूविद्या यांची कसलीही परंपरा नसलेल्या एका निरक्षर माणसाने केलेला हा मनोनिग्रह भल्या-भल्यांना जमणार नाही. एवढेच नव्हे, तर मुद्दामच आपण महार जातीचे आहोत असे सांगून विहिरीला स्पर्श करायचा आणि त्या मालकाचा मार खायचा. विनातिकीट रेल्वे प्रवास करीत असताना मार खायचा, स्वत:ला डांबून घ्यायचे. अधिकाऱ्याने केलेली शिक्षा भोगायची अन् मग त्याच्या कृपेने दोन दिवसांनी सुटका झाल्यावर सार्वजनिक नळावरचे पाणी पिऊन ढेकर द्यायची. आपली इंदियेच आपणाला गुलाम बनवितात. अध:पतनाला प्रवृत्त करतात. आपणाला जखडून टाकतात. याची बाबांना प्रखर जाणीव झालेली असल्याने ते जमिनीवर झोपायचे. देवळाच्या सांदाडीत बसायचे. थंडी, ऊन, पाऊस यापासून संरक्षण करायचे नाही. मातीच्या कटोऱ्यात भाकरी खायची. अनवाणी पायाने तापल्या मातीतून जायचे. त्यातून या इंदियांची सतत असणारी फुणफूण त्यांनी नष्ट करून टाकली. ते कीर्तनात म्हणायचे, ''आपला हा देह म्हणजे देवाकडून भाड्यानं घेतलेलं घोडं आहे. ते घोडं कामासाठी उपेगी पडेल एवढाच त्याला घाला. फाजील लाड करू नका. नाही तर ते काम करणार नाही. ते तुम्हालाच कामाला जुंपेल.''

द. ता. भोसले

 
</text>
</doc>
