<doc>
<docno>1162931.cms.txt</docno>
<text>
 
महामुंबई
डान्स बार बंद होणारच!
[ Wednesday, July 06, 2005  09:02:55 pm]


मुंबई (म. टा. प्रतिनिधी) : उपमुख्यमंत्री आर. आर. पाटील यांच्या पुढाकाराने मंत्रिमंडळाने मंजूर केलेल्या डान्स बारबंदीच्या निर्णयाच्या वटहुकुमावर सही करण्याऐवजी ते परत पाठवण्याचा निर्णय राज्यपाल एस. एम. कृष्णा यांनी घेतल्यानंतर आता मुख्यमंत्री विलासराव देशमुख यांनीच बंदीची जबाबदारी स्वीकारली आहे. विधिमंडळाच्या पावसाळी अधिवेशनात यासंबंधीचे विधेयक मांडण्यात येईल, एवढेच नाही तर ते मंजूरही करण्यात येईल, असे त्यांनी स्पष्ट केले. परिणामी काही दिवसांसाठी जीवदान मिळालेल्या डान्स बारवर देशमुख आणि आघाडी सरकारची टांगती तलवार कायम आहे.

बुधवारी मंत्रिमंडळाच्या बैठकीनंतर वार्ताहरांशी बोलताना मुख्यमंत्र्यांनी डान्स बारबंदीचा निर्णय सरकाने घेतला असून त्यापासून मागे हटता येणार नाही, अशी ग्वाही दिली. या निर्णयासंदर्भात काँग्रेस नेत्यांचा विरोध असून प्रदेश काँग्रेसच्या अध्यक्ष प्रभा राव यांनी पक्षाचे धोरण ठरले नसल्याने मुख्यमंत्र्यांशी चर्चा करुनच निर्णयाबाबत सांगता येईल, असे विधान काही दिवसांपूवीर् केले होते. त्यांचे हे विधान देशमुख यांच्या निदर्शनास आणून देताच, ज्यांच्याशी चर्चा करायची त्यांच्याशी केली आहे. हा पक्षाचा निर्णय नसून सरकारचा असल्याने इतरांशी चर्चा करण्याची आवश्यकता नाही, असा टोला त्यांनी राव यांना लगावला.

डान्स बारबंदीच्या निर्णयाला काँग्रेसच्या स्थानिक नेत्यांचा तसेच दिल्लीतील काही वरिष्ठ पदाधिकाऱ्यांचा विरोध होता. तसेच कर्नाटकातील माजी मंत्री डी. के. शिवकुमार यांचे बारमालकांशी घनिष्ठ संबंध असून त्यांच्या पुढाकारानेच राज्यपाल एस. एम. कृष्णा यांनी विधेयक परत पाठवले. तसेच काही निवडक बारमालकांना घेऊन ते महाराष्ट्राच्या मुख्यमंत्र्यांकडे शिष्टाई करण्यासाठी अमेरिकेला गेले होते, असे वृत्त प्रसिद्ध झाले होते. त्यात कितपत तथ्य आहे, असे विचारता, देशमुख यांनी 'टेबल स्टोरी' असे सांगून सफाईने हा विषय टाळला.

 
</text>
</doc>
