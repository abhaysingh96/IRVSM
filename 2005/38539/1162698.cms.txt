<doc>
<docno>1162698.cms.txt</docno>
<text>
 
महामुंबई
शिवसेनेला ग्रामीण भागात धोका नाही
[ Wednesday, July 06, 2005  05:45:42 pm]


मुंबई टाइम्स टीम

वसई : शिवसेनेतून हकालपट्टी झालेल्या नारायण राणे यांचा जनसंपर्कच नसल्याने ठाणे ग्रामीण शिवसेनेत कोणतीही फूट होण्याची लक्षणं दिसून येत नाहीत. मात्र जिल्हाप्रमुख पदाचे दावेदार असलेले भिवंडीचे आमदार योगेश पाटील हे उघडपणे राणे यांच्या गटात सामील झाले आहेत.

नारायण राणे यांचा या भागाशी तसा संबंधच न आल्याने शिवसैनिक आणि पदाधिकाऱ्यांमध्ये त्यांच्याबद्दल विशेष आस्था दिसून येत नाही. त्यामुळेच राणे यांच्या हकालपट्टीनंतर सर्वच भागातील शिवसैनिकांमध्ये अस्वस्थता जाणवत असताना ठाणे ग्रामीण शिवसैनिकांत मात्र शांतता दिसून येत आहे. वसईतील नालासोपारा आणि नवघर-माणिकपूर शहरांत कोकणातील शिवसैनिकांची भरणा अधिक आहे. त्यांच्या मनात राणेे यांच्याबद्दल आपुलकीची भावना आहे. मात्र यातील बहुतेकांकडे सेनेची पदं नसल्याने त्यांचा कल राणेंकडे असला तरी त्याचा फारसा परिणाम सेनेवर होणार नाही. काही शाखाप्रमुखांनी राणे यांच्या बंगलावर हजेरी लावत असल्याची चर्चा इथे आहे.

ठाणे ग्रामीण शिवसेनेकडे भिवंडीचे योगेश पाटील आणि पालघरच्या मनीषा निमकर असे आमदार आहेत. निमकर राणेे गटाच्या मानल्या जातात. तरीही त्यांनी राणेंसोबत जाण्याचं टाळल्याचं दिसून येत आहे. तर योगेश पाटील यांनी राणेंची उघडपणे

बाजू घेतल्याचं सांगण्यात येतं. विवेक पंडित यांची जिल्हाप्रमुखपदावरून हकालपट्टी झाल्यानंतर योगेश पाटील यांचं जिल्हाप्रमुख म्हणून नाव

चचेर्त होतं.

पंडित यांच्या हकालपट्टीनंतर ठाणे ग्रामीण सेनेकडे कुणी नेताच नाही. तर जिल्हाप्रमुख पद मिळवण्यासाठी काही प्रमुख पदाधिकारी 'मातोश्री'वरून आशीर्वाद मिळवण्यात गर्क आहेत. त्यामुळे अनेक गटातटात विखरून विस्कळीत झालेल्या जिल्ह्यातील सेनेत सध्यातरी बंडखोरीचा धोका नाही.

 
</text>
</doc>
