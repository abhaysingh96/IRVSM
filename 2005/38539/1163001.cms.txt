<doc>
<docno>1163001.cms.txt</docno>
<text>
 
महामुंबई
बैठकच बेकायदा!
[ Wednesday, July 06, 2005  11:22:25 pm]


शिवसेनेने बोलावलेल्या 'बेकायदा बैठकी'ला 51 नव्हेत, तर 39 आमदारच उपस्थित होते आणि 'नेत्याने न बोलावलेल्या' या बैठकीला नेता निवडण्याचा कोणताही अधिकार नाही, अशी टोलेबाजी नारायण राणे यांनी केली असून या निवडीला गुरुवारी विधानसभाध्यक्ष बाबासाहेब कुपेकर यांच्याकडे आव्हान देणार असल्याचे सांगितले आहे.

सेनेच्या निर्णयाला आव्हान देणारे पत्र आपण कुपेकर यांना भेटून देऊ. बैठक बोलावण्याचा कायदेशीर अधिकार नेता म्हणून केवळ आपल्याला असल्याने ही बैठकच बेकायदा होती, असा दावा त्यांनी केला. शिवाय, बैठक सरकारी इमारतीत न घेता अन्यत्र घेतली होती, याकडे लक्ष वेधले.

बैठकीला 51 सदस्यच हजर होते, तर विरोधी पक्षनेता निवडला कसा, कारण तो अधिकार मग भाजपकडे जातो, असे राणे यांनी निदर्शनास आणले. आमदारांच्या घरी फोन करून त्यांच्या पत्नी व नातेवाईकांना धमक्या देण्यात आल्या होत्या, असे ते म्हणाले.

राणे यांचा व्हिप

विरोधी पक्षनेते नारायण राणे यांनी शुक्रवारी आठ जुलै रोजी बोलावलेल्या बैठकीसाठी तीन अधोरेखित ओळींचा पक्षादेश जारी केला असून आपल्या सरकारी निवासस्थानी बोलावलेल्या बैठकीस उपस्थिती अनिवार्य असल्याचे आमदारांना कळवले आहे. बैठकीला हजर न राहणाऱ्या सदस्यावर कारवाई केली जाईल, असा इशाराही व्हिपद्वारे देण्यात आला आहे. मुख्य प्रतोद विनायक निम्हण यांच्या सहीने हा व्हिप जारी करण्यात आला आहे.

 
</text>
</doc>
