<doc>
<docno>1163026.cms.txt</docno>
<text>
 
महामुंबई
ख्वाजा युनूस प्रकरण सीबीआयकडे सोपवा
[ Wednesday, July 06, 2005  11:58:59 pm]


सुकृत खांडेकर

मुंबई : ख्वाजा युनूस प्रकरणात राज्य गुन्हे अन्वेषण विभाग (सीआडी) निरपराध पोलिसांवर अन्याय करीत असल्याने हा तपास सीबीआयकडे सोपवावा, अशी मागणी या प्रकणातील प्रमुख आरोपी पोलिस इन्पेक्टर प्रफुल्ल भोसले, राजाराम व्हनमाने, सहाय्यक पोलिस निरीक्षक हेमंत देसाई आणि पोलिस उपनिरीक्षक अशोक खोत यांनी मुख्यमंत्री विलासराव देशमुख आणि उपमुख्यमंत्री आर. आर. पाटील यांच्याकडे केली आहे. हे चारही पोलिस अधिकारी घाटकोपर क्राइम ब्रँचचे असून त्यांना निलंबित करण्यात आले आहे. सध्या ते जामिनावर असून तो रद्द करण्यासाठी सीआयडी प्रयत्नशील असल्याचे समजले.

आपल्याला विनाकारण अटक करण्यात आली आहे, असा दावा या आरोपींनी केला आहे. सत्याला सामोरे जाण्याची सीआयडीची इच्छा नसल्याने 'अल कायदा मॅन्युअल'च्या जाळ्यात फसून ही कारवाई करण्यात आली असून आपल्याविरुद्ध खोटे पुरावे तयार करून जामीन रद्द करण्याचा सीआयडीचा प्रयत्न असल्याचे त्यांनी पत्रात नमूद केले आहे.

घाटकोपर, मुलुंड रेल्वे स्टेशन, गेटवे ऑफ इंडिया, जव्हेरी बाजार, मुंबई सेंट्रल येथील बॉम्बस्फोटांचा तपास करून आपण 19 दहशतवाद्यांना अटक केली. या खटल्यांतील आरोपी ठाण्याच्या तुरुंगात एकत्र होते. तपास अधिकारीच तुरुंगात गेल्याने आपली सुटका होईल, या होऱ्याने त्यांनी व त्यांच्या वकिलांनी कट रचून आपल्याला अडकवले, असा या अधिकाऱ्यांचा दावा आहे. त्यासाठी त्यांना खोटे जबाब नोंदवण्यात सीआयडीने मदत केली, असाही त्यांचा आरोप आहे. आपल्याला अटक होणार हे ठाणे तुरुंगातील आरोपींना आधीच कळले होते, असे त्यांचे म्हणणे आहे.

'अल कायदा मॅन्युअल'मध्ये, अटक झाल्यावर दहशतवाद्यांनी न्यायाधीश आणि पोलिसांवर आरोप करावे, असे म्हटले आहे. त्यानुसारच हे आरोप होत आहेत, असा या आरोपींचा दावा आहे. सीआयडीला सत्य ठाऊक असतानाही अतिरेकी व त्यांच्या वकिलांशी हातमिळवणी करून आपल्याला अटक करण्यात आल्याने आता सीआयडीवर आपला विश्वास नाही, तपास सीबीआयकडे सोपवावा, असे या अधिकाऱ्यांनी म्हटले आहे.

 
</text>
</doc>
