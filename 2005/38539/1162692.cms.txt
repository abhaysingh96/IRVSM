<doc>
<docno>1162692.cms.txt</docno>
<text>
 
महामुंबई
काँग्रेस सदस्याला अपात्र ठरविण्यासाठी कोर्टात धाव
[ Wednesday, July 06, 2005  05:42:49 pm]


टाइम्स टीम

भाईंदर : महापालिकेतल्या सत्तारुढ काँग्रेसमधील गटबाजी आता न्यायालयीन लढाईपर्यंत पोहोचली आहे. वॉर्ड समितीच्या निवडणुकीत पराभूत झालेल्या नगरसेविकेने काँग्रेसच्याच सदस्यांना अपात्र ठरवण्यासाठीची याचिका दाखल केली आहे.

वॉर्ड समिती अध्यक्षपदासाठी झालेल्या निवडणुकीत शानू गोहील यांनी उमेदवारी मिळवली होती. त्यानुसार त्यांनाच मतदान करण्याचा व्हीपही काँग्रेस सदस्यांना जारी झाला. तरीही शानू गोहील पराभूत होऊन काँग्रेस समर्थक अपक्ष उमेदवार नरेंद मेहता विजयी ठरले. समितीच्या एकूण सदस्यांपैकी काँग्रेस-राष्ट्रवादीचे सदस्य जास्त असूनही काँग्रेसच्या अधिकृत उमेदवार पराभूत झाला. पूवीर् काँग्रेस सदस्य असणाऱ्या मात्र आता शहर विकास आघाडीच्या बॅनरवर निवडून आलेल्या चार सदस्यांनी काँग्रेसच्या अधिकृत उमेदवारालाच मतदान केल्याचं ऑफिडेव्हिट कोकण विभागीय आयुक्तांना सादर केलं आहे. गोहील यांनी पक्षाकडे पराभवाबाबत तक्रार करूनही काहीच कारवाई न झाल्याने अखेर कोकण विभागीय आयुक्तांकडे याचिका दाखल करून आपल्याच पक्षाच्या सात सदस्यांना अपात्र घोषित करण्याची मागणी केली आहे.

काँग्रेसच्या पालिका गटात पदांच्या मागणीवरून कायम धुसाफूस सुरू असून ज्येष्ठ सदस्य जयंत पाटील आणि तुळशीदास म्हात्रे यांना सतत डावलले गेल्यानी भावना आहे. पाटील यांचा थेट संघर्ष पक्षाचे नेते आमदार मुजफ्फर हुसेन यांच्याशी असून म्हात्रे मात्र त्यांचे समर्थक आहेत. काँग्रेसमधली गटबाजी शानू गोहील यांच्या याचिकेमुळे न्यायालयीन लढाईपर्यंत पोहोचली असली तरी यात पक्षाचं काहीच नुकसान होणार नाही, असं जाणकारांना वाटतं. काँग्रेसचा व्हीप असताना तो डावलला गेल्याची तक्रार फक्त पक्षच करू शकतो, ज्याच्या उमेदवारीसाठी तो आहे, त्या उमेदवाराला त्या पक्षाच्या वतीने याचिका दाखल करण्याचा अधिकार नाही, असं काही ज्येष्ठ वकिलांचं म्हणणं आहे.

 
</text>
</doc>
