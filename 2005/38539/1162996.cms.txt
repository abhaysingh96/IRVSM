<doc>
<docno>1162996.cms.txt</docno>
<text>
 
महामुंबई
नगरसेवकांचे लक्ष विधिमंडळाच्या अधिवेशनाकडे
[ Wednesday, July 06, 2005  11:13:42 pm]


जयंत होवाळ

मंुबई : नारायण राणे यांची हकालपट्टी आणि बंडखोरीच्या पार्श्वभूमीवर शिवसेनाप्रमुख बाळासाहेब ठाकरे यांनी बोलावलेल्या बैठकीस राणे समर्थक एक नगरसेविका वगळता सर्व नगरसेवकांनी शिवसेनाप्रमुख बाळासाहेब ठाकरे यांच्याप्रती निष्ठा व्यक्त केली असली तरी, या सर्वांचे लक्ष आता येत्या सोमवारपासून सुरू होणाऱ्या पावसाळी अधिवेशनाकडे लागले आहे. या अधिवेशनात काय होणार यावर पुढील घडामोडी घडण्याची शक्यता आहे.

नारायण राणेंचा बालेकिल्ला मानल्या जाणाऱ्या चेंबूरमधील नगरसेविका निलिमा डोळस उघडपणे राणे यांच्या छावणीत दाखल झाल्याने, त्यांच्या पावलावर पाऊल आणखी कोणी ठेवले तर काय, अशी चिंता सत्ताधारी शिवसेनेच्या सदस्यांना आहे. उघडपणे चेहऱ्यावर चिंतेचे भाव कोण प्रदशिर्त करीत नसले तरी, मनातून धाकधुक आहे. राणे यांच्या बंडखोरीनंतर सभागृह नेत्यांपासून ते विविध समित्यांच्या अध्यक्षांपर्यंत सर्वजण या घटनेवर मोघम भाष्य करतात. रंगशारदामध्ये शिवसेनाप्रमुखांनी बोलावलेल्या बैठकीकडे बोट दाखवले जात आहे. 'बैठकीला सर्व नगरसेवक उपस्थित होते आणि काय सांगायचे होते ते साहेबांनी सांगितले आहे, एकजूट अभेद्य आहे, अशा मोजक्या शब्दांतील प्रतिक्रिया दिल्या जातात. इतर नगरसेवक तर या विषयावर बोलणेच टाळत आहेत. रंगशारदातील बैठकीत सर्व नगरसेवक शिवसेनाप्रमुखांच्या पाठीशी उभे असल्याचे दाखविण्यात आले, तरी राणे यांच्या गोटातील मानल्या जाणाऱ्या काही नगरसेवकांभोवती अजूनही संशयाचे धुके आहे. चेंबूरच्या नगरसेविका निलिमा डोळस यांनी उघडपणे राणे यांच्या छावणीत दाखल होण्याचे धाडस दाखवल्याने अनेकांच्या भूवया उंचावल्या आहेत. एकूणच सध्या पालिकेतील सत्ताधारी शिवसेनेत एकप्रकारचा गूढ सन्नाटा जाणवू लागला असून सर्वांचे लक्ष आता अधिवेशनाकडे लागले आहे.

राणे यांनी नवा पक्ष काढला काय किंवा दुसऱ्या पक्षात प्रवेश केला काय, मंुबईत ते शिवसेनेला हानी पोहोचवण्याचा प्रयत्न निश्चितच करतील. त्यामुळे दीड वर्षांनी येणाऱ्या पालिका निवडणुकीसाठी आतापासूनच भक्कम तटबंदी उभारण्याचे आव्हान शिवसेनेपुढे निर्माण होण्याची शक्यता नाकारता येत नाही. कारण तिकीट न मिळालेले असंतुष्ट राणे यांना साथ देण्याची शक्यता नाकारता येत नाही. मागच्या निवडणुकीत शिवसेना भक्कम असतानाही 25 ते 30 विभागात बंडखोरी झाली होती. खुद्द सभागृह नेते प्रभाकर शिंदे आणि महापौर दत्ता दळवी यांच्या विरोधातच बंडखोरी झाली होती. समजूत घातल्यानंतर अनेक विभागातील बंडोबांचा थंडोबा झाला, हा भाग अलाहिदा! पालिका निवडणुकीला अजून अवधी आहे, पण आजच्या घडामोडींचे स्वरूप तीव्र राहिले तर, काही परिणाम या निवडणुकांवर निश्चित होऊ शकतो. शिवसेनाप्रमुखांचा दरारा असतानाही मागच्या निवडणुकीत बंडखोरीची लागण झाली होती. आणि आता तर राणे प्रकरणानंतर अनेकांची भिड चेपण्याची शक्यता आहे, असे निरीक्षण सध्या फार सक्रिय नसलेल्या एका सेनानेत्याने नोंदविले.

... दादांवरील अन्यायामुळेच त्यांना समर्थन!

 
</text>
</doc>
