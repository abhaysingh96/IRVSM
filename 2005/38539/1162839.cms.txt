<doc>
<docno>1162839.cms.txt</docno>
<text>
 
महाराष्ट्र
चंदभागा दुथडी भरून वाहू लागली!
[ Wednesday, July 06, 2005  08:06:22 pm]


पंढरपूर (म. टा. वृत्तसेवा): वीर धरणातील नीरेचे पाणी चंदभागेमध्ये सोडल्याने गेले अनेक दिवस कोरडी राहिलेली चंदभागा आता दुथडी भरून वाहू लागली आहे! या पाण्यामुळे नदीकाठच्या रहिवाशांना सावधगिरीचा इशारा देण्यात आला असून जुन्या दगडी पुलावरील वाहतूकही बंद ठेवण्यात आली आहे.

वीर धरणातून सोडलेले हे पाणी सोलापूर महापालिकेसह सांगोला, मंगळवेढा आणि पंढरपूर शहरांना पिण्यासाठी उपयुक्त ठरणार असून आता आषाढी यात्रेसाठी उजनी धरणातून पाणी सोडण्याची गरज उरलेली नाही.

सातारा परिसरात झालेल्या मुसळधार पावसाने वीर धरणाच्या पाणीपातळीत कमालीची वाढ झाली आहे. सध्या वीर धरण 86 टक्क्यांपेक्षा जास्त भरले असून धरणात 8476 दशलक्ष घनफूट पाणीसाठा आहे. याउलट सोलापुरात जलसंकटच असल्याने, वीर धरणात जादा झालेले हे पाणी नीरा नदीमार्गे भीमेमध्ये सोडण्याच्या सूचना सोलापूर जिल्ह्याचे पालकमंत्री विजयसिंह मोहिते पाटील यांनी दिल्यानंतर रविवारपासून भीमा नदीत पाणी सोडणे सुरू झाले होते. मात्र, भीमेच्याही पात्रात आता पाणीभरल्याने सुरुवातीला 39 हजार क्युसेक्स असलेला हा विसर्ग आता चार हजार 422 क्युसेक्सपर्यंत कमी करण्यात आला आहे.

साताऱ्यात जोर ओसरला

सातारा : जिल्ह्यातील पावसाचा जोर सोमवारपासूनच कमीकमी होत गेला असला तरी, फलटणला 16.2 मि.मी. पावसाची नोंद मंगळवारी झाली व महाबळेश्वरला तर 133.7 मि.मी. पावासाची नोंद झाली आहे. कोयना धरणातील पाणीसाठा वाढून 59.54 टीएमसी झाला आहे. जिल्ह्यातील धोम व कण्हेर धरणांतही 63 टक्के पाणीसाठा सध्या आहे. कण्हेर धरणातून वीजनिमिर्तीसाठी 700 क्युसेक्स पाण्याचा वापर केला जात आहे.

रत्नागिरी जिल्ह्यातील हानी

चिपळूण : जोरदार पावसाच्या तडाख्याने गेल्या आठवड्यापर्यंत रत्नागिरी जिल्हाभर 103 घरे आणि 30 गोठ्यांचे नुकसान झाल्याची माहिती जिल्हा प्रशासनाने पत्रकाद्वारे दिली आहे. या नुकसानीची मोजदाद एकंदर आठ लाख 27 हजार रु. भरते, असेही प्रशासनाने म्हटले आहे.

जिल्ह्यात मॉन्सूनचे आगमनच तडाखेबंद झाले होते. वादळाने बेसावध गाठल्याने नुकसान वाढले, असे म्हटले जाते. मात्र, भात, नागली यांच्या लावणीला हा पाऊस उपकारकच ठरला आहे.

 
</text>
</doc>
