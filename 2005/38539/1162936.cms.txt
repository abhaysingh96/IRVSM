<doc>
<docno>1162936.cms.txt</docno>
<text>
 
क्रीडा
लंडनने मारली बाजी!
[ Wednesday, July 06, 2005  09:10:44 pm]


सिंगापूर (वृत्तसंस्था) : निकराच्या झुंजीत लंडनने पॅरिसवर 54-50 असा निसटता विजय मिळवून 2012च्या ऑलिंपिक यजमानपदाचा मान पटकावला.

ब्रिटीश चमूचे नेतृत्व करत होता माजी ऑलिम्पियन व दोन सुवर्णपदके पटकावणारा सेबेस्टीयन को व त्याला साथसंगत लाभली ती उद्योगपती किथ मिल्स, स्वराज पॉल यांची. ब्रिटनचे पंतप्रधान टोनी ब्लेअर हे सपत्नीक सिंगापूरमध्ये तळ ठोकून होते नंतर ते स्कॉटलंडला जी गटाच्या परिषदेला हजर राहण्यासाठी मायदेशी परतले. फुटबॉल जगतातील सर्वात लोकप्रिय खेळाडू डेव्हिड बेकहॅमने यात मोठ्या हिरीरीने भाग घेतला आणि या साऱ्याचा एकत्रित परिणाम झाला तो लंडनला यजमानपद लाभण्यात. चुरशीच्या लढतीत यजमानपद निसटल्यामुळे फेंच चमूत सन्नाटा पसरला. गेल्या दोन दशकात पॅरिसला तिसऱ्यांदा यजमानपदाने हुलकावणी दिली आहे अन त्यातही डागण्या देणारी बाब तिन्ही वेळा शिराक फ्रेंच पथकाचे प्रमुख होते, त्यापैकी एकदा ते पॅरिसचे महापौर होते तर दोनदा फ्रान्सचे पंतप्रधान. मंगळवारी दुपारी त्यांचे इथे आगमन झाले. त्यांनी आंतरराष्ट्रीय ऑलिंपिक समितीसमोर पॅरिसची बाजू मांडली. शिराक यांच्या उपस्थितीमुळे पॅरिसच्या बाजूने पारडे झुकेल अशी साऱ्यांची अटकळ होती कारण सुरूवातीपासून पॅरिसला कल होता पण अखेर कौल लागला तो पॅरिसच्या नव्हे तर लंडनच्या बाजूने. ऑलिंपिकच्या यजमानपदात कस लागला तो टोनी ब्लेअर, जॅक चिराक असाही सामना रंगला. ब्रिटीश, फ्रेंच जुनी खुन्नस या निमित्ताने पुन्हा एकदा उफाळून आली. यजमानपदाच्या शर्यतीतील अखेरच्या टप्प्यात साऱ्यांची उत्सुकता शिगेला पोहचली होती व त्यात ब्रिटनने सरशी साधली.

लंडनमध्ये तब्बल 64 वर्षांनी पुन्हा ऑलिंपिक होईल. 1948 मध्ये लंडनने अगदी थोड्या अवधीत ऑलिंपिकचे यशस्वी आयोजन केले होते.

सोमवारीच लंडन, पॅरिसवरून शीतयुध्दाला सुरूवात झाली होती. लंडनच्या पाठिराख्यांनी पॅरिसच्या स्टेडियमवर तोफ डागली. प्रचारमोहिमेत वास्तविकपणे त्यांनी आंतरराष्ट्रीय ऑलिंपिक समितीच्या नियमांचा भंग केला. पॅरिसचे महापौर बट्राँड डेलॉन यांनी मग लगेच हिशोब चुकता करताना लंडनच्या शिष्टमंडळाला चिमटे काढले. त्यांनी नैतिकेतचा भंग केला, तसेच ऑलिंपिक तत्त्वांना तिलांजली दिली असे डेलॉन म्हणाले.

 
</text>
</doc>
