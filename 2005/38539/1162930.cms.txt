<doc>
<docno>1162930.cms.txt</docno>
<text>
 
महामुंबई
आता 18 रुपयांत 'महानंद स्पेशल'
[ Wednesday, July 06, 2005  09:02:24 pm]


मुंबई (म. टा. प्रतिनिधी) : मुंबईतील दुधाची वाढती गरज लक्षात घेऊन महाराष्ट्र राज्य सहकारी दूध महासंघाने 'महानंद स्पेशल' नावाने 18 रुपये लिटर या दराने दूध बाजारात आणले आहे.

येत्या काही महिन्यांत महानंदचे दूध टेट्रापॅकमध्ये आणून बाजारपेठेत आघाडी घेण्याची योजना महासंघाने आखली आहे. त्याशिवाय आईसक्रीम आणि चॉकटेल उत्पादन क्षेत्रात प्रवेश करण्याची घोषणाही महानंदच्या योजनांची माहिती देण्यासाठी आयोजित केलेल्या वार्ताहर बैठकीत करण्यात आली. दुग्ध विकासमंत्री अनिस अहमद, राज्य सहकारी दूध महासंघाचे अध्यक्ष आनंदराव देवकते, व्यवस्थापकीय संचालक आर. ए. राजीव, महाव्यवस्थापक ओंकार स्वामी यावेळी उपस्थित होते.

मुंबईत दररोज सुमारे 40 लाख लिटर दुधाची आवश्यक्ता भासते. अमूल, गोकुळ, वारणा, आरेचे दूध 20 ते 22 रुपये लिटर दराने विकले जाते. म्हशीच्या दुधातील घटक असलेले महानंदने स्पेशल दूध बाजार आणले आहे. महाराष्ट्रात दररोज महानंदच्या साडे आठ लाख लिटर्स दुधाची विक्री होते. आता महानंद स्पेशल नावाने नव्या ब्रँडने दूध बाजारात आणले असून ऑगस्ट महिन्यापर्यंत टेट्रापॅकमध्ये दूध विक्रीसाठी आणले जाणार आहे. स्लिम मिल्क, सुगंधी दूध, लस्सी, ताक असे नऊ वेगवेगळे प्रकार टेट्रापॅकमधून विक्रीस आणले जातील असे अनिस अहमद म्हणाले. या वर्षाच्या अखेरीस आईसक्रीम आणि चॉकलेट व्यवसायात उतरणार असल्याचे त्यांनी सांगितले.

नागपूरमधील शाळकरी मुलांना दुपारच्या खिचडीसोबत दूध देण्यात येत आहे. याच धतीर्वर महाराष्ट्रातील सर्व महापालिका शाळांतील विद्यार्थ्यांना दुपारी दूध देण्याची योजना आहे. त्यासाठी पुढील आठवड्यात राज्यातील सर्व महानगर पालिका आयुक्तांची बैठक बोलावण्यात आली आहे. याबाबतचा जीआर काढला जाईल, असे अनिस अहमद यांनी सांगितले.

महाराष्ट्राच्या ग्रामीण भागात पहिली ते सातवीपर्यंतच्या वर्गात 80 लाख आणि शहरी भागात 20 लाख शाळकरी मुले आहेत. या मुलांना महानंदचे दूध देण्यासाठी प्रयत्न केले जाणार आहेत.

 
</text>
</doc>
