<doc>
<docno>1162928.cms.txt</docno>
<text>
 
महामुंबई
मुंबई-पुण्यात स्वस्ताई; इतरत्र महागाई
[ Wednesday, July 06, 2005  09:01:01 pm]


प्रभाकर नारकर

मुंबई : मुंबईतील महागाई निदेर्शांकात 30 अंकांनी (1982ची श्रेणी) तर पुण्यात 17 अंकांनी घट झाली असली तरी सोलापूर, नागपूर, जळगाव या ठिकाणी मात्र या निदेर्शांकात वाढ झाली आहेे. अन्य शहरांतही महागाईच्या निदेर्शांकात नाममात्र फरक झाला आहे. त्यामुळे मुंबई-पुण्यात स्वस्ताई निर्माण करण्याचा चमत्कार कामगार आयुक्तांच्या ऑफिसाने घडवला आहे.

मुंबईचा एप्रिल महिन्याच्या निदेर्शांक 619 होता. मेमध्ये मात्र तो चक्क 30 अंकानी खाली येऊन 589 झाला होता. पुण्यातही एप्रिलमध्ये 591वर असलेला निदेर्शांक मेमध्ये 574वर आला होता. सोलापूरमध्ये मात्र तो 526वरून 531 वर, जळगावमध्ये 518वरून 520वर, नागपूरमध्ये निदेर्शांक 542 वरून 543वर गेला होता. कोल्हापूरमध्येही या निदेर्शांकात एकने वाढ झाली होती. नाशिकमध्ये मात्र तो 570वरून 563वर,नांदेडमध्ये 539वरून 537वर, औरंगाबादला 568वरून 567वर, अकोल्याला 522 वरून 521वर हा निदेर्शांक आला होता. मुंबईच्या तुलनेत ही घट नाममात्र आहे.

रॉकेलचे भाव खुल्या बाजाराऐवजी शिधावाटप दुकानातील धरल्यामुळे महागाई निदेर्शांकात एवढी घट झाल्याचे कारण पुढे केले जात आहे. मात्र, निदेर्शांकातील 52 टक्क वाटा अन्नधान्याचा असतो, त्यानंतर घरभाडे, औषधे, मटन, मासे अशा वस्तू येतात. या साऱ्यांच्या तुलनेत रॉकेलचा वाटा नगण्य आहे. त्यामुळे रॉकेलच्या दरात कितीही फरक झाला तरी एका वेळी निदेर्शांकात 30ने फरक पडण्याएवढा त्याचा वाटा मोठा नाही. रॉकेलचा दर याला कारणीभूत असता तर राज्यात निदेर्शांक कमी झाला असता, याकडेही लक्ष वेधण्यात आले.

कामगार आघाडीचे अध्यक्ष दादा सामंत यांनी बुधवारी कामगार मंत्री गणेश नाईक यांची भेट घेऊन त्यांच्या निदर्शनास ही बाब आणली. या प्रकारामुळे कामगारांना मिळालेल्या जूनच्या पगारात 400 ते 800 रुपयांनी कपात झाली आहे. माझगाव डॉकच्या आठ हजार कामगारांचे या महिन्यात साधारण 64 लाख रुपयांचे नुकसान झाले आहे. सुमारे 15 हजार गिरणी कामगारांनीही सरासरी 400 रुपये दराने 60 लाख रुपये गमावले आहेत.

 
</text>
</doc>
