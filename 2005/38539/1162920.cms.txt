<doc>
<docno>1162920.cms.txt</docno>
<text>
 
अग्रलेख
गड राखला, पण...
[ Wednesday, July 06, 2005  08:57:08 pm]


' ग्लास अर्धा रिकामा की अर्धा भरलेला', या प्रश्नाचे जे उत्तर देता येईल, तीच परिस्थिती आज शिवसेनेचे उद्धव ठाकरे आणि त्यांच्याविरुद्ध बंड पुकारणारे नारायण राणे यांची आहे. गेल्या शनिवारी राणे यांनी सेनेच्या नेतेपदाचा राजीनामा देऊन संघटनेच्या सवोर्च्च नेतृत्वाविरुद्धच दंड थोपटले. त्याची अपेक्षित प्रतिक्रिया म्हणूनच दुसऱ्याच दिवशी शिवसेनाप्रमुख बाळासाहेब ठाकरे यांनी त्यांची पक्षातून उचलबांगडी केली.

राजकीय चाल म्हणून ही कृती योग्य की अयोग्य, हा चचेर्चा मुद्दा असला, तरी ठाकरेंची कार्यपद्धती ज्यांना ठाऊक आहे, त्यांना त्यांचे धक्कातंत्रही माहीत आहे. नंतरच्या गेल्या तीन दिवसांत अशा काही घटना घडल्या की, कोण किती पाण्यात, हे सामान्य शिवसैनिक व जनता यांना समजेनासे झाले. ठाकरेंनी बुधवारी बोलविलेल्या शिवसेना विधानसभा सदस्यांच्या बैठकीला 62 पैकी 50 आमदार उपस्थित राहिले. दोघे बाहेर अडकले होते.

संख्यात्मक बळाचा विचार करता, दुसरी फेरी ठाकरेंनी जिंकली आहे. त्यामुळे त्यांचा ग्लास अर्धा भरलेला आहे, तर ठाकरेंच्या विरुद्ध पहिल्याच फेरीत दहा आमदार उघडपणे बंड करतात, हा राणेंच्या उदेकाचा विजय आहे. ठाकरे यांनी बोलावलेली बैठक संपल्याबरोबर सर्व आमदारांना विधानसभा अध्यक्ष बाबासाहेब कुपेकर यांच्यासमोर सादर करण्यासाठी नेण्यात आले. हा अग्रलेख लिहीपर्यंत ही भेट झाली का व त्यात काय घडले, ते समजलेले नव्हते. पण वैधानिकदृष्ट्या त्यास फारसे महत्त्व नाही.

सोमवारी विधिमंडळाचे अधिवेशन सुरू होईल, त्यावेळी सभागृहाच्या व्यासपीठावर किती आमदार राणंेच्या बाजूने उभे राहतात व किती विरोध करतात, यावर या नाट्याचा पुढील अंक कसा रंगेल, ते ठरणार आहे. राणेंना ठाकरेंनी पक्षातूनच काढून टाकले. त्यानंतर त्यांनी स्वत:च आपण विरोधी पक्षनेतेपदाचा आणि आमदारकीचा त्याग करणार असल्याचे सांगितले, पण लगेच शिवसेनेलाच छेद देण्याचे काम चालू केले.

ज्या व्यक्तीला पक्षातच स्थान नाही, अशाने वैधानिक पक्षाचा मुख्य प्रतोद बदलणे व त्याच्याकरवी बैठकीचा फतवा काढणे, या कृतींना नैतिक अधिष्ठान नाही. कुपेकरांनी या बाबतीतील निर्णय घेताना नियमाच्या केवळ शाब्दिक अर्थाचा विचार न करता, त्यामागील भूमिका व उद्देश लक्षात घ्यायला हवा. अन्यथा त्यांचा निर्णय लोकशाहीच्या मूलतत्त्वांची बूज राखणारा ठरणार नाही. घटनेने वैधानिक कार्य न्यायालयांच्या कक्षेबाहेर ठेवले, तेव्हा तिथे निर्णय घेणारे पीठासीन अधिकारी नैसगिर्क न्याय व संसदीय प्रतिष्ठा यांचा विचार करतील, असे अपेक्षित होते.

कुपेकर या परंपरेला जागतील, अशीच सार्वत्रिक अपेक्षा आहे. असो. राज्यात मुख्य विरोधी पक्ष म्हणून कोण बसणार व राणे यांची पुढील चाल काय असणार, हे कळण्यास आणखी चार दिवसांचा अवधी असला, तरी शिवसेनेचा मजबूत किल्ला आतून कसा पोखरला गेला आहे, याचे विदारक दर्शन या निमित्ताने घडले. ठाकरेंचे विश्वासू समजले जाणारे आमदार भोक पडलेल्या जहाजातून उंदीर पळावेत, तसे पटापट उड्या टाकून पळू लागले. हा सेनेच्या नेतृत्वाचा पराभवच होय.

सेनेत अनेक 'मैदानी तोफा' असल्याचे दर विजयादशमीच्या मेळाव्यात म्हटले जाते. राणेंनी दररोज उद्धव ठाकरेंवर तोफा डागण्यास सुरुवात केली. अशा वेळी संघटनेतफेर् बोलण्यास कुणीच पुढे येत नाही, असे चित्र आहे. सेनेत लोकसभेचे व विधानसभेचे माजी अध्यक्ष आहेत. तरीही राणे मुख्य प्रतोद बदलून त्यास अध्यक्षांची परवानगी मिळवू शकले, हा शिवसेनेच्या बौद्धिक कुवतीचा सपशेल पराभव आहे.

' मातोश्री'च्या आसपास घुटमळणारे सेनेतील बुद्धिमंत व 'मीडिया मॅनेजर्स' अशा मोक्याच्या वेळीही नेत्यांवर चवऱ्या ढाळण्यात धन्यता मानत राहिले, हे वास्तव आहे. उद्धव यांच्याबद्दल राणेंनी जे आरोप केले, त्यातील महत्त्वाचा आरोप कार्यर्कत्यांसाठी वेळ न देणे हा आहे. शिवसेनेची वाढ होत असताना बाळासाहेबांचे घर ही 'चावडी' होती. तिथे सर्वांना प्रवेश व मुक्तद्वार होते.

सेनेकडे राज्याची सत्ता आली आणि चावडीची 'गढी' बनली. शिवसैनिकांचा जागता 'पहारा' जाऊन तिथे 'ऑन ड्यूटी' पोलिस आले. सेनेमुळे ज्यांना लाल दिव्यांच्या गाड्या मिळाल्या, ते 'सत्ताधीश' बनले व संघटनेशी आपले काही नाते आहे, हेच विसरले. याचीच परिणती राणेंच्या बंडानंतर शाखे-शाखेवर आणि गावागावांत झाल्याचे पाहायला मिळते. याला शिवसेनेचे नेतृत्व जबाबदार आहे.

ठाकरे कुटुंबियांना सत्तेत रस नाही, असे बाळासाहेब सतत सांगत राहिले, पण प्रत्यक्षात कुटुंबातील चुलत बंधंूमध्येच संघटनेतील सत्तेसाठी जुंपली. पेशवाईच्या उत्तरार्धात मराठ्यांच्या फौजा शत्रूऐवजी स्वकीयां-ंविरुद्ध कटकारस्थाने करण्यात गुंतल्या व अखेरीस पेशवाई बुडून शनिवार वाड्यावर 'युनियन जॅक' फडकला. स्वत: ठाकरे, उद्धव व राज या सर्वांना मराठ्यांच्या इतिहासाचे प्रेम आहे. त्यातून काही धडा घ्यायचा, तर गड कायम मजबूत राखणे महत्त्वाचे आहे, हे समजून घ्यायला हवे.

 
</text>
</doc>
