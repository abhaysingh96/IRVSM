<doc>
<docno>1162703.cms.txt</docno>
<text>
 
महामुंबई: मुंबई टाइम्स
सचिनचा कन्नड चित्रपट!
[ Wednesday, July 06, 2005  05:47:29 pm]


मुंबई टाइम्स टीम

आतापर्यंत दाक्षिणात्य फिल्म्स हिंदीत डब केलेल्या पाहण्याची सवय आपल्याला लागलीय, पण आता तर चक्क मराठी दिग्दर्शक कन्नड फिल्म दिग्दशिर्त करतोय. आपल्या वेगळ्या धाटणीच्या झक्कास मऱ्हाटमोळ्या फिल्म्स करण्यात हातखंडा असलेला ख्यातनाम अभिनेता-दिग्दर्शक सचिन पिळगावकर आता नवीन आव्हान स्वीकारण्यासाठी सज्ज झालाय. येत्या गणेशचतुथीर्च्या दिवशी सचिन नव्या कन्नड चित्रपटाचा मुहूर्त करणार आहे. अद्यापि नाव गुलदस्त्यात असलं तरीही कथा, पटकथा आणि संवाद लिहून पूर्ण झाले असल्याची माहिती दस्तुरखुद्द सचिन यांनी दिली.

या आगामी चित्रपटात कन्नड चित्रपटांचा सुपरस्टार विष्णुवर्धन हा एका आगळ्यावेगळ्या भूमिकेत दिसणार आहे. खुमासदार विनोदासोबत अॅक्शनच्या मालमसाल्याने खच्चून भरलेला हा चित्रपट कन्नड चित्रपटांच्या चाकोरीबाज फॉर्म्युलापटांपेक्षा निश्चितच वेगळा असेल. या चित्रपटाच्या कलर कॉम्बिनेशनसोबत तांत्रिकदृष्ट्या हा चित्रपट सरस बनवण्यासाठी आपण प्रयत्नशील आहोत, असं सचिन यांनी आवर्जून सांगितलं.

आशय, विषय यामुळे मराठी चित्रपटांत वैविध्य येत आहे. 'नवरा माझा नवसाचा' हा चित्रपट सध्या राज्यभरातील विविध थिएटर्समध्ये दणक्यात सुरू आहे. कन्नड चित्रपट करतोय म्हणून मायमराठीकडे अजिबात दुर्लक्ष केलेलं नाही, असं सचिन यांनी आवर्जून सांगितलं. काही नवीन मराठी चित्रपटाच्या संहितेचं काम सुरू आहे. सुमारे दोन-तीन चित्रपटांच्या कथानकांच्या 'ट्विस्ट अॅण्ड टर्न'चं काम सुरू असल्याची माहिती सचिन यांनी दिली. संपूर्ण अभ्यास केल्याखेरीज कोणत्याही प्रकारचं काम करत नाही, अशी सचिनची ख्याती आहे. त्यानुसार आता सचिनने कन्नड भाषेसोबत तिथल्या चित्रपटांची समीकरणं, तांत्रिक बाबी, सध्याच्या कन्नड चित्रपटांचा ट्रेण्ड आणि त्यांची आथिर्क उलाढाल या गोष्टींचा बारकाईने अभ्यास केलाय.

कन्नड चित्रपटातून गाजणारे अनेक चेहरे या आगामी चित्रपटातून दिसणार आहेत. कन्नड चित्रपट आता वेगळी वाट चोखाळू पाहतोय. त्यामध्ये हा चित्रपट स्वत:चं अस्तित्व निर्माण करेल, अशी आशा त्यांनी व्यक्त केली.

यासोबत वेगळ्या भाषेत चित्रपट करण्याचा हा सिलसिला सचिनने कायम ठेवलाय. यानंतर एक भोजपुरी चित्रपटाची ऑफरही आलीय आणि सध्या त्याच्या चलतीच्या आलेखावरून या ऑफरचा गांभीर्याने विचार करत असल्याचेही त्यांनी नमूद केले.

 
</text>
</doc>
