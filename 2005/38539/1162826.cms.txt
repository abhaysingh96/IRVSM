<doc>
<docno>1162826.cms.txt</docno>
<text>
 
देश-विदेश
हल्लेखोरांची ओळख पटली नाही
[ Wednesday, July 06, 2005  07:51:58 pm]


अयोध्या (वृत्तसंस्था) : रामजन्मभूमीवरील मंदिरावर हल्ला करण्यासाठी आलेल्या अतिरेक्यांची ओळख घटनेला 24 तास उलटून गेल्यानंतरही अद्याप पोलिसांना पटलेली नाही.

मृत अतिरेक्यांकडे काही वस्तू आणि कागदपत्रे सापडली आहेत. मात्र, ती या अतिरेक्यांची ओळख पटवण्यास आणि ते कोणत्या संघटनेचे आहेत, हे समजण्यास उपयुक्त नाहीत, असे राज्याचे पोलिस महासंचालक यशपाल सिंग यांनी सांगितले. अतिरेक्यांच्या जीपचा चालक आणि अन्य एक चालक राजकुमार हेही अतिरेक्यांची ओळख पटवण्यास उपयुक्त ठरेल अशी माहिती देऊ शकले नाहीत, असेही ते म्हणाले. फैजाबादमधील पेट्रोल पंपावर या अतिरेक्यांनी आपल्याला अयोध्येला घेऊन जाण्याबाबत विचारणा केली होती, असे रेहान याने चौकशीत सांगितले. मात्र, त्याच्या जबाबात विसंगती असल्याने त्याची आणखी चौकशी करण्यात येणार असून त्यात निश्चितपणे काही माहिती हाती लागेल, असा विश्वास सिंग यांनी व्यक्त केला. अतिरेकी अकबरपूरहून राजकुमारच्या मार्शल जीपमध्ये फैजाबादला आले होते. फैझाबादच्या रेल्वे स्टेशनवर कडक सुरक्षा व्यवस्था असल्याने त्यांनी अकबरपूरचा पर्याय निवडला असावा, असेही त्यांनी सांगितले.

 
</text>
</doc>
