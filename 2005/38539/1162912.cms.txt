<doc>
<docno>1162912.cms.txt</docno>
<text>
 
धावते जग
तेलंगणाचा तिढा
[ Wednesday, July 06, 2005  08:53:51 pm]


आंध्र प्रदेशच्या काँग्रेस मंत्रिमंडळात सामील असलेल्या तेलंगण राष्ट्रीय समितीच्या पाच मंत्र्यांनी राजीनामा दिला असला, तरी त्यामुळे त्या राज्यातील वाय. एस. राजशेखर रेड्डी यांच्या मंत्रिमंडळाच्या स्थैर्यावर सुतराम परिणाम होण्याची शक्यता नाहीच; शिवाय या निमित्ताने समितीतील मतभेदही चव्हाट्यावर आले आहेत.

गतवषीर् लोकसभेबरोबरच आंध्रात झालेल्या विधानसभा निवडणुकीत काँग्रेसने या समितीशी आघाडी केली होती. स्वतंत्र तेलंगण राज्याची मागणी घेऊन गेलीे अनेक वषेर् धडाडीने काम करणाऱ्या या समितीबरोबर काँग्रेसने आघाडी करणे याचा अर्थ स्पष्ट होता. आंध्रचा तुकडा तोडून तेलंगणाचे स्वतंत्र राज्य स्थापन करण्यास काँग्रेसची मान्यता असल्याचाच तो पुरावा होता. केंदात काँग्रेस आघाडीची सत्ता आली, तेव्हाही स्वतंत्र तेलंगणाचे तुणतुणे वाजवून मंत्रिमंडळात सामील होण्यासाठी आघाडीच्या नेत्यांना आपल्या नाकदुऱ्या काढायला लावण्यात समितीचे नेेते के. चंदशेखर राव यांनी धन्यता मानली होती.

आता सरकारला वर्ष उलटून गेल्यानंतरही या नव्या राज्याच्या निमिर्तीच्या दिशेने पाऊल तसूभरही पुढे उचलले न गेल्यामुळे तेलंगणातील मंत्र्यांनी राजीनामे दिले आहेत. पण या दबावतंत्रामुळे केंदातील वा राज्यातील काँग्रेस सरकारे तातडीने हालचाली करण्याची जराही शक्यता नाही, एवढे बहुमत त्या दोन्ही सरकारांच्या पाठीशी आहे! तेलंगण परिसरात अलीकडे नक्षलवाद्यांच्या हालचाली वाढल्या आहेत आणि त्यामुळे या समितीला आपले अस्तित्व दाखवून देण्याची गरज आहे. त्यामुळेच या मंत्र्यांनी हे राजीनामे दिले आहेत. पण त्यातली मेख एस. संतोष रेड्डी यांनी बंडाचे निशाण फडकवून उघडकीस आणली आहे.

समितीचे केंदातील दोन मंत्री सत्ता उपभोगण्यात मश्गूल असतील तर आपण राजीनामा देणार नाही, अशी भूमिका घेऊन त्यांनी चंदशेखर राव यांनाच अडचणीत आणले आहे. तेलगंणाच्या निमिर्तीतील कळीचा मुद्दा मात्र वेगळाच आहे. हे राज्य खरोखरच अस्तित्वात आल्यास हैदराबाद या आंध्रच्या राजधानीचेच विभाजन करावे लागणार आहे. ते होऊ नये म्हणून मुख्यमंत्री वाय. एस राजशेखर रेड्डी यांनी धूर्तपणे हैदराबाद परिसरातील आणखी सुमारे 30 नगरपालिका एकत्रित करून 'बृहन्हैदराबाद'ची निमिर्ती करण्याचा घाट घातला आहे! मुख्यमंत्री स्वत: मात्र राजीनामे आल्यावरही आपल्या नियोजित परदेश दौऱ्यावर निघून गेले आहेत.

राजीनामे मागे घेण्याचे पंतप्रधानांचे आवाहनही फेटाळून लावल्यानंतर तेलंगण राष्ट्रीय समिती केंदातील सत्ताधारी आघाडीतून बाहेर पडते काय, यापुरता हा विषय मर्यादित झाला आहे. पण त्यानंतरही सत्तेच्या समीकरणात काही बदल होत नसल्याने यासंदर्भात तातडीने कोणतेच पाऊल उचलले जाणार नाही, हे उघड आहे.

 
</text>
</doc>
