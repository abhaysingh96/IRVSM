<doc>
<docno>1162911.cms.txt</docno>
<text>
 
धावते जग
आरोग्यदायी निर्णय
[ Wednesday, July 06, 2005  08:53:19 pm]


आपण सुंदर दिसावे असे कोणाला वाटत नाही? सगळ्यांनाच वाटते. सुंदर नसलो तर तसे दिसण्यासाठी वाटेल ते मार्ग अवलंबिण्याची तयारी असते. परंतु ते मार्ग चोखाळल्यावर सौंदर्य न मिळता त्याचे विपरीत परिणामच होत असतील, तर बहुतांश आपल्या नशिबालाच दोष देत बसतात. सौंदर्य-प्रसाधनाची जाहिरात करताना अनेक कंपन्या अवास्तव दावे करत असतात. 'आमचे क्रीम लावल्यास तीन आठवड्यांत गोरे व्हाल!' वगैरे वर्णन करणाऱ्या जाहिराती सतत कानावर आदळतात.

केवळ सौंदर्यवर्धनासाठीच नव्हे तर एड्स, मधुमेह अथवा सोरायसीससारख्या आजारांवरही अशी 'रामबाण' औषधे उपलब्ध असल्याचा दावा केला जातो. त्याला अनेकजण भुलतात. म्हणूनच केंदीय आरोग्य खात्याच्या 'ड्रग कंट्रोल ऑथॉरिटी ऑफ इंडिया' या नावाने विशेष संस्था उभारण्याच्या निर्णयाचे स्वागतच केले पाहिजे. अमेरिकेत अशीच संस्था कार्यरत आहे. 'फूड अँड ड्रग्ज ऑथॉरिटी' नावाची ही यंत्रणा औषध उद्योगातील गैरप्रकारांवर नजर ठेवते.

आरोग्य मंत्री रामदास यांनी गेल्या महिन्यात वॉशिंग्टनला जाऊन या यंत्रणेची कार्यपद्धती जाणून घेतली. त्याच धतीर्वर आपल्याकडे ही यंत्रणा राबविण्यात येणार आहे. महत्त्वाचे म्हणजे, प्रत्येक उत्पादकाला त्याचे उत्पादन शास्त्रीय कसोटीवर सिद्ध करून घ्यावे लागेल. म्हणजेच विशिष्ट उत्पादनामुळे विशिष्ट प्रकारचा फायदा होतोच, असे सिद्ध करून दाखवावे लागेल. मगच त्याला तशी जाहिरात करता येईल.

मध्यंतरी एका कंपनीस आपल्या तेलाच्या नावातून 'बेबी' शब्द काढण्यास सांगण्यात आले होते. तरीही लहान मुलांसाठी आपले तेल कसे उपयोगी आहे, असे सांगण्याचा प्रयत्न या कंपनीने केला होता. तेल असो, मलम असो वा एखादे औषध त्याची उपयुक्तता पटल्याशिवाय ते बाजारात आणता येणार नाही.

दुसरे असे की त्या मलमात वा औषधात कोणते पदार्थ वापरले आहेत, त्याची यादीही त्या उत्पादनावर छापावी लागणार आहे. अन्यथा कंपनीचा परवाना रद्द केला जाऊ शकतो. या यंत्रणेस आणखी बरेच अधिकार देण्यात येणार असून औषधे अधिक प्रभावी व्हावीत म्हणून गरज भासणाऱ्या संशोधनातही ही यंत्रणा मदत करणार आहे. त्याचवेळी, औषधांच्या किमतीवर नियंत्रण राहावे म्हणून या यंत्रणेअंतर्गत स्वतंत्र विभाग उघडले जातील. जनतेच्या आरोग्याची काळजी घेण्याच्या दृष्टीने पहिले पाऊल तरी पडले आहे.

 
</text>
</doc>
