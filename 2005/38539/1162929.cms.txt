<doc>
<docno>1162929.cms.txt</docno>
<text>
 
महामुंबई
9 पोलिसांवर कारवाईची शिफारस
[ Wednesday, July 06, 2005  09:01:32 pm]


सुरेशचंद वैद्य

मुंबई : पोलिसांना दहा लाख रुपये लाच देण्यास नकार दिल्याने अजयकुमार या उद्योजकाला हातकड्या घातल्या, त्यांना पाणीसुद्धा दिले नाही आणि पोलिस ठाण्यातून नातेवाइकांना फोनही करू दिला नाही. हा प्रकार म्हणजे मानवी हक्काचा भंग असल्याचे स्पष्ट करून त्याबद्दल दहिसर पोलिस ठाण्याचे वरिष्ठ निरीक्षक प्रशांत देशपांडे यांच्यासह नऊ पोलिसांविरुद्ध कडक कारवाई करण्याची शिफारस राज्य मानवी हक्क आयोगाने केली आहे.

मानसिक व शारीरिक यातना झाल्याने अजयकुमार यांना राज्य सरकारने अडीच लाख रुपये भरपाई द्यावी, असेही आयोगाने आपल्या शिफारशीत नमूद केले आहे.

या प्रकरणातील पोलिसांमध्ये दहिसर पोलिस ठाण्याचे सहाय्यक निरीक्षक दत्तात्रय संख्ये, चंदकांत भोसले, पोलिस शिपाई अशोक राजम, सुनील कांबळी, दत्तात्रय कुसळे,पंडित रसम, नरेश शेरे आणि बोरिवली (प.) येथील एमएचबी कॉलनी पोलिस ठाण््याचे निरीक्षक विनायक काकडे यांचा समावेश आहे.

बोरिवली येथील मे. शीतल फार्माचे मालक नीलेश शहा यांनी अजयकुमार आणि त्यांचा मित्र देवांग पारीख यांना खंडणीच्या प्रकरणात अडवकले. त्यावेळी पोलिसांनी प्रकरण मिटविण्यासाठी 10 लाख रुपयांची लाच मागितली असता त्याला या दोघांनी नकार दिल्याने त्यांना अटक करण्यात आली.

अटकेनंतर आपल्याला हातकड्या घालण्यात आल्या, पाणी मागितले असता तेही दिले नाही व नातेवाइकांना फोनही करू दिला नाही, असे अजयकुमार यांचे म्हणणे आहे.

तीन दिवसांनी जामीन मिळाल्यानंतर अजयकुमार यांनी बोरिवलीच्या मॅजिस्ट्रेट कोर्टापुढे तक्रार केली असता कोर्टाने या प्रकरणाची दहिसर पोलिस ठाण्याचे सहाय्यक पोलिस आयुक्त तायडे यांना चौकशी करण्याचे आदेश दिले. ती प्रलंबित आहे.

अजयकुमार यांनी केलेल्या तक्रारीची मानवी हक्क आयोगाचे सदस्य डॉ. विजय चिटणीस यांनी गंभीर दखल घेतली.

विशेष म्हणजे मानवी हक्क भंगाच्या या प्रकरणाची चौक शी करणाऱ्या पोलिस उपायुक्त प्रदीप सावंत आणि एस. जी. जरेकर यांनी कारवाई उचित असल्याचा अहवाल आयोगाला दिला. त्यामुळे आयोगाच्या तपास विभागाचे प्रमुख पोलिस महानिरीक्षक सुभाष आवटे यांच्याकडे चौकशीचे काम देण्यात आले असता त्यांनी संपूर्ण प्रकरणाचा तपास करून तक्रारदाराच्या आरोपात तथ्य असल्याचा निष्कर्ष काढला.

त्यानंतर आयोगाने या पोलिसांवर कडक कारवाई करण्याची शिफारस केली आहे.

 
</text>
</doc>
