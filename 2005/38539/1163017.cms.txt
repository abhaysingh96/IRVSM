<doc>
<docno>1163017.cms.txt</docno>
<text>
 
देश-विदेश
अडवाणींवर पुन्हा खटला
[ Wednesday, July 06, 2005  11:49:14 pm]


वृत्तसंस्था

लखनऊ : भारतीय जनता पक्षाचे अध्यक्ष लालकृष्ण अडवाणी यांना बाबरी मशीद पाडल्याप्रकरणीच्या खटल्यातून आरोपमुक्त करण्याचा रायबरेली कोर्टाचा निर्णय अलाहाबाद हायकोर्टाने रद्द केला असून त्यांच्याबरोबरच मुरली मनोहर जोशी, उमा भारती आणि अशोक सिंघल यांच्यासह आठ जणांविरुद्ध खटला पुन्हा सुरू करण्याचे आदेश दिले आहेत.

अडवाणी यांना आरोपमुक्त केल्याच्या विरोधात हाजी मेहबूब आणि मोहम्मद सिद्दिकी यांनी केलेला फेरविचार अर्ज न्या. वाय. आर. त्रिपाठी यांनी निकाली काढला आणि 28 जुलै रोजी अडवाणी यांनी 'पुढील आदेश घेण्यासाठी' रायबरेलीच्या कोर्टापुढे हजर राहावे, असेही आदेश दिले.

अडवाणी, मुरली मनोहर, उमा भारती, विनय कटियार, सिंघल, आचार्य गिरीराज किशोर, विष्णू हरी दालमिया आणि साध्वी ऋतंभरा यांच्याविरुद्ध, जनतेला दंगलीसाठी चिथावणे, अशातंता निर्माण करणे, दंगलीत भाग घेणे आणि धामिर्क भावना दुखावणारी भाषणे करणे या गुन्ह्यांखाली खटल्याची सुनावणी घ्यावी, असेही न्या. त्रिपाठी यांनी 45पानी निकालपत्रात नमूद केले आहे.

रायबरेली कोर्टाने 2003साली या खटल्यातून अडवाणी आणि इतरांना आरोपमुक्त केले

होते.

या सर्व आरोपींवर खटला चालवण्यास देण्यात आलेली स्थगितीही हायकोर्टाने उठविली. मशीद पाडण्याच्या घटनेला 12 वर्षांहून अधिक कालावधी उलटलेला असल्याने खटला लवकर निकाली काढण्यात यावा आणि त्याच्या कामकाजाचा अहवाल हायकोर्टाला सादर करावा, असा आदेशही हायकोर्टाने दिला आहे.

 
</text>
</doc>
