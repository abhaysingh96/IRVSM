<doc>
<docno>1162683.cms.txt</docno>
<text>
 
प्रगती फास्ट
स्टुडण्ट व्हिसाचा टप्पा
[ Wednesday, July 06, 2005  05:37:27 pm]


परदेशातील शिक्षणाची पहिली पायरी म्हणजे हव्या असलेल्या कॉलेजमध्ये प्रवेश मिळवणं. त्यानंतर तिथल्या नवीन आयुष्याबद्दल तुम्ही कल्पनेचे मनोरे रचू लागता आणि अचानक लक्षात येतं की स्टुडण्ट व्हिसा मिळवायचा आहे. यात व्हिसा मिळेल का, यापासून चिंतेला सुरूवात होते. खरं पाहता व्हिसा मिळवणं अवघड नाही, मात्र त्यासाठी काही गोष्टी काळजीपूर्वक पूर्ण कराव्या लागतात.

स्टुडण्ट व्हिसासाठी अर्ज करताना तुमच्या शिक्षणविषयक योजनांविषयी जास्तीतजास्त माहिती देणं आवश्यक असतं. तुम्ही ती युनिव्हसिर्टी, कोर्स का निवडला, याची कधीकधी व्हिसा ऑफिसरला माहिती द्यावी लागते. करिअर आणि शिक्षणाबद्दल तुम्ही किती गांभीर्याने विचार करता, हे जाणून घेण्याकडे त्यांचा कल असतो. त्यामुळे व्हिसा इण्टरव्ह्यूची विशेष तयारी करावी लागते. तुम्ही निवडलेला कोर्स, युनिव्हसिर्टी, करिअर, त्या क्षेत्रातील संधी याविषयी ठामपणे मत मांडता आलं पाहिजे. स्टुडण्ट व्हिसा मिळवण्यासाठी कौन्सिलेट ऑफिसमध्ये खालील कागदपत्रं सादर करावी लागतात.

शैक्षणिक काळातील तुमची कामगिरी, विविध परीक्षंाची सटिर्फिकेट, सॅट /जीआरई /जीमॅट /टोफेल/आयईएलटीएस यापैकी उत्तीर्ण परीक्षांची सटिर्फिकेट शिवाय काही अचिवमेण्ट्स दाखवणारी कागदपत्रं.

तुम्ही शिक्षण अर्धवट सोडून जाणार नाही किंवा अवैधपणे तिथे नोकरी करणार नाही याची खात्री पटवून द्यावी लागते. त्यासाठी तुम्ही शिक्षणाचा संपूर्ण खर्च करू शकता, हे दाखवणारा आथिर्क उत्पन्नाचा दाखला. तुमचा खर्च स्कॉलरशिप किंवा प्रायोजक करणार असतील तर संबंधित दाखला.

शिक्षणानंतर परदेशात जाऊन स्थिरावण्याची इच्छा असणाऱ्यांना स्टुडण्ट व्हिसा मिळणं कठीण जातं. त्यामुळे तुमच्या देशाशी असलेलं दृढ नातं, मायदेशी येण्याची ओढ ऑफिसरला जाणवली पाहिजे.

कागदपत्रांव्यतिरिक्त खालील काही गोष्टींकडे लक्ष द्यावं लागतं.

परदेशातील शिक्षण पूर्ण केल्यानंतर मायदेशी परतून तुम्हाला काय करायचं आहे, त्याचा नीट विचार करा आणि त्याबद्दल सविस्तर माहिती द्या. भविष्यकाळासाठी काही ठोस योजना तुमच्या मनात

असणं गरजेचं आहे.

मायदेशातील एखाद्या कंपनीकडून चांगल्या नोकरीबद्दलची हमी देणारं लेखी पत्र तुमच्याकडे असेल तर ते अधिक सोयीस्कर ठरतं.

भारतात आल्यानंतर कोणत्या प्रकारच्या नोकरीच्या संधी तुम्हाला मिळू शकतात, याबद्दल माहिती करून घ्या. तुम्ही निवडलेल्या कोर्समधून चांगला जॉब मिळू शकतो, हे पटवून देणं फायद्याचं ठरतं.

सर्व आवश्यक कागदपत्रं जवळ ठेवा.

फॉर्मल ड्रेसिंग असावं.

वेळेच्या पाच दहा मिनिटं आधी पोहोचण्याचा प्रयत्न करा.

प्रश्नांची उत्तरं देताना आत्मविश्वासाने बोला.

तुमचे विचार मोकळेपणाने मांडा.

कोर्स का निवडलात, त्याची कारणं, तुमच्या शिक्षणाचा भारताला होणारा उपयोग हे व्यक्त करणारं एक स्टेटमेण्ट ऑफ परपज लिहा.

संपूर्ण शैक्षणिक फी भरून त्याची पावती सादर केलीत तर उत्तम.

मिनौती फडणीस

ग्लोबल एज्यूकेशन कौन्सिल

 
</text>
</doc>
