<doc>
<docno>1049619.cms.txt</docno>
<text>
 
संवाद
जगाला प्रेम अर्पावे
[ Saturday, March 12, 2005  03:49:37 pm]


सौंदर्य उषे झाक...

सौंदर्य उषे झाक तुझ्या रम्यतनूचे

हे रंग ढगांनो लपवा इंदधनूचे

हे सर्व तुम्ही दूर रहा दूर रहा जा

पापीच निघाले सगळे पुत्र मनूचे

आचार विरोधी सगळे जाचक यांचे

हेतूच मुळाशी सगळे घातक यांचे

यांना नसते कोमलता वा ममताही

जाळील जगाला सगळ्या पातक यांचे.

महात्मा गांधी

महात्मा गांधींचा निर्दय खून.

त्यासाठी कोण्या कवीनं लिहिलेल्या ओळी

देशात सुरू झालीय जातीपातीची होळी.

मृत्यू

मृत्यू

मृत्यू

मृत्यूचं चक्र आहे, हे ठीकच आहे

पण असा मृत्यू, कुणाचाही नकोय.

एका जगभरच्या महात्म्याचा

कुठल्याही मानवजातीला काळिमा फासणारा

मंदिराच्या साक्षीनं

असा मृत्यू नको होता.

हा झोपडीतला महामानव

मोहनदास करमचंद गांधी

त्या महामानवाचा खून...

भारतीय स्वातंत्र्याचा खून.

हाडामासाच्या शरीराचा असा खून करता आला

गांधींच्या विचारांचा खून करताच येणार नाही.

सार्वभौम सत्याचा खून करता येणार नाही.

गांधीबाबा,

तुझ्या या मृत्यूसाठी मी उपोषण केलं.

बोलणं सोडलं... जेवणखाण सोडलं.

उपोषणाचे दिवस लांबत चालले

हे उपोषण मी किती दिवस करणार ?

आणि या दिसांत काय साध्य होणार ?

मी, माझे मलाच प्रश्ान् विचारणार... सोडवणार.

स्वातंत्र्याची ध्वजा

उंच उंच प्रासादांवर उजळते आहे.

सर्वत्र जयघोष, सिंहासनं वाटली जात आहेत.

सत्तेच्या महाद्वारात भले भले ठाकले

त्यांचा वाटा मागताहेत.

हा देश सुजलाम् सुफलाम् करायचा

दररोज खोट्यानाट्या शपथा घेताहेत.

तुझी तस्वीर भिंतीला लावून

लोकशाही स्वातंत्र्याचा जयघोष चाललाय.

बाबा,

तुला सांगणं कठीण आहे

आत्ताच तर कुठे सुरुवात झालेली आहे.

सुरुवातीलाच मी इतका अस्वस्थ झालोय.

स्वभावानं मी हळवा, वेडा आहे म्हणतात

ते खरंही असू शकतं.

हिंदुस्थान पाकिस्तानमधल्या

चिरफाड रेषा...

प्रांताप्रांताच्या लहानमोठ्या रेषा

श्ाीमंती गरिबीच्या

टपोर होत जाणाऱ्या बलदंड रेषा.

जातपात धर्माच्या दंभाच्या रेषा

रेषाच रेषा.

सगळं छान चालणार

देश मोठा होणार...

जगात सवोर्त्तम होऊन

पुन्हा सोन्याचा धूर वाहणार.

लोकशाहीचा जय होवो

भारतवर्षाचा जय होवो

मी ऐकतो आहे स्वच्छ मनानं

निर्मळ मनानं आशाळभूतपणानं

गांधीबाबा,

तुझ्याशिवाय -

देश अर्थहीन वाटतो

हा सगळा संसार अर्थहीन वाटतो

पानझड झालेल्या झाडासारखा हा देश...

ओरबाडून टाकल्यागत वाटतो.

गांधीबाबा,

तुझा खून व्हायला नको होता

बाबा, नको होता.

* * *

या तत्त्वज्ञान केंदाच्या पायरीशी..

या तत्त्वज्ञान केंदाच्या

पायरीशी मला झोप लागते

अलीकडे खूपच खूप झोप लागते

मला स्वप्नं पडतात.

रात्रीला खूप खूप स्वप्नं पडतात

स्वप्नातही पाऊलवाट घेऊन जाते

रेल्वे लाईन्सच्या धावणाऱ्या रुळाकडे.

पाय थांबत नाहीत...

पाय चालतच राहतात

स्वप्नात...

स्वप्नात आता खूप काही बरळतो

दचकून जागा होतो

पुन्हा स्वप्नात जातो.

जळगाव.

जळगावहून थेट भुसावळच्या रुळांकडे

भादलीच्या स्टेशनजवळ

माझे पाय थांबतात.

मी थांबतो.

बराच वेळ थांबतो.

कुठल्या तरी कवितेच्या ओळी

मला भयभीत करतात.

त्या उजाड माळावरती

बुरुजाच्या पडल्या भिंती

ओसाड देवळापुढती-

वडाचा पार-अंधार दाटला तेथ भरे भरपूर.

ओढ्यात भालु ओरडती

वाऱ्यात भुते बडबडती

डोहात सावल्या पडती

काळ्याशार - त्या गदीर् जाळीमधि रात देत हुंकार

भर रानी काकस्थानी

उठतात ज्वाळ भडकोनी

अस्मान मिळाले धरणी

आर ना पार -अवकाळ रात्रिचा प्रहर घुमे तो घोर.

अंधार चिरून येणारी प्रचंड किंकाळी

मला भयभीत करते

लालजर्द रक्ताच्या

थारोळ्यात कोणी एक

छिन्नभिन्न तुकड्यांनी.

मी रुळाजवळ पुन्हा पुन्हा

जवळून पाहतो...

पुठ्ठ्याची गोलाकार उडालेली टोपी

आणि विस्कटून फाटलेला काळा कोट

रेल्वेलाईन जवळ

माझ्या पायांपाशी.

मी किंकाळी मारली मोठ्यांदा

तसं तत्त्वज्ञान केंद हादरून गेलेलं.

छात्रालयातल्या मुलांनी मला कडं केलेलं.

हलवून हलवून मुलांनी मला जागं केलेलं.

उत्तररात्रीच्या घनदाट काळोखात

मी स्वप्नातून उठतांना पुन्हा स्वप्नांच्या विळख्यात.

भांबावलेल्या डोळ्यांनी

पहाटे उठलो.

पुन्हा रेलगाडी- प्रवास...

रेलगाडी मला थेट घेऊन जाणारी

मुंबईच्या बंदरात

ही मुंबई... ही मुंबई माझा घबराट करते.

पुन्हा रात्र

पुन्हा काळोख,

काळोख काळोख आणि काळोख.

ती स्वप्नातली कविता पुन्हा घिरट्या घालीत येते

घिरघिर घिरट्यांनी भिरंगत राहाते.

कोनाड्यात मंद जळणाऱ्या पणतीला

विझवून टाकते.

* * *

गेली ज्योत विझून..

गेली ज्योत विझून मंदिर सुने, अंधारले भोवती

पणतीचे तिमिरात अश्ाू उरले, उरल्यात ओल्या स्मृती

सकलांच्या हृदयांतरी अजुनिही करुणार्त तू माऊली

राष्ट्राचा वटवृक्ष वाट तरीही करपून गा सावुली.

 
</text>
</doc>
