<doc>
<docno>1049622.cms.txt</docno>
<text>
 
संवाद
साथ संगीताची...
[ Saturday, March 12, 2005  03:53:44 pm]


तुम्ही नोकरीच्या निमित्ताने परदेशात एकटे गेलात असं समजा. तिथे जरूरी काम झाल्यावर तुम्ही काय कराल. तिकडची प्रेक्षणीय स्थळे पाहाल. तरीही तुम्हाला एकटं वाटत राहील. कारण तुमच्याशी संवाद साधणारं तिथं कोणीच नसेल. सहप्रवाशाशी ओळख करून घ्यायचा प्रयत्न कराल तर त्यावेळी वेगवेगळे अनुभव येतील. ब्रिटनमधल्या पाहणीत काय आढळले पाहा. काहीजण पेपर वाचत होते, काही मोबाइलवर बोलत बसले होते, काही स्वत:च्या टू इन वनवर मोठ्यानं गाणी लावून इतरांना त्नास देत होते. पण परदेशी लोकांना मदत करण्यात कोणालाच स्वारस्य नव्हते. वीस टक्के परदेशी व्यक्तींनी अशी तक्रार केली की, तेथे लोकांना साधे मॅनर्स नाहीत. प्रवासात धक्काबुक्की नेहमीचीच असते, मोबाइलवर सतत मोठ्यानं बोलतात वगैरे. केवळ अर्धा टक्क्यांनी सांगितलं की आम्हाला तेथील लोकांनी अतिशय प्रेमाने वागविले. अशी परिस्थिती असताना पर्यटकांनी काय मार्ग स्वीकारला असेल. 46 टक्के पर्यटक एमपीथ्री प्लेअर्स जवळ ठेवतात आणि ब्रिटनमध्ये फिरताना त्यावरील गाणी ऐकत राहणे पसंत करतात. आधीच्या पाहणीपेक्षा हा आकडा पाच टक्के वाढला आहे. हे सर्व ब्रिटनमध्येच घडत असेल असे नाही, अन्य देशांतही पर्यटक एमपीथ्री प्लेअरचा आसरा घेत असतील. माणसांमाणसांतील संवाद दिवसेंदिवस कमी होऊ लागलाय, याचेच हे निदर्शक म्हणायचे का...

अशोक पानवलकर

 
</text>
</doc>
