<doc>
<docno>1049620.cms.txt</docno>
<text>
 
संवाद
बेपत्तांचा पत्ता
[ Saturday, March 12, 2005  03:51:38 pm]


... पत्र धाडायचं, तर पत्ता हवाच. त्याचाच पत्ता नसेल, तर पत्र पोहोचणार कुठं ? अशा ' बेपत्ता ' माणसांना ' पत्ता ' पुरवण्याचं काम पोस्ट खातंच करतं. ही अशी पत्रं जिथं हातात पडतात, त्या खिडकीबद्दल...

बोरिबंदरजवळचं महाकाय जनरल पोस्ट ऑफिस... त्याच्या पायऱ्या चढतानाच कागद आणि डिंकाचा विचित्र उबट वास नाक चोंदायला लागतो... शंभर वर्षांहून अधिक काळ उभ्या असलेल्या त्या दगडी इमारतीच्या मध्यावरचं ते खिडक्यांचं सर्कल. त्याचं फनिर्चरही इमारतीइतकंच जुनं असावं. वर लटकलेले लांब

लांब दांड्यांचे एकाच संथ गतीनं फिरणारे पंखे आणि तशाच गतीनं आणि लयीनं काम करणारे पोस्टातले कर्मचारी. येणाऱ्या प्रत्येक पत्रावर स्टँप मारणाची हातोटी अशी की त्या निरस ठक ठक आवाजातूनही एक लयबद्ध संगीत निर्माण होतं. अर्थात त्याची निमितीर् करणाऱ्याला त्याची जाणीव वा फिकीरही नाही.

अशा या निरस आणि काहीशा गूढ जनरल पोस्ट ऑफिसात कुणी सहज फेरफटका मारायला येणार नाही. पण तरीही तिथं माणसांची सतत वर्दळ असतेच. स्टँपच्या खिडक्यांसमोर रांगा असतात. पाकिटं चिकटवण्यासाठी जिथे गोंद अक्षरश: सांडून ठेवलेला असतो, तिथं झुंबड उडालेली असते. पाकिटं आणि पार्सलांचं वजन करून घेण्यासाठी तुफान गदीर् असते. त्याच गदीर्चा एक शांत कोपरा... एका लाकडी टेमध्ये काही पत्रं विखरून पडलेली आणि तिच्यावरचे पत्ते शोधणारे एक- दोघेच... चेहरेपट्टी आणि वर्णावरून ते परदेशी असावेत, हे स्पष्ट कळतं. शोधणारे डोळे अचानक चमकतात... चेहऱ्यावर स्मितहास्याची झलक दिसते. आपलं पत्र घेऊन ते खिडकीआडच्या बाईशी संवाद साधतात. त्या बाईंचं मराठी, हिंदी आणि इंग्रजी आणि त्यांची कोणती तरी भाषा यातलं तिसऱ्याला काहीही कळलं नाही, तरी एकमेकांना काय ते नीट समजतं. मग पाठीवरच्या पोतडीतून कुठलीशी कागदपत्रं निघतात, बहुधा पासपोर्ट वगैरे. त्याची खिडकीआड तपासणी होते आणि पत्र हातात घेऊन ते निघून जातात.

असं दररोज चालतं. वेगवेगळ्या देशातून येणारी ही वेगवेगळी माणसं. ती मुंबईत येतात, कधी केवळ फिरायला, तर कधी कामधंद्याच्या शोधात. काही विद्याथीर् तर काही चरसी. या साऱ्यांना कुठून तरी पत्रं येतच असतात. पण पत्र धाडायचं, तर पत्ता हवाच. त्याचाच पत्ता नाही, तर पत्र पोहोचणार कुठं ? अशा ' बेपत्ता ' माणसांना ' पत्ता ' पुरवण्याचं काम पोस्ट खातंच करतं. अशा लोकांची पत्रं ' पोस्टमास्टर, जी. पी. ओ. मुंबई 400001' या पत्त्यावर पाठवली की, ती या खात्यात दाखल होतात. तिथं ज्याचं त्यानं आपली ओळख पटवून ती घेऊन जायची. ज्या पत्रांना कुणीच वाली नसतो, अशी पत्रं चार आठवड्यांनी पुन्हा ' सेंडर्स अॅड्रेस ' वर उलट टपाली परत जातात.

ब्रिटिशांच्या जमान्यातच ही सेवा सुरू झाली. ती आजतागायत चालू आहे. पूवीर् इथं पत्रांचा खच पडायचा आणि ती न्यायला येणाऱ्यांची गदीर् व्हायची, पण आता दिवस बदलत चालले आणि येणाऱ्या पत्रांची संख्या रोडावली. अलीकडे तर एखाद्या दिवशी इखाद दुसरंच पत्रं येतं, अशी तक्रार या विभागात काम करणाऱ्या महिलेनंच व्यक्त केली. पूवीर् अशा बेपत्ता परदेशी नागरिकांची संख्या जास्त होती. बेलार्ड पियर भागात दिवसभर नशा करत कोपऱ्यात पडून राहिलेले गर्दुले संध्याकाळ झाली की, दूर देशात आपली वाट पाहणाऱ्यांची पत्रं शोधायला इथं यायचे. विद्यापीठात शिकायला येऊन राहिलेल्यांनाही आई- वडिलांची खबरबात या काऊंटरवरूनच कळायची. पण आता आयएसडीचे दरही कमी झाले आणि बूथही वाढले. त्यामुळे पत्रासाठी दोन-तीन आठवडे थांबायला वेळ कुणाला ? ख्यालीखुशालीची खबरबात फोनवरूनच होते. तरीही पत्रं येतात, कारण कागदपत्रं पाठवण्याची दुसरी सोय नाही. भारतात टपाल सेवा बरीच बदनाम आणि टिंगलीचा विषय असली, तरी परदेशातल्या लोकांना खाजगी कुरियरबरोबर महत्त्वाचे दस्तऐवज पाठवण्यापेक्षा पोस्टानं पाठवणंच अधिक विश्वासार्ह वाटतं, याचं हे उदाहरण.

या पत्रांच्या नाना कथा. पत्रातला मजकूर समजताच साऱ्या डिपार्टमेंटला पेढे वाटणारे महाभाग पूवीर् इथं यायचे, असं काही रिटायर्ड कर्मचारी सांगतात, तर असंच एक पत्र आलं आणि ते वाचून एक तरुणी इतकी डिस्टर्ब झाली की, काही मिनिटांतच ती समोरच्या रस्त्यावरच्या गाडीखाली आली, अशाही कथा आहेत. परदेशातून होणाऱ्या बेकायदा व्यापाराची अनेक प्रकरणंसुद्धा इथल्या पत्रांवरून उघडकीस आली. पूवीर् फक्त जीपीओमध्येच ही पत्रं मिळायची सोय होती. आता मुंबई-ठाण्यातल्या अनेक पोस्टांत ही सोय झाली आहे. त्यामुळे जीपीओतल्या या विभागाचं महत्त्व अंमळ कमी झालं, हे खरंच. पोस्ट खात्याच्या वाढणाऱ्या फापटपसाऱ्यात या ' बेपत्ता ' पत्रांचा संसार मात्र आक्रसू लागला, ही देखील बदलत्या काळाची निशाणी.

भ्रमरछंदी

 
</text>
</doc>
