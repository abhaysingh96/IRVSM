<doc>
<docno>1049626.cms.txt</docno>
<text>
 
संवाद
खाए तो खाए कहाँ
[ Saturday, March 12, 2005  03:57:10 pm]


गलिच्छ जागेतच गुणगुणणाऱ्या माशांच्या संगतीत भल्यामोठ्या टोपात उकडलेले बटाटे कुस्करुन त्यात मसाला मिसळण्याचे काम नॉनस्टॉप सुरू असतं... तिथेच पान, गुटख्यांच्या पिचकाऱ्यांची सुबक रांगोळी असलेल्या एका कोनाड्यात शेगडीवरील भलामोठ्या कढईतील उकळलेल्या तेलात गरमागरम वडे तळले जात असतात... ट्रेन पकडण्यासाठी धावपळीत असणाऱ्या प्रवाशांच्या पायांची उडणारी धूळ या वड्यांची ' टेस्ट ' वाढवण्याचं काम करीत असते... तयार झालेले ' प्लॅटफॉर्म स्पेशल ' वडे तातडीनं कँटीनच्या दिशेनं पोहोचवण्यात येत असतात... या वड्यांच्या घमघमाटापुढे नाईलाज झाल्यानं इंडिकेटर्सवरील ट्रेनशी आपल्या पेटपूजेचं टायमिंग जुळवत प्रवाशीही रेल्वे कँटीनकडे आपोआपच खेचले जात असतात.

काही अपवाद वगळता मुंबईतील बहुतेक रेल्वे स्टेशन्सवर कमीअधिक प्रमाणात दिसणारं चित्र रेल्वे स्टॉल्सवरील पदार्थ आणि भोवतालच्या अस्वच्छतेची कहाणी सांगण्यास पुरेसं आहे. पण या अस्वच्छतेबरोबरच वडे, समोशांपासून इतर पदार्थ बनवण्यासाठी रेल्वे कँटीन मालकांनी प्लॅटफॉर्मवरच ब्रिजखाली थाटलेली किचन्स ही मध्य व पश्चिम रेल्वेसाठी डोकेदुखी बनली आहे. आधीच प्रवाशांच्या गदीर्नं मुंबईतील रेल्वे स्टेशन्समधील अवस्था भयावहआहे. त्यातच या रेल्वे कॅण्टीनमध्ये पेटवल्या जात असलेल्या शेगड्या, घरगुती सिलिंडरचा साठा यामुळे लाखो प्रवाशांची

ये-जा असलेल्या रेल्वे स्टेशन्सची अवस्था अधिकच स्फोटक बनली आहे. या गंभीर प्रश्नाकडे प्रवाशांनी वेळोवेळी लक्ष वेधलं, पण प्रशासनाचे डोळे उघडण्यासाठी कायमच दुर्घटनेला जन्म घ्यावा लागला आहे.

ऑगस्ट 2004 मध्ये अंधेरी रेल्वे स्टेशनमध्ये प्लॅटफॉर्म नंबर एकच्या कँटीनमध्ये निष्काळजीपणातून झालेल्या स्फोटात एका जीवाचं मोल देऊन त्याची किंमत मोजावी लागली. या दुर्घटनेनंतर रेल्वे कँटीनच्या सुरक्षेविषयी प्रवाशांचा आवाज रेल्वे अधिकाऱ्यांच्या कानावर पडला. रेल्वे कँटीन्सना नवा चेहरा देण्यासाठी पावलं उचलण्यास रेल्वे प्रशासनाने आता सुरूवात केली आहे. रेल्वेच्या केटरिंग पॉलिसीनुसार आता रेल्वे कँटीनमध्ये कोणतेही पदार्थ तळणं अथवा शिजवण्यास बंदी घालण्याचा निर्णय घेण्यात आला आहे.

कँटीनमधील सिलिंडर शेगड्यांच्या जागी इलेक्ट्रिक शेगड्या बसवण्याची प्रक्रियाही टप्प्याटप्प्यानं सुरू करण्याचा निर्णय घेण्यात आला आहे. सिनियर डिव्हिजनल कमशिर्यल मॅनेजर अथवा डिव्हिजनल कमशिर्यल मॅनेजरच्या परवानगीनेच रेल्वे कँटीनमध्ये पदार्थ शिजवण्याची परवानगी मिळू शकते. रेल्वेतील ब्रिजखाली कँटीन मालकांना स्टोअर्ससाठी देण्यात आलेली जागादेखील 31 मार्चपर्यंत खाली करण्याचे आदेश देण्यात आले आहेत. पदार्थांचं पॅकिंग यापुढे ' बायो-डिग्रेडेबल कंटेनर ' मध्ये करण्याची अट घालण्यात आली आहे. प्लॅटफॉर्मवरील रेल्वे कँटीनच्या उभारणीपासून तिथली स्वच्छता, पदार्थांचा दर्जा, तिथल्या कामगारांची नियुक्ती याबाबतचे अनेक नियम रेल्वे केटरिंग पॉलिसीनुसार अगोदरच ठरवण्यात आले आहेत. पण अनेक कँटीनवाले असे नियम धाब्यावर बसवत आल्याचे रेल्वेचे वरिष्ठ अधिकारीही मान्य करतात.

स्टोअर्समध्ये सिलिंडर्सचा साठा करुन ठेवणं, कामगारांच्या राहाण्याची व्यवस्था करणं, अस्वच्छता, दर्जाहीन पदार्थ विकणं अशा पद्धतीने नियमांचं उल्लंघन होत असल्याच्या तक्रारी रेल्वेकडे वारंवार येत होत्या. पण अनेक कँटीनमालकांचे ' वरपर्यंत हात ' पोहोचले असल्याने कारवाई करण्यात आतापर्यंत अडथळे आल्याचंही रेल्वेचे काही वरिष्ठ अधिकारी ' ऑफ द रेकॉर्ड ' मान्य करतात. पण अंधेरी स्फोटामुळे या प्रकरणाची गंभीर दखल घेणं भाग पडल्यामुळे येत्या काळात अनेक कँटीनचा दर्जा नक्कीच सुधारेल, असा विश्वास अधिकारी व्यक्त करीत आहेत.

परंतु कँटीनचा दर्जा सुधारण्याविषयी रेल्वे प्रशासनाकडून दिली जात असलेली आश्वासनं म्हणजे वाऱ्यावरच्या गप्पा असल्याचं मुंबईतील लाखो प्रवाशांचं म्हणणं आहे. रेल्वे प्रशासनाच्या आशीर्वादामुळेच रेल्वेची ही अशा अवस्थेतली अनेक कँटीन्स चालतात. त्यामुळे सध्या सुरू असलेली कारवाई हा निव्वळ दिखावा असून येत्या काही दिवसात पुन्हा ' ये रे माझ्या मागल्या ' चित्र अनेक प्लॅटफॉर्मवर दिसू लागेल, अशी प्रतिक्रिया रेल्वे प्रवासी संघाचे अध्यक्ष मधु कोटियन यांनी व्यक्त केली. आज काहीप्लॅटफॉर्मवर दोन ते तीन कँटीन्स उभी आहेत.

प्रवाशांची भूक भागवण्याऐवजी प्लॅटफॉर्मवरील गदीर् वाढवण्याचे काम प्लॅटफार्म करीत असल्याकडे कोटियन यांनी लक्ष वेधलं आहे. रेल्वे कँटीनमध्ये धुडकावल्या जात असलेल्या सुरक्षेबरोबरच अनेक कँटीनमध्ये मिळणाऱ्या पदार्थांच्या दर्जाबाबतही प्रवासी उघडपणे नाराजी व्यक्त करतात. मुंबईतील प्रवाशांच्या रुपानं हजारो कोटी रुपयांचं उत्पन्न रेल्वेला मिळतं. पण प्लॅटफॉर्मवर शुद्ध पाण्याची व्यवस्थादेखील रेल्वेकडून प्रवाशांना मिळत नाही. त्यामुळे अनेक कँटीनमध्ये चांगले आणि ताजे पदार्थ मिळण्याची आशा बाळगणं मूर्खपणाचं असल्याची संतप्त प्रतिक्रिया अनेक प्रवासी व्यक्त करतात.

जीवघेण्या प्रवासानंतर प्लॅटफार्मवरील कँटीनवर पिण्यासाठी पाणी मागितल्यावर तिथल्या पिंपात बुचकळून येणारा ग्लास पाहिल्यानंतरच अनेकांची तहान शमते. ' भैय्या समोसा थंडा है... ' असं सांगितल्यानंतर ' खाना है तो खाओ वरना चलते बनो ' असं नजरेतूनच सांगणाऱ्या कर्मचाऱ्यांचा आविर्भाव बघितल्यानंतरच अनेकांची भूक भागते. जमिनीवरच अस्ताव्यस्त पडलेले कोल्ड ड्रिंक्सचे कॅरेट...पानी जादा कम चाय... केकबरोबर मिळणाऱ्या माशा फ्री... वारंवार तळून काळे पडलेले वडे... ड्युप्लिकेट बिस्किटांनी भरलेल्या बरण्या... यामुळे भुकेला शरण जात अपायकारक पदार्थ गोड मानून खाण्याशिवाय अनेकांसमोर पर्याय नसतो. त्यापेक्षा अनेकजण सरळ प्लॅटफॉर्मबाहेरील खाऊ गल्ल्या किंवा हॉटेलांचा मार्ग स्वीकारतात.

मुंबई सेंट्रल स्टेशनमध्ये मॅकडोनल्ड्सच्या बर्गरला एण्ट्री देऊन एक वेगळा प्रयोग रेल्वेनं केला आहे. या फास्ट फूडच्या किंमती सर्वसामान्यांच्या खिशाला न परवडणाऱ्या असल्यामुळे ' गड्या आपलं कँटीन बरं... ' अशी प्रतिक्रिया प्रवाशांमधून उमटत आहे. सध्या रेल्वे प्रशासनापासून ते प्रवाशांपर्यंत सर्वांनी आरोपीच्या पिंजऱ्यात उभे केलेले रेल्वे कँटीनधारक मात्र आपण नव्हे तर रेल्वे प्रशासनच दोषी असल्याचा आरोप करीत आहेत. केटरिंग पॉलिसीद्वारे पदार्थांच्या नमूद केलेल्या किंमतीत अधिक चांगले पदार्थ प्रवाशांना देणं शक्य नसल्याचं या मालकांचं म्हणणं आहे. गरमागरम पदार्थांच्या प्रवाशांच्या मागणीमुळे बाहेर पदार्थ तळून ते प्लॅटफॉर्मवर विकणं शक्य नसल्याचं काहीजण सांगतात. प्लॅटफॉर्म सुरक्षेसाठी इलेक्ट्रिक शेगडीचा पर्याय बंधनकारक करताना रेल्वेनं एमएसईबी, रिलायन्स एनजीर्पेक्षा तिप्पट महाग असलेले दर अगोदर कमी करावेत, अशी मागणीही केली जात आहे. रेल्वे पुलाखाली स्टोअररुमचा किचन म्हणून करण्यात येणारा वापर, प्रवाशांना मिळणारी उद्धटपणाची वागणूक, तिथली अस्वच्छता या प्रवाशांच्या आरोपांवर कँटीन मालकांकडे कोणतीच उत्तर नाहीत.

अमेरिका, इंग्लंडमधील अनेक शहरांमध्ये मिळणाऱ्या खानपानसेवेपेक्षा अधिक चांगले पर्याय रेल्वे स्टेशन्समध्ये उपलब्ध आहेत. त्या दर्जाची सेवा देणं रेल्वेला शक्य नसलं तरी प्रामाणिक प्रयत्न केल्यास सध्याच्या कँटीनच्या दर्जात सुधारणा करणं शक्य असल्याकडे आहारतज्ज्ञांनी रेल्वे प्रशासनाचं लक्ष वेधलं आहे. आज रेल्वे स्टेशन्सवरील कँटीनकडे आकषिर्त होण्याऐवजी आजूबाजूची अस्वच्छता पाहून नाक मुरडणारे प्रवासीच अधिक दिसतात. त्यामुळे कँटीनच्या रचनेत बदल करतानाच तेथील स्वच्छतेवर अधिक भर देणं गरजेचं आहे. तळलेल्या पदार्थांपेक्षा इडलीसारखे उकडलेले पदार्थ, वेगवेगळे ज्युसेस कँटीनमध्ये विकण्यावर भर देण्याची गरज आहे. या बदलांंचं प्रवाशीही नक्कीच स्वागत करतील, असं प्रसिद्ध न्युट्रिशिअन राजलक्ष्मी भोसले यांचं म्हणणं आहे.

प्रवाशांच्या सुरक्षेसाठी रेल्वेने उचललेल्या पावलांचं प्रवाशांकडून स्वागत करण्यात येत आहे. पण सुरक्षेबरोबरच कँटीनमध्ये मिळणाऱ्या पदार्थांचा दर्जा सुधारा, त्यासाठी थोडे अधिक पैसे मोजण्याचीही आमची तयारी आहे, अशी सार्वत्रिक प्रतिक्रिया प्रवाशांमधून उमटत आहे.

प्रवीण मुळ्ये

महिला संस्थांच्या ताब्यात द्या रेल्वे कँटीन्स

रेल्वे स्टेशनांतील खानपान सेवेचा दर्जा अधिक सुधारावा यासाठी तेथील कँटीन्स महिला उद्योजक संस्थांच्या ताब्यात द्यावीत, अशी मागणी आता प्रवाशांमधून जोर धरू लागली आहे. अनेक महिला संघटना आज मुंबईत यशस्वीपणे पोळीभाजी केंद चालवत आहेत. विविध टेस्टी पदार्थांबरोबरच तेथे ठेवण्यात येणाऱ्या स्वच्छतेमुळे पोळीभाजी केंदांवर येणाऱ्यांच्या संख्येतही वाढ झाली आहे. त्यामुळे रेल्वे स्टेशनांमधील कँटीन्सना पेटपूजेसाठी अनेक चांगले पर्याय देणाऱ्या पोळीभाजी केंदांमध्ये रुपांतरीत करण्याचा प्रस्ताव आता प्रवाशांमधूनच पुढे येऊ लागला आहे. रेल्वे कँटीन महिला संस्थांच्या ताब्यात दिल्यास सध्या मिळत असलेल्या पदार्थांपेक्षा नक्कीच चांगले पर्याय आम्ही प्रवाशांना देऊ शकतो. तसंच यामुळे अनेक महिलांना रोजगाराच्या संधीदेखील उपलब्ध होऊ शकतील, असा विश्वास स्त्रीहितवधिर्त औद्योगिक सहकारी संस्थेच्या अध्यक्षा उमिर्ला पडवळ यांनी व्यक्त केला.

 
</text>
</doc>
