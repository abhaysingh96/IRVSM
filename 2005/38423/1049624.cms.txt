<doc>
<docno>1049624.cms.txt</docno>
<text>
 
संवाद
कॉपीबहाद्दरांचं करायचं काय?
[ Saturday, March 12, 2005  03:55:20 pm]


यश, अनिरुद्ध, संपदा, निकिता, केदार, अनघा अशा 12 वीला बसलेल्या काही मुलांसमोर गेल्या आठवड्यात पुण्यात घडलेल्या घटनेनंतर अनेक प्रश्ान् उभे राहिले होते. बोर्डाची परीक्षा सुरू झाल्यानंतर दुसऱ्याच पेपरच्या दिवशी ' सामूहिक कॉपी ' चा प्रयत्न केला जाणं आणि त्यासाठी विद्यार्थ्याला मारहाण... अशा बातम्या वाचून त्यांचेही धाबे दणाणले. कमी-अधिक प्रमाणात त्यांच्याबाबतीतही असा प्रकार घडला होता. मात्र, आता पुढची परीक्षा निविर्घ्नपणे पार पडावी, याकरता ते मनोमन प्रार्थना करत होते. काही विद्यार्थ्यांच्या कॉपी हव्यासाचा फटका आपल्याला तर बसणार नाही ना, अशी धास्ती त्यांना वाटणं स्वाभाविकच होतं. बोर्डाच्या परीक्षांमध्ये असे गैरप्रकार झाले की, त्याचे सार्वत्रिक पडसाद उमटतात. आपल्या पाल्यानं वर्षभर केलेल्या मेहनतीला अशा प्रकारांमुळे गालबोट लागू नये, असा बहुतांशी पालकांचा सूर होता.

बारावीची परीक्षा संपून येत्या आठवड्यात दहावीची परीक्षा सुरू होणार आहे. सध्या दरवषीर्च्या परीक्षेतच काही ना काही गैरप्रकार घडत असल्याने अभ्यास, घरच्यांच्या अपेक्षा आणि मानसिक दडपण अशा तिहेरी कात्रीत अडकलेल्या विद्यार्थ्यांना परीक्षेबरोबरच अशा बाह्य ताण-तणावांचाही सामना करावा लागतो. फारसं समजत नसूनही करियर ठरवण्यासाठी 10 वीची आणि एखादं क्षेत्र निवडण्यासाठी 12 वीची परीक्षा, या शैक्षणिक क्षेत्रातल्या ठरून गेलेल्या समीकरणाच्या चक्रव्यूहात विद्याथीर् अलगद अडकला जातो. त्यामुळे एकेका गुणासाठी धडपडणं, रात्रीचा दिवस करणं, तहान-भूक विसरून अभ्यास करणं एवढंच त्यांच्या हातात असतं अन् या प्रक्रियेतून जात असतानाच अचानक परीक्षेतल्या गैरप्रकारामुळे शैक्षणिक नुकसान होणार हे त्यांना समजल्यावर त्यांच्या मानसिक स्थितीचा विचार करणंही अवघड आहे. परीक्षेतला प्रत्येक गुण हा जणू त्यांच्यासाठी लाखामोलाचा असतो. कारण, एखाद-दुसऱ्या गुणाने त्यांची गुणवत्ता यादी हुकते अन् त्यानंतर प्रवेश मिळवण्यासाठी लाखो रुपयांचं ' डोनेशन ' देणं पालकांसाठी अपरिहार्य होतं.)

दहावी-बारावीच्या परीक्षांमध्येच फक्त ' कॉपी ' होते आणि बाकी सर्व आलबेल, अशीही परिस्थिती अजिबात नाही. मुख्यत्त्वे, चौथीपर्यंतच्या अभ्यासातले प्राथमिक धडे गिरवून माध्यमिक शाळांत प्रवेश घेतल्यावर टप्प्याटप्प्याने कॉपीतही पारंगता आत्मसात करता येते. एखाद्या परीक्षेला एक-दोन प्रश्ानंची उत्तरे विचारण्यापासून पुस्तके, गाईड यांची पानं कोणकोणत्या जागी लपवता येऊ शकतात, याचं रीतसर प्रशिक्षण पाचवी ते दहावीच्या कार्यकालात मिळतं. मात्र, या दरम्यान ग्रामीण भागातील अनेक शाळांपासून ते शहरी भागातल्या नावाजलेल्या शाळांपर्यंत कोणत्याच शाळेत अंतर्गत परीक्षांकडे गांभीर्यानं पाहिलं जात नाही. त्यामुळे परीक्षा सुरू असताना पर्यवेक्षकांच्या देखत राजरोसपणे सुरू असणाऱ्या कॉपी प्रकरणांना लगाम घातला जात नाही. ( एखाद्या गोष्टीचं व्यसन लागलं की, ते वाईटच.) त्यामुळे ' कॉपी ' हे सुद्धा शिक्षण क्षेत्रातील एक व्यसनच म्हटलं पाहिजे. कारण, ते कितीही प्रयत्न केला तरी सुटत नाही अन् त्या व्यसनाच्या आधाराशिवाय परीक्षेत पास होता येत नाही, असा अनेकांचा समज झालेला आहे.

सध्याचं सारं युग ' इन्स्टंट ' चं आहे, असं म्हणताना फारसे कष्ट न करता पैशाची हाव धरणाऱ्या युवकांकडे आपणं बोटं दाखवतो, पण त्याची मुळं बाल्यावस्थतेच रुजत नसतील कशावरून ? अभ्यास कशाला करायचाय, पुस्तकं आणि गाईडमधल्या पानांच्या चार-पाच चिठ्ठ्या ठेवून 35 मार्कंपडताहेत ना.... मग बस्स! पाहिजे कशाला पुस्तकांची, शिक्षकांची आणि अभ्यासाची झिकझिक, हा विचार पाचवी ते दहावीतल्या सुमारे 60 ते 65 टक्के विद्यार्थ्यांकडून केला जातोय. ( ' कष्टाविना फळ नाही ' ही म्हण बदलणं, आता काळाची गरज झाली आहे असं म्हणण्यासारखी परिस्थिती उद्भवली आहे.) स्वकर्तृत्त्व, स्वकौशल्य आणि स्वगुणांवर बहुधा हल्ली कोणाला विश्वास वाटत नसल्यानेच असं घडत असावं.

पुण्यात घडलेलं सामूहिक कॉपी प्रकरण थिटं पडेल, असा प्रकार लातूरजवळील एका गावामध्ये घडला. परीक्षेला बसलेल्या आपल्या पाल्यांना ' कॉपी ' करू देत नाहीत म्हणून पालकांनीच पर्यवेक्षकांना मारहाण करण्याच्या अजब आणि अर्तक्य प्रकाराला काय म्हणायचं ? स्पधेर्च्या जगात वावरताना आपला पाल्य मागे पडू नये, यासाठी वाट्टेल त्या मार्गाने त्याला पुढे आणण्यासाठी पालकांची चाललेली धडपड की, शिक्षण व्यवस्थेतला सावळा गोंधळ कमी करण्यात सरकार आणि प्रशासनाला आलेलं ढळढळीत अपयश ? याचं उत्तर मिळणं मोठं कठीण आहे. कारण, आज कोणालाच थांबायला वेळ नाही. त्यामुळे परीक्षेत अपयश अथवा कमी गुण म्हणजे भवितव्यासाठी उघडे असणारे दरवाजे पूर्णत: बंद होणं, हा संपूर्ण समाजामध्ये पसरलेला (गैर)समज दूर करणं हेचं मोठं आव्हान आहे.

या सर्व ' कॉपी ' प्रकरणात प्रत्येकवेळी बोर्डाकडे बोट दाखवलं जातं. मात्र, बोर्डाच्या परीक्षांसाठी विद्यार्थ्यांचा अर्ज भरून घेण्यापासून ते परीक्षा कालावधीत केंदावर काय खबरदारी घ्यावी अथवा पर्यवेक्षकांनी कशाप्रकारे वागावं, याची पुस्तिकाच प्रत्येक शाळेला पाठवली जाते. 12 वी आणि 10 वी च्या परीक्षा पाठोपाठ होत असल्याने एकाचवेळी राज्यभरातून या परीक्षांसाठी बसणाऱ्या सुमारे 10 लाख मुलांची परीक्षा केंदं, आसनव्यवस्था, प्रश्ान्पत्रिका, उत्तरपत्रिका अशी सर्व सोयही बघावी लागते. विद्यार्थ्यांना काही अडचण आल्यास वर्गावर नेमलेल्या परीक्षकांकडे, केंद संचालकांकडे अथवा शाळा-कनिष्ठ महाविद्यालयाच्या मुख्याधापक-प्राचार्यांकडे त्यांना तक्रार करता येते. या सर्व प्रकरणानंतर मुलांच्या अडचणी सोडवण्याकरता बोर्डाच्या पुणे विभागाने विद्यार्थ्यांसाठी अवघ्या चार-पाच दिवसांमध्ये दूरध्वनीद्वारे ' हेल्पलाइन ' ची सुविधा उपलब्ध करून दिली आहे. मंगळवारपासून सुरू होणाऱ्या दहावीच्या परीक्षांसाठीदेखील ही सुविधा कार्यान्वित असल्याने नक्कीच त्याचा फायदा विद्यार्थ्यांना होऊ शकेल.

व्हेकेशन बॅच, रेग्लुलर क्लासेस आणि टेस्ट सिरीजच्या माध्यमातून एकेका मार्काची साठवण करत उज्ज्वल यश मिळवण्यासाठी ' इमाने-इतबारे ' अभ्यास करणाऱ्या विद्यार्थ्यांचा मात्र ' कॉपी ' प्रकरणात हकनाक बळी जातो. वर्षभर राबून 80-90 टक्क्यांपेक्षा अधिक झेप घेण्याचं स्वप्न उराशी बाळगणाऱ्यांना ' कॉपी ' बहाद्दरांचा त्रास सहन करावा लागतो. प्रसंगी त्यांना ' छुपी ' मदतही करावी लागते. त्याचा फायदा अर्थातच ' आयतं ' मिळवायची सवय झालेल्यांना होतो अन् इतर अनेक फुकट्या गोष्टींप्रमाणेच ' आयत्या ' गुणांचाही बोनस त्यांना मिळतो!

सुनीत भावे

 
</text>
</doc>
