<doc>
<docno>1049631.cms.txt</docno>
<text>
 
संवाद
गुजगोष्टी
[ Saturday, March 12, 2005  04:02:51 pm]


आधुनिक महाराष्ट्राच्या जडणघडणीत यशवंतराव चव्हाण यांचे काम फार मोलाचे आहे. अशा नेत्याच्या मनाची जडणघडण कशी झाली, हे जाणून घेणे आवश्यक आहे. यशवंतरावांनी पत्नी वेणूताई यांना पाठविलेली पत्रे आणि वेळोवेळी लिहलेल्या राजकीय नोंदी त्यांचे स्नेही ज्येष्ठ पत्रकार रामभाऊ जोशी यांच्या स्वाधीन केल्या होत्या. हे विचारधन समाजाला देण्याचे रामभाऊंनी ठरविल्याने यशवंतरावांची पत्रे आणि नोंदी ' विरंगुळा ' या पुस्तकाच्या रुपाने प्रसिद्ध होत आहेत.

यशवंतरावांच्या 1946 पासूनच्या नोंदी आणि पत्रे यात आहेत. 46 ते 52 या काळातील केवळ तीन पत्रे या संग्रहात आहेत. रामभाऊंनी विस्तृत प्रास्ताविक लिहून या काळातील यशवंतरावांच्या संसारातील आथिर्क ओढाताण, वेणूताईंना झालेला क्षयाचा विकार, यशवंतरावांपासून दूर राहावे लागत असल्याने त्यांच्या मनावर येणारा ताण, त्यातून होणारी चिडचीड, यशवंतरावांच्या मनाची वेदना हे सारे सांगितले आहे.

भाषावार प्रांतरचनेसंबंधी 7 जानेवारी , 1953 ला यशवंतरावांनी केलेली नोंद त्यांच्या भूमिकेवर प्रकाश टाकणारी आहे. ते लिहितात , '... मोरारजीभाईं ( देसाई)नी हैदराबाद येथे (काँग्रेस) वकिर्ंग कमिटीच्या बैठकीत काय विशेष घडले ते सारांंशरूपाने सांगितले. हैदराबादचा प्रश्न निघाला असता ' हैदराबादची विभागणी मी होऊ देणार नाही, प्रसंग पडल्यास सैन्य नेऊन उभे करीन ', असे उद्गार पंडित नेहरूंनी काढल्याचे मोरारजीभाईंनी सांगितले...

भाषावार प्रांतरचनेचे तत्त्व एकदा आंध्राला मान्यता देऊन स्वीकारल्यावर हैदराबादच्या समावेशाला विरोध करण्यामागे काय विचार आहे हे मला समजत नाही. पंडितजींसारखा लोकमताच्या नाडीवर हात असणारा मनुष्य या प्रश्नावर बेफिकीर का हेच कळत नाही.

पुष्कळ वेळा माझ्या मनात येऊन जाते की पंडितजी काश्मिरी ब्राह्माणाच्या कुळात जन्माला येण्याऐवजी दक्षिणेतील एखाद्या राज्यात जन्माला आले असते तर ? तर त्यांना गेली अनेक शतके अन्यायावर उभे असलेले निजामाचे राज्य हे दक्षिणेतील हिंदी मानवतेच्या ह्रदयात सलणारे एक शल्य आहे, याची अनुभूती आली असती. जनतेच्या अंतर्मनातील स्पंदने जेव्हा नेत्यांना समजेनाशी होतात तेव्हा जनताच नेतृत्व हाती घेते. भाषिक प्रांतरचनेच्या बाबतीत आमच्या देशात हे घडणार असे स्पष्ट दिसू लागले आहे... '

या नोंदीतील शेवटच्या दोन वाक्यांतून यशवंतरावांची राजकीय दूरदृष्टी प्रत्ययास येते.

काँग्रेस 1969 मध्ये दुभंगली. त्यावेळी बंगलोरला वकिर्ंग कमिटीत जे घडले त्यासंबंधी 4 मे 1975 ला यशवंतराव वेणूताईंना लिहितात: '1969 मध्ये मी इंदिरा गांधींच्या विरुद्ध मत दिले ते त्यांना सत्तेवरून काढण्यासाठी हे निदान माझ्या बाबतीत तरी खरे नाही. मी त्यांचे मत एकसारखे विचारले होेते. त्यांचे मन बनत नव्हते. हे करू की ते करू अशी चंचलता होती. शेवटी मी जे करीन ते इतरांनी मानावे अशी त्यांची रीत होती. '

यशवंतरावांनी हे लिहिले असले तरी इंदिरा गांधींना मात्र चव्हाणांनी त्यांच्या विरोधात मत दिल्याबद्दल राग आला होता. पुढे काँग्रेस दुभंगल्यावर जरी यशवंतराव हे इंदिरा गांधींच्या बरोबर राहिले तरी यानंतर इंदिरा गांधी यांच्या मनातील राग कमी झाला नाही. त्यांनी यशवंतरावांवर सतत अन्यायच केला. असे असूनही यशवंतराव लिहितात: ' मला हेही कबूल केले पाहिजे की श्रीमतीजी माझ्याशी कधी सूडाने वागल्या नाहीत. फेअर वागणे म्हणतात तसे गेली सहा वषेर् त्यांनी माझ्याशी वर्तन केले. पण हे शेवटी सगळे वैयक्तिकच ना ? सार्वजनिक जीवनात आणि राजकारणात जी तत्त्वे मानली त्यांच्या भविष्याचे काय ?... काँग्रेस पक्ष मी माझे सर्व जीवन मानले. ती काँग्रेस कुठे आहे ? काँग्रेेसमध्ये लोकशाही राहिली आहे का ? सत्ता मिळवून ती ताब्यात ठेवण्याचे यंत्र म्हणून आज काँगेस वापरली जात आहे...श्रीमतीजी अजून महत्त्वाच्या कामात सल्ला-मसलत घेतात पण सत्तेच्या वर्तुळाच्या बाहेर ठेवण्याचा समजेल असा प्रयत्न करतात, असा अनुभव आहे. मग मन धुमसतच राहते. असे अपमानित राहण्याने ज्यांचा मी प्रतिनिधी आहे असे मानतो त्यांचाही अपमान तर होत नाही ना अशी बोचणी असते. मी माझी समजूत घालतो की असा वैयक्तिक भावनांचा विचार करून निर्णय घ्यावयाचे नसतात. राष्ट्रीय कार्य करीत असताना स्वत:ला विसरले पाहिजे. भविष्याकडे लक्ष ठेवले पाहिजे. रागाने मोडता येते, जोडता येत नाही. तडजोडीनेे वागले पाहिजे असा विचार करून मग काम चालू राहते. पण खऱ्या अर्थाने काम चालू आहे का ? की एका व्यक्तीचा अहंकार सुखविण्यासाठी हे सर्व चालू आहे ?'

यशवंतराव चव्हाण हे तळागाळातून वर आलेले कार्यकतेर्. त्यामुळे जनसामान्यांच्या आकांक्षा त्यांना अचूक समजत असत. 1957 ते 62 या काळात महाराष्ट्राने सहकार, शिक्षण आणि अन्य क्षेत्रांमध्ये जी प्रगती केली ती लक्षात घेतल्यावर 62 ते 67 या काळात यशवंतराव महाराष्ट्राचे मुख्यमंत्री राहिले असते तर राज्याची प्रगती करण्यासाठी त्यांनी शथीर्चे प्रयत्न केले असते आणि महाराष्ट्रातील जनतेने त्यांना प्रतिसादही दिला असता.

धकाधकीच्या राजकारणात सतत गुरफटलेले असताना वेणूताईंशी पत्रातून संवाद करणे हा यशवंतरावांच्या जिवाचा ' विरंगुळा ' होता. त्याचप्रमाणे कृतिशील जीवन जगतानाच तटस्थतेने वर्तमानकालीन घटनांवर टीकाटिप्पणी करणे यातही त्यांना समाधान वाटे. अशा तऱ्हेच्या नोंदींना ऐतिहासिक संदर्भ म्हणून फार महत्त्व आहे. या दृष्टीने या पुस्तकाचे एक आगळे वैशिष्ट्य आहे.

परंतु, मला सर्वात महत्त्वाचे वाटते ते त्यांनी केलेले आत्मपरीक्षण. यशवंतरावांनी अत्यंत प्रांजळपणे स्वत:च्या राजकीय जीवनाबद्दल जे लिहिले आहे ते पुढीलप्रमाणे आहे: ' वस्तुस्थिती आहे की सातत्याने गेली तीस वषेर् मी सत्तास्थानावर आहे. पण योजून एखादी सत्तेची जागा हस्तगत करावयाची असे मी कधीच केले नाही. जाणीवपूर्वक सत्तेचा उपयोग समाजाच्या परिवर्तनासाठी करावयाचा माझा प्रयत्न राहिला. नव्या विचारांना सामोरा गेलो. मुख्यत: दलितांबद्दल कणव ठेवून सामाजिक न्याय प्रस्थापित केला पाहिजे ही माझी धारणा प्रथमपासूनची होती. माझ्या हातातील सत्तेचा आग्रहाने आणि योजनापूर्वक दृष्टीने वर उल्लेखिलेल्या उद्दिष्टांसाठी उपयोग करण्याचा प्रामाणिक प्रयत्न केला. '

मला वाटते की यशवंतरावांनी त्यांच्या राजकीय जीवनाबद्दल जे निवेदन या पत्रात केले आहे. त्यावर भाष्य करणे उचित होणार नाही. ' विरंगुळा ' हे पुस्तक भारतीय राजकारणाच्या अभ्यासकांना खासच उद्बोधक वाटेल आणि याबद्दल ते माझ्याप्रमाणेच रामभाऊ जोशी यांना मन:पूर्वक धन्यवाद देतील.

 
</text>
</doc>
