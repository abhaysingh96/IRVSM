<doc>
<docno>1049617.cms.txt</docno>
<text>
 
संवाद
किरणांचा खेळ,चमचमतं पाणी...
[ Saturday, March 12, 2005  03:47:16 pm]


जाग आली तेव्हा कौलारू घराच्या छपरात उजेडासाठी बसविलेल्या काचेच्या तुकड्यातून चांगलं उजाडल्याचं लक्षात आलं. भिंतीवरल्या घड्याळात पाहिलं तर साडेसहा होऊन गेलेले. म्हणजे, सहा वीसची आरोंदा गाडी निघून गेलेली. स्वत:वरच चरफडत झटपट आवरून स्टँडवर गेलो. नंतर लगेच गाडी असली तर पहावं म्हटलं. चौकशी केली तेव्हा किरणपाणीकडे जाणारी गाडी नऊ वाजता आहे, असं कळलं. म्हणजे, खाडीवर पोहोचायला दहा वाजणार. परिणाम, फोटोग्राफीची वाट लागणार. सकाळच्या कोवळ्या उन्हात, ऊन अन् सावल्यांचा नाजूक, सुंदर आविष्कार कॅमेऱ्यात पकडण्यात फार मजा येते. आपलाही मूड मस्त असतो, मन एकाग्र असते, त्यामुळे निसर्गातल्या बारीक-सारीक गोष्टींचं सौंदर्यही चटकन लक्षात येतं.

तिथे पोहोचायला दुसरा काही मार्ग आहे का म्हणून कंट्रोलरला विचारलं. त्यांनी सांगितलं, इथून म्हणजे सावंतवाडीतून सरळ शिरोड्याला जा. तिथून तुम्हाला किरणपाणीची गाडी मिळेल. काही मिनिटांतच शिरोडा गाडी मिळाली, लगेच सुटलीही. शिरोड्याला पोहोचलो तेव्हा सात-चाळीस झालेले. चौकशी करता वेंगुर्ला-किरणपाणी साडेआठ वाजता आहे, असं समजलं. म्हणजे तसा उशीरच, पण फारसा नाही. कोकणातली असूनही गाडी वेळेवर आली. गाडीतून अधल्या-मधल्या जागा हेरत सव्वानऊला किरणपाणीला खाडीवर पोहोचलो.

अल्याड कोकण, पल्याड गोवा अशी किरणपाणीची खाडी. अलीकडच्या तीरावर लालभडक मातीची वाट दूरवर जाऊन उजवीकडे वळलेली. खाडीच्या पाण्याच्या बाजूने त्या वाटेची सोबत करणाऱ्या हिरव्या माथ्यांच्या माडांची रांग. दुसऱ्या बाजूला छोटंसं घर, चार-दोन माडांनी वेढलेलं. या निसर्गाची एक खोड असते. एखाद्या संवेदनशील माणसावर भुरळ टाकायची. त्याला आपल्या सौंदर्यानं झपाटून टाकायचं आणि आपल्या नादी लावायचं, कायमचं. मुळात ' किरणपाणी ' या नावानंच माझ्यावर गारूड केलं होतं. फेरी (वाहनं, माणसं नेणारी बोट) पलीकडच्या तीरावर होती. काठावर उभं राहून समोर पाहिलं. गोव्यातल्या पालये गावाला हिरव्याकंच वनश्रीनं लपेटून घेतलं होतं. सूर्य बऱ्यापैकी वर आला होता तरी खाडीच्या पाण्यावर सकाळचा तलमपणा रेंगाळत होता. पलीकडच्या तीरावरून फेरीचा इशारा ऐकू आला. काही वेळातच फेरी खाडीच्या मध्ये आली आणि शांत पाणी खेळकर पोरासारखं झालं. पुढ्यातल्या जेट्टीवर फेरी थांबली. माणसांचे घोळके, वाहनं बाहेर पडली. जेट्टीवरची फेरीत चढली. इशारा झाला. पाच मिनिटात गोव्यात आलो. टपरीवजा हॉटेलात माणसं सुशेगात चहा पीत बसली होती. एका बाकड्यावर बसून किरणपाणीचं रूप न्याहाळलं. या तीरावर छोट्या-मोठ्या होड्यांची रांग लागली होती. काही पाण्यात तरंगत होत्या. होड्यांतून खाणमाती वाहून नेणाऱ्या मजूर बाया- बाप्यांच्या लयबद्ध हालचाली आकर्षक वाटत होत्या. समोर माडांची प्रतिबिंबं पाण्यात थरथरत होती.

हरमलच्या वाटेला लागलो. एक चढण चढून गेल्यावर वरून किरणपाणीचं आख्खं सौंदर्य नजरेत भरलं. आकाशाची निळाई पाण्यावर उतरलेली. लालसर जमिनीचे तुकडे. चार-दोन माड त्या तुकड्यांवर रेंगाळलेले. हिरवा-लाल-निळा रंग आपलं अस्तित्व व्यापून टाकतात. आपल्या मनावर उतरतात. शांत पाण्यातली छोटीशी बेटं. इतकी निरागस की उचलून घ्यावीशी वाटतात. बाजूला चमचमतं पाणी. आपल्या पाण्यावर किरणांना खेळवणारी किरणपाणी आपल्यावर भूल टाकते. कलत्या उन्हात किरणपाणी सोनेरी होते. वेळेचं भान राहात नाही. कातरवेळी फेरीचा इशारा कानावर पडतो तेव्हा समोरच्या तीरावर गावाकडची एसटी थांबलेली दिसते.

विजय देसाई

 
</text>
</doc>
