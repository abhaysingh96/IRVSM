<doc>
<docno>1049630.cms.txt</docno>
<text>
 
संवाद
आयडॉल की डॉल?
[ Saturday, March 12, 2005  04:01:35 pm]


... आयडॉल शाश्वत असतात. डॉलचे तसे नसते. बाहुलीशी खेळून झाल्यावर तिचा कंटाळा येतो आणि तिची रवानगी अडगळीच्या खोलीत होते किंवा ती मोडून पडते. डॉल व्हायचे की, भारतीय मनाचे खरेखुरे आयडॉल, हे अभिजीतने स्वत:च ठरवायला हवे. मराठी माणूस त्याच्याकडे आपल्या अस्मितेचे प्रतीक म्हणून पाहतो आहे...

गेल्या आठवड्याच्या शनिवारी सकाळपासून मुंबईत काहीसे औत्सुक्याचे आणि बरेचसे टेन्शनचे मळभ मुंबईतील मराठी समाजाच्या आसमंतात भारले होते. मग अचानक सोसाट्याचा वारा आणि मुसळधार सुरू व्हावी, तसे एसएमएसचा पाऊस सुरू झाला. ' इंडियन आयडॉल ' च्या स्पधेर्त ' आपला ' अभिजीत सावंत जिंकला, ही बातमी फुटली आणि मराठी माणसाच्या आनंदाला उधाण आले. गेल्या अनेक वर्षांत मराठी माणूस अशा तऱ्हेने एकत्र येऊन सामुदायिक आनंद व्यक्त करताना दिसला नव्हता. अभिजीत सावंतने ' इंडियन आयडॉल ' जिंकली, तेव्हा मिरवणुका निघाल्या किंवा दादर, पार्ल्यात रोषणाई झाली, असे नव्हे. पण तरीही मराठी माणसाचा आनंद ' सामुदायिक ' होता. तो प्रत्येकाने स्वतंत्र साजरा केला, इतकेच.

मुंबईतल्या मराठी माणसाला अभिजीतचे यश ' आपले ' वाटले, याचे कारण प्रत्येकाला गाण्यातले बारकावे कळत होते, असे नव्हे. पण मराठी माणसाच्या अस्मितेचा प्रश्न इथे अजाणता आणि अचानक ऐरणीवर आला. ' व्होट फॉर अभिजीत ' असे बोर्ड लावणारे शिवसैनिक नव्हते. त्यांनी शिवसेनेला कधी मतही दिले नसेल. ज्या भागांमध्ये शिवसेना- भाजपच्या उमेदवारांनी नुकताच सडकून मार खाल्ला, तिथलेच मराठी लोक अभिजीतसाठी एसएमएसवर गाठखर्च करत होते. ज्यांना अभिजीतचा प्रतिस्पधीर् अमित साना अधिक चांगला गातो, असे मनापासून वाटत होते, त्यांनीही एसएमएस मात्र ' अभिजीत ' असाच केला, कारण अभिजीतला मत हे मराठी माणसाला मत, अशी एक खूणगाठ मराठी माणसांनी बांधली. याचा अर्थ मुंबईत वा बाहेर जे अमराठी आहेत, ते सारे अमित सानाच्या बाजूने होते, असे नव्हे. तसे असते तर केवळ मुंबईतील मराठी माणसांच्या जोरावर देशव्यापी स्पधेर्त अभिजीतचा टिकाव लागलाच नसता. पण मुंबईतल्या मराठी माणसाचा आजवरचा अनुभव असा की, अमराठी लोक आपल्याविरुद्धच असणार, याची त्याला खात्री असते. अशा वेळी खरे तर तो निवडणुकीच्या वेळी एकत्र राहायला हवा. पण मुंबईतल्या निवडणुकीत सारे अमराठी एक होतात आणि मराठी माणूस मात्र दुभंगलेला राहतो, अखेर पराभूत होतो व मोडून पडतो.

मराठी जनता अभिजीतसाठी प्रार्थना करत होती, याचे महत्त्वाचे कारण या समाजात आलेली कमालीची असुरक्षिततेची भावना. आपल्यावर हल्ला होतो आहे आणि आपल्याला बाहेर भिरकावून देण्याचा कट शिजतो आहे, असे मराठी माणसाला सतत वाटते. आपल्या रक्षणासाठी कुणीच उभा राहात नाही, अशीही त्याची भावना झाली आहे. अशा वेळी एखादा हर्षवर्धन नवाथे, एखादा सचिन तेंडुलकर आणि एखादा अभिजीत सावंत मराठी माणसाच्या मरगळीला उभारी देऊ शकतो. त्यांच्यात पुन्हा जगण्याची उमेद पेरू शकतो. म्हणूनच अभिजीतचे यश तो व त्याचे कुटुंबीय यांच्यापेक्षा मुंबई परिसरातील समस्त मराठी माणसाच्या दृष्टीने महत्त्वाचे ठरते. असो.

अभिजीतला त्याच्या यशाबरोबरच अनेक पुरस्कार, एक कोटी रुपयांची घसघशीत रक्कम आणि अनेक सत्कार, सन्मान लाभले. हे सारे छानच झाले. चॅनेलच्या भाषेत अभिजीत ' आयडॉल ' बनला. आता त्याच्याशी म्हणे गाण्याची काँट्रॅक्ट्स होणार आहेत. याचाच अर्थ अभिजीतसाठी संधीची नवी कवाडे खुली झाली. हे खरे असले, तरी काँट्रॅक्ट्सच्या बंधनांमुळे अभिजीतच्या सर्व अॅक्टिव्हिटीजही सीमित होणार आहेत. स्पर्धा जिंकल्यानंतर आठवडाभर तो घरीही जाऊ शकला नाही. त्याचे सर्व कार्यक्रम प्रायोजक ठरवणार. फार काय त्याने कोणते कपडे घालावेत, त्याची केशभूषा कशी असावी, याचा निर्णयही तेच घेणार! व्यवहार म्हणून हे ठीक आहे. कारण माकेर्टिंगच्या जगात आपला ' आयडॉल ' कसा असावा, हे ठरवण्याचा अधिकार प्रायोजकांना हवाच. प्रश्न हा आहे की , ' इंडियन आयडॉल ' म्हणून जनतेने निवडलेला अभिजीत खरेच ' आयडॉल ' राहणार की, प्रायोजकांच्या हातातला ' डॉल '?

आयडॉल म्हणजे मूतीर्. तिच्यात लोक देव पाहतात. देव प्रत्यक्ष भेटत नाही, म्हणून त्याच्या ' आयडॉल्स ' पूजतात. डॉल म्हणजे बाहुली. ती दिसायला मोहक असते. ती डोळे लुकलुक करते. ती मुलांना आवडते, तिच्यावर त्यांचे प्रेम असते, पण सन्मान नसतो कारण बाहुली हे खेळणे असते. अभिजीतची भारतीय जनतेने आयडॉल म्हणून निवड केली असेल, तर मूतीर्तील देवाची प्रतिष्ठापना त्यात झालेली जनतेला पाहायला मिळायला हवी. तशी चिन्हे दिसत नाहीत. देव म्हणून पूजलेल्या आयडॉलची रकमा फेकून खरेदी करता येत नाही. इथे अभिजीतबरोबर पैशाच्या मोबदल्यात जाहिरातींचे करार करण्याचे बेत शिजत आहेत. ते योग्य नाही.

या बाबतीत स्वत: अभिजीतची जबाबदारी मोठी आहे. त्याचा गळा चांगला आहे व त्याचे संगीताचे ज्ञानही उत्तम आहे. हे त्याचे वैयक्तिक गुण असल्याने त्यांच्या जोरावर संधी मिळताच कमाई करणे, हा सर्वस्वी त्याचा अधिकार आहे. तर्क आणि कायद्याच्या दृष्टीने हे बरोबर आहे. पण अभिजीतला हे यश मिळाले कारण भारतीय, विशेषत: मराठी जनतेने त्याला मते देऊन ' इंडियन आयडॉल ' बनवले. याचाच अर्थ त्याच्या यशात त्याच्या गुणांबरोबरच जनतेच्या प्रेमाचा आणि विश्वासाचा हिस्सा मोठा आहे. जनतेने त्याच्यावर ' आयडॉल ' म्हणून विश्वास टाकला आहे. तो सार्थ करण्याची जबाबदारी त्याच्यावरच आहे.

भारतीय जनतेने मूतीर्त देव पाहिला, तसाच अनेक माणसांमध्येही त्यांना तो दिसला. मदर तेरेसा, बाबा आमटे, जवाहरलाल नेहरू, महात्मा गांधी अशी अनेक माणसे त्यांच्या हयातीतच विभूतिपदाला पोहोचली व ' इंडियन आयडॉल ' बनली. त्यासाठी कोणतीही जाहीर स्पर्धा नव्हती वा लोकांना एसएमएसचा खर्च आला नव्हता. अभिजीतचे भाग्य असे थोर की, त्याला वयाच्या विशीतच ' इंडियन आयडॉल ' चा अधिकृत किताब मिळाला. असे किताब शब्दार्थाने घेऊ नयेत, असे कुणी म्हणेल. पण मूठभर बुद्धिवादी वगळता आम जनता या किताबांना खरेच मानते. त्यांना ' आचार्य ' आचार्यच वाटतात आणि ' सेनापती ' बिरुदाला ते सेनापतीचाच मान देतात. त्यामुळेच ते अभिजीतला ' आयडॉल ' च मानणार.

आयडॉल शाश्वत असतात. डॉलचे तसे नसते. बाहुलीशी खेळून झाल्यावर तिचा कंटाळा येतो आणि तिची रवानगी अडगळीच्या खोलीत होते किंवा ती मोडून पडते. डॉल व्हायचे की, भारतीय मनाचे खरेखुरे आयडॉल, हे अभिजीतने स्वत:च ठरवायला हवे. मराठी माणूस त्याच्याकडे आपल्या अस्मितेचे प्रतीक म्हणून पाहतो आहे. म्हणून अभिजीतला अनेक उत्तम शुभेच्छा!

भारतकुमार राऊत

 
</text>
</doc>
