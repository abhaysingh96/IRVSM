<doc>
<docno>1049625.cms.txt</docno>
<text>
 
संवाद
असेही 'भारत निर्माण'
[ Saturday, March 12, 2005  03:56:00 pm]


सरकारी नोकरीत उमेद खचवून टाकणारे अनेक अनुभव येऊनही आदर्श भारत घडवण्याची त्यांची तळमळ तसूभरही कमी झाली नाही. या तळमळीतूनच साकारली ' क्रुसेड इंडिया ' ही मोहीम.

अलीकडेच बजेट जाहीर करताना केंद सरकारने ' भारत निर्माण ' ची घोषणा केली आहे. यापूवीर्च्या भाजपप्रणित राष्ट्रीय लोकशाही आघाडीच्या सरकारने ' भारत उदय ' साकारण्याचा निश्चय केला होता. तर राष्ट्रपती डॉ. अब्दुल कलाम युवकांना भव्य स्वप्न पाहण्याचं आवाहन नेहमीच करतात. ' इग्नायटेड माइंड ' आणि ' विंग्ज ऑफ फायर ' या त्यांच्या पुस्तकांत त्यांनी तरुणांना अगदी भारावून जाऊन देश उभारणीसाठी झटण्याचे आवाहन केले आहे. परंतु, देश घडविण्याच्या आदर्शवादाने झपाटलेल्या युवकांच्या पदरी कशी घोर निराशा येते याचा प्रत्यय सुरेश खोपडे, वाय. पी. सिंग, किरण बेदी यांसारख्या ज्येष्ठ पोलिस अधिकाऱ्यांनी लिहिलेल्या आत्मचरित्रपर पुस्तकांतून तसेच नैराश्यग्रस्त शास्त्रज्ञांच्या आत्महत्येच्या बातम्यांतून आपणास वारंवार येत असतो.

शिक्षणाने इंजिनीअर आणि व्यवसायाने लघु उद्योजक असलेले के. सी. अगरवाल यांनाही ' देश उभारणी ' च्या कार्यात खच्ची करणारे अनुभव पदोपदी आले आहेत. परंतु, या अनुभवांनी न खचता स्वप्नातील आदर्श भारत घडविण्याचा प्रयत्न त्यांनी आजही तळमळीने चालू ठेवला आहे. त्यासाठी त्यांनी ' क्रुसेड इंडिया ' ही मोहीम सुरू केली आहे व त्याच अनुषंगाने त्यांनी ' शेपिंग इंडिया ऑफ अवर ड्रीम्स ' या नावाने पुस्तक प्रकाशित केले आहे.

उद्या भारताचा इतिहास नव्याने लिहिला जाणार आहे व त्यात या देशाच्या तरुणांनी भ्रष्टाचार, गरिबी, मागासलेपणा दूर करण्यासाठी केलेल्या प्रयत्नांचा समावेश सुवर्ण अक्षरांत केला जाईल, असे स्वप्न ते उराशी बाळगून आहेत. ' क्रुसेड इंडिया ' या त्यांच्या चळवळीत सामील होण्याचे आवाहन त्यांनी युवकांना केले आहे.

अगरवाल यांनी इंजिनीअरिंगचा अभ्यासक्रम पूर्ण केल्यानंतर उत्तर प्रदेश वीज मंडळात असिस्टंट इंजिनीअर म्हणून मोठ्या उमेदीने नोकरी पकडली. या मंडळात भरीव कार्य करायचे या महत्त्वाकांक्षेने त्यांनी आपल्या ' करिअर ' ला आरंभ केला. परंतु, अगदी अल्पावधीत त्यांना वरिष्ठांच्या कार्यपद्धतीत खाचखळगे दिसू लागले. ही कार्यपद्धती वीज मंडळास आणि वीजनिमिर्तीस अगदी डबघाईला पोचवणारी आहे, असेही त्यांच्या लक्षात आले. स्वत:चा मनस्ताप करून घेण्यापलिकडे या मंडळात काही नाही, हे त्यांनी ताडले आणि एक वर्षात राजीनामा देऊन ते बाहेर पडले.

त्यानंतर शिक्षणाच्या ' पवित्र ' क्षेत्रात कार्य करायचे म्हणून ते उत्तर प्रदेश सरकारच्या टेक्निकल इन्स्टिट्यूटमध्ये लेक्चरर म्हणून नोकरीस लागले. परंतु तेथेही त्यांना शिक्षण क्षेत्रात होणारा ' ऱ्हास ' लक्षात आला आणि तो थांबविण्यासाठी तंत्रज्ञान शिक्षण संचालक, शिक्षण मंत्री आणि मुख्यमंत्री यांना 35 पानी पत्र पाठवून त्यांचे या विषयाकडे लक्ष वेधण्याचा प्रयत्न केला. परंतु या पत्राची कोणीच दखल घेतली नाही.

या अनुभवामुळे अगरवाल यांनी ही संस्थाही सोडली आणि पश्चिम जर्मनीच्या एईजी कंपनीशी भागीदारीत कर्नाटक सरकारने स्थापन केलेल्या सार्वजनिक उपक्रमात ते सामील झाले. या उपक्रमाचे तांत्रिक संचालक व उत्पादन विभाग प्रमुख म्हणून जर्मन अधिकारी होते. परंतु अध्यक्षपदी आयएएस अधिकाऱ्यांची नेमणूक करण्यात येत असे. या पदावरच्या व्यक्तीची नेमणूक राजकीय हेतूने होऊ लागली आणि दरवषीर् अध्यक्ष बदलू लागले. बदलून आलेला नोकरशहा लालफितीच्या पद्धतीने कारभार पाहत असे. परिणामी हा सार्वजनिक उपक्रम रसातळाला गेला व बंद पडला.

सरकारी नोकऱ्यांचे हे सर्व प्रयोग केल्यानंतर अगरवाल यांनी स्वत:ची कंपनी स्थापन केली आणि आज अडीच दशके ते ही कंपनी चालवित आहेत. या काळात त्यांना सरकारच्या विविध खात्यांकडून अत्यंत विदारक अनुभव आले. देशाचे नेते करीत असलेल्या घोषणा किंवा सरकारी पातळीवर घेण्यात येणारे निर्णय व त्यांची नोकरशाहीकडून होणारी अंमलबजावणी यामध्ये भयानक दरी असल्याचे प्रकर्षाने दिसून आले.

उमेद थिजवून टाकणारे हे सर्व अनुभव आहेत. परंतु, त्याने निराश न होता अगरवाल यांनी तरुणांना नवीन मार्ग दाखविण्यासाठी ' क्रुसेड इंडिया ' ही मोहीम सुरू केली आहे. ग्रामीण विकास, शहरांचे आधुनिकीकरण, शिक्षण क्षेत्रातील सुधारणा, लोकसंख्या नियंत्रण, जलव्यवस्थापन, आपत्कालीन व्यवस्थापन, वीजनिमिर्ती, पर्यावरण रक्षण, पोलिस व न्यायदान पद्धत अशा विविध क्षेत्रांचा आढावा घेऊन त्यात बदल घडवून आणण्यासाठी युवकांना काय करता येईल, याचा सखोल परामर्ष त्यांनी घेतला आहे. राष्ट्रहितासाठी काम करण्याची इच्छा असलेल्या सर्व शिक्षित तरुणांची आणि व्यावसायिकांची संगणक प्रक्रियेद्वारे निवड करण्यात येईल. त्याद्वारे त्यांचे वगीर्करण करून गट बनविण्यात येतील. हे करताना त्यांचे शिक्षण, आवडीचा विषय यांचा प्राधान्याने विचार केला जाईल व त्यानंतर त्यांना प्रशिक्षण देण्यात येईल.

जागतिकीकरणामुळे अनेक प्रकारच्या संधी भारताच्या दाराशी आल्या आहेत. नजिकच्या काळात भारत महानशक्ती म्हणून उदयास येईल, असे भाकित राष्ट्रीय व आंतरराष्ट्रीय पातळीवरून वेगवेगळ्या माध्यमांतून केले जात आहे. परंतु, केवळ स्वप्न पाहून हे भाकित पूर्ण होणार नाही. त्यासाठी दुर्दम्य इच्छाशक्ती असलेली युवापिढी तयार करणे आवश्यक आहे, असे अगरवाल यांना वाटते. स्वातंत्र्यलढ्यात आपण हे सिद्ध करून दाखविले आहे. आता नवी पिढी भारत महासत्ता बनविण्याचा विडा उचलील यात शंका नाही.

जॉन कोलासो

 
</text>
</doc>
