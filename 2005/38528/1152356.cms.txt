<doc>
<docno>1152356.cms.txt</docno>
<text>
 
संवाद
ठायी ठायी आणीबाणी!
[ Saturday, June 25, 2005  09:15:38 pm]


... गेल्या पंधरा-वीस वर्षांत देशात लक्षात राहण्यासारखी एकही सामाजिक व राजकीय चळवळ उभी राहिली नाही. हे मानसिक आणीबाणीचेच एक लक्षण. बरे, चळवळ नाही, म्हणजे जनता सुखी आणि समाधानी आहे, असेही नव्हे. प्रत्येक जण खचलेला, पिचलेला आणि मनातल्या मनात धुमसणारा. तरी काही होत नाही. याचे कारण घोषित न झालेली आणीबाणी ठायी ठायी आहे...

देशात आणीबाणी येऊन गेल्यानंतर जन्माला आलेली पिढी आता रीतसर संसाराला लागली आहे. त्यातील अनेक जण राजकारणात येऊन आमदार, खासदारही बनले आहेत. देशाचे चित्र पूर्णपणे बदलले आहे. आणीबाणीच्या लढ्यात खांद्याला खांदा लावून लढलेले आता एकमेकांचे हाडवैरी बनले आहेत, तर ज्यांना आणीबाणीत तुरुंगात खितपत पडावे लागले, असे अनेक आता काँग्रेसचे 'सच्चे पाईक' आहेत. थोडक्यात काळ बदलला आहे. तरीही अनेकांना सवयीनुसार आणीबाणीचे वाषिर्क उमाळे येतात आणि वर्षातून एकदा गळा काढून रडले की, वर्षभर शांत शांत वाटत राहते. आणीबाणी केवळ 19 महिने होती आणि ती आपल्या शौर्य व त्यागामुळे गेली, असे या मंडळींना मनापासून वाटते. आणीबाणी गेली, म्हणजेच लोकनायक जयप्रकाश नारायण यांना अभिप्रेत असलेली 'संपूर्ण क्रांती'ही झाली, असे मानण्याचा भाबडेपणा काहींनी प्रयत्नपूर्वक गेली 28 वषेर् जपला आहे.

इंदिरा गांधी यांनी आणीबाणी पुकारली, त्या घटनेला तीस वषेर् पुरी होत असताना, वर उल्लेखलेल्या सर्व व्यक्ती, त्यांच्या जिवंत वा मृत संस्था व पक्ष आणि विचारप्रवाह या साऱ्यांची क्षमा मानून म्हणावे लागेल की, आणीबाणीच्या बाजूने किंवा विरोधात आता काहीच बोलण्याचे कारण नाही व कुणाला तसा अधिकारही नाही. आणीबाणी जाऊन जनता पक्षाची राजवट आली, म्हणजे 'संपूर्ण क्रांती' झाली नाही. तीस वर्षांनंतर त्या घटनेकडे बघितले तर क्रांतीऐवजी प्रतिक्रांती झाली, असेच म्हणावेसे वाटते. कारण कमालीच्या हेकट स्वभावाचे मोरारजी देसाई, चरणसिंग वगैरे मंडळी सत्तेवर आली. दुसरीकडे आणीबाणी राबवणाऱ्या सरकारात जे ज्येष्ठ मंत्री होते, असे जगजीवनरामही या सरकारात आले. काही उतावळ्या समाजवाद्यांची बोहल्यावर चढण्याची घाई आणि दीर्घपल्ल्याच्या चाली रचणाऱ्या धोरणी संघीयांची कूटनीती यामुळे जनता सरकार बनले. राजघाटावर शपथा वगैरे घेण्याचा कार्यक्रम झाल्यामुळे सरकार स्थापनेला नैतिक अधिष्ठान प्राप्त झाले, असे काहींना वाटले. प्रत्यक्षात एका पक्षाचे सरकार जाऊन दुसऱ्या पक्षाचे आले, इतकेच काय ते वास्तव होते. बाकी सारा भावनांचा खेळ!

मुख्य प्रश्ान् हा आहे की, 25 जून 1975च्या रात्री लागलेली आणीबाणी 23 मार्च 1977 च्या रात्री उठवली गेली, हे तांत्रिक सत्य असले, तरी या देशातील आणीबाणी खरेच उठली का, हा आहे. प्रश्ान् थोडा चमत्कारिक वाटेल. पण निकोप लोकशाही राबवायची, तर या प्रश्ानचा विचार झालाच पाहिजे. आणीबाणीत व्यक्तिस्वातंत्र्याचा संकोच झाला. राजकीय नेते बंदी बनले. 'मिसा' कायद्याचा बडगा सरसकट चालला आणि सत्तेच्या राजकारणात मूल्ये व तत्त्वांपेक्षा व्यक्ती मोठ्या ठरल्या. त्यांची जाहीर भाटगिरी करणाऱ्यांना पदे आणि सन्मान मिळत गेले. वास्तविक ज्यांनी आणीबाणीविरुद्ध लढा पुकारला आणि ज्यांच्या मते या लढ्यामुळेच आणीबाणी गेली, त्या साऱ्यांनी आणीबाणीत जे घडले, तसे पुन्हा होणार नाही, याची दक्षता घ्यायला हवी होती. पण प्रत्यक्षात काय घडले?

आणीबाणीत बदनाम झालेला 'मिसा' गेला, पण त्याची जागा घेणारा 'टाडा' आला. पुढे 'टाडा'ची धार बोथट झाली, असे वाटायला लागले, तेव्हा त्यावर कडी करणारा 'पोटा' आला. आणीबाणी न पुकारता जर 'टाडा' आणि 'पोटा' आणता येत असेल, तर आणीबाणीची बदनामी कोणते सरकार स्वीकारेल? ज्यांनी 'मिसा'विरुद्ध रान उठवले, त्यांनीच पुढे 'पोटा' आणला आणि तो राज्यसभेत फेटाळला गेला, तेव्हा संसदेच्या दोन्ही सभागृहांची संयुक्त बैठक बोलावून शक्तिप्रदर्शनाचा आटापिटा केला. अशा मंडळींना वाजत-गाजत 'मिसाबंदी' संमेलन घडवून व्यक्तिस्वातंत्र्याचे रक्षक असल्याचा देखावा निर्माण करण्याचा काय अधिकार?

आणीबाणीत इंदिरा गांधींचा व्यक्तिगत उदोउदो करणाऱ्यांची अशी काही अहमहमिका लागली की, सरकारी माध्यमे आणि खासगी वृत्तपत्रेही त्यात सामील झाली. 'इंदिरा इज इंडिया' असे म्हणणाऱ्या देवकान्त बारूआंना कुणी विरोध केला नाही. आणीबाणी हटविल्याचा ज्यांनी दावा केला, त्यांनीच व्यक्तिपूजेचे स्तोम माजवले. कधी 'भारत उदय'च्या निमित्ताने तर कधी केंदातील सरकारच्या पाचव्या वर्धापनदिनाच्या निमित्ताने त्यांच्या त्या नेत्यांची वेगवेगळ्या पोझेस्मधली चित्रे रस्तोरस्ती आणि दूरदर्शनच्या पडद्यावर झळकू लागली. इंदिरा गांधींनी सरकारी जाहिरातींचा उपयोग स्वत:ची जाहिरात करण्यासाठी केला. तीच पद्धत 'चरित्र की राजनीती' करणाऱ्या भाजपने केला आणि कधी अटलबिहारी वाजपेयी तर कधी लोहपुरुष लालकृष्ण अडवाणी यांची पान पान उंचीची चित्रं लोकांना दिसत राहिली. तेही सरकार गेले आणि आणीबाणीबद्दल क्षमायाचना करणाऱ्या नव्या रुपातील काँग्रेस पुन्हा सत्तेत आली. तरी सरकारी जाहिरातींचा उपयोग स्वत:चे फोटो छापण्यासाठी करण्याची रीत बदलली नाही. आणीबाणीची कोणतीही घोषणा न करता हे सारे विनासायास चालू आहे. कारण 'संपूर्ण क्रांती' तर 1977 मध्येच झाली, अशीच अनेकांची समजूत आहे.

आता प्रश्ान् उरला राजकीय बंद्यांचा. आणीबाणीत इंदिरा गांधींनी राजकीय नेत्यांना 19 महिने विनाचौकशी तुरुंगात डांबले. त्याचे प्रायश्चित्त त्यांना निवडणुकीत अभूतपूर्व पराभव पत्करून भोगावे लागले. आता कुणाला तुरुंगात डांबले जात नाही. याचे महत्त्वाचे कारण म्हणजे तुरुंगात टाकावे, अशी आंदोलनेही बंद झाली आहेत. आणीबाणीत आंदोलनांवर बंदी आली, तेव्हा हा विचारस्वातंत्र्याचा संकोच आहे, अशी ओरड झाली. आता जणू नेत्यांनी स्वत:च आंदोलनांवर बंदी घातली आहे. कोणत्याही ज्वलंत आणि जनतेच्या जीवनाशी निगडीत प्रश्ानवर आंदोलन उभे राहात नसेल, तर ती विचारस्वातंत्र्याची पायमल्लीच. गेल्या पंधरा-वीस वर्षांत देशात लक्षात राहण्यासारखी एकही सामाजिक व राजकीय चळवळ उभी राहिली नाही. हे मानसिक आणीबाणीचेच एक लक्षण. बरे, चळवळ नाही, म्हणजे जनता सुखी आणि समाधानी आहे, असेही नव्हे. प्रत्येक जण खचलेला, पिचलेला आणि मनातल्या मनात धुमसणारा. तरी काही होत नाही. याचे कारण घोषित न झालेली आणीबाणी ठायी ठायी आहे. मरीन ड्राइव्हच्या नाक्यावर पाशवी पोलिसी बलात्काराची आणीबाणी, तर नट आणि बिल्डर्सच्या डोक्यावर दूर कुठून धमक्यांचे फोन करणाऱ्या भाईंची आणीबाणी. मुख्यमंत्र्यांना सतावते हायकमांडची आणीबाणी, तर झोपडपट्टीत राहणाऱ्यांना दररोजची मुन्सिपाल्टीवाल्यांची आणीबाणी. हे असं होतं कारण आणीबाणी ही मानसिक अवस्था आहे. आपल्या समाजाने ते स्वखुषीने स्वीकारली आहे.

म्हणूनच आणीबाणीची तिशी साजरी करताना ती गेली, असे मात्र कुणी मानू नये. ती ठायी ठायी तशीच वास करून आहे.

भारतकुमार राऊत

 
</text>
</doc>
