<doc>
<docno>1152004.cms.txt</docno>
<text>
 
महामुंबई
'गुणवत्तेचा उपयोग समाजासाठी करावा'
[ Saturday, June 25, 2005  12:26:22 am]


मुंबई (म. टा. प्रतिनिधी) : गुणवत्ता ही सार्वभौम शक्ती असून तिचा उपयोग समाज आणि स्वत:च्या विकासासाठी कसा होईल याचा विचार गुणवंतांनी जरूर करावा, अशा शब्दांत शालेय शिक्षणमंत्री वसंत पुरके यांनी दहावीच्या गुणवत्ता यादीत झळकलेल्या गुणवंत विद्यार्थ्यांना त्यांच्या सामाजिक बांधिलकीची जाणीव करून दिली.

मुंबई विभागातून गुणवत्ता यादीत झळकलेल्या विद्यार्थ्यांचा कौतुक सोहळा वाशी येथील विभागीय कार्यालयात झाला. त्यात ते बोलत होते. या गुणवंत विद्यार्थ्यांचा पुरके यांच्या हस्ते सत्कार झाला. विभागीय सचिव सूर्यकांत पाटील, शिक्षण उपसंचालिका स्मिता काकण, संचालिका विजयशीला सरदेसाई आदी या प्रसंगी उपस्थित होते. प्रतिक्रियेसाठी थेट शालेय शिक्षण मंत्रीच सापडल्याने चॅनेलवाल्यांनी चांगलीच पर्वणी साधली. प्रश्नांचा मारा सुरू झाला, काहींनी तर मंत्रिमहोदयांच्या 'बाइट'साठी थेट सुरक्षा रक्षकांशी बाचाबाची सुरू केली. सत्कारानंतर मनोगत व्यक्त करताना कित्येक विद्याथीर् काहीसे भांबावून गेले होते. काही विद्याथीर् मात्र, आत्मविश्वासाने बोलत होते.

अपेक्षांचेच टेन्शन जास्त!

हृषीकेश तेरदाळकर या मुंबई विभागातून प्रथम आलेल्या विद्यार्थ्याने गुणवत्ता यादीत आलेल्या विद्यार्थ्यांचे मनोगत अगदी नेमक्या शब्दांत व्यक्त केले. 'परीक्षेच्या अभ्यासापेक्षा इतरांनी आपल्याकडून बाळगलेल्या अपेक्षांचे ओझे अधिक होते. त्या पूर्ण करण्याच्या धास्तीमुळेच कदाचित मला हे यश मिळवता आले', असे सांगताना त्याने अभ्यासात ठेवलेल्या सातत्याचाही उल्लेख केला. मराठी माध्यमातून शिकलेल्या हृषीकेशने भवितव्यातील आव्हानांचाही उल्लेख केला. कॉलेजचा अभ्यासक्रम इंग्रजीतून असल्यामुळे इंग्रजीचा सराव वाढवण्यावर आपण भर देणार असल्याचे त्याने सांगितले. सर्व विद्यार्थ्यांनी आपण मिळविलेल्या यशात आई-वडील, शिक्षक यांचा हातभार लागल्याचे सांगितले. मुलींमध्ये सर्वप्रथम असलेल्या प्रियांका मराठे हिने अभ्यासात आईची मदत लाभल्याचा आवर्जून उल्लेख केला.

 
</text>
</doc>
