<doc>
<docno>1151995.cms.txt</docno>
<text>
 
महामुंबई
राज्यपालांचा निर्णय घटनेच्या चौकटीतला!
[ Saturday, June 25, 2005  12:23:28 am]


मुंबई (म. टा. प्रतिनिधी): राज्य मंत्रिमंडळाने एकमताने धाडलेला डान्स बार बंदीचा वटहुकूम राज्यपालांनी पुनविर्लोकनासाठी परत धाडला, ही कृती म्हटले तर राज्यघटनेच्या चौकटीत बसणारी आणि तर्कशुद्ध आहे आणि म्हटले तर त्यामागे राजकारणही असू शकते, अशी प्रतिक्रिया मान्यवर अभ्यासक आणि विधिज्ञांनी व्यक्त केली आहे.

राष्ट्रपती ए. पी. जे. अब्दुल कलाम आणि पंतप्रधान मनमोहनसिंग यांनी अलीकडेच, राज्यपालांनी निष्पक्षपाती असले पाहिजे असे धडे दिले होते. एस. एम. कृष्णा यांनी हा धडा मनापासून गिरवायला सुरुवात केल्याचे दिसते, अशी सूचक प्रतिक्रिया पुण्याच्या लॉ कॉलेजचे माजी प्राचार्य आणि ज्येष्ठ विधिज्ञ सत्यरंजन साठे यांनी 'मटा'शी बोलताना दिली. ते म्हणाले की, खरेतर अत्यंत अपवादात्मक परिस्थितीतच वटहुकूम काढला जावा, असा संकेत आहे. पण पार पंडित नेहरूंच्या जमान्यापासून सर्वच राज्यांमध्ये कायदेमंडळ बसत नसताना सुट्टीच्या काळात वटहुकूम काढले गेले आणि त्या त्या वेळचे संबंधित राज्यपाल त्यावर सह्याही करत गेले. त्या दृष्टीने पाहिले, तर कृष्णा यांनी वटहुकूम विधिमंडळात पाठवण्याची सूचना केली, ती योग्यच आहे. पण वटहुकुमातील आशयाशी निष्ठा दाखवून असे याआधी घडल्याचे ऐकिवात नाही. आणि तसे करायचेच होते तर त्यासाठी इतका वेळ लावायचीही गरज नव्हती, राज्यपाल याआधीच वटहुकूम परत पाठवू शकले असते, असे साठे यांनी सांगितले.

ज्येष्ठ संशोधक डॉ. य. दि. फडके यांनी, राज्यपालांची ही कृती कायद्याच्या चौकटीत बसणारी असली तरी सरकारमधील दोन पक्षांचा सत्तासंघर्ष यामागे असू शकतो, अशी प्रतिक्रिया दिली आहे. राज्यपालांनी सही न करता वटहुकूम परत पाठवल्यामुळे आता सरकारला 11 जुलैपासून सुरू होणाऱ्या विधिमंडळ अधिवेशनात विधेयक मांडावे लागेल आणि बहुमताने ते संमत करून घ्यावे लागेल व राज्यपालांच्या सहीची प्रतीक्षा करावी लागेल. या घटनेच्या निमित्ताने राज्यपालांनी स्वेच्छाधिकार कोणत्या मर्यादेपर्यंत वापरावे, असा प्रश्ान् उपस्थित होऊ शकतो. मंत्रिमंडळाने एकमताने हा वटहुकूम काढला होता, हे लक्षात घेता तो परत पाठवणे हा कायदेमंडळाचा पर्यायाने अधिक्षेपच ठरू शकतो. मुख्यमंत्री विलासराव देशमुख डान्स बार बंदीबाबत पहिल्यापासून दुविधेत होतेच असेही डॉ. फडके म्हणाले.

 
</text>
</doc>
