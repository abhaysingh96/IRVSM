<doc>
<docno>1151989.cms.txt</docno>
<text>
 
महामुंबई
कलासंस्कृतीला प्रोत्साहन देण्यात महाराष्ट्र मागे
[ Saturday, June 25, 2005  12:21:23 am]


मुंबई (म. टा. सांस्कृतिक प्रतिनिधी) : महाराष्ट्र सांस्कृतिकदृष्ट्या पुढारलेला आहे. पण नाटक, लोककला, संगीत यांची मोठी परंपरा असलेल्या या एवढ्या मोठ्या राज्याचे सरकार मात्र कलासंस्कृतीला प्रोत्साहन देण्यात खूपच मागे आहे, अशी खळबळजनक टीका संगीत नाटक अकादमीचे नवे अध्यक्ष, माजी केंदीय मंत्री रामनिवास मिर्धा यांनी केली आहे.

संगीत नाटक अकादमीच्या अध्यक्षपदाचा कार्यभार स्वीकारल्यानंतर प्रथमच मुंबईत आलेल्या मिर्धा यांनी निवडक पत्रकारांसमोर आपली मते रोखठोक शब्दांत मांडली. ते म्हणाले, 'राष्ट्रीय पातळीवर ज्याप्रमाणे साहित्य अकादमी, संगीत नाटक अकादमी आणि ललित कला अकादमी या तीन संस्था साहित्य, कला आणि संस्कृतीच्या संवर्धनासाठी स्थापन झाल्या, तशाच त्या राज्यपातळीवरही स्थापन करता येणे शक्य होते. महाराष्ट्रात तर ते होणे अत्यावश्यक होते. त्याबाबत मी अनेकदा संबंधितांशी बोललोही आहे. पण इथल्या सरकारची तशी इच्छाशक्ती दिसत नाही. राज्यर्कत्यांचा कलावंतांशी जो सुसंवाद असायला हवा त्याचाच अभाव आहे. इथे ना कलावंतांना बोलावले जात, ना त्यांची विचारपूस केली जात. पु. ल. देशपांडे कला अकादमी झाली ही चांगली गोष्ट आहे, पण अजून तिथे काम सुरू झालेले नाही. आजही मला मुख्यमंत्री आणि सांस्कृतिक कार्य मंत्री यांच्याशी बोलण्याची इच्छा होती. पण ते दोघंही अमेरिकेला गेले आहेत. तेव्हा आता पुढे केव्हा तरी बघू...' देशात अतिशय प्रगत मानल्या जाणाऱ्या मराठी नाट्य-क्षेत्रातील दिग्दर्शकाला 1985नंतर संगीत नाटक अकादमी पुरस्कार मिळालेलाच नाही, याकडे लक्ष वेधताच ते म्हणाले, याबाबत मला पाहावे लागेल.'

मुंबई विद्यापीठाचे कुलगुरू डॉ. विजय खोले यांनी मिर्धा यांची शुक्रवारी दुपारी भेट घेतली. या भेटीत शैक्षणिक पातळीवर कलाविषयांचा अंतर्भाव कसा करता येईल याविषयी चर्चा झाल्याचे सांगून मिर्धा म्हणाले, 'अकादमीचे काम हे कलाक्षेत्रातील गुणीजन आणि विद्वानांचा गौरव करणे हे जसे आहेए तसेच जास्तीत जास्त लोकांना कलाज्ञानी करणे हेही आहे. संगीत, नृत्य, नाट्य या विषयांचा माध्यमिक आणि उच्च माध्यमिक शिक्षणक्रमात स्वतंत्र विषय म्हणून समावेश करण्यात यावा, असे निवेदन मी एसीईआरटीला दिले आहे.

जोवर आपण कलासंस्कृतीला शिक्षणात स्थान देत नाही, तोवर आपल्या दोन हजार वर्षांच्या सांस्कृतिक वारशाच्या फुकाच्या गप्पा कशाला मारायच्या? आपण आयटी आणि इंजिनीयरिंगमध्ये पैसा ओततो आणि कलाशिक्षणाकडे दुर्लक्ष करतो. पण आज कलाक्षेत्रातही रोजगाराच्या संधी वाढल्या आहेत.'

 
</text>
</doc>
