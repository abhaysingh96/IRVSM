<doc>
<docno>1152351.cms.txt</docno>
<text>
 
संवाद
तर परवड चुकली असती!
[ Saturday, June 25, 2005  09:10:59 pm]


मटातले युरोपच्या सहलीवरचे लेख वाचले. आवडले. आम्हीही नुकतेच युरोपला जाऊन आलो. पण मटातल्या लेखांमध्ये दिलेली 'चेकलीस्ट' आधी कळली असती तर आम्हीही योग्य पर्यटन कंपनी निवडली असती. जाहिरातींमधल्या फसव्या ऑफर्सकडे आकषिर्त होऊन आम्ही चुकीची कंपनी निवडली. अॅडव्हान्स दिल्याने काही करताही आले नाही. मुळात आमच्या ट्रॅव्हल कंपनीने स्वस्तातली स्वस्त एअरवेज कंपनी निवडली. खर्चात कपात करण्यासाठी स्वस्त हॉटेल्स निवडली. त्यांचा दर्जा अत्यंत सुमार होता. जेवण्यासाठी कॅराव्हान लंचची व्यवस्था केली. जाहिरात करताना मात्र कंपनीने चविष्ट इंडियन फूड मिळेल, असे लिहिले होते. युरोपमधला बराचसा प्रवास बसमधून असल्याने अनुभवी, कुशल, माहीतगार ड्रायव्हर असायला हवा होता. पण ही अपेक्षाही पुरी झाली नाही. अखेर भरपूर प्रवास करून थोडेसे साइट सिअंगि पदरी पडले.

युरोपात खरेतर पाहण्यासाठी कितीतरी आहे. रमणीय निसर्ग, स्मारके, नद्या-त्यावरील क्रूज हे सारे किती छान आहे. पण दाखविणारा चांगला व उत्साही पाहिजे ना! मोनालिसाचे पेंटिंग आता खराब झाले आहे. तिथे पाहण्यासारखे काही नाही, असे म्हणणारे टूर मॅनेजर्स किंवा गाईडस् कोणाच्या नशिबी येऊ नयेत.

प्र. मा. गणोरकर, नाशिक

दुग्धशर्करा योग

जागतिक पर्यावरण दिनाचे औचित्य साधत आलेल्या 'कॉबेर्टच्या जंगलात' या लेखामुळे जागतिक पर्यावरण चळवळीचे कार्य वाचकांवर ठसवले गेले. केदार भट यांचे सुरेख छायाचित्रण व सोबत त्यांचे शब्दांकन हा दुग्धशर्करा योगच म्हणावा लागेल; कारण छायाचित्रणाबरोबर त्यांचं लिहिणंही सुंदर आहे.

नितीन म. विंचुरे, मुंबई

जीनांना मानायलाच हवे!

' जीना-एक काटेकोर व्यक्तित्व', हा गोविंद तळवलकर यांचा लेख वाचला. जीना इस्लामला निषिद्ध असलेले मद्य प्यायचे, डुकराचे मांस खायचे हे वाचून खूप आश्चर्य वाटले. त्यांना उर्दूही धडपणे येत नव्हते की नमाझही पढता येत नव्हता, असेही तळवलकरांनी म्हटलेय. मात्र, असे असूनही हिंदुस्थानची फाळणी करून जीनांनी स्वतंत्र राष्ट्र पदरात पाडून घेतले, हे कधीच विसरता येणार नाही. स्वातंत्र्यलढ्यात डझनांनी नेते होते; परंतु जीना सगळ्यांना पुरून उरले. एकट्या जीनांना विरोध करण्यात महात्मा गांधी, पंडित जवाहरलाल नेहरूंपासून सगळेच नेते पडले. त्यामुळे आता तरी जीनांचा मुत्सदीपणा आपण मान्य करायलाच हवा.

विद्याधर पोखरकर, माजिवडा, ठाणे

शुभेच्छुकच खरे जबाबदार

' राज आणि युवराज' हा दृष्टिकोन वाचला. काहीही कतृर्ृत्व न गाजवता मिरविण्यासाठी ज्या दिवसाचे औचित्य साधले जाते तो म्हणजे वाढदिवस अशी साधीसोपी व्याख्या बहुतांशी राजकारण्यांच्या बाबतीत तंतोतंत लागू पडते. मुळात समाजात मान्यता असलेल्या नेते मंडळींना चौकांमधल्या फलकांमधून मिरविण्याची हौस असते का याचा खोलवर विचार करण्याची आवश्यकता आहे. लेखात मूळ मुद्याला हातच घातला नाही, असे वाटते. राज ठाकरेंचे ते 'संबंधितां'समोरचे शक्तिप्रदर्शन होते की नव्हते याचा संकेत देण्यापेक्षा शहराच्या बकालपणात भर घालणाऱ्या या फलकांबद्दल महापालिका प्रशासनाने कोणते कठोर उपाय योजले, हा तो मुद्दा. डिजीटल फ्लेक्स प्रिटिंग तंत्रज्ञान विकसित झाल्याने आणि असले फलक रास्त दरात तयार करणे शक्य झाल्याने या फलकांनी डोकं वर काढलंय. दोन-चार हजारांच्या खर्चात चौकाचौकात व रस्त्यारस्त्यांवर चमकायला मिळण्याची सुविधा व यातच कृतार्थता मानणारी मनोवृत्ती ही या समस्येची जड आहे. शिव्यांच्या लाखोल्या तर राजकारण्यांच्या पाचवीला पूजलेल्या असतात; परंतु या शुभेच्छुकांचादेखील आता तिटकारा येऊ लागलाय.

राजेश अग्निहोत्री, नाशिक

 
</text>
</doc>
