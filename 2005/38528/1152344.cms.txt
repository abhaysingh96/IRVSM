<doc>
<docno>1152344.cms.txt</docno>
<text>
 
संवाद
वेस्टएन्डवर पुन्हा इंडिया शाइनिंग
[ Saturday, June 25, 2005  09:06:35 pm]


' बॉम्बे ड्रीम्स'च्या झगमगाटानंतर आता पुन्हा एकवार लंडनच्या वेस्ट एन्डवर 'टेस्ट ऑफ इंडिया' अवतरली आहे 'द फार पॅव्हेलियन्स' या संगीतिकेच्या रुपाने. इथल्या शाफ्टस्बरी नाट्यगृहात या संगीतिकेचे प्रयोग 14 एप्रिलपासून सुरू आहेत. 1857च्या बंडाच्या पार्श्वभूमीवर फुललेली एक ब्रिटिश अधिकारी आणि भारतीय राजकन्या यांची ही अपूर्व प्रेमकथा... तिचा डोळे दिपवणारा अनुभव कथन करणारा लेख.

ब्रिटिश साम्राज्याच्या कालखंडातले धगधगते 1857चे बंड अन् दुसऱ्या अफगाण युद्धाची तणावपूर्ण पार्श्वभूमी... दुभंगलेल्या निष्ठा अन् हरवलेल्या व्यक्तिमत्वांचा कोलाहल.. अशा संशयग्रस्त वातावरणात, ब्रिटिश अधिकारी अन् भारतीय राजकन्येची अपूर्व उत्कटतेने फुललेली चित्तवेधक प्रेमकथा... द फार पॅव्हेलियन्स... मेरी मार्गारेट काये यांची ही बेस्टसेलर कादंबरी. ज्याची ब्रिटिश समीक्षकांनी 'गॉन विथ द विंड' सारख्या तुफान गाजलेल्या कथानकाशी तुलना केली. स्टीफन क्लार्क या लोकप्रिय नाटककाराने त्याचे अप्रतिम संगीतिकेत रूपांतर घडवले. लंडनच्या वेस्टएन्ड परिसरात, धुमधडाक्यात सुरू असलेल्या या संगीतिकेने केवळ ब्रिटिश अन् भारतीय नाट्यकलेचा अपूर्व संगमच घडवला नाही, तर नाट्यप्रेमी ब्रिटिशांची मनसोक्त दादही मिळवली.

ईस्ट इंडिया कंपनीचा प्रभाव संपला अन् भारतावर थेट ब्रिटनच्या राणीचे राज्य प्रस्थापित झाले. पहिल्या पंचवीस वर्षांच्या ब्रिटिश राजची पार्श्वभूमी मूळ कथानकाला आहे. भारतीय उपखंडावर ब्रिटिशांचा जरी सवोर्च्च प्रभाव या काळात असला तरी 1857च्या शिपायांच्या बंडाने अन् अफगाणच्या दुसऱ्या युद्धाने या बलशाली साम्राज्याला बरेचसे तडे गेले. ब्रिटिशांच्या सापत्न वागणुकीबद्दल भारतीयांच्या मनात संताप धगधगत होता. बहुदा रशियाही भारतावर आक्रमण करील, अशी भीती ब्रिटिशांच्या मनात होती. या असंतोषाच्या पार्श्वभूमीवर, ब्रिटिश दाम्पत्याचा अनाथ मुलगा लेफ्टनंट अॅशटन् उर्फ अशोकच्या दीर्घ प्रेमकथेचा विलक्षण उत्कट प्रवास, 'द फार पॅव्हेलियन्स'ने अप्रतिम काव्यपंक्तीत शब्दबद्ध केला आहे. ब्रिटिशांच्या कट्टर विरोधातली मेवाडच्या बिठोर संस्थानची राजपूत राजेशाही अन् त्याच्या शेजारीच असलेले ब्रिटिश धाजिर्णे गुलकोटचे संस्थान यांच्या संघर्षात, अनाथ असलेल्या लहानग्या अशोक उर्फ अॅशटन्चा सांभाळ, भारतीय हिंदु आया सीता अन् मुस्लिम रक्षणकर्ता खोदादाद खानसाहिब असे दोघेजण करतात. बालसखी राजकन्या अंजलीवर अशोकचे प्रेम जडते. विलक्षण चित्तवेधक चढउतारांचा सामना करीत ही अशक्यप्राय प्रेमकथा तारूण्यातल्या प्रणयकथेपर्यंत प्रवास करते. उभयतांच्या मिलनात असंख्य अडथळे येतात. युरोपियन महिलांचा वर्णभेदाविषयीचा कर्मठपणा, ब्रिटिश फौजेतला पंजाबी, अफगाणी अन् उत्तर भारतीयांचा भरणा, प्रत्येकाच्या विचारातली तर्कसंगती अशा अनेक सामाजिक, राजकीय, लष्करी घटनाक्रमांचे खरेखुरे संदर्भ या प्रेमकथेत कौशल्याने पेरले आहेत.

क्षणाक्षणाला उत्कंठा वाढवणारे कथानक, उत्कट अभिनयाला सुरेल आवाजाची साथ. फिरत्या रंगमंचावर वेगाने बदलणारे नेपथ्य, चित्तवेधक प्रकाशयोजना, आकर्षक रंगसंगतीने नटलेली वेषभूषा, तालबद्ध ऱ्हिदम्वरील नृत्ये अन् पात्रांच्या हालचाली, प्रेक्षकांना खिळवून ठेवण्याचे सार्मथ्य असलेले टीमवर्क अशा झगमगत्या प्रयोगात, ब्रिटिश अन् भारतीय कलावंतांच्या कलेचे संुदर ब्लेंडिंग झाले आहे. संगीतिकेत 80 टक्के ब्रिटिश अन् 20 टक्के भारतीय कलावंतांचा सहभाग आहे. नायक अॅशटन् अर्फ अशोकची भूमिका हॅडली फ्रेझरच्या कसदार अभिनयातून साकार झाली तर लंडनमध्ये भारतीय नाईटिंगेल ठरलेल्या मुंबईच्या गायत्री अय्यरने प्रिन्सेस अंजलीच्या तरल भूमिकेत जान ओतली. आंग्ल सुरातला गायत्रीच्या आवाजातला दर्द अन् टिपेच्या स्वरात व्यक्त होणारा हॅडलीचा मुदाभिनय साऱ्या प्रेक्षागृहावर जादुई असर करतो. विख्यात अभिनेता कबीर बेदीच्या एन्ट्रीलाच टाळ्यांचा कडकडाट होतो. खोदादाद खान साहिबच्या छोट्याशा धीरगंभीर भूमिकेत कबीरने आपल्या भारदस्त व्यक्तिमत्वाची छाप उठवली आहे. बिठोर संस्थानच्या राणाच्या भूमिकेत कुलविंदर घीर प्रेक्षकांना भेटतो तर सोफिया हकने जानोराणीच्या भूमिकेतअभिनयाचे अनोखे रंग भरले आहेत. जवळपास 50 पात्रांचे सुरेख टीमवर्क अन् लयबद्ध हालचालींना भारतीय संगीताचा कर्णमधुर साज कुलजीत ब्रम्हाने चढवला तर पाश्चात्य स्वरांचा ठेका डेव्हिड ब्राउन व्हाइटने स्वरांकित केला. आंतरराष्ट्रीय स्तरावर अनेक नामवंत पुरस्कारांच्या मानकरी ठरलेल्या श्ाीमती गेल एडवर्डस्चे दिग्दर्शन या अनुपम संगीतिकेला लाभले आहे.

कादंबरीच्या मूळ लेखिका मेरी मार्गारेट काये यांचे भारताशी जुने ऋणानुबंध आहेत. केवळ जन्मानेच त्या भारतीय नाहीत तर बालपणातला अन् विवाहाच्या सुरूवातीचा काळही त्यांनी भारतात घालवला. कायेंचे आजोबा, वडील अन् बंधू सारेजण ब्रिटीश राजच्या सेवेत होते. 1857 च्या शिपायांचे बंड अन् दुसऱ्या अफगाण युद्धाच्या खास नोंदी करण्यासाठी, आजोबांचे चुलत बंधू सर जॉन कायेंची ब्रिटिशांनी नेमणूक केली होती. तत्कालिन संदर्भांचा सुरेख वापर लेखिकेने कथानकात केला आहे. राणीच्या भारतीय रेजिमेंटचे मेजर जनरल गॉफ हॅमिल्टन यांच्याशी श्ाीमती कायेंचा कालांतराने विवाह झाला. कथानकात या भारतीय रेजिमेंटच्या अंतरंगाचे दर्शनही प्रेक्षकांना घडते. केनिया, झांजीबार, सायप्रस, जर्मनीचा प्रवास करीत अखेर श्ाीमती काये ब्रिटनला स्थिरावल्या. त्यांच्या 1978 साली प्रसिद्ध झालेल्या 'द फार पॅव्हेलियन्स' कादंबरीने लोकप्रियतेचे अनेक उच्चांक मोडले. पंचवीस वर्षांत जगभरातल्या 16 भाषांमध्ये कादंबरीच्या दीड कोटी प्रतींची विक्री झाली. 1983 साली कादंबरीवर आधारित दूरचित्रवाणी मालिका अमेरिकेत तयार झाली. विख्यात अभिनेते ओमर शेरीफ, बेन क्रॉस, अॅमी आयविर्ंग यांनी या मालिकेत भूमिका केल्या. इंग्रजी नाट्य संगीतिकेत मूळ कादंबरीचे अलिकडेच रूपांतर झाले.

लंडनच्या शाफ्टस्बरी नाट्यगृहात 'द फार पॅव्हेलियन्स' संगीतिकेचे 14 एप्रिलपासून प्रयोग सुरू झाले. इंग्लंडचे प्रिन्स चार्लस् आपली दुसरी पत्नी कॅमिला पार्करसह 16 मे रोजी नाट्यप्रयोग पहायला आले. विवाहानंतर दोघांची ही पहिलीच सार्वजनिक उपस्थिती. तमाम ब्रिटिश वृत्तपत्रांचे या निमित्ताने संगीतिकेकडे लक्ष वेधले गेले. जन्माने भारतीय असलेला स्कॉटिश निर्माता मायकेल वॉर्ड अन् त्याचा सहकारी जॉन व्हाईटन् या प्रसंगाने अक्षरश: हरखून गेले. चाळीस लाख पौंड खर्च करून या दोघांनी अर्जुन वॅने अन् रिटा गडगरींच्या सहाय्याने हा भव्य प्रयोग उभा केला आहे. प्रिन्स चार्लस् यांनी भारतीय स्वयंसेवी संस्थांच्या मदतीसाठी सुरू केलेल्या इंडिया इनिशिएटिव्ह उपक्रमासाठी प्रयोगाच्या उत्पन्नातून विशिष्ट रक्कम देण्याचे मायकेल वॉर्डने जाहीर केले. गेल्या तीन महिन्यांत या घोषणेला अनुसरून 75 हजार पौंडांची मदत प्रयोगाव्दारे उभी राहिली आहे.

ढाकामागेर् लंडनला जाणाऱ्या एअर इंडियाच्या नव्या विमानसेवेने या सप्ताहात शुभारंभाचे उड्डाण केले. दिल्लीतल्या निवडक पत्रकारांचा या सफरीत समावेश होता. बर्नाड शॉ अन् शेक्सपियरच्या कालखंडापासून ब्रिटनमध्ये समृद्ध असलेल्या रंगभूमीचे, एअर इंडियाच्या सौजन्यानेच भारतीय पत्रकारांना दर्शन घडले. भारतीय पार्श्वभूमी असलेल्या 'द फार पॅव्हेलियन्स' संगीतिकेला लंडनच्या वेस्टएन्डमध्ये ब्रिटीश प्रेक्षकांनी ज्या उत्स्फुर्ततेने डोक्यावर घेतले, त्याचा साक्षात्कार अनुभवतांना अक्षरश: डोळे दिपले. ऑस्करपर्यंत पोहोचलेल्या 'लगान' चित्रपटाची या निमित्ताने आठवण झाल्याशिवाय राहिली नाही. कलेला कोणत्याही देशाच्या सीमा, कालखंड अन् संस्कृती बांध घालू शकत नाहीत, याचा प्रत्यय देणारीच ही संगीतिका आहे.

सुरेश भटेवरा

 
</text>
</doc>
