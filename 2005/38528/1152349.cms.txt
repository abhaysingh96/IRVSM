<doc>
<docno>1152349.cms.txt</docno>
<text>
 
संवाद
वॉना गेट हाय फ्लाइंग?
[ Saturday, June 25, 2005  09:09:25 pm]


किंगफिशर, स्पाइसजेट ही नावं एव्हाना देशभरातल्या मध्यमवगीर्यांपर्यंत पोहोचलीच आहेत. अशा किमान पाच 'लो कॉस्ट' एअरलाइन्स या वर्षभरात सुरू होणार आहेत. या नव्या एअरलाइन्सना अर्थातच हवा आहे तितकाच नव्या दमाचा स्टाफ. एकंदरीतच या 'एव्हिएशन बूम'मुळे थोड्याथोडक्यांना नव्हे तर तब्बल पाच-पन्नास हजारांना नोकरीच्या संधी निर्माण होणार आहेत. 'स्मार्ट पर्सनॅलिटी'च्या तरुण-तरुणींना बक्कळ पगारासह इतर पर्कस् देऊ करणाऱ्या नोकऱ्यांच्या आणि अशा नोकरीसाठी ट्रेनिंग देणाऱ्या संस्थांच्या जाहिराती वृत्तपत्रांतून झळकू लागल्या आहेत. या संधीचा लाभ कसा उठवायचा आणि त्याचबरोबर फसगत कशी टाळायची हे सांगणारा लेख.

अरे भाय, विमान कंपनीमें नौक री, और कुछ बोलने का बात नही क्या? पेपरातल्या रकान्यातल्या असंख्य जाहिराती... बऱ्याच ठिकाणी शिक्षणाची अट फारशी नाही. पण स्मार्ट, गुड लुकिंग, चामिर्ंग वगैरे वगैरे पर्सनालिटी... फिगर, हाईट, इंग्रजी भाषेवरचं प्रभुत्व, एवढं तुमच्याकडे आहे ना! मग, बास! तुम्हाला कमीत कमी पंचवीस हजारापर्यंत पगार नक्की... नव्याने येणाऱ्या विमान कंपन्यांत उपलब्ध असणाऱ्या या असंख्य संधींनी ग्लॅमर, झटपट पैसा आणि करियरमधील यशाची स्वप्नं घेऊन जगणाऱ्या तरूणपिढीला स्वत:च्या विळख्यात अडकवले नाही तरच नवल...

आकर्षक दिसण्या संबंधीच्या (फेअर अँड लव्हली, लॅक्मे आदींच्या) जाहिराती तसंच अनेक चित्रपट यांमधून देखील 'एअर लाइनमधील नोकरी म्हणजे किती सहज आणि झक्कास' हे बिंबवण्याचा पूर्ण प्रयत्न होत असतो. या साऱ्याचा एकत्रित परिणाम म्हणजे बॉलिवुड, टीव्ही, मॉडेलिंग, डीजे-व्हीजे आदी अनेकानेक ग्लॅमरस करिअर ऑप्शन्स उपलब्ध असूनही 'फ्लाइंग'चा पर्याय अद्याप आपला चार्म टिकवून आहे.

पूवीर् फक्त एका विशिष्ट वर्गाचेच समजले जाणारे या क्षेत्राचे स्वप्न आता मात्र अगदी सर्वसामान्य मुलंमुलीही तितक्याच हक्काने पहातायत आणि पुढे देखील सरसावताहेत...'मैं बडी होके एअर होस्टेस बनना चाहती हूँ' चॉकलेटने बरबटलेल्या गोबऱ्या गालांची चिमुरडी टीव्हीवरच्या जाहिरातीत जेव्हा आपल्या भविष्याविषयी सांगते तेव्हाच जाणवतं की, फारसं काही माहीत नसलेल्या वयात देखील आकाशात झेपावायची स्वप्नं देणाऱ्या या क्षेत्राबद्दल अतोनात आकर्षण रूजताना दिसतंय. ग्लॅमर, डोळे दीपवणारा पगाराचा आकडा, एक निश्चित करियर आणि शिवाय समाजात वाढणारं प्रेस्टिज यामुळे या क्षेत्राची क्रेझ दिवसेंदिवस वाढतेच आहे. पण त्याचबरोबर या क्षेत्राचं हे चमकदार नाणं प्रत्यक्षात किती खणखणीत वाजतंय हा एक मोठा प्रश्ान्ही तयार होतोय!

जग जवळ आल्याचा सगळ्यात मोठा पुरावा देत गेल्या काही वर्षांत एव्हिएशन इन्डस्ट्रीमध्ये झपाट्याने वाढ होते आहे. एअर इंडिया, इंडियन एअर लाइन्स, जेटपासून कालपरवाच्या स्पाइस जेट, किंगफिशरपर्यंत अनेक नव्याने लाँच होणाऱ्या एअरलाइन्स करता पायलटपासून ते अगदी ग्राऊंड होस्ट, हॉटेल बिझनेस, ट्रेनिंग इन्स्टिट्यूटपर्यंत या क्षेत्राशी संबंधित इतक्या व्हेकन्सी तयार होत असतात की तरीही एवढी बेरोजगारी का असा प्रश्ान् पडावा!

इंटरनेटवर जरा कुठे सर्च दिला तरी देखील या क्षेत्रातल्या संधी पाहून डोळे अक्षरश: दिपून जातात. अत्यंत आकर्षक साइटवर खास आकर्षकच रित्या आमच्या एअरलाइन्समध्ये कुठच्या जागेसाठी किती (तरी) जागा उपलब्ध आहेत आणि त्याकरिता तुमच्याकडे काय पात्रता असणं आवश्यक आहे याचे तक्ते दिलेले असतात (या जाहिरातीत इतर माहिती आधी, मिळू शकणाऱ्या पगाराची कधी पाच तर कधी सहा आकडी संख्या जास्त ठळक करून दिलेली असते, हे विशेष). शिवाय नौकरी डॉट कॉम, जॉब्स अहेड सारख्या साइटवर देखील या क्षेत्रात साठ हजारांपेक्षाही जास्त संधी उपलब्ध असल्याचे अमिष तर अगदी प्रथमदर्शनीच दाखवले जाते.

येत्या काही वर्षांत एअर इंडियाची 68, इंडियन एअर लाइन्सची 43, तर इतर एअर लाइन्सची मिळून जवळपास 300 हून जास्त एअरक्राफ्ट लाँच होणार आहेत. एका मध्यम एअरक्राफ्टसाठी कमीत कमी 12 पायलटची तरी गरज असते. त्याशिवाय केबिन क्रू (एअर होस्टेस आदी कर्मचारी), इंजिनीयर, कंट्रोलर आणि अशा तऱ्हेनेच केवळ एका विमानाच्या लाँचमुळे थेट निगडित असलेली असंख्य क्षेत्रे धडाधड उघडत जातात. त्यामुळे एका नव्या एअर क्राफ्टमागे जवळपास चारपाचशे लोकांना नोकरी मिळू शकते आणि सध्या तर अनेक नव्या एअरलाइन कंपन्याच लाँच होत आहेत त्यामुळे येत्या पाच ते सहा वर्षांत या कंपन्यांच्या मार्फत अंदाजे पन्नास हजारहून जास्त संधी उपलब्ध होण्याची शक्यता आहे, असं एअर इंडियाचे पब्लिक रिलेशन्सविभागाचे डायरेक्टर जितेंद भार्गव यांनी सांगितलं.

वर्तमानपत्रांत सध्या मोठी नावं असणाऱ्या कंपन्यांच्या जाहिराती तर असतातच पण त्याशिवाय अगदी कधीच न ऐकलेली-पाहिलेली नावं देखील खंडीभर वाचायला मिळतात.

दहावीत कमी मार्क मिळालेल्या रवी मेहताच्या मित्राने त्याला वर्तमानपत्रातली जाहिरात दाखवली. शिक्षण दहावीपर्यंत असेल आणि रूबाबदार व्यक्तिमत्त्व असेल तर विमान कंपनीत नोकरीची मुबलक संधी आणि पगार महिन्याकाठी कमीत कमी चाळीस हजार!

ही सोनेरी संधी वाचून आणि डोळ्यात चमकत्या भविष्याची स्वप्नं घेऊन रवी आणि त्याचे मित्र कोणाला न सांगता मुलाखत देऊन आले, त्यात उत्तीर्ण झाले. शिवाय नोकरी आधीचं प्रत्येकी वीस हजार डिपॉझिटही सगळ्यांनी कसंबसं उभं केलं. पण त्यानंतर पंधरा दिवसांनी येऊन भेटा असा निरोप घेऊन गेलेली सगळी मुलं ज्या दिवशी त्या कंपनीत गेली. त्यादिवशी त्या कंपनीनेच गाशा गुंडाळल्याचे त्यांना सांगण्यात आले किंबहुना अशी कंपनीच अस्तित्त्वात नाही अशीही माहिती कालांतराने उपलब्ध झाली. रवी आणि त्याच्या मित्रांना हात चोळत बसण्याशिवाय दुसरा पर्याय उरला नाही. असे अनेक रवी या जाहिरातींमुळे फसतात.

इथेही नमूद केलेला पगार अगदी डोळे दिपवणारा असतो. शिवाय अनेक ठिकाणी शैक्षणिक अटही फारशी दिसत नाही त्यामुळे आपल्याला पर्सनालिटी आहे या (अवास्तव) विश्वासाच्या आधारावर या ठिकाणी 'वॉक इन' इंटरव्ह्यूमध्ये नशीब अजमावायला अनेक जण आणि जणी जातात खऱ्या पण पदरी मात्र फसवणूकच पडते, असा अनेकांचा अनुभव आहे. तिथे गेल्यावर अत्यंत साग्रसंगीत (गांगरून टाकणारी) मुलाखत आणि नंतर तुझ्याकडे बेस्ट पर्सनॅलिटी आहे, तुला निश्चितच यात जबरदस्त प्रॉस्पेक्टस् आहेत अशा तऱ्हेने पद्धतशीर गुंगवून त्यांना 15 ते 20 हजार रुपये भरायला लावतात पण त्यानंतर मात्र त्यांनी ते पैसे विसरलेलेच बरे! बऱ्याच ठिकाणी तर विशेष करून मुलींच्या बाबतीत निव्वळ ग्लॅमरच्या आमिषावर इतरही अनेक पद्धतीने पुरेपूर फायदा घेतला जातो.

त्यामुळे विमान कंपन्यांतली नोकरी म्हणजे 'सब आलबेल' हा समज योग्य नाही... या क्षेत्रात निश्चितपणे बऱ्याच संधी निर्माण होत असल्या तरी जितकी संधी तितकेच किंबहुना त्याहूनही अधिक फसवणूक आणि धोके हेही लक्षात ठेवणं आवश्यक आहे. बऱ्याच मुली आणि मुलं मॉडलिंगमध्ये चान्स मिळत नाही म्हणून या क्षेत्रात यायचा प्रयत्न करतात. इथे नोकरी मिळाल्यावर डोळे दिपवणारा पगारही आहे. पण तो पगार उगाचच मिळत नाही. प्रचंड मेहनतही आहे, हेही लक्षात घेतलं पाहिजे. त्याचप्रमाणे (विशेष करून मुलींनी) एअर लाइन्स म्हणजे फक्त एअर होस्टेस नाही हे प्रकर्षाने लक्षात ठेवण्याची आवश्यकता आहे. एअर होस्टेस या शब्दाभोवती निव्वळ खूप ग्लॅमर आहे हे कोणत्याही अनुभवी एअर होस्टेसला विचारल्यावर लगेचच कळेल. याच क्षेत्रात त्याहूनही अधिक आणि उच्च प्रतिष्ठा असणाऱ्या संधी आहेत. त्यामुळे पाऊल उचलण्याआधी त्याच्या व्याप्तीकडे आणि स्वत:च्या भविष्याकडे लक्ष ठेवलं पाहिजे.

काही नव्या विमान कंपन्यांमध्ये त्यांच्या प्रमोशनसाठी तुमच्या विशेष आकर्षक पर्सनॅलिटीवर अधिक भर दिला जाऊन लगेच नोकरी मिळू शकते. पण इथे तुमच्या पर्सनॅलिटीत जरा जरी फरक पडला अथवा फिगर इंचभरही बदलली तरी लगेचच तुमची बोळवणही होते.

या क्षेत्रात यायचं असेल तर खूप आव्हानं आहेत... मात्र ती पेलायची ताकद असायला हवी. करियर करायचं असेल तर पूर्ण विचार करूनच त्यात झेप घेतली तर ती झेप निश्चितच उंच आकाशातील भरारी ठरू शकेल... बट बी सिरियस. विमान कंपनीतला जॉब, और कुछ बोलने का नही, क्या! अशी 'जॅकपॉटी प्रवृत्ती' मात्र मारक ठरू शकेल...

वैष्णवी कानविंदे

 
</text>
</doc>
