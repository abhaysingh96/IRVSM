<doc>
<docno>1151978.cms.txt</docno>
<text>
 
महामुंबई
एकट्याने केले सिझेरियन
[ Saturday, June 25, 2005  12:19:04 am]


वैष्णवी कानविंदे

मुंबई : त्या महिलेचीअवस्था खूपच बिकट होती, कोणत्याही क्षणी डिलिव्हरी होईल, अशी परिस्थिती होती, प्रसुतीसाठी कल्याणच्या रुग्णालयातून तिला शीवच्या लोकमान्य टिळक रुग्णालयात हलवण्यात आले, त्या महिलेचे गर्भजल वाहून गेल्यामुळे तातडीची शस्त्रक्रिया करावी लागणार होती. पण मे महिन्यातील सुटीचा काळ आणि अनेक इमर्जन्सी रुग्ण त्यामुळे रुग्णालयात डॉक्टरांची खूपच तारांबळ उडालेली... या आणीबाणीत रुग्णालयात गेली 10 वषेर् कार्यरत असणारे स्त्रीरोगतज्ज्ञ डॉ. गणेश शिंदे यांनी हे आव्हान स्वीकारले आणि ही शस्त्रक्रिया प्रथमच कोणाचीही मदत न घेता एकट्याने यशस्वी केली.

सिझेरियन करण्यासाठी प्रमुख शल्यचिकित्सक, दोन सहकारी आणि एक नर्स एवढ्याजणांची शस्त्रक्रिया विभागात आवश्यकता असते. केस फार गुंतागुंतीची असेल तर याहून जास्त डॉक्टरही उपस्थित असतात. पण डॉ. शिंदे यांनी कोणाचीही मदत न घेता ऑपरेशन थिएटरमधील सेल्फ रिटेटिंग रिट्रॅक्टर रिंग या साधनाच्या साह्याने 45 मिनिटांत ही शस्त्रक्रिया पार पाडली. अशाप्रकारे कोणाच्याही मदतीशिवाय सिझेरियन पहिल्यांदाच पार पाडल्याचा दावा डॉ. शिंदे यांनी केला आहे. याची नोेंद गिनीज बुकात व्हावी, यासाठी प्रयत्न करणार असल्याचे त्यांनी सांगितले.

गेली 20 वषेर् ते स्त्रीरोगतज्ज्ञ म्हणून कार्यरत आहेत, तसेच या विषयाचे प्राध्यापक म्हणून या रुग्णालयात गेली 10 वषेर् शिकवत आहेत. अचानक आलेल्या परिस्थितीमुळे एकट्याने कराव्या लागलेल्या अशा प्रकारच्या शस्त्रक्रियेसाठी गेली सहा वषेर् संशोधन करत असल्यामुळेच हा धोका पत्कारल्याचे त्यांनी सांगितले.

याबाबत रुग्णालयातील स्त्रीरोगतज्ज्ञ विभागाचे प्रमुख डॉ. वाय. एस. नंदनवार म्हणाले की, ही रिंग वापरून इतर शस्त्रक्रिया केल्या जातात, पण सिझेरियनसाठी मात्र या साधनाचा वापर पहिल्यांदाच करण्यात आला आहे. याचा वापर करणे सोपे असले तरी डॉक्टरच्या ठायी पुष्कळ अनुभव आणि आत्मविश्वास असणे आवश्यक असल्याचेही त्यांनी नमूद केले.

 
</text>
</doc>
