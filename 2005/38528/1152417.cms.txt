<doc>
<docno>1152417.cms.txt</docno>
<text>
 
खास बात
आणीबाणी ही इष्टापत्ती?
[ Saturday, June 25, 2005  11:47:21 pm]


नेहरूंनंतरच्या काळात सर्वसामान्य भारतीय जनतेला सर्वाधिक आपलेपणा आणि आधार ज्या नेतृत्वाविषयी वाटला, ते निविर्वादपणे इंदिरा गांधींचं होतं. 25 जून 1975च्या मध्यरात्री लादलेल्या आणीबाणीनं या नात्याला तडा दिला. मे 1977 मध्ये इंदिराजींनीच दिलेली मतदानाची संधी साधून, लोकांनी या विश्वासघाताची जबर शिक्षा त्यांना त्यांच्याच मतदारसंघात पराभूत करून दिली आणि नंतरच्या काळात पुन्हा पहिल्याच विश्वासानं देश त्यांच्याकडे सोपवला. मात्र 'आणीबाणी' ही सर्वच स्तरांतील भारतीयांच्या मानसिकतेला जबर धक्का देणारी घटना ठरली.

राज्यघटनेनं सत्तेचं नियंत्रण करणाऱ्या विविध यंत्रणांचे हात परस्परांत अशा कुशलतेनं गुंतवून ठेवले आहेत की आपल्याला पूर्णपणे निराधार, संरक्षणहीन अवस्थेचा अनुभव कोणीच देऊ शकणार नाही, हा सर्वसामान्य भारतीयांचा विश्वास आणीबाणीच्या अनुभवानं डळमळीत झाला. या काळात संसद, राष्ट्रपतींसह कार्यपालिका आणि बऱ्याच प्रमाणात सुप्रीम कोर्टासारखी सवोर्च्च न्यायपालिका या घटनात्मक यंत्रणा किती सहजपणे वेठीला धरता येतात, याचं धक्कादायक दर्शन लोकांना घडलं. राजकीय पक्षांच्या संघटनांची शासनसंस्थेच्या दमनयंत्रणेशी दीर्घकाळ संघर्ष करण्याची क्षमता किती क्षीण आहे आणि काही कोटींच्या घरातील सर्वसामान्य जनतेला घाबरवून टाकून या प्रक्रियेतील निष्क्रिय भागीदार किती सहजपणे बनवलं जाऊ शकतं, याचा अनुभव लोकांनी या वेळी घेतला. या अनुभवानं भारतीय समाज मनोमन हादरला, हे महात्मा गांधींच्या नेतृत्वाखालील स्वातंत्र्यलढ्यानं देशाच्या कानाकोपऱ्यात पोचवलेल्या लोकशाही मूल्यव्यवस्थेचंच यश! म्हणूनच 1977 च्या निवडणुकीत इंदिराप्रेम बाजूला ठेवून, 'कायद्याच्या राज्या'च्या बाजूनं लोकांनी नि:संदिग्ध कौल दिला.

आणीबाणीतील इंदिरा गांधींचा मुख्य अजेंडा, हा लोकप्रतिनिधित्व कायद्यानुसार त्यांची निवडणूक रद्द ठरवणारा अलाहाबाद हायकोर्टाचा निर्णय फिरवणं आणि त्यांचं पंतप्रधानपद 'सन्मानानं' कायम राखणं हा होता. त्यामुळे त्यांनी कोणाच्या कल्पनेतही येणार नाहीत अशी पाऊलं उचलली. घटनेत आणि लोकप्रतिनिधित्व कायद्यात बदल करण्यात आले. पंतप्रधानाच्या निवडीला कोर्टात नव्हे, तर संसदेने नियुक्त केलेल्या यंत्रणेपुढे आव्हान देण्याची तरतूद करण्यात आली. ती पूर्वलक्ष्यी प्रभावाने लागू करण्यात आली. शिवाय लोकप्रतिनिधित्व कायद्यात पूर्वलक्ष्यी प्रभावाने असे बदल करण्यात आले की, त्याआधारे एरवीही इंदिरा गांधींची निवड वैध ठरवणं कोर्टाला भाग पडावं. एवढ्यानंही समाधान झालं नाही, म्हणून घटनादुरुस्ती करून या बदलांना कोर्टात आव्हान देता येणार नाही, अशीही तरतूद करण्यात आली!

घटनादुरुस्ती संसदेच्या दोन्ही सभागृहांत दोनतृतीयांश बहुमतानं मंजूर व्हावी लागते आणि निम्म्या विधानसभांचं त्यावर शिक्कामोर्तब व्हावं लागतं. विरोधी खासदारांना विनाआरोप स्थानबद्ध करून या बहुमताची सोय करण्यात आली! स्थानबद्धतेच्या आदेशांत कोर्टांनी हस्तक्षेप करू नये म्हणून बांगलादेश युद्धाच्या निमित्ताने 1971 साली लागू केलेली आणीबाणी अस्तित्वात असतानाही, अंतर्गत अस्थिरतेचं कारण देऊन दुसरी आणीबाणी आधीच जारी करण्याची काळजी घेण्यात आली. आणीबाणीचा निर्णयही मंत्रिमंडळाचा नव्हता, तर पंतप्रधानांचा होता. तरीही राष्ट्रपतींनी त्यावर स्वाक्षरी केली.

अशा संसदेने केलेल्या घटनादुरुस्तीला सुप्रीम कोर्टात आव्हान देण्यात आलं, तेव्हा कोर्टानं चलाख मार्ग काढला. कोर्टाला पंतप्रधानांच्या निवडीसंबंधातील तक्रारीची दखल घेता येणार नाही, ही तरतूद रद्दबातल ठरवली. इंदिरा गांधींची निवड मात्र वैध ठरवली! त्यासाठी संसदेनं पूर्वलक्ष्यी प्रभावानं 'सुधारलेला' लोकप्रतिनिधित्व कायदा प्रमाण मानला! इंदिरा गांधीही खूष आणि कोर्टाच्या अधिकारावरील आक्रमण रोखलं म्हणून न्यायमूतीर्ंही खूष!

पण इंदिरा गांधी पुरेशा खूष झाल्या नाहीत; कारण पंतप्रधानपद सुरक्षित केल्यावर, आणीबाणीपूर्व अजेंडा राबवण्याच्या दिशेनं त्यांची वाटचाल सुरू झाली. हा अजेंडा होता, न्यायपालिकेला अंकित करण्याचा. संसदेचा घटनादुरुस्ती करण्याचा अधिकार अमर्याद नाही; घटनादुरुस्तीसाठी आखून दिलेली पद्धत अवलंबली, तरीही मूलभूत अधिकारांचा संकोच करता येणार नाही, असा निर्णय गोलकनाथ प्रकरणात सहा विरुद्ध पाच मतांनी सुप्रीम कोर्टानं दिल्यानंतर इंदिरा गांधींच्या सरकारनं घटनादुरुस्ती करून हा निर्णय निष्प्रभ ठरवण्याचा प्रयत्न केला. परंतु या घटनादुरुस्तीलाही आव्हान देण्यात आलं आणि केशवानंद भारती प्रकरणी सुप्रीम कोर्टाने 1973 साली ऐतिहासिक निर्णय दिला. त्यात घटनेच्या मूलभूत ढाच्याची वा वैशिष्ट्यांची संकल्पना कोर्टानं लागू केली आणि या वैशिष्ट्यांवर गदा आणणारी घटनादुरुस्ती बेकायदा ठरेल, असं स्पष्ट केलं. यानंतर तीन न्यायमूतीर्ंना डावलून ए. एन. रे यांना सरन्यायाधीश करण्यात आलं आणि न्यायमूतीर्ंना धडा शिकवणं हा इंदिरा गांधींच्या अजेंड्यावरील प्राधान्याचा विषय बनला.

आणीबाणीत इंदिरानियुक्त न्या. रे यांच्या नेतृत्वाखालील पीठानं, इंदिरा गांधींची निवड वैध ठरवण्याची काळजी घेत, घटनादुरुस्तीतील एक तरतूद रद्द करताना घटनेच्या मूलभूत वैशिष्ट्यांच्या संकल्पनेचाच आधार घेतला, तेव्हा मिसाबंदींच्या मनात आशेचा कोंब फुटला असेल, तर त्यावर मात्र सुप्रीम कोर्टानं पाणी ओतलं. आणीबाणी जारी करताना राष्ट्रपतींनी काढलेल्या आदेशानं एकदा घटनेनं दिलेला जीवितस्वातंत्र्याचा हक्क स्थगित केला की अशा व्यक्तीला कोणत्याही कारणासाठी कोर्टापुढे दाद मागता येत नाही, हा युक्तिवाद अनेक हायकोर्टांनी फेटाळला होता. जीवितस्वातंत्र्याचा हक्क स्थगित केला, म्हणून अन्य मूलभूत हक्कही उरत नाहीत, असे नाही. मर्यादित चौकटीत का होईना, कोर्ट स्थानबद्धतेच्या आदेशांची शहानिशा करू शकते, अशी भूमिका हायकोर्टांनी घेतली होती. ती घेणाऱ्या न्यायमूतीर्ंवर बदल्यांचा तसेच बढत्या नाकारण्याचा बडगा उचलण्यात आला होता. अशावेळी जीवितस्वातंत्र्याच्या प्राथमिक अधिकाराच्या अंमलबजावणीसाठी सुप्रीम कोर्ट एवढाच आधार जनसामान्यांना उरला होता. प्रत्यक्षात न्या. एच. आर. खन्ना वगळता अन्य चार न्यायमूतीर्ंना घटनेच्या मूलभूत वैशिष्ट्यांच्या त्यांच्याच संकल्पनेचा विसर पडला आणि सरकारचा युक्तिवाद मान्य करून लोकांना सरकारच्या दमनयंत्रणेच्या मजीर्वर सोडून देण्यात आलं. सवोर्च्च कोर्टानंच हाय खाल्ल्यामुळे, इंदिरा गांधींचा आत्मविश्वास वाढला आणि घटनेत अनेक मूलभूत स्वरूपाचे वादग्रस्त बदल करणारी 42वी घटनादुरुस्ती अस्तित्वात आली. शिवाय अध्यक्षीय पद्धतीची चर्चाही सुरू करण्यात आली.

लोकशाहीच्या प्राथमिक चौकटीची हमी देण्यास घटनात्मक यंत्रणा पूर्णपणे निष्प्रभ ठरली असताना, सर्वसामान्य मतदारांनीच चमत्कार केला. लोकनायक जयप्रकाश नारायण यांच्या पुण्याईचा लोकांच्या वाढलेल्या मनोबळात मोठा वाटा होता. आणीबाणीत विवेकबुद्धीशी, आत्मसन्मानाशी तडजोड करणाऱ्या लोकशाहीच्या अनेक राखणदारांमध्ये या कौलानं पापक्षालनाची प्रेरणा जागी झाली! त्यात सुप्रीम कोर्ट सर्वात अग्रभागी होतं, तशीच नव्यानं निवडलेली संसदही होती. त्यापैकी जनता पक्षाचा अजेंडाच आणीबाणीत घटनेचं केलेलं विकृतीकरण रद्द करणं हा होता. त्यामुळे 42 व्या घटनादुरुस्तीतील अनेक कलमं रद्द ठरवणारी आणि आणीबाणीसह काही कलमांत दुरुपयोगाच्या शक्यता टाळणाऱ्या सुधारणा करणारी 44 वी घटनादुरुस्ती करून जनता पक्षानं घटनात्मक यंत्रणांची विश्वासार्हता वाढवण्याच्या दिशेनं महत्त्वाचं पाऊल उचललं. विशेष म्हणजे जनता पक्षाच्या सरकारचं 'अवतारकार्य' संपल्यावर, लोकांनी पुन्हा निवडून दिलेल्या इंदिरा गांधींनीही आणीबाणीतील अजेंड्याकडे वळून पाहिलं नाही!

आणीबाणी खऱ्या अर्थानं इष्टापत्ती ठरली, ती सुप्रीम कोर्टासाठी! विधिमंडळ आणि कार्यपालिका यांच्या तुलनेत न्यायपालिका ही स्वतंत्रपणे पाहिली तर दुर्बळ. न्यायसंस्थेला बळ सामान्य लोकांच्या विश्वासातून मिळतं. आणीबाणीत लोकांना दगा देऊन सुप्रीम कोर्टानं स्वत:लाच दुबळं करून घेतलं, त्याची भरपाई दुप्पट जोमानं आणीबाणीनंतरच्या काळात केली. 'सार्वजनिक हिताच्या अर्जा'च्या संकल्पनेला मान्यता देऊन सुप्रीम कोर्टानं वेठ-बिगारांपासून ग्राहकांपर्यंत सर्व थरांतील सामान्य जनतेला वरिष्ठ कोर्टांचे दरवाजे खुले केले. केवळ मालमत्ताधारी वर्गापलीकडे स्वत:हून जाऊन एकप्रकारे कोर्टानंही आपला व्यापक समाजआधार निर्माण केला! घटनेच्या मूलभूत वैशिष्ट्यांच्या संकल्पनेचा फेरविचार करण्याचा आणीबाणीतील प्रयत्न बारगळल्यानंतर, ही संकल्पना आता देशाच्या घटनात्मक कायद्याचा अविभाज्य भाग झाली आहे. आणीबाणीनंतर जीवित-स्वातंत्र्याच्या हक्काचं न्यायसंस्थेनं जवळजवळ पुनलेर्खन केलं आहे. आणीबाणीतील वादग्रस्त निर्णय आता इतिहासजमा झाला आहे. जीवितस्वातंत्र्याच्या हक्कावरील निर्बंध योग्य आहेत की नाहीत हे ठरवण्यासाठी, कायद्याने ठरवून दिलेली कार्यपद्धत अवलंबली आहे की नाही, एवढंच आणीबाणीपर्यंतच्या काळात सुप्रीम कोर्ट पाहत असे. परंतु आता ही पद्धत वाजवी आणि व्यक्तिस्वातंत्र्याचा भाग असलेल्या अन्य कलमांतील मूलभूत हक्कांवर गदा आणणारी नाही ना, हे निकषही कोर्ट लावू लागले आहे. जीवितस्वातंत्र्याची व्याप्ती वाढवून, त्यात शिक्षण, आरोग्य, प्रदूषणमुक्त वातावरण, निवारा यासारख्या हक्कांचाही समावेश करण्यात आला आहे.

राज्यांत राष्ट्रपती राजवट लागू करण्याचा निर्णय घेताना, तो ज्या माहितीच्या आधारे घेतला, ती प्रस्तुत आहे का, हे तपासून पाहण्याचा अधिकार कोर्टाला असल्याचं सांगून, केवळ राजकीय हेतूने सरकारं बरखास्त करण्यावर अंकुश आणण्याचा प्रयत्न सुप्रीम कोर्टानं केला आहे. सेक्युलॅरिझम हे घटनेचे पायाभूत वैशिष्ट्य असून, त्यावर घाला आणणाऱ्या कारवायांना जाणीवपूर्वक प्रतिबंध करण्याची टाळाटाळ, हे राज्यातील सरकार बरखास्तीचं समर्थनीय कारण होऊ शकतं, असा निर्णय देऊन धर्माधारित राष्ट्रवादाचे विष पेरू पाहणाऱ्यांपासून घटनात्मक यंत्रणांच्या बचावाचा मार्ग सुप्रीम कोर्टानं खुला केला आहे.

आणीबाणी ही अशाप्रकारे देशातील संस्थात्मक यंत्रणांसाठी बऱ्याच प्रमाणात इष्टापत्ती ठरली, असं म्हणायला हरकत नसली, तरी देशातील राजकारणानं 1990 नंतर घेतलेल्या वळणाचा परिणाम म्हणून केंेदीय सत्ता दुबळी होत गेली, याचाही या प्रक्रियेला हातभार लाभला आहे. अर्थात घटनाकारांना अभिप्रेत असलेली लोकशाही व्यवस्था त्यामुळे सुरक्षित झाली आहे, असं नव्हे. आणीबाणीत घटनात्मक यंत्रणा सवोर्च्च पातळीवरच नमवल्या गेल्या. त्यामागे तात्कालिक कारण होतं म्हणून देशातील लोकशाहीचा डोलारा पुन्हा मूळ जागी तुलनेने अल्प प्रयत्नांत येऊ शकला. घटनात्मक यंत्रणा मुळापासून पोखरण्याचे प्रयत्न केव्हाही आणीबाणीसारख्या तात्कालिक पावलापेक्षा अधिक धोक्याचे आहेत. इंदिरा गांधींवर सध्या स्तुतिसुमनं उधळणाऱ्या स्वयंघोषित हिंदुत्ववाद्यांचे हेच प्रयत्न चालू असून, केंदात भारतीय जनता पक्ष सत्तेत असताना ही कीड व्यापक प्रमाणात पसरली आहे. गुजरातमधील जातीय दंगलींत केवळ पोलिस, प्रशासन याच यंत्रणा नव्हेत, तर न्यायसंस्थेतील काहींवरही या कीडीचा प्रभाव दिसला आहे. 'आणीबाणी'ची आठवण 30 वर्षांनंतर जागवायची, ती इंदिरा गांधींच्या एरवी कार्यक्षम अशा कारकिदीर्ला लागलेले गालबोट दाखवून देण्यासाठी नव्हे... तर सेक्युलर, बहुसांस्कृतिक लोकशाहीचा सत्तेच्या आश्ायाने घास घेऊन, त्याजागी संकुचित सांस्कृतिक राष्ट्रवाद लादण्याच्या प्रयत्नांची घातक परिणती दाखवून देण्यासाठी.

सतीश कामत

 
</text>
</doc>
