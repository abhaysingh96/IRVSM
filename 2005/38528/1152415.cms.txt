<doc>
<docno>1152415.cms.txt</docno>
<text>
 
खास बात
गैरवर्तणुकीला विरोध
[ Saturday, June 25, 2005  11:46:20 pm]


आणीबाणी! तीस वर्षापूर्वी घडलेली घटना. मला महाराष्ट्र टाइम्समधून फोन आला. मागे वळून पाहताना तुम्हाला काय वाटतं? तुम्ही जेलमध्ये गेलात तेव्हा तुमच्या काही अपेक्षा होत्या का? त्या पुऱ्या झाल्या का? खरं सांगायचं तर तेव्हाच्या अपेक्षा काय होत्या... किंवा मनात काही अपेक्षा होत्याच का... तर ते सर्व पुसून गेलंय. मनात आहेत त्या ठाम आठवणी. मनात आहे तो राग, संताप... क्रोध... गैरवागणुकीच्या विरोधात... आणि मग मनात येतो तो आनंद, अभिमान... आपण जे केलं त्याबद्दल.

तेव्हा तरुण रक्त सळसळत होतं, म्हणून, जे घडायला हवं होतं माझ्या हातून ते जोशात घडलं. आणीबाणी पुकारल्यावर, संचारबंदी जाहीर झाल्यानंतरचा पहिला सत्याग्रह, नऊ जणींचा - त्यात मी होते. मला ती संध्याकाळ आठवते. बातमी ऐकली तेव्हा पूर्ण अर्थ कळला नाही. आठवतंय की, रातोरात खूपशी पोस्टर्स आम्ही जागोजागी लावली. दुसऱ्या दिवशी सकाळी आणीबाणीचा अर्थ आणि गांभीर्य पोचलं. इतक्या विरोधी पक्षनेत्यांना अटक झाली की संताप संताप झाला आणि आठवतंय की लगेचच हसू आलं. इंदिरा गांधी किती पेदू होती, केवढी घाबरली...! लोकं जितकी आणीबाणीला घाबरली होती तितकीच (किंवा अधिक) ती घाबरली होती, जनसमुदाय तर खरंच घाबरला होता, गोंधळला होता. विरोध करावा की न करावा... ...उघड उघड निषेधार्थ बोलावं की नाही...! मृणाल गोरेंना तेव्हा वाटलं, लोकांना जागं केलं पाहिजे, धक्का दिला पाहिजे. म्हणून सत्याग्रहाची कल्पना - ज्यातून मला माझा विरोध व्यक्त करायला मिळाला. आणि खरच खूप उपयोग झाला त्या सत्याग्रहाचा.

चर्चगेट स्टेशनच्या बाहेर, तेव्हा भुयारी रस्ता नव्हता. वरून पुल होता. प्रचंड गदीर् जमली होती. आमच्या भोवती व पुलावर. आमच्याबरोबर जमाव ओरडत होता, निषेधार्थ घोषणा देत होता. आम्ही वाटत असलेल्या भूमिगत पत्रकांवर लोक तुटून पडत होते. आधारासारखी वाचून आमच्याशी बोलत होती, आम्हाला चहा-कॉफी-पाणी-लिमलेटच्या गोळ्या आणून देत होती, पोलीस आम्हाला अटक करायला आल्यावरदेखील तो एवढा मोठा जनसमुदाय तसाच राहिला, पांगला नाही. खरंच सत्याग्रहाचा चांगलाच परिणाम झाला; कारण अनंत माणसं नी काही करायला भीत होती ती पुढे आली. नंतर अनेक सत्याग्रह झाले, भूमिगत कामासाठी माणसं सरसावली. भीतीने माणूस विरोध करायला धजत नाही, तसच भीतीने माणूस स्वत:चा बचाव करण्यासाठी गैरवर्तणूक करतो. आपली चूक लपवू पाहतो. जसं इंदिरा गांधींनी आणीबाणी आणली. पण आपण नेहमीच विरोधात आवाज उठवायला पाहिजे. आणीबाणीसारखी मोठी गोष्ट असो अथवा छोटी. छोटी म्हटल्यावर एक आठवलं. आमचा सत्याग्रह खूपच यशस्वी झाला. पहिलं कारण - प्रथमच झाला - दुसरं कारण - पोलिसांनी आम्हाला अटक फार उशीरा केली. हिंदी चित्रपटासारखं, पोलीस एकीकडे - सत्याग्रह दुसरीकडे! आम्ही हलकल्लोळ माजवला होता. त्यामुळे पोलिसांना वरून रपाटा बसला असणार. त्या रात्री आम्ही पोलीस कोठडीत झोपलो असताना अचानक एक ऑफिसर आत घुसला आणि कडाडला ''ब्लडी सी. आय. ए. एजंटस्... समजता काय स्वत:ला... लवकर सुटका होणार नाही तुमची.'' मीही संतापले. एक तर आम्हाला लवकर अटक न करण्याची चूक करतो आणि मग मध्यरात्री बायकांच्या कोठडीत घुसतो...!? माझा आवाज चढला - विरोधात ''एय भाषा आवर, आवाज आवर, पोलीस अधिकारी आहेस म्हणून काय बायकांच्या कोठडीत अपरात्री घुसणार? कोण तू? उद्या तुझी कंप्लेंट करते बघ.'' आणि दुसऱ्या दिवशी सकाळी तक्रार केली.

मागे वळून आणीबाणीच्या काळाकडे बघून विचार केला की मी हे सर्व का केलं? काही ध्येयं होती? काही अपेक्षा होत्या? काही आशा होत्या की कोणाची आशा होती? तर... नाही. यातलं काहीच नाही.

गैरवर्तणुकीचा विरोध! बस्स!

मला अनेकजण विचारतात : तुम्ही तुमचं कार्यक्षेत्र एवढं कसं काय बदललं? मी विचार करते तेव्हा मला ह्या प्रश्ानचं हसू येतं, आश्चर्य वाटतं.

कार्यक्षेत्र बदललं...? 30 वर्षांपूवीर् मी आणीबाणीच्या विरोधात आवाज उठवला आणि आता मी नृत्यक्षेत्रात आहे... तर... कार्यक्षेत्र बदललं...!? मी काय राजकारणात पडायला हवं होतं? समाजकारणात पडायला हवं होतं? इतर कोणाला गैरवर्तणुकीच्या विरोधात आवाज उठवण्याचा हक्क नाही...? अजूनही गैर काही घडताना दिसलं, ऐकलं की रक्त सळसळतं, आवाज उठतो, कृतीदेखील घडते, पण जातीने काही मोठं करण्याचा योग आला नाही; परंतु नृत्यातून आवाज उठवण्याचा प्रयत्न चालू असतो.

झेलम परांजपे

 
</text>
</doc>
