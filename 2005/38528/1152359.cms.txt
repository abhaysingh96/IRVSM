<doc>
<docno>1152359.cms.txt</docno>
<text>
 
संवाद
पॉवर गेम
[ Saturday, June 25, 2005  09:17:28 pm]


वीज टंचाईने होरपळलेल्या महाराष्ट्रात अखेर एमएसइबीच्या चार कंपन्या झाल्या आहेत. या ऊर्जा क्षेत्रातल्या सुधारणांसाठी जागतिक दबाव आला की केंदाचा आग्रह वाढला या पेक्षा त्यामुळे ग्राहकांना नियमित वीज मिळणार की नाही, हा खरा प्रश्न आहे. विजेला गुंडाळलेली सरकारी लाल फीत तर सुटली. आता ही वीज घरा-शिवारात आणि उद्योग-कारखान्यात चोवीस तास खेळती राहून महाराष्ट्राला पुन्हा नंबर वन बनवेल का?

महाराष्ट्रातला दुर्गम-आदिवासी भाग तर सोडाच, पण अगदी पुणे-नाशिक-ठाणे परिसरातील एखादं गाव... अचानक वीज गेलेली. तास-दोन तास वाट बघून वीज मंडळाच्या फ्यूज कॉल सेंटरला फोन लावण्याचा प्रयत्न केला तरी कोणी उचलत नाही. बहुतेक वेळा रिसिव्हर बाजूला काढून ठेवलेला. चुकून फोन लागलाच तर पलीकडचा इसम आपल्यालाच करड्या आवाजात दमात घेतो, 'बोला काय काम आहे?' उत्तरादाखल...ग्राहक कसला... बापुडवाणा याचक म्हणतो, 'साहेब, खूप वेळ झाला लाइट नाही, केव्हा येणार ?' 'मला काय माहीत? आमच्या काय घरी वीज तयार होते का? येईल कधी तरी' आणि फोन खाडकन् बंद.

वीज मंडळाच्या ऑफिसातला दुसरा नेहमी दिसणारा प्रसंग... 'साहेब, या महिन्याचं लाइटचं बिल खूपच जास्त आलंय. एवढी लाइट आम्ही कधीच वापरत नाही.' हातात बिल घेऊन उभ्याच असणाऱ्याकडं मान वर करून बघण्याचीही तसदी न घेता तोंडावर उत्तर फेकलं जातं,'आधी मिळालं आहे ते बिल भरा. मग तुमच्या तक्रारीचं पाहू.' एमएसइबीच्या कारभाराचे हे दोन केवळ नमुने. कोणाला नवीन कनेक्शन हवे असेल मग ते घराचे असो, कारखान्याचे अथवा एखाद्या दुकानाचे. नियमानुसार पैसे भरूनही महिनो न् महिने कनेक्शन न देण्याच्या हजारो सबबी मंडळाच्या कर्मचाऱ्यांकडे असतात. मात्र, मंडळाच्या प्रतिनिधीची 'योग्य ती काळजी' ग्राहकाने घेतली की लगेच 'ग्राहको देवो भव'चा मंत्र जपायला सुरुवात!

असे एक-दोन नव्हे लाखो कटू अनुभव महाराष्ट्र राज्य वीज मंडळाच्या कर्मचाऱ्यांनी राज्यातील जनतेला गेल्या 45 वर्षांमध्ये वारंवार दिले आहेत आणि त्याबद्दल मायबाप जनतेची काही तक्रारही नाही. पण त्यांचे एकच म्हणणे असते. पैसे घेताना? मग निदान वीज तरी नियमित द्या. विजेचा तुटवडा तर आम्ही समजून घेतो. लोडशेडिंगही खपवून घेतो. मग निदान ठरलेल्या वेळापत्रकानुसार तरी वीज द्या. पण एमेसीबीला ढिम्म काही फरक पडत नाही. महाराष्ट्रातील 9 कोटी जनतेपैकी बहुतेकांना हा अनुभव आलेला.

वीज मंडळाच्या या ढासळत्या कारभाराला जबाबदार तरी कोण? राजकीय हस्तक्षेप होतो, असे म्हणत सारी जबाबदारी सरकारवर टाकायला मंडळाचे कर्मचारी तयार आणि त्यांच्या तक्रारींना (त्यावेळच्या) विरोधी पक्षांचीही साथ. पण स्वत:ची जबाबदारी स्वीकारायला कर्मचारी आणि त्यांचे पुढारी कधी तयार होत नाहीत. याचे एकच कारण. नोकरी टिकण्याची हमी. त्यामुळे कोणाला न मोजण्याची मानसिकता वाढत गेली. शिवाय, मोनोपली असल्याने स्पर्धाही नाही. वरचा कोणी जाब विचारण्याची शक्यता नसल्याने सर्वांनाच मोकळे रान मिळाले. त्यातच सत्तेवर असलेल्या राजकीय पक्षांची धरसोड वृत्ती, गुंतवणुकीची अपुरी साधने आणि मंडळाचा अवाढव्य आकार.

या स्थितीत काहीतरी फेररचना करण्याची गरज वाटू लागली. वीज मंडळाचे चार कंपन्यांत विभाजन करण्याची कल्पना निघाली. 1993 पासून त्याची चर्चा वेगवेगळ्या पातळ्यांवर सुरू झाली. अनेक समित्यांच्या नेमणुका झाल्या, त्यांचे अहवाल आले आणि त्यातून 2003 चा वीज कायदा तयार झाला. विजेविना विकास अशक्य. राज्याचा चहुअंगांनी विकास व्हायचा असेल तर भरपूर विजेची निमिर्ती तर हवीच, पण ग्राहकांना ठरलेल्या दराने अखंड वीजपुरवठा होणंही आवश्यक. हे व्हायचे तर वीजक्षेत्रातली मक्तेदारी संपायला हवी. स्पर्धा हवी. त्यासाठीच नवा कायदा करण्यात आला. त्यानुसार वीज मंडळाचे चौभाजन करून चार स्वतंत्र कंपन्या स्थापन करण्यात आल्या.

या साऱ्याची कारणमीमांसा करताना मंडळाचे माजी अध्यक्ष आणि महाराष्ट्र होल्डिंग कंपनीचे कार्यकारी संचालक जयंत कावळे यांनी सांगितलं की, मंडळाची निमिर्ती झाली ती ग्राहकांसाठी. त्यामुळे या व्यवस्थेचा खरा मालक ग्राहक असायला हवा होता. प्रत्यक्षात तो याचक बनला. ही परिस्थिती बदलायची तर विभाजनाशिवाय पर्यायच नव्हता. विभाजनाचा मूळ हेतूच या क्षेत्रात स्पर्धा यावी, हा आहे. या कायद्यामुळे जलविद्युत वगळता इतर कुठल्याही वीज निमिर्तीसाठी कोणाचीही परवानगी घेण्याची आवश्यकता नाही. पारेषणात यापूवीर्च स्पर्धा आली असून पाच मेगावॉटपेक्षा जास्त विजेची गरज असलेल्या ग्राहकांना आजही कोणाहीकडून वीज घेण्याची परवानगी आहे. यानंतर वितरण क्षेत्रात एकापेक्षा अधिक कंपन्यांना परवाना मिळणार असून याचा थेट फायदा ग्राहकांनाच मिळेल. अशा स्थितीत विभाजनाला नाहक विरोध करणारे जनतेची निष्कारण दिशाभूल करत आहेत.

जयंत कावळे अशी ग्राहकांची बाजू घेत असताना दुसरीकडे मंडळाचे विभाजन केल्याने फायदा होण्याऐवजी मोठा फटका बसेल, असा आक्षेप कर्मचारी संघटना आणि त्यांचे नेते घेत आहेत. त्यासाठी ओरिसाचं उदाहरण पुढे केले जाते. मात्र, ओरिसाचे उदाहरण देऊन विभाजनाला विरोध करणे म्हणजे अर्धसत्य आहे. एन्रॉन देशाच्या बोकांडी बसणे ही अनुभवाची किंमत आहे, असे देशाचे माजी उर्जा मंत्री (कै.)कुमारमंगलम् म्हणायचे. ओरिसाचे तसेच काहीसे आहे. तिथल्या वीज मंडळाची 1996 मध्ये फेररचना झाल्यानंतर त्याच्या अंमलबजावणीत अनंत अडचणी आल्या. सुरवातीला तर तेथील वितरण कंपन्यांना वीज खरेदीचे बिल देणे कठीण झाले. त्यामुळेच ओरिसाचा प्रयोग फसल्याचे हाकारे पिटले जाऊ लागले. मात्र, आता त्या परिस्थितीत फरक पडला असून वीज बिल देण्यात त्यांना अडचण येत नाहीत. एवढेच नाही तर ओरिसातल्या चारही वितरण कंपन्यांनी पारेषण- वितरणातली हानी नजरेत भरेल, इतकी कमी करून दाखविली आहे. तिथल्या कंपन्यांची 2002 आणि 2004

मधली कामगिरी पाहिल्यास पुनर्रचनेची फलश्रुती समोर येते. 2002 मध्ये 48 टक्के असलेली विजेची हानी वेस्को कंपनीने 2004 मध्ये 35 टक्क्यांवर आणली तर नेस्को आणि सेस्कोने हे प्रमाण 11 टक्क्यांनी कमी केले. बिलवसुलीही सुधारत आहे. 2002 मध्ये वसुलीचे प्रमाण 70 ते 78 टक्के होते. ते 2004 मध्ये ते 90 टक्क्यांवर आले. कामगिरीत एवढा फरक पडूनही ओरिसा हे कोणाला अपयशाचे उदाहरण वाटत असेल तर काय करणार?

राज्य वीज मंडळाच्या फेररचनेनंतर चांगली प्रगती करणारे राज्य म्हणून आंध्र प्रदेशाचा उल्लेख करावा लागेल. अवघ्या पाच वर्षांपूवीर् तिथली विजेची गळती (पारेषण व वितरण) 37 टक्के होते. ते यंदा 25 टक्के झाले आहे. पाच वर्षांपूवीर् बिलवसुलीचे प्रमाण 90 टक्के होते. ते दोनच वर्षांत म्हणजे 2002 मध्ये शंभर टक्क्यांवर गेले. ओरिसाप्रमाणे दिल्ली मंडळही असेच बदनाम झाले होते. पण आता तेथील स्थितीही झपाट्याने सुधारत आहे. तरीही कर्मचारी संघटना आणि त्यांच्या नेत्यांची चाललेली बोंबाबोंब म्हणजे सामान्यांची दिशाभूल करण्याचा प्रयत्न आहे. मंडळाच्या फेररचनेनंतर विजेचे दर वाढणार, असाही कांगावा सध्या चालू आहे. मात्र, फेररचनेमुळे दरवाढ होण्याची अजिबात शक्यता नाही. नव्या कंपन्या वीज तयार करू लागल्या तर त्यांना सारी यंत्रणा उभारावी लागेल आणि मग स्वाभाविकच त्यांची वीज महाग असू शकते. मात्र, मंडळातून जन्माला आलेल्या कंपन्यांच्या बाबतीत तसे म्हणता येणार नाही. त्यांची भक्कम यंत्रणा आधीपासूनच असल्याने स्पधेर्ची भीती त्यांनी कशाला बाळगावी?

आता प्रश्ान् आहे तो ग्राहकाला केंदस्थानी ठेवण्याचा आणि अधिक कार्यक्षमतेने काम करण्याचा. नेमका येथेच मंडळाच्या कर्मचाऱ्यांचा विरोध आहे की काय? अंगात भिनलेला ऐदीपणा बाजूला सारून चोख काम करून दाखविण्याची कोणाला भीती तर वाटत नाहीये ना? जे काम करणार नाहीत किंवा रिझल्ट देणार नाहीत, त्यांना जबाबदारी घ्यावीच लागेल. तीही आजवर सोकावलेल्यांना नकोशी वाटते आहे का?

नव्या चार कंपन्या

1) एमएसइबी होल्डिंग कंपनी लिमिटेड

2) महाराष्ट्र स्टेट पॉवर जनरेेशन कंपनी लिमिटेड

3) महाराष्ट्र स्टेट ट्रान्समिशन कंपनी लिमिटेड

4) महाराष्ट्र स्टेट पॉवर डिस्ट्रिब्यूशन कंपनी लिमिटेड

मंडळाची मालमत्ता: अंदाजे 80 हजार कोटी

वीज उत्पादनाची क्षमता: 9771 मेगावॉट

पुरवठा होणारी शहरे-गावे: 40 हजार

ग्राहकांची संख्या: एक कोटी 40 लाख

वीज मिळणारे शेतीपंप: 24 लाख 50 हजार

सध्याची वीजगळती: 35 टक्के

कमी करण्याचे उद्दिष्ट: दरवषीर् किमान 3 टक्के

कर्मचाऱ्यांचाही फायदा

कर्मचाऱ्यांनी उद्दिष्टापेक्षा जास्त वसुली केली तर त्या रकमेवर 10 टक्के इन्सेन्टिव्ह देण्यात येणार आहे. शिवाय, त्यांना सध्या ज्या सोयी सवलती मिळतात, त्या कायम राहतीलच.

धनंजय गोडबोले

 
</text>
</doc>
