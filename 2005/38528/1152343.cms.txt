<doc>
<docno>1152343.cms.txt</docno>
<text>
 
संवाद
असावा सुंदर...
[ Saturday, June 25, 2005  09:05:37 pm]


पवई हिरानंदानी गार्डन्समधील या घराने मला बरंच काही दिलंय. चेंबूरहून इथे शिफ्ट झालो आणि 'आभाळमाया'मध्ये भूमिका मिळाली. त्या भूमिकेने खऱ्या अर्थाने मला चेहरा दिला. नुसतीच ओळख देण्याच्या पलीकडे मला बरंच काही मिळालं...

' असावा संुदर चॉकलेटचा बंगला... चंदेरी सोनेरी चमचमता चांगला!' हे ज्या ज्या वेळी ऐकते त्यावेळी डोळ्यासमोर ते सारं उभं राहतं. नेहमी. अगदी तसं घर माझ्या मनाच्या कोपऱ्यात साठवून ठेवलंय... ते जेव्हा जेव्हा दिसतं... त्यावेळी नेहमी मी डोळे गच्च मिटून घेते. कारण ज्या ज्या वेळी काही मला मनापासून खूप आवडू लागतं. त्या त्या वेळी ते माझ्या हातून अलगदपणे निसटून जातं... निदान माझ्या घराच्या बाबतीत असं होऊ नये, असं मला मनापासून वाटतं.

चेंबूरच्या सुभाषनगरमधील वन रूम किचनपासून आता हिरानंदानीच्या किंगस्टनमधील वन बीएचकेपर्यंतचा हा प्रवास इतकंच त्याचं स्वरूप मर्यादित नाही. घराचं घरपण त्याच्या भिंतीत नसून तिथल्या माणुसकीच्या ओलाव्यात आहे, ही थिअरी मला मांडता येणार नाही, पण आमच्या घरी आलेल्या प्रत्येकाला त्याचा अनुभव येतो. इथला आगंतुक कधीही परतत नाही तो काहीही खाल्ल्याशिवाय! आई, छोटी बहीण, तिचा बछडा कुशल आणि मी! इतकं छान सुटसुटीत कुटुंब... मोठं घर असावं... इतका एफएसआय असावं... अशा काही रूढ संकल्पनांच्या चाकोरीत कधीही अडकले नाही. एका अनामिक ओढीने घरी यावं, दरवाजा उघडल्या उघडल्या हसतमुख स्वागत व्हावं. आयुष्यातील ऊन-पावसात केवळ आसरा म्हणून याकडे पाहण्यापेक्षा एका झंझावाताला सामोरं जाण्याचं बळ त्याने द्यावं, असं नेहमी वाटत राहायचं.

पवई हिरानंदानी गार्डन्समधील या घराने मला बरंच काही दिलंय. चेंबूरहून इथे शिफ्ट झालो आणि 'आभाळमाया'मध्ये भूमिका मिळाली. त्या भूमिकेने खऱ्या अर्थाने मला चेहरा दिला. नुसतीच ओळख देण्याच्या पलीकडे मला बरंच काही मिळालं. त्यानंतर खऱ्या अर्थाने वेगवेगळ्या भूमिका आपसूक सुरू झाल्या. प्रॉडक्शन हाऊसलाही बरकत आली. हे नक्षत्रांचं देणं देताना कशाची तरी किंमत मोजावी लागणार होतीच. पण त्यापेक्षा मला अधिकच किंमत मोजावी लागली. माझ्या वडिलांच्या आयुष्याची! आईबाबांना या घरात आल्याचं सुख एकत्रित अनुभवता आलं नाही...ही उणीव कायम राहील...

वडील गेल्यापासून घरापासून अधिक वेळ लांबच कसा जाईल, याची काळजी अधिक घ्यायचे. या घरी मन रमायचं नाही. अधिक वेळ कामात व्यतीत करायचे. शूटिंग आणि मित्रमैत्रिणींच्या घोळक्यात अधिक रमायचे. पण माझं दु:खही त्या ईश्वरी शक्तीला फार काळ बघवत नाही आणि म्हणूनच मला त्यानंतर संजय आणि प्रोमितासारख्यांचं घर आधाराला मिळालं. या दरम्यान माझ्या छोट्या बहिणीचं लग्न झालं. तिचं ऑफिस आमच्या घराजवळ, पण सासरपासून थोडसं दूर! त्यामुळे महिन्यातील दोन आठवडे ती आमच्याकडे असते. तिचा दोन वर्षांचा बछडा कुशल आमच्याकडे असतो.

गेल्या काही महिन्यांपासून त्याच्या चिमखड्या बोलांनी सारं घर दुमदुमून जातंय. आता घरभर त्याची खेळणी पसरलेली असतात. टीव्हीवर कार्टून नेटवर्क किंवा अॅनिमल प्लॅनेटच सुरू असतं... मग घरातल्या मोठ्यांना माझी मालिका बघायची असली तरी कुशलची परवानगी लागते. आता घरी यायचं तर कुशलसाठी! हे समीकरण माझ्या मनात पक्कं झालंय.

माझं घर अभिनेत्रीचं घर नाही... मोठमोठाले ब्लो अप्स, फोटोसेशन्सच्या क्यूट फ्रेम्स अशा भिंतींनी माझं घर सजलेलं नाही. सोफा सेट आणि डायनिंग टेबल-खुर्च्या यावर प्रामुख्याने भिस्त असते. कारण डायनिंग टेबल हे कधी कधी माझ्या कामाच्या पसाऱ्याचा अविभाज्य घटक असते. तिथेच लॅपटॉपपासून कामाच्या अनेक गोष्टी विखुरलेल्या असतात... यासोबत आणखी एक गोष्ट माझ्याघरी आहे ती म्हणजे झोपाळा! आता आमच्या घरात कुशलची तिसरी पिढी त्याच्यावर झोका घेत विराजलेली असते, ते पाहताना मन भरून पावतं. त्यासोबत घरातल्या देव्हाऱ्याला विशेष स्थान आहे. देव्हाऱ्यातील अनेक गोष्टींसोबत आमच्या भिंतीवर असलेला गणपती बाप्पा! कधीही कोणताही प्रॉब्लेम असला किंवा माझ्या चेहऱ्यावरून निराशा टपकत असेल त्यावेळी वडील विचारायचे काय झालं... आणि स्वत: त्या गणपती बाप्पाला साकडं घालायचे... कसं काय माहित... कुणास ठाऊक... पण क्षणार्धात सोल्युशन गवसलेलं असायचं!

आता या घराची सवय झालीय... पण मंुबईबाहेर घर घ्यायचं असेल तर निश्चितच समुदकिनारी असणं जास्त आवडेल... पण माझ्या या घराच्या खिडकीतून क्षितिजाला खुणावणारा पवई तलाव दिसतो... माझ्यासाठी तोच माझा समुद!

सध्या घराच्या भिंतींवर उमटलेल्या आहेत त्या कुशलच्या अस्तित्त्वाच्या खाणाखुणा! मूळ रंगासोबत आता त्यावर त्याची चित्रं आणि रेघोट्या... त्यामध्ये बहुधा दोन वर्षांचा कुशल त्याच्या स्वप्नातलं घर रेखाटत असावा... त्याचा चॉकलेटचा बंगला...

हर्षदा खानविलकर

( शब्दांकन : अमित भंडारी)

 
</text>
</doc>
