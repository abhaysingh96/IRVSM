<doc>
<docno>1151988.cms.txt</docno>
<text>
 
महामुंबई
1.75 लाख लुटणारा कामगार जेरबंद
[ Saturday, June 25, 2005  12:20:45 am]


मुंबई (म. टा. प्रतिनिधी) : कंपनीच्या कार्यालयातून सुमारे पावणेदोन लाखांची रक्कम घेऊन उत्तर प्रदेशात पळून गेलेल्या एका कामगाराला साकीनाका पोलिसांनी अटक केली. आरोपीने पुरून ठेवलेली रक्कमही पोलिसांनी हस्तगत केली.

अशोक गोविंद शाला यांच्या कार्यालयातील तिजोरीतून एक लाख 70 हजारांची रक्कम, तसेच एक सोन्याची चेन चोरीला गेली होती. याच कार्यालयात काम करणारा बळीराम पांडे याच्यावर संशय असल्याने त्याची शोधाशोध केली असता तो उत्तर प्रदेश येथे पळून गेल्याचे समजले. साकीनाका पोलिस ठाण्याचे वरिष्ठ पोलिस निरीक्षक जालींदर खंडागळे यांच्या मार्गदर्शनाखाली त्यांचे एक पथक उत्तर परदेशात पोहचले.

बरहनपूर येथे आरोपीचे घर असल्याची माहिती मिळाल्यानंतर पोलिसांनी त्याचे घर गाठले. आरोपीला पकडून त्याच्याकडे पैशांची विचारणा केली. पोलिसांनी कसून चौकशी केली असता त्याने पैसे घराच्या जमिनीखाली पुरून ठेवल्याचे सांगितले.

 
</text>
</doc>
