<doc>
<docno>1152009.cms.txt</docno>
<text>
 
महामुंबई
तर 'क्लास'ची गरजच काय?
[ Saturday, June 25, 2005  12:27:45 am]


प्रियांका मराठे : मुलींमधून पहिली

प्रियांकाला ती गुणवत्ता यादीत मुलींमधून पहिली येईल असे अजिबात वाटले नव्हते. मात्र, परीक्षेसाठी केेलल्या मेहनतीचे चीज होईल इतके गुण मिळतील, असा विश्वास तिला निश्चितच होता. ती म्हणाली : गुणवत्ता वाढवण्यासाठी क्लासेसची गरज असते असे कधी वाटलेच नाही. पहिल्यापासून दररोज तीन ते चार तास नियमित अभ्यास करायचे. क्लासेसची जागा शाळेने घेतलेल्या विशेष वर्गांनी भरून काढली आणि अभ्यास करताना जास्त दडपणही जाणवले नाही.

आता बहुधा ती तिच्या शाळेच्या ज्युनिअर कॉलेजमध्ये, फादर अॅग्नेलमध्येच अकरावीचा प्रवेश घेईल. तिच्या शाळेचे मुख्याध्यापक फादर अॅलमेंडा आणि शिक्षिका स्निग्धा रॉय म्हणाल्या की, प्रियांका पहिल्यापासूनच खूप हुशार होती. तिच्यातला वाखणण्याजोगा गुण म्हणजे ती शाळेतील अतिशय नियमित विद्याथिर्नी होती. आपली नात निश्चित बोर्डात प्रथम येणारच या विश्वासाने तिचे आजी आजोबा खास धुळ्याहून आले होते.

हृषीकेश तेरदळकर : पहिला

मी अभ्यास मनापासून करायचो पण गुणवत्ता यादीत येईन अशी अपेक्षा मात्र नव्हती, असे हृषीकेशचे म्हणणे असले तरी त्याच्या आईला मात्र आपला मुलगा फक्त गुणवत्ता यादीतच नव्हे तर पहिल्या तीन क्रमांकात येईल, असा ठाम विश्वास होता. हृषीकेशचे अभ्यासातील सातत्य पाहूनच आपला मुलगा गुणवत्ता यादीत झळकणार याची खात्री झाली होती, असे त्यांनी सांगितले. हृषीके शची अभ्यासाची पद्धत अगदी चारचौघांसारखीच होती. फक्त दिवसातून चार तास अभ्यास होईल याची तो काळजी घेत असे. बाकी टीव्ही पाहणे, मित्रांसोबत गप्पा, खेळ यात जराही खंड त्याने पडू दिला नाही. त्याने आता 'आयआयटी'ची तयारी सुरू केली आहे. त्याला वैज्ञानिक व्हायचे आहे. आजचे यश उद्याच्या यशात परिवतिर्त करण्यासाठी तो आता कसून मेहनत करणार आहे.

अनुपमा सिंग : रात्रशाळेतून पहिली

अनुपमा सातवीत असताना बनारसहून मुंबईत आली. त्यामुळे शाळेत प्रवेशासाठी तिला खूपच खस्ता काढाव्या लागल्या. शेवटचा पर्याय म्हणून तिने रात्रशाळेत प्रवेश घेतला आणि जिद्दीने प्रथम क्रमांक पटकावला. तिचे ध्येय आहे डॉक्टर व्हायचे! अभ्यासातील सातत्य, खासगी शिकवण्या आणि शाळेतील मार्गदर्शन यांचा तिच्या यशात वाटा असल्याचे ती सांगते. अभ्यासात चमकलेल्या अनुपमाला खेळातही रस असून बॅटमिंटनशी तिचे विशेष जिव्हाळ्याचे नाते आहे.

निखिल माने : अपंगातून पहिला

पायाने अधू असलेल्या निखिलला स्वत:ला मात्र इतरांना बरे करण्याच्या क्षेत्रात स्वत:चे करियर घडवायचे आहे. नववीत असताना आजारामुळे हॉस्पिटलमध्ये राहवे लागायचे पण दहावीच्या वर्षात आपल्या अंपगत्वाला ध्येयाच्या आड येऊ द्यायचे नाही, याच निर्धाराने त्याने अभ्यास केला. शरीराने अधू असला तरी ध्येय आणि आत्मविश्वासाच्या बळावर यश आपले होऊ शकते याचा प्रत्यय निखिलच्या आतापर्यंतच्या चढत्या आलेखाकडे पाहिल्यास मिळतो. 'होमी भाभा'मध्ये त्याला सुवर्ण पदक मिळाले होते. चौथीत तसेच सातवीची शिष्यवृत्तीही त्याला मिळाली होती.

प्रफुल्ल मोरे : मागासवगीर्यांमध्ये पहिला

अत्यंत कठोर परिश्रम आणि यश यांचे खूपच जवळचे नाते आहे हे प्रफुल्लच्या उदाहरणाने लगेचच जाणवते. दिवसा वेळ मिळेल तेव्हा तो अभ्यास करायचाच; शिवाय रात्री बारापर्यंत अभ्यास करून पुन्हा पहाटे चार वाजता तो अभ्यासाला बसायचा. एक वर्ष सगळ्या आमिषांना बाजूला ठेऊन त्यांनी फक्त अभ्यासावरच लक्ष केंदित केले. त्याच्या घरातील केबलचे कनेक्शनही तेरा महिन्यांसाठी काढण्यात आले होते. पण घरच्यांनी त्याला पूर्ण सहकार्य केले. त्याला एकटे वाटू नये म्हणून त्याची आईदेखील त्याच्याबरोबरच जागायची. कम्प्युटर इंजिनीअर व्हायचे त्याचे ध्येय आहे.

प्रमोद पवार : मागासवगीर्यांमध्ये पहिला

लहानपणापासून तो घरी सतत सांगायचा मला 'मोठ्ठा अधिकारी' व्हायचे आहे. त्याने ऐकले होते की, आयएएस झाल्यावर मोठा अधिकारी होता येते. म्हणून आयएएस अधिकारी व्हायचे अशी खूणगाठ त्याने मनाशी बांधली होती. पहिला क्रमांक पटकावल्यावर आता आकांक्षेला बळ मिळेल, अशी त्याला आणि त्याच्या घरच्यांना मनोमन खात्री आहे. त्याच्या घरची परिस्थिती फारशी चांगली नसली तरी आपल्या मुलाची महत्त्वाकांक्षा पूर्ण करण्यासाठी त्याचे आई-बाबा मनापासून उत्सुक आहेत. आता आयएएस होण्यासाठी काय करावे लागते, याची माहिती गोळा करण्याच्या कामाला तो लागणार आहे. आतापर्यंत पाहिलेले स्वप्न प्रत्यक्षात उतरवण्याची वेळ आली आहे. आणि ते स्वप्न पूर्ण करायचेच हा निर्धारही त्याने केला आहे!

 
</text>
</doc>
