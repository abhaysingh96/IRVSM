<doc>
<docno>1151997.cms.txt</docno>
<text>
 
महामुंबई
आबा एकाकी!
[ Saturday, June 25, 2005  12:24:17 am]


सुकृत खांडेकर

मुंबई : डान्स बारवर बंदी घालणारा अध्यादेश राज्यपाल एस. एम. कृष्णा यांनी स्वाक्षरी न करताच राज्य सरकारला परत पाठवल्यामुळे उपमुख्यमंत्री आर. आर. उर्फ आबा पाटील हे कमालीचे उदास झाले आहेत. राज्यातील डान्स बार बंद होणे, हे आबांच्या दृष्टीने प्रतिष्ठेचे झाले असले, तरी मुंबईतील अनधिकृत झोपड्या हटवण्याच्या मोहिमेप्रमाणेच डान्स बार बंदीच्या घोषणेची फरफट सुरू झाली आहे.

डान्स बार बंदीच्या निर्णयावर राज्य मंत्रिमंडळाने शिक्कामोर्तब केले असले, तरी पक्ष म्हणून काँग्रेसची ठाम भूमिका नाही. राष्ट्रवादी काँग्रेसचे दिग्गज नेते आबांच्या पाठीशी ठामपणे उभे असल्याचे दिसत नाहीत. यामुळे आबांची स्थिती कोंडीत सापडल्यासारखी झाली आहे. आबांच्या निर्णयाचे समर्थन करण्यासाठी काँग्रेस किंवा राष्ट्रवादीचे कोणीही खासदार, आमदार किंवा नगरसेवक पुढे सरसावल्याचे दिसून येत नाही. उलट शिवसेना-भाजप आबांच्या निर्णयाचे समर्थन करीत आहेत आणि अहिल्या रांगणेकर, मृणाल गोरे यासारख्या समाजवादी आणि डाव्या आघाडीच्या नेत्या डान्स बार बंदीचा आग्रह धरीत आहेत.

अजित पवार, जयंत पाटील, दिलीप वळसे पाटील, रामराजे निंबाळकर यांसारख्या तरुण मंत्र्यांची कामगिरी चांगली असूनही, लोकप्रिय मंत्री म्हणून आबांचे नाव क्रमांक एकवर आहे. निरागस चेहरा, उत्तम वक्तृत्त्व आणि लोकाभिमुख निर्णय यामुळे जनमानसात त्यांची प्रतिमा उंचावली आहे. ग्रामविकास मंत्री आणि राष्ट्रवादीचे प्रदेशाध्यक्ष म्हणून त्यांनी कामाचा ठसा उमटवला होता. गाडगे महाराज ग्रामस्वच्छता अभियानाने आबांचे नाव गावागावत पोचले. छगन भुजबळांच्यानंतर गृहखाते त्यांच्याकडे आल्यावर लोकांच्या अपेक्षा उंचावल्या होत्या. विषारी दारूकांडाच्या घटनेनंतर मुंबई आणि राज्यातील हातभट्ट्यांविरोधात त्यांनी विशेष मोहीम राबवली.

डान्स बारवर बंदी घालण्याच्या निर्णयाने आबांची लोकप्रियता मिडियाने कळसावर पोहोचवली. पण डान्स बार लॉबीकडे आबांच्या निर्णयाला आव्हान देण्याची ताकद आहे, हेच गेल्या दोन महिन्यांत दिसून आले. बारबालांची शिष्टमंडळे सोनिया गांधींना भेटल्यावर डान्स बार बंदीची धार बोथट झाली. बंदीचा निर्णय फिरवण्यासाठी 12 कोटी रुपयांची लाच मागितली गेल्याच्या बारमालकांच्या आरोपामुळे राजकीय पक्षांच्या कार्यालयात गहजब झाला. बारबालांच्या पुर्नवसनाची मागणी पुढे आली.

तीन आठवडे उलटले तरी राज्यपाल अध्यादेशावर स्वाक्षरी करीत नसल्याने राज्याच्या प्रतिमेवर हानीकारक परिणाम होत आहे, असे पत्र लिहून आबांनी स्वत:ची प्रतिमा पुन्हा उंचावण्याचा प्रयत्न केला. पण ते पत्र म्हणजे राज्यपालांना दुखावण्याचा प्रयत्न होता. डान्स बारची तुलना मराठवाडा विद्यापीठ नामांतराशी करून आबांनी पक्षाचे सवेर्सर्वा नेते शरद पवारांनाच दुखावण्याचा प्रयत्न केला आहे, असेही पक्षातील काहींचे मत आहे.

 
</text>
</doc>
