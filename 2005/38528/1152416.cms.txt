<doc>
<docno>1152416.cms.txt</docno>
<text>
 
खास बात
आणि दुष्मनही बनले दोस्त
[ Saturday, June 25, 2005  11:46:57 pm]


देशात 25 जून 1975 च्या मध्यरात्री अंतर्गत आणीबाणी लागू करण्यात आली. अंतर्गत आणीबाणी लावण्याचा हा पहिलाच प्रसंग. ती लागू झाली आणि लगेचच अनेक राजकीय पक्षांच्या नेत्यांना अटक करण्यात आली. ज्यांना करायची राहून गेली वा केली गेली नाही, ते पटकन भूमिगत झाले. भूमिगत राहून आणीबाणीविरोधी आणि एकूणच इंदिरा गांधी यांच्या कारभाराविरोधात वातावरण तयार करण्याचं काम आता त्यांचं होतं. गुपचुप पत्रकं काढणं, कुठे काय आंदोलनं चालू आहेत, याची माहिती कार्यर्कत्यांपर्यंत पोहोचवून वातावरण तापतं ठेवणं अशी अनेक कामं लगेचच सुरू झाली. तोपर्यंत काँग्रेसविरोधातील सर्व राजकीय पक्षांच्या कार्यर्कत्यांमध्ये जयप्रकाश नारायण यांच्या आंदोलनामुळे मैत्री होऊ लागली होती.

हिंदुत्ववादी विचार मांडणारा भारतीय जनसंघ, समताधिष्ठित समाजव्यवस्थेवर विश्वास असणारा समाजवादी पक्ष (तेव्हाचा समाजवादी पक्ष. आताचा मुलायमसिंह यादव यांचा नव्हे.), भांडवली अर्थव्यवस्थेचा पुरस्कार करणारी मोरारजीभाई देसाई यांची संघटना काँग्रेस, मोठ्या शेतकऱ्यांचे हितसंबंध जोपासणारा चौधरी चरणसिंह यांचा भारतीय क्रांती दल, कामगारांच्या सत्तेची भाषा करणारा मार्क्सवादी कम्युनिस्ट पक्ष अशा सर्व पक्षांचा आणीबाणीला विरोध होता. या पक्षांची विचारसरणी परस्परविरोधी असली तरी त्या सर्वांचे एका विषयाबाबत एकमत होते आणि तो विषय होता 'काँग्रेसविरोध'.

आणीबाणीमध्ये या सर्व पक्षांचे कार्यकतेर् एकमेकांच्या जणू प्रेमातच पडले. इतके की आणीबाणीच्या अखेरच्या पर्वात जयप्रकाश नारायण यांच्या आवाहनाला प्रतिसाद देऊन मार्क्सवादी कम्युनिस्ट पक्ष वगळता सर्वच पक्षांनी जनता पक्षाची स्थापना करताना आपापले पक्षच त्यात विलीन करून टाकले. 'शत्रुचा शत्रू तो आपला मित्र' या न्यायाने समाजवादी आणि जनसंघ या पक्षांचे नेते आणि कार्यकतेर् गळ्यात गळे घालून हिंडू फिरू लागले, प्रचार करू लागले. ना समाजवाद्यांनी तेव्हा जनसंघाच्या हिंदुत्वाला विरोध केला, ना जनसंघीयांनी समाजवाद्यांच्या धर्मनिरपेक्षतेला आक्षेप घेतला. यांच्या तुलनेत संघटना काँग्रेसची ताकद फारच कमी होती आणि भारतीय क्रांती दल तर उत्तर प्रदेश आणि हरयाणाच्या बाहेर नव्हताच. अशा या सर्व बिगरकाँग्रेसी राजकीय पक्षांनी एकमेकांना कडेवर घेण्याचंच तेवढं बाकी ठेवलं होतं.

1977 साली लोकसभेच्या निवडणुका जाहीर झाल्या आणि इंदिरा गांधी यांच्या मंत्रिमंडळात असलेले बाबू जगजीवनराम आणि हेमवंतीनंदन बहुगुणा काँग्रेस सोडून काँग्रेस फॉर डेमॉक्रसीच्या माध्यमातून जनता पक्षाला येऊन मिळाले आणि आपोआप पवित्र झाले. या दोघांना आणीबाणीच्या काळात 'इमर्जन्सी के दलाल' म्हणून हिणवले जात असे. पण ते 1977 साली जयप्रकाश नारायण, अटलबिहारी वाजपेयी, मोरारजी देसाई, चौधरी चरणसिंह यांच्या मांडीला मांडी लावून बसू लागले. एवढंच काय, मोरारजीभाईंच्या मंत्रिमंडळात जगजीवनराम उपपंतप्रधान झाले आणि बहुगुणा यांनाही महत्त्वाचं खातं मिळालं. या दोघांच्या पाठोपाठ आणीबाणीची पाठराखण करणारे अनेक काँग्रेस नेते बाहेर पडू लागले.

मोरारजीभाईंचं सरकार पडलं ते दुहेरी सदस्यत्वाच्या मुद्द्यावरून. राजनारायण, चरणसिंह, मधू लिमये अशा अनेक जणांनी जनसंघीयांच्या दुहेरी सदस्यत्वाला आक्षेप घेतला. एकीकडे जनता पक्षाची धर्मनिरपेक्षतेची भूमिका मान्य करायची आणि हिंदुत्ववादी भूमिका मांडणाऱ्या दुसरीकडे राष्ट्रीय स्वयंसेवक संघाशी नातं ठेवायचं हा प्रकार या नेत्यांना मान्य नव्हता. त्यातून जनता पक्ष फुटला आणि सरकारही पडलं. सरकार पडण्याच्या आधी तेव्हा उद्योगमंत्री असलेल्या जॉर्ज फर्नांडिस यांनी लोकसभेत सरकारची बाजू जोरात मांडली. दुहेरी सदस्यत्वाचं एका प्रकारे समर्थन केलं आणि काही तासांतच दुहेरी सदस्यत्वाला विरोध दर्शवण्यासाठी ते पक्षातून बाहेर पडले. मग आलं चरणसिंह यांचं सरकार... काँग्रेसच्या म्हणजेच इंदिरा गांधींच्या पाठिंब्यावर अवलंबून असलेलं. या सरकारमध्ये बसलेले होते सर्व काँग्रेसविरोधक आणि त्यांना सरकार चालविण्यासाठी हवा होता इंदिरा गांधींचा पाठिंबा. पण इंदिरा गांधींनीही अचानकपणे पाठिंबा काढून घेतला आणि सरकार गडगडलं. नव्यानं लोकसभेच्या निवडणुका होऊन श्ाीमती गांधी पुन्हा पंतप्रधान झाल्या.

त्याआधी महाराष्ट्रातही जनता पक्षानं शरद पवार यांना पावन करून घेत चक्क मुख्यमंत्री करून टाकलं होतं. काँग्रेसमधून बाहेर पडणारा प्रत्येक जण तेव्हा पावन व्हायचा. पवार हुशार. ते जनता पक्षात आले नाहीत. त्यांनी वसंतदादांच्या पाठीत खंजीर खुपसून वेगळी काँग्रेस काढली होती आणि जनता पक्षासह पुलोदचं सरकार स्थापन केलं. हरयाणाचे मुख्यमंत्री भजनलाल तर आपल्या मंत्रिमंडळासहच पवित्र होऊन गेले. विद्याचरण शुक्लाही आणीबाणीमध्ये बदनाम झालेले. पण पुढे त्यांनीही पक्ष बदलला. खरे तर त्यांनी बऱ्याच वेळा पक्ष बदलले. बिगरकाँग्रेसी म्हणवणाऱ्या सर्व पक्षांमध्ये राहून त्यांनी सत्तेची पदं मिळवली. दुहेरी निष्ठेच्या प्रश्ानतून जनता पक्ष फुटला तरी जनसंघीमंडळी मूळ पक्षातच राहिली. पण पुढे त्यांनीही भाजप नावाचा स्वत:चा पक्ष स्थापन केला. आणीबाणीमध्ये संजय गांधी यांचे विश्वासू म्हणून ओळखले जाणारे जगमोहनही आता भारतीय जनता पक्षात आहेत आणि संजय गांधी यांच्या पत्नी मनेका गांधी यांनी जनता दलमागेर् भाजप असा प्रवास केला आहे. या सर्व बिगरकाँग्रेसी मंडळींनी पुढे विश्वनाथ प्रताप सिंह, अरुण नेहरू आदी मंडळींशी यांच्याशी सख्य साधून सरकार स्थापन केले आणि त्याला भाजपनेही पाठिंबा दिला.

जॉर्ज फर्नांडिस यांच्याविषयी काय बोलायचे? ते तर एकेकाळचे कट्टर समाजवादी नेते. पण आता भाजपच्या पदराआड गेले आहेत. त्यांनी फक्त भारतीय जनता पक्षात जायचेच बाकी आहे. भाजपने लहान मित्र पक्षांची राष्ट्रीय लोकशाही आघाडी केली, तेव्हा जॉर्ज त्याचे निमंत्रक बनले. मार्क्सवाद्यांचाही काँग्रेसला विरोध. पण आता मनमोहनसिंह यांच्या सरकारला त्यांच्यासह सर्व डाव्या पक्षांनी पाठिंबा दिला आहे. लालुप्रसाद यादव आणि मुलायमसिंह यादव ज्यांची प्रतिमा फारशी चांगली नसली तरी त्यांनी तुलनेने कमी तडजोडी केल्या. दोघांनी भाजपशी वा संघ परिवाराशी दोस्ती केलीच नाही आणि आपल्या राज्यात काँग्रेसची वाढही होऊ दिली नाही.

जयप्रकाशांचं नवनिर्माण आंदोलन सुरू होण्याला अनेक कारणं होती. त्यात एक कारण होतं गुजरातमधली चिमणभाई पटेल यांची राजवट. पण तेही पुढे काँग्रेसमधून जनता दलात येऊन दाखल झाले आणि बिहारमध्ये या आंदोलनाच्या काळात मुख्यमंत्री असलेले अब्दुल गफूरही पुढे जनता दलात आले होते. ते आता हयात नाहीत, ही बाब वेगळी.

थोडक्यात, काँग्रेसविरोधात लढणाऱ्या आणि स्वत:ला शुचिर्भूत समजणाऱ्या सर्व विचारांच्या राजकीय पक्षांनी काँग्रेसमधल्या मंडळींना 1975 नंतर सत्तेसाठी आपल्या जवळ केलं आणि काही बिगरकाँग्रेसी तर थेट भाजपच्या नादाला लागले.

सत्तेसाठी कुछ भी करेगा, असंच काहीस...

संजीव साबडे

 
</text>
</doc>
