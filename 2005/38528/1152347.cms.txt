<doc>
<docno>1152347.cms.txt</docno>
<text>
 
संवाद
स्त्रीपुरुष संबंधांची रहस्यगुहा
[ Saturday, June 25, 2005  09:08:08 pm]


... ही कहाणी तशी नेहमीच्या त्रिकोणाची. पण त्या परस्परांतील जी सूक्ष्म स्पंदनं ती ऐकविते, त्यांच्यातील ताणांचे जे पदर वेगळाले करू पाहाते, किंवा प्रसंगी त्यांच्या गाठी मारून ठेवते, त्यांच्या इच्छा-शंका-भय-अपेक्षा, त्यांचे भाव-अभाव, त्यांच्या निवडी-निर्णय याविषयीचे असंख्य पर्याय ती धो धो मांडत जाते त्याच्यानं वाचकाला अक्षरश: खेचत नेते...

' नातिचरामि' या कादंबरीनं साहित्याच्या आस्वादकांत एका वेगळ्या, सुसंबद्ध जाणिवेची आणि मृदू, विशाल संवेदनशीलतेची रहस्यगुहा उघडून ठेवली आहे. लग्नाआधीचा, लग्नभोगातला आणि लग्नाबाहेरचाही स्त्रीपुरुषांचा मैत्रीसंबंध हा विषय कोणत्या विवेकी स्त्रीला वा पुरुषाला आतबाहेर सतत ग्रासून राहिलेला नाही? परस्परांतील दैहिक व बुद्धिभावात्मक आकर्षणाच्या समस्येला निभीर्ड आणि निभीर्क वृत्तीनं भिडता येतं हे, मेघना पेठे यांनी आपल्या बोलत्या प्रवाही शैलीनं समर्थपणानं दाखवून दिलेलं आहे.

वास्तविकाची बेमालूम सरमिसळ निमिर्तीशील कलाकृतीत असते. प्रत्यक्ष वास्तवापासून ती फार दूर येऊन ठेपलेली असते. तिच्यातले तुकडे घेऊन प्रत्यक्षातल्या वास्तवाशी ते कुणी ताडून बघायला जाऊ नये. प्रथमपुरुषी निवेदन करणारी व्यक्ती हे लेखकाचे एक पात्र आहे, प्रत्यक्ष लेखक नव्हे, हेही आपण कित्येकदा विसरतो. निमिर्तीप्रक्रियेच्या अज्ञानाचं ते द्योतक. त्यातून कलावंताच्या निमिर्तीप्रक्रियेबद्दलचा अनवधानानं अपमान होतो. याचं भान जागं करण्यासाठी मेघना पेठे यांनी 'मनोगत' लिहिलं आहे. त्यातला इशारा डावलून, कादंबरी कळली म्हणता येणार नाही.

' नातिचरामि' मध्ये आपल्या सांस्कृतिक जीवनाचे वाभाडे निघालेले असूनही, त्याची गुंतागुंतीची स्वीकारशीलताही प्रतिबिंबित झाली आहे. वैवाहिक जीवनातला, प्रामुख्यानं स्त्रीला कायम जाचत आलेला, तुच्छ बेपर्वा वागणुकीतला आंेगळपणा जागोजाग चर्चाविषय झाला आहे. या संदर्भानं निवेदिका मी किंवा मीरा ज्या परीनं स्वत:ला उसवत जाते त्यातलं आत्मभान, आणि परपुरुष वा परस्त्री यासंबंधीचा करूणामय कळवळा कादंबरीला उत्कट आणि भव्य करतो. माणसांना जाणून घेण्यासाठी जागोजाग लहानमोठे सेतू बांधले जातात. वेशी उघड्या होतात. माझं असो, त्याचं असो की तिचं वा तुझं असो, कादंबरीत चोरून लपवून काहीही ठेवलेलं नाही.

मी, तो (माझा नवरा) आणि तू (माझा मित्र, प्रियकर) या तिघांची ही कहाणी, तशी नेहमीच्या त्रिकोणाची. पण त्या परस्परांतील जी सूक्ष्म स्पंदनं ती ऐकविते, त्यांच्यातील ताणांचे जे पदर वेगळाले करू पाहाते, किंवा प्रसंगी त्यांच्या गाठी मारून ठेवते, त्यांच्या इच्छा-शंका-भय-अपेक्षा, त्यांचे भाव-अभाव, त्यांच्या निवडी-निर्णय याविषयीचे असंख्य पर्याय ती धो धो मांडत जाते त्याच्यानं वाचकाला अक्षरश: खेचत नेते आणि अविस्मरणीय होते.

केवळ शेवटाला गेल्यावर नव्हे तर वळणावळणावर कादंबरी अस्वस्थ आणि चिंतनशील करते. अद्भुत प्रसंग तिला खटाटोपानं निर्माण करावे लागत नाहीत. सामान्य बेसूर विस्कटल्या जीवनात त्याचे धक्के पावलोपावली बसत असतात.

' मी'चं लग्न झालेलं, 'तू'चंही. पण आपापल्या संसारांत 'माझे जीवींचे आवडी'चं काही नाही हे बारा वर्षांच्या अवधीत अनुभवून ती दोघे एका परीनं व्रतस्थ प्रेमसाधना करतात. तिच्यातला अनुरक्त संधिप्रकाश, वियोगभयाचं उदास चांदणं, अनपेक्षित घात अाणि व्यतिपात यांचं कादंबरीतलं कलात्म सौंदर्य या टीचभर परिशीलनात सांगता येणार नाही. सगळे साहित्यिक व सामाजिक पूर्वग्रह टाकून कादंबरीत उतरावं आणि मन भरून आलेल्या अवस्थेत काठावर यावं.

चुरचुरीत आणि चमचमीत वाचायला सोकावलेल्यांना इथं बरंच काही इथं मिळून जातं, पण ते घशाखाली घालताना ज्या भीषण आत्मगत शस्त्रक्रियांचं दर्शन लेखिका घडवते ते जसंच्या तसं घेतलं गेलं तर जे चमचमीत ते खऱ्या अर्थानं रसपक्व आणि अपूर्व आस्वादनाचं होऊन जाईल. या शस्त्रक्रिया ज्या हळुवार किंवा निर्दयपणे निवेदिका करते त्यांत ती स्वत:लाही मोकळी सोडत नाही. अशा जागा कादंबरीभर विखुरल्या आहेत. त्यांतून जाताना सशक्त जाणिवेचा संवेदनशील वाचक जे स्वरूपदर्शन घेतो ते कधी विस्मयकारी, कधी भयद तर कधी अनपेक्षित प्रफुल्लतेचं असतं.

अहंकार पायदळी घालून, अंतरात्मा जागा ठेवून कोणी काही सांगू लागेल तर असावध ऐकणारे त्यावर अविश्वास ठेवतील किंवा त्याला पाखंडी, भोंदू म्हणतील. न्याय-नीती-स्वातंत्र्य यांचं आपल्याला अगत्य असल्याचं सर्वजण दाखवतात पण आयुष्यात आणी-बाणीच्या वेळा येतात, तेव्हा या संदर्भात आपण इतरांना किती उत्तरदायी आहोत-नाहीत याचा तलास घ्यायला मात्र माणसं कचरतात.

न्याय कोणता, अन्याय कोणता? नीती कोणती, अनीती कोणती? स्वातंत्र्य कोठवर, कशासाठी? हे ठरवणार कोण? कोण्या विद्वान मानलेल्या मोजक्या मंडळीनी ठरवलेले नियम सरसकट सर्वांसाठी हुकूमशाहीचे होत नसतील काय? कालौघात अनेक नियम व प्रथा बेभवरशाच्या आणि त्याज्य होतात. पण सामान्यत: दीनवाणी असणारी माणसं त्यांच्या वरंवट्याखाली रगडली जातात किंवा वेड्यावाकड्या विदोहरीतींनी प्रतिकार करून समाजात दु:खवैषम्य निर्माण करतात.

सामाजिक संबंधात जे, तेच स्त्रीपुरुषांच्या व्यक्तिगत नातेसंबंधातही उद्भवते. मग त्या तिढ्यांनी जे किल्मिष व जो गुंता होऊ शकतो तो कल्पनेनं जाणला तरीही मन व मेंदू बधीर व्हावा, अशी माणसांच्या संसाराची गत होते. माणसं एकमेकांशी किती सुसंगत, संवादी आणि समंजस होतील त्यातून सुखदु:खांची निमिर्ती होते. त्यांचं प्रमाणीकरण शक्य आहे काय? मोजमापं ज्याचीत्याची वा जिचीतिची असतात, याचा पुष्कळदा विसर पडतो: म्हणून सिंधू आणि गीता यांची तुलना करण्याची असोशी होते ती व्यर्थ असते.

स्त्रीपुरुष संबंधात प्रेम-काम-संभोग यांच्या लहरी दिनरात्र उठत असतात. त्यांची सत्यान्वेषी चर्वणा निर्मळ उघडपणे न करता त्यांचा उद्वेगकारक चोथा मात्र चघळला जातो. मुक्तमनस्क निर्माणशीलतेच्या गौरवाच्या बाता मारणाऱ्या कविता-कादंबऱ्यातही जे निवेदन आणि कथन येतं, ते काठीनं पाणी शिवणारं, बुजरं, दांभिक किंवा कधी निखालस खोटं असतं.

' नातिचरामि' याला अपवाद होते. आश्चर्यकारक वास्तव तिच्यातून उकललं जातं, तपासलं जातं, चचिर्लं जातं.

जीवनाचे कायदे निष्करूण असतात. त्यांची छाननी करता येत नाही. त्यांची सजा भोगणं अनिवार्य असतं. सजा भोगणारा गुन्हेगार असतोच, असं नाही. सत्त्वशीलानाही सजा होते. या गोष्टीचं भान जागवत ललित साहित्यात जे बौद्धिक सौंदर्य आणि चिंतनशीलता असते, त्याची 'नातिचरामि' दर्शक होते.

' असण्याला एक धर्म आहे' 'आपल्या आयुष्याचा अन्वय आपणच लावावा लागतो' 'प्रेम करण्यामागून पश्चात्ताप होतो, तेव्हा कधी दु:ख होतं तसं सुखही होतं' 'समुदाच्या दारी कोणत्याही वेळी जा, तुमची अब्रू जात नाही' अशासारखी वाक्यं कादंबरीला आणि तिच्यातल्या 'मी-तू'ला या जमिनीत रूतवून ठेवतात, त्याचवेळी अज्ञात अंतराळात झेपायला उद्युक्त करतात. त्यामुळं तिचा किंवा त्यांचा कुठं तोल जात नाही. 'वर्तमान क्षणा'चा दृढ भरवसा राखून भयमुक्त धाष्टर््याला कादंबरी आवाहन करते. जीवनावर म्हणजे एकूण विश्वंभर चेतनेवर किंवा आपल्यातील प्रेमवेदनेवर बिनशर्त विसंबून राहणाऱ्यांना जीवनाचे कायदे बाधत नाहीत, असा सत्त्वस्थ अचंचल विश्वास कादंबरीतून प्रकट होतो, अशी मुक्त विचारक्रिया आग्रही झाली तरी सत्याशी व सुंदराशी इमान बांधते आणि प्रेम व करूणा या शिवतत्त्वावर निष्ठा ठेवते, तेव्हा मुक्तीचा विचार माणसाला अधिक उत्तरदायी व शुभचिंतक करतो; हेही ही कादंबरी दाखविते.

कादंबरीची निवेदनशैली अतिशय वेधक आहे. निवेदिका आपल्याशी बोलतेय ते मामिर्क, बुद्धिमान असूनही कवित्वसंपन्न आहे. हा मिलाप दुमिर्ळ असतो. धीट असूनही सहजसुंदर आणि आर्जवी बोलणं असेल तर ऐकावंसं वाटतं.

समुदकिनाऱ्यावर, एखाद्या वनराईत किंवा निर्जन तळ्याकाठी आपलं मन शांत होतं की अशांत? बाहेर बघता बघता ते आत बघू लागतं आणि आयुष्यातले हरवलेले आरंभ आणि शेवट त्याला दिसू लागतात. विसरलेली गाणी आठवतात आणि मनात अबोध असं काही उन्मळून येतं. 'नातिचरामि' वाचताना तसा अनुभव येतो. स्वतंत्र आणि स्वायत्त, समंजस आणि बुद्धिमान साहित्यकृतीचा आनंद 'नातिचरामि' आपल्याला देते.

त्र्यं. वि. सरदेशमुख

..................................................................

नातिचरामि: मेघना पेठे, राजहंस प्रकाशन, पुणे. पाने: 316, किंमत: 200 रुपये

 
</text>
</doc>
