<doc>
<docno>1152422.cms.txt</docno>
<text>
 
क्रीडा
बहुतुले, पोवार यांना केव्हा न्याय मिळणार?
[ Saturday, June 25, 2005  11:51:32 pm]


चंदशेखर संत

किरण मोरेंच्या अध्यक्षतेखालील राष्ट्रीय निवड समितीने भारताच्या प्राथमिक यादीची घोषणा करताना साईराज बहुतुले आणि रमेश पोवार या गुणी अष्टपैलू खेळाडूंकडे कसे दुर्लक्ष केले याचे आश्चर्य वाटते.

तब्बल छत्तीस जणांच्या नावांची घोषणा करताना या निवड समितीने गेल्या मोसमात जेमतेम दहाच षटके गोलंदाजी करून गायब झालेल्या आणि ज्याच्या फिटनेसबाबत प्रश्ान्चिन्ह निर्माण झालेले आहे अशा मुनाफ पटेलची निवड केली आहे. परंतु गेल्या मोसमात सरस कामगिरी करणाऱ्या आणि याआधीही भारतीय चमूमध्ये स्थान मिळवणाऱ्या साईराज बहुतुले आणि रमेश पोवार यांच्याकडे मात्र कानाडोळा केलेला दिसतो.

आता यानंतरही या यादीत काही जणांचा समावेश केला जाईल असे सांगण्यात येत असले तरी पहिल्यांदाच जाहीर झालेल्या छत्तीस जणांच्या यादीत या दोघांचा समावेश का करण्यात आलेला नाही या प्रश्ानचे उत्तर मिळणे कठीण दिसते.

निवड समितीने याबाबत कोणती फूटपट्टी वापरली ते समजणे कठीण आहे. निवड समितीच्या बैठकीचे थेट प्रक्षेपण व्हायला हवे अशी चर्चा होत असतेच. तसे खरंच व्हायला हवे असे आता पुन:पुन्हा वाटू लागले आहे. कारण त्यामुळे निदान सर्वांना कळू तरी शकेल की कोणता सदस्य कोणाची बाजू घेतो आणि आपले मत कशा प्रकारे मांडतो याचाही अंदाज येऊ शकेल. आता सध्याचा प्रकार म्हणजे 'तेरी भी चूप, मेरी भी चूप'!

आता आणखी एका चचेर्ला तोंड फुटणार आहे आणि तेे म्हणजे निवड समितीच्या बैठकीत प्रशिक्षकांनाही मतदानाचा अधिकार असावा की नाही या बाबत. ग्रेग चॅपल यांची भारतीय संघाच्या प्रशिक्षकपदी निवड झाल्यानंतर आपल्याला निवडीवेळी मत असावे असे सूतोवाच त्यांनी केले आहेच. पण भारतात तरी अजून तशी प्रथा नाही. प्रशिक्षक काय किंवा कर्णधार काय निवड समितीच्या बैठकीला जरूर हजर रहातात, भाग घेतात, आपले मत व्यक्त करतात. परंतु त्यांना मताचा अधिकार मात्र अजूनपर्यंत देण्यात आलेला नाही. आताही तो देण्यात येईल असे वाटत नाही. मात्र ग्रेग चॅपल यांनी याबाबत ताठर भूमिका घेतली तर कोणी सांगावे आपले क्रिकेट मंडळ आपल्या धोरणात योग्य तो बदल करीलही.

भारतीय क्रिकेट संघाच्या निवडीत पारदर्शकता असावी असे मत आता निवड समितीचे माजी अध्यक्ष सय्यद मुस्तफा हुसेन किरमाणी आणि भारताचे माजी कर्णधार व माजी प्रशिक्षक अजित वाडेकर या दोघांनी व्यक्त केले आहेच. आताची निवड बघून तर लवकरात लवकर पारदर्शकता यावी असे वाटू लागले आहे. गुणी खेळाडूवर अन्याय होऊ नये असेच धोरण असायला हवे!

 
</text>
</doc>
