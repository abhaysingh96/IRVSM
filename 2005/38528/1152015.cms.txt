<doc>
<docno>1152015.cms.txt</docno>
<text>
 
महामुंबई
इंग्रजी-गणितामुळे निकालाच्या टक्केवारीत घट
[ Saturday, June 25, 2005  12:30:34 am]


मुंबई (म. टा. प्रतिनिधी) : मुंबई विभागात यंदा दहावीच्या निकालाची टक्केवारी घटल्याने शिक्षणतज्ज्ञांमध्ये चिंतेचे वातावरण आहे. विशेषत: गणित आणि इंग्रजी विषयातील अनुत्तीर्ण विद्यार्थ्यांचे प्रमाण अधिक आहे. पण मूळात गणित या विषयाबद्दल विद्यार्थ्यांच्या मनात असलेली भीती कमी करण्याची आणि अधिक सरावाची गरज असल्याचे मत शिक्षकांनी व्यक्त केले आहे. मात्र, या दोन विषयांसाठी बारकोड आणि बहुसंची प्रश्नपत्रिका पद्धत अवलंबल्याने परीक्षा काळातील गैरप्रकारांना आळा बसून नापासांच्या संख्येत काहीशी घट झाल्याचे मत राज्य शिक्षण अधिकाऱ्यांनी व्यक्त केले.

मुंबईतल्या अनेक शाळांमध्ये दहावीच्या विद्यार्थ्यांचा सराव करून घेण्यासाठी परीक्षेपूवीर् खास वर्ग भरवले होते. दादरच्या साने गुरूजी विद्यालयाचे मुख्याध्यापक लालासाहेब पाटील म्हणाले, आमच्या शाळेचा निकाल यंदा 96 टक्के लागला. शाळेतील विद्यार्थ्यांना आम्ही सतत सराव देऊन लेखन क्षमता वाढवली. मुंबईच्या निकालाबद्दल बोलताना इंग्रजी आणि गणित विषयात अनुत्तीर्ण विद्यार्थ्यांचे प्रमाण अधिक आहे. पण विद्यार्थ्यांचा सराव कमी पडत असावा असे मत पाटील यांनी व्यक्त केले.

गणित आणि इंग्रजी या विषयांच्या निकालात झालेल्या घटीची कारणमीमांसा स्पष्ट करताना शिक्षण विभागाच्या मुंबई विभागीय अध्यक्ष विजयशीला सरदेसाई म्हणाल्या, गणित आणि इंग्रजी या विषयांसाठी यंदा बहुसंची प्रश्नपत्रिका योजना राबवण्यात आल्याने कॉपीसारख्या गैरप्रकारांना मोठ्या प्रमाणात आळा बसला. तसेच, बारकोड पद्धतीने परीक्षेनंतरचे गैरप्रकारही टाळता आले. त्याचा परिणाम एकूण निकालावर झाल्याने निकालात काहीशी घट झाली. तरीही, गुणात्मकदृष्ट्या निकालाचा दर्जा उंचावला आहे. त्यामुळे दहावीच्या एकूण निकालाविषयी समाधानी असल्याचे त्यांनी स्पष्ट केले. राज्यभरात एकूण निकालात जवळपास 10 टक्के घट झाली आहे. गणित आणि इंग्रजीत नापास झालेल्यांची संख्या वाढल्यानेच निकाल कमी झाल्याचे शिक्षणतज्ज्ञांचे मत आहे.

मुंबईचा निकाल चांगला आहे. पण गणिताबद्दल विद्यार्थ्यांच्या मनात भीती आहे. विद्याथीर् क्लासेसवर फार अवलंबून असतात. पण बऱ्याच वेळेस क्लासमध्ये योग्य मागदर्शन मिळत नाही. मुलांमध्ये आत्मविश्वास निर्माण करण्याबरोबर योग्य मागदर्शन केल्यास गणिताचा निकाल नक्कीच वाढेल, असे बालमोहन विद्यामंदिरच्या मुख्याध्यापिका किरण चौधरी यांनी सांगितले.

शिक्षणतज्ज्ञ आणि मुंबई विद्यापीठाच्या माजी कुलगुरू डॉ. स्नेहलता देशमुख यांनी मुंबईचा निकाल चांगला आहे असे म्हणता येणार नाही. विद्याथीर् अनुत्तीर्ण होण्यामागील कारणे तपासून पाहावी लागतील, अशी प्रतिक्रिया दिली. गणितात नापास होण्याचे प्रमाण अधिक आहे. मुंबईतल्या काही शाळांमध्ये विद्याथीर् उपाशीपोटी शिकण्यासाठी आलेले असतात. अशा विद्यार्थ्यांना निदान शाळेत दुपारचे भोजन तरी दिले पाहिजे. सहा वर्षांपर्यंतच्या विद्यार्थ्यांची मेंदूची क्षमता वाढवली पाहिजे, अशी सूचनाही देशमुख यांनी केली.

यंदा मुंबई शहरापेक्षा उपनगरातील उत्तीर्ण विद्यार्थ्यांची टक्केवारी वाढली आहे. गणित, इंग्रजीबरोबरच समाजिक शास्त्रांचा निकालही कमी लागला आहे. निकालाची टक्केवारी वाढवण्यासाठी प्रत्येक शाळेने निकालाचे विश्लेषण करून विद्यार्थ्यांच्या अभ्यासाकडे वैयक्तिकरित्या लक्ष दिले पाहिजे, असे मत शिक्षणतज्ज्ञ आणि विद्या विकास एज्युकेशन सोसायटीचे चिटणीस प. म. राऊत यांनी मांडले.

दादरच्या स्नेहलता राणे हायस्कूलच्या मुख्याध्यापिका किरण दादरकर म्हणाल्या, आमच्या शाळेतील विद्याथिर्नी गरीब परिस्थितीतून आलेल्या आहेत. परीक्षांसाठी त्यांची मानसिक आणि शारीरिक तयारी करून घेण्यात येते. तसेच यंदा शाळेचा निकाल 58. 33 टक्के लागला आहे. मागील वर्षापेक्षा यंदा निकालाची टक्केवारी वाढली असल्याचे त्यांनी नमूद केले.

ज्ञानेश्वर विद्यालयाचे यश

वडाळ्याच्या रफी अहमद किडवाई मार्गावरील ज्ञानेश्वर विद्यालयाचा दहावीचा निकाल गेल्या 20 वर्षांपासून 99 ते 100 टक्के लागत आलेला आहे. यंदा शाळेचा निकाल 100 टक्के लागला. या शाळेतील बहुतांश विद्याथीर् अत्यंत प्रतिकूल परिस्थितीतून आलेली असतात. विद्यार्थ्यांचे पालक मोलमजुरी करणारे असून अनेकांना शिक्षणाचा गंधही नाही. पण शाळेतील शिक्षकांच्या मेहनतीमुळे 100 टक्के निकाल लागत असल्याचे शाळेच्या सेक्रेटरी सुकन्या आपटे यांनी सांगितले.

 
</text>
</doc>
