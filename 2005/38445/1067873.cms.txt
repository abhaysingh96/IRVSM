<doc>
<docno>1067873.cms.txt</docno>
<text>
 
महामुंबई: मुंबई टाइम्स
केबल पुन्हा महागणार!
[ Sunday, April 03, 2005  06:12:06 pm]


समीर कर्वे

टेलिकॉम रेग्युलेटरी ऑथॉरिटीने (ट्राय) महागाईचा विचार करून केबलदरांत सात टक्के वाढ करण्यास परवानगी दिली असताना प्रत्यक्षात मात्र त्यापेक्षा कितीतरी अधिक भाववाढ ग्राहकांच्या माथी मारण्यात आली आहे. भारत-पाकिस्तान क्रिकेट आणि सुट्ट्या हेरून केबलच्या दरांमध्ये अवाजवी भाववाढ लादली आहे. चॅनलवाले आणि मल्टिसिस्टिम ऑपरेटर यांच्या बिझनेस प्लॅन्समध्ये केबलवाल्यांना ग्राहकांच्या शिव्या खाव्या लागत आहेत.

दोन वर्षांपूर्वी चॅनल्सच्या अवाजवी दरआकारणीविरुद्ध आणि सेट टॉप बॉक्स माथी मारण्याच्या सरकारच्या खेळीविरोधात ग्राहकांनी आवाज उठवून केवळ दीडशे रुपये केबल देण्याचं आंदोलन छेडलं. त्यात यश येऊन त्या वेळचे केबलचे दर फ्रीझ झाले. अलीकडे डिसेंबर 2004 मध्ये मात्र महागाईचा विचार करून ट्रायने सात टक्के भाववाढीस परवानगी दिली. गेल्या काही महिन्यात केबलवाल्यांनी मात्र थेट तीनशे रुपयांपर्यंत भाववाढ केली आहे. सध्याच्या टॅक्सरचनेचा विचार केला, तरीही ती गैरवाजवी असल्याचं ग्राहकांचं म्हणणं आहे.

मल्टिसिस्टिम ऑपरेटर आणि पे चॅनल्सनी भाववाढ केल्यामुळे ही दरवाढ केली गेल्याचं स्थानिक केबलवाले सांगत आहेत. शिवाय ब्रॉडकास्टर्सनी आता एमएसओ तसंच केबलवाल्यांकडून अधिक ग्राहकसंख्येचं (वाढीव कनेक्टिविटीचं) बंधन घालायला सुरुवात केली आहे. त्यामुळे रेट तोच राहिला, तरी अधिक ग्राहक द्यावे लागत असल्याने ब्रॉडकास्टर्सना अधिक पैसे मोजावे लागतात. या छुप्या दरवाढीस विरोध करण्याऐवजी एमएसओ आणि स्थानिक केबलवाल्यांनी ग्राहकांवरच दरवाढ लादली आहे. आता अनेक ठिकाणी थेट हॅथवेसारख्या मल्टिसिस्टिम ऑपरेटर्सकडून सविर्स दिली जाते. त्यांनीही अशीच भाववाढ केली आहे.

याबद्दल हॅथवेचे हरेश गेहानी यांनी सांगितलं की , 2005 च्या बजेटमध्ये ब्रॉडकास्टर्सवर 10.2 टक्के सविर्स टॅक्स बंधनकारक करण्यात आला आहे. त्यामुळे ग्राहकांना 10.2 टक्के वाढीव दर द्यावा लागेल. शिवाय महाराष्ट्रात 30 रुपये करमणूक कर भरावा लागतो. शिवाय हल्ली पोगो, आवाज, स्टारवन, हंगामा, झी बिझ न्यूज, एचबीओ, एमटीव्ही, अॅनिमॅक्स, डिस्ने आदी नवे पे चॅनल्स आले आहेत. या सगळ्यांचा खर्च गृहित धरला, तर 80 ते 100 रुपये दरवाढ होईल. हे सगळं केबल ऑपरेटर आणि एमएसओ यांच्या हाताबाहेरचं आहे, असं त्यांनी म्हटलं आहे.

ब्रॉडकास्टर्सना मात्र हे मान्य नाही. त्यांच्या मते केबलवाले ग्राहकसंख्या कमी दाखवत असल्यामुळे आणि करमणूक कर बुडवत असल्यामुळे हे सगळं घडत आहे.

दरवाढ अवाजवी असल्याचं स्पष्ट करताना मुंबई ग्राहक पंचायतीच्या वर्षा राऊत यांनी सांगितलं की, यापूवीर् केबलचा दर 200 रुपये होता. त्यावर 10 टक्के दराने 20 रुपये सेवा कर आणि 30 रुपये करमणूक कर अशा प्रकारे अडीचशे रुपये होत होते. आता त्यातील 200 रुपयांवर सात टक्के वाढ धरल्यास 214 रुपये होतात. त्यावर 30 रुपये करमणूक कर आणि 214 रुपयांवर 10 टक्के सेवा कर लावल्यास 21 रुपये 40 पैसे लागतात. अशा प्रकारे एकूण दर 265 रुपये 40 पैसे इतकाच होतो. त्यामुळे किमान 34 रुपये महिन्याकाठी ग्राहकाकडून जास्त घेतले जात आहेत.

 
</text>
</doc>
