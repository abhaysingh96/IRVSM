<doc>
<docno>1149968.cms.txt</docno>
<text>
 
अग्रलेख
वाचाळ कपिल
[ Thursday, June 23, 2005  12:59:48 am]


भारताचा सर्वश्रेष्ठ अष्टपैलू खेळाडू कपिलदेव निखंज हा त्याच्या आक्रमक खेळाबद्दल जसा प्रसिद्ध होता, तसाच कोणतीही बाब बोलून टाकण्याच्या वृत्तीमुळेही. पण अशांना आपण काय बोलतो आहोत याचे अनेकदा भान राहत नाही. कपिलने सचिन तेंडुलकरला दिलेला निवृत्तीचा सल्ला, हे याचे उदाहरण आहे. गेले वर्षभर सचिनचा खेळ अपेक्षेइतका रंगत नाही. यात भर पडली आहे, ती त्याच्या कोपराला झालेल्या दुखापतीची.

वयाच्या 15व्या वर्षापासून आंतरराष्ट्रीय क्रिकेटमध्ये चमकणाऱ्या सचिनने या काळात संघाची धुरा वाहिली आहे. इतकी जबाबदारी पेलताना त्याच्या खेळात बदल होणेही अपेक्षित होते. कायम त्याने फटकेबाजी करावी, असे कोणीच म्हणणार नाही. प्रसंगानुसार त्याच्या खेळात बदल होत गेले म्हणूनच तो महान ठरला. हे करताना, त्याने वैयक्तिक विक्रम दुय्यम मानत संघहित डोळ्यासमोर ठेवले. पण हे सारे विसरून कपिलने सचिनचा बहर ओसरला आहे, असे मत मांडले. सचिन दुखापतीतून बाहेर पडण्यासाठी प्रयत्न करत असताना, त्याला धीर देण्याऐवजी कपिलने केलेली 'फटकेबाजी' अनावश्यक वाटते.

सचिनवर दबाव जास्त असतो का, या प्रश्ानवर उत्तर देताना, 'सगळ्याच महान खेळाडूंवर दबाव असतो, म्हणून त्यांना मोठे म्हणतात. मी उत्तम कामगिरी करून दाखवेन, असे सचिनने जाहीर करण्याची वेळ आता आली आहे', असा वाचाळपणा केला आहे. मुळात सचिनने आपल्यावरील दबावाचे कधी भांडवल केले नाही किंवा त्याबद्दल चकार शब्दही काढला नाही. संघाचे आपण आधारस्तंभ आहोत याचा त्याने गर्व बाळगला नाही किंवा ही भूमिका दुसऱ्या खेळाडूने स्वीकारावी आणि मला मोकळेपणाने खेळू द्यावे, असेही म्हटले नाही. कारण तसे करणे सचिनच्या स्वभावात नाही.

कपिलने आणखी पुढे जात, सचिनने निवृत्तीबाबत निर्णय घ्यावा, असेही सूचित केले आहे. असे करताना सचिनने सन्मानाने जावे, असाही मानभावी सल्ला कपिलने दिला आहे. सचिनची आजवरची कारकीर्द बघता त्याने प्रत्येक निर्णय विचारपूर्वक घेतला असल्याचे दिसते. त्यामुळे यापुढेही सचिन जे काही करील, ते शांत डोक्याने करील यात शंका नाही. यासाठी कपिलने सल्ले देण्याची गरज नाही. आपण पूवीर्सारखे खेळू शकणार नाही, हे सत्य खुद्द सचिनने स्वीकारले आहे.

तो विक्रमाच्या मागे धावणाराही नाही. त्यामुळे कसोटीत सर्वाधिक शतकांचा मानकरी बनण्यासाठी तो धडपडतो आहे वगैरे टीका त्याच्यावर होऊ शकणार नाही. पण या साऱ्या बाबी नजरेआड करत, सौरव गांगुलीबाबत मात्र कपिलने मौनव्रत स्वीकारले. फलंदाज आणि कप्तान म्हणून भारतीय कर्णधाराच्या झालेल्या ढिसाळ कामगिरीबाबत थेट मत मांडणे त्याने टाळले आहे. तेथे त्याने, 'देशहिताला प्राधान्य द्यावे' असे गुळमुळीत उत्तर देताना, 'कपिलदा जवाब नही' ही स्वत:ची प्रतिमा राखली नाही. या निमित्ताने कपिलला आठवण करून द्यावी लागेल ती, कसोटीत सर्वाधिक विकेट घेणारा हा विक्रम नावावर लागण्यासाठी त्याने केलेल्या केविलवाण्या धडपडीची. लक्षावधी रसिकांनी ती पडद्यावर पाहिली आहे. त्या वेळी त्याच्या गोलंदाजीचा वेग एखाद्या फिरकी गोलंदाजाइतका वाटत होता! कपिलने विक्रमापोटी कारकीर्द लांबवल्यामुळे श्रीनाथची उमेदीची चार वषेर् वाया गेली, हेही विसरता येणार नाही.

एकीकडे सेहवागचे ढोल बडवले जात असताना, संघातील मुंबईचा एकमेव खेळाडू असणाऱ्या सचिनच्या भविष्याबाबत प्रशिक्षक ग्रेग चॅपलपासून कपिलपर्यंत एकाच वेळी सगळे भाष्य करू लागले आहेत. यामध्ये काही सूत्र आहे का, असा प्रश्ान्ही आता पडू लागला आहे. काही असो, कपिलच्या चेंडूचा टप्पा पूर्ण चुकला, हे मात्र खरे!

 
</text>
</doc>
