<doc>
<docno>1149977.cms.txt</docno>
<text>
 
क्रीडा
झेडकेज् : झहीर खानचे रेस्टॉरंट
[ Thursday, June 23, 2005  01:08:03 am]


सचिन तेंडुलकर आणि सौरव गांगुलीपाठोपाठ झहीर खानचे रेस्टॉरंट व्यवसायात पदार्पण...

पुणे (म. टा. प्रतिनिधी) : आगामी मोसमात गोलंदाजीच्या शैलीत कोणताही बदल करणार नसून खेळावर अधिक लक्ष केंदित करणार असल्याचे भारताचा जलदगती गोलंदाज झहीर खान याने सांगितले. खास पुणेकर खवैय्यांसाठी 'झेडकेज्' हे झहीर खानचे मल्टिकुझिन रेस्टॉरंट लुल्लानगर परिसरात 27 जून पासून सुरू होत आहे. त्याबाबत माहिती देण्यासाठी झहीर पुण्यात आला होता.

दुखापतीमधून पूर्णपणे बरा झालो असल्यामुळे आगामी मोसमात चांगली कामगिरी करायची आहे. क्रिकेटच्या भविष्यातील कारकीदीर्कडे मी सकारात्मक दृष्टीने बघत आहे. जलदगती गोलंदाजांना शारीरिक तंदुरुस्ती आवश्यक असून प्रत्येक गोलंदाजांकडे विविधता असणे गरजेचे आहे, असे झहीरने सांगितले. भारतीय संघाचे माजी प्रशिक्षक जॉन राईट यांची कारकीर्द उल्लेखनीय होती, असे मत त्याने व्यक्त केले.

सचिन तेंडुलकर आणि सौरव गांगुली पाठोपाठ झहीर खानने रेस्टॉरंट व्यवसायात पदार्पण केले आहे. या नव्या वाटचालीविषयी बोलताना झहीर म्हणाला की, मध्यंतरी झालेल्या दुखापतीच्या काळात भविष्याचा विचार करत असताना वेगळा व्यवसाय सुुरु करण्याचा विचार मनात आला. सुरवातीला रेस्टॅारंट सुरू करण्यास जागा घेऊन त्याचे व्यवस्थापन दुसऱ्याला देण्याचा विचार होता. पण शेवटी रेस्टॉरंट उभे करून त्याचे व्यवस्थापन आपल्या कुटुंबियांकडे देण्याचा निर्णय त्याने घेतला. गेल्या दीड वर्षांपासून रेस्टॉरंट उभे करण्याची योजना आकारास येत होती. 'झेडकेज्' मध्ये भारतीय, पाश्चिमात्य आणि ओरिएंटल पद्धतीचे पदार्थ मिळणार आहे.

झहीरचे कुटुंबिय दोन वर्षापूवीर्च श्ाीरामपूरहून पुण्यात स्थायिक झाले असल्याने त्याने रेस्टॉरंट व्यवसायासाठी पुण्याची निवड केली. आठ हजार चौरस फुटामध्ये असलेल्या या रेस्टॅारंटसाठी साडेतीन कोटी रुपयांची गुंतवणूक केली असल्याचे झहीरने नमूद केले.

मात्र रेस्टॉरंटनंतर चित्रपट किंवा मॉडेलिंगच्या क्षेत्रात उतरण्याचा विचार नसल्याचेही झहीर खानने यावेळी स्पष्ट केले.

 
</text>
</doc>
