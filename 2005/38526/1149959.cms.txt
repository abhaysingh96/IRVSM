<doc>
<docno>1149959.cms.txt</docno>
<text>
 
लेख: जाता जाता
आबांची मुलाखत
[ Thursday, June 23, 2005  12:55:50 am]


आबांची टी.व्ही. चॅनलवर फक्त रेकॉर्ड झालेली एक मुलाखत.

मुलाखतकतीर् : आपण निर्णय जाहीर करता. मात्र त्याची अंमलबजावणी होण्यात विलंब होतो, अशा सामान्यजनांच्या तक्रारी आहेत.

आबा : अशी उदाहरणं आपण देऊ शकाल काय ताई?

मुलाखतकतीर् : डान्सबारवरील बंदी हे ताजं उदाहरण आहे. आपण घोषणा करून महिना लोटला.

आबा : मधल्या काळात, आमच्या पक्षाचं सुरतला अधिवेशन होतं, त्यामुळे वेळ नव्हता. नंतर राज्यपाल दौऱ्यावर होते. आता सीएम अमेरिकेला गेले आहेत. ते परतेपर्यंत विधिमंडळाचं अधिवेशन सुरू होईल. नंतर बारवाले कोर्टात जातील. मग...

मुलाखतकतीर् : आलं लक्षात. सरकार चालवणं किती अडचणीचं असतं हे मतदार लक्षात घेतील अशी आशा आहे. आता तुम्ही हेल्मेटसक्तीबाबत टाळाटाळ करताहात असं वाटतं.

आबा : लोकांचं डोकं शाबूत असणं जितकं महत्त्वाचं तितकाच त्यांचा खिसा सांभाळणंही आवश्यक असतं. शेवटी ते आमचे मतदार आहेत ताई.

मुलाखतकतीर् : पण याचा हेल्मेटसक्तीशी काय संबंध आहे?

आबा : काय असतं ताई, हेल्मेट फार महाग असतं. आता या दिवसांत पेमेंट सीटसाठी पैसे लागतात. आमच्या सरकारमधील नेत्यांची कॉलेजेस चालायला हवीत ना! मग वह्या, पुस्तकं, वॉटर बॅग, रेनकोट, छत्री, गमबूट, खोडरबर, टिफीन....

मुलाखतकतीर् : आलं लक्षात. मग ही सक्ती कधी लागू होईल?

आबा : काय असतं ताई, नंतर गणपती, मग दसरा, मग दिवाळी येणार. त्याचा खर्च असतो. मग सेकंड टर्मची फी, मग फॉर्म फी, मग सुट्टीत जायचं असतं फॅमिलीला घेऊन. मग पुन्हा पावसाळा येईल.

मुलाखतकतीर् : आलं लक्षात. थोडक्यात, मतदाराला सतत खर्च असतो. त्यात भर पडू नये अशी आपली इच्छा आहे.

आबा : ताई तुमचा गैरसमज होतो आहे. माझ्या इच्छेचा प्रश्ान् नाही. आपल्या देशात लोकशाही आहे. मतदारांच्या भावना लक्षात घ्यायला लागतात. आणि मी सरकारचा एक भाग आहे.

मुलाखतकतीर् : आलं लक्षात. थोडक्यात डान्स बार बंदी आणि हेल्मेटसक्ती हे दोन्ही निर्णय आपल्याला तातडीने अमलात आणायचे आहेत. पण मतदारांच्या अडचणींनाही आपण तितकंच महत्त्व देता हे विशेष आहे.

आबा : बारबाला पण आमच्या मतदार असतात आणि पालकही. लोकशाहीत सगळ्यांना बरोबर घेऊन जावं लागतं.

चकोर

 
</text>
</doc>
