<doc>
<docno>1150037.cms.txt</docno>
<text>
 
महामुंबई
तुमचा 'ड्रेस कोड' तुम्हीच ठरवा!
[ Thursday, June 23, 2005  01:55:55 am]


मुंबई (म. टा. प्रतिनिधी) : कॉलेजमध्ये 'बोल्ड अॅण्ड ब्युटिफुल' कपडे घालायचे की नाहीत, हे विद्यार्थ्यांनी विशेषत: मुलींनी स्वत:च्या विवेकबुद्धीवर ठरवायचे आहे. कारण कॉलेजात काटेकोरपणे 'ड्रेस कोड' लागू करता येणे शक्य नाही. मात्र, कॉलेजातील प्राचार्यांना यासंबंधातील मार्गदर्शक तत्वे आखून देणार असल्याचे कुलगुरू डॉ. विजय खोले यांनी स्पष्ट केले.

यासंदर्भात जुलैच्या पहिल्या आठवड्यात आपण सर्व कॉलेजातील प्राचार्यांची स्वतंत्र बैठक घेणार आहोत, असे डॉ. खोले यांनी सांगितले. 'मुंबई टाइम्स'च्या एक जूनच्या अंकात ड्रेस कोडसंबंधीचे वृत्त सर्वप्रथम प्रसिद्ध झाले होते. 'लो बॉटम जीन्स, मिनीज यासारख्या कपडे खरोखरीच आक्षेपार्ह असतात. असे असले तरीही कॉलेजांना ड्रेस कोड लागू करणे बंधनकारक करता येणे शक्य नाही. विद्यार्थ्यांनी, विशेषत: मुलींनी चांगले कपडे घालून कॉलेजमध्ये यावे, अशी सूचना फार तर करू शकतो,' असेही डॉ. खोले यांनी स्पष्ट केले. जुलैमध्ये होणाऱ्या प्राचार्यांच्या बैठकीत यासंदर्भातील मार्गदर्शक तत्वेही कॉलेजांना आखून देणार असल्याचे त्यांनी सांगितले.

 
</text>
</doc>
