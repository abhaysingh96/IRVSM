<doc>
<docno>1149966.cms.txt</docno>
<text>
 
लेख
मदतीचा हात!
[ Thursday, June 23, 2005  12:59:05 am]


अनेक वस्तू व सेवांच्या तक्रारीबाबत दाद मिळण्यासाठी ग्राहकांना होणारा त्रास व मारावे लागणारे हेलपाटे दुर्लक्षित करण्याजोगे नाहीत. ग्राहक संरक्षण कायद्याचा मोठा आधार असला तरी अनेक ग्राहकांना या कायद्यान्वये न्याय मिळविण्याची कार्यपद्धती माहीत नसते. या पार्श्वभूमीवर केंद सरकारने ग्राहकांच्या हित संरक्षणासाठी काही पाऊले उचलण्याचे ठरविले आहे. त्यामुळे नामवंत व अन्य उत्पादकांच्या तक्रारीची दाद मागण्याची संधी लोकांना मिळू लागली आहे.

केंदीय कृषी मंत्री शरद पवार यांच्याकडे अन्न व नागरी पुरवठा आणि ग्राहक कामकाज खात्याचा कार्यभार आहे. त्यांनी ग्राहकहितासाठी राष्ट्रीय पातळीवर कंझ्युमर हेल्पलाईन निर्माण करण्याची कल्पना पुढे आणली. जागतिक ग्राहक दिनाच्या निमित्ताने गेल्या 15 मार्चला शरद पवार यांच्या हस्ते 'दि नॅशनल कंझ्युमर हेल्पलाईन'चे उद्घाटन झाले. ही यंत्रणा नवी दिल्ली विद्यापीठात कार्यान्वित झाली असून, त्यास चांगला प्रतिसाद मिळत असल्याचे त्या यंत्रणेकडे आलेल्या तक्रारींवरून दिसते. नॅशनल कंझ्युमर हेल्पलाईनकडे एप्रिल महिन्यात एक हजार 585 तक्रारी नोंदविण्यात आल्या.

' ग्राहकांना विक्रीनंतरची सेवा देण्यात कमी पडलो तर आपले कोणी काही करू शकत नाही', अशी वृत्ती काही उत्पादकांमध्ये निर्माण होऊ पाहत आहे. माहितीच्या क्षेत्रात क्रांती झाल्यामुळे फोन आणि मोबाइल सेवा आता ग्राहकांना सहजपणे मिळू लागल्या आहेत. दूरसंचार क्षेत्र खुले झाल्याने अनेक खाजगी कंपन्यांच्या मोबाइल व लँडलाइन सेवाही ग्राहकांना सहज उपलब्ध होत आहे. मात्र या कंपन्यांच्या सेवादराच्या स्पधेर्मुळे ग्राहकांचा फायदा होत असला, तरी चुकीच्या बिलींगमुळे अनेक ग्राहकांना मनस्ताप करण्याची पाळी येते, अशा सार्वत्रिक तक्रारी आहेत. नव्या हेल्पलाइन सुविधेमुळे काही प्रश्न सुटण्यास मदत होईल. केंदीय ग्राहक कामकाज विभागाच्या आथिर्क सहकार्याने नवी दिल्ली विद्यापीठात सुरु झालेल्या हेल्पलाइनचा टोल फ्री टेलिफोन नंबर 1600 11 4000 असा आहे. या हेल्पलाइनवर कोणतीही व्यक्ती ग्राहक समस्यांबाबत माहिती जाणून घेऊ शकते. तसेच सल्ला व मार्गदर्शन मिळवू शकते.

एप्रिल महिन्यातील आकडेनुसार नॅशनल कंझ्युमर हेल्पलाइनकडे दाखल झालेल्या एकूण तक्रारीपैंकी दिल्लीतील ग्राहकांच्या तक्रारींचे प्रमाण 43 टक्के आहे. त्याखालोखाल महाराष्ट्र 21 टक्के आणि उत्तर प्रदेश 10 टक्के यांचा क्रम लागतो. टीव्ही संच, रेफ्रीजरेटर, वॉटर प्युरीफायर, फूड प्रोसेसर्स, मोटार बाइक्स, कार, कम्प्युटर्स, व्हीसीडी, डीव्हीडी, सीडी प्लेयर्स यांच्याविषयी अधिक तक्रारी आहेत.

सेवा क्षेत्रात मोबाइल कंपन्यांच्या सेवेबाबत अधिक तक्रारी या हेल्पलाइनकडे नोंदविल्या गेल्या. प्री पेड कनेक्शनचे पोस्ट पेड कनेक्शनमध्ये बदल, मोबाइल ग्राहकांना कंपन्यांकडून होणारे ओव्हरचाजिर्ंग, अवास्तव बिल अशा तक्रारी आहेत. संबंधित कंपनीस सूचना देऊन व ती सूचना त्या कंपनीने मान्य केल्यानंतरही ग्राहकांना रोमिंग सुविधा उपलब्ध न होणे असेही प्रकार घडत असल्याचे दिसते.

नॅशनल कंझ्युमर हेल्पलाइनकडे 15 मार्च ते 21 मे 2005 या काळात एकूण चार हजार तक्रारी दाखल झाल्या. त्यात चुकीचे बिल देणाऱ्या भारत संचार निगमविरुद्धच्या 93 तक्रारींसह दूरसंचार क्षेत्रातील ढिसाळ कारभाराच्या एकूण 404 तक्रारी होत्या. ग्राहकांना समाधान न देणाऱ्या व सेवेत त्रुटी असल्याच्या आरोप असलेल्या एअरटेल व टाटा इंडिकॉम कंपनीविरोधात प्रत्येकी 71 तक्रारी या यंत्रणेकडे आल्या आहेत.

खराब उत्पादने, विविध सेवांतील त्रुटी आणि अनुचित व्यापारी प्रथेमुळे होणारा त्रास यासारख्या ग्राहकांच्या तक्रारींची अपेक्षा असली तरी ही हेल्पलाईन टेलिकॉम, कुरिअर, बँकिंग, इन्शुअरन्स आणि वित्तीय संस्थांच्या सेवाविषयीच्या तक्रारींचे निवारण करण्याचाही प्रयत्न करणार आहे. नॅशनल कंझ्युमर हेल्पलाइनच्या प्रयत्नानंतरही एखाद्या ग्राहकाची समस्या सुटू शकत नसेल तर संबंधित ग्राहक ते प्रकरण संबंधित उद्योगाशी संंबंधित चेंबर्स ऑफ कॉमर्स अॅण्ड इंडस्ट्री, तसेच उद्योगांवर नियंत्रण ठेवणाऱ्या यंत्रणेकडे नेऊ शकते.

समीर मणियार

 
</text>
</doc>
