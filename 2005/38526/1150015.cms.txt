<doc>
<docno>1150015.cms.txt</docno>
<text>
 
महाराष्ट्र
राणे यांच्याशी जुनी मैत्री! : भुजबळ
[ Thursday, June 23, 2005  01:30:37 am]


रत्नागिरी (म. टा. वृत्तसेवा): नारायण राणे हे आपले एकेकाळचे सहकारी, त्यामुळे त्यांच्याशी मैत्रीचे संबंध आहेतच; मात्र परिस्थितीनुसार प्रत्येकाला आपापली भूमिका पार पाडावी लागते, अशा शद्बांत राष्ट्रवादी काँग्रेसचे नेते आणि सार्वजनिक बांधकाम मंत्री छगन भुजबळ यांनी राणे यांच्याशी वैर नसल्याचे येथे सूचित केले.

रत्नागिरीभेटीत भुजबळ यांनी सोमवारी सायंकाळी येथील वार्ताहरांशी संवाद साधला, तेव्हा राणे यांच्याविषयीच्या त्यांच्या विधानामुळे, शिवसेनाप्रमुख आणि राष्ट्रवादी-प्रमुखांच्या 'मैत्री'ची आठवण अनेकांना झाली! मात्र, तुमच्यात आता नेहमीची आक्रमकता दिसत नाही, असे वार्ताहरांनी छेडले असता, 'अंगावर आलं तर शिंगावर घेतो' असे उत्तर देऊन भुजबळांनी, आजही जुना पीळ कायम असल्याचा दाखलाही दिला. आपला स्वभाव झगडा करणारा नाही; विरोधक अशांत होतात तेव्हाच बोलणे भाग पडते, असे सांगून त्यांनी, 'सध्या अशी स्थिती नाही' असा निर्वाळा दिला.

पर्यटनातूनच विकास...

कोकणाला नैसर्गिक साधनसंपत्तीची विपुलता, सुंदर सागरी किनारे यांचे वरदान लाभले असून पर्यटनासाठी मूलभूत सुविधांची उपलब्धता करून दिली जात आहे. कोकण रेल्वे, सागरी महामार्ग यांचे स्वप्न साकार होत असतानाच डेक्कन ओडिसीद्वारे परदेशी पर्यटक कोकणात येत आहेत. भविष्यात कोकणात पर्यटन विकासाला गती मिळून संपन्नता येईल, असा विश्वास ाभुजबळ यांनी वांदी-उक्षी पुलाचे उद्घाटन केल्यानंतर बोलून दाखविलाा.

रेवस-रेडी कोकण किनारी सागरी महामार्गावर राजापूर व रत्नागिरी तालुके जोडणाऱ्या नाटे- जैतापूर खाडीवर केंदीय मार्ग निधीतून 18 कोटी रुपये खर्चून बांधण्यात येणाऱ्या 358 मीटर लांबीच्या पूलाचे भूमिपूजन आणि रत्नागिरी व संगमेश्ा्वर तालुके जोडणाऱ्या बांव नदीवर 15 कोटी रुपये खर्चून बांधण्यात आलेल्या 90 मीटर लांबीच्या वांदी- उक्षी पुलाचे उद्घाटन, या भुजबळ यांच्या दौऱ्यातील कार्यक्रमांना जिल्हा परिषद अध्यक्षा रश्मी कदम, आमदार गुरुनाथ कुलकणीर्, उदय सामंत, गणपतराव कदम, सुभाष बने, माजी बांधकाम मंत्री ल.र.हातणकर, मुंबई प्रादेशिक विभागाचे चीफ इंजिनीअर एम.एच.शहा यांची उपस्थिती होती.

फलोद्यान, मासेमारी यानंतर कोकणच्या विकासासाठी पर्यटन हा मोठा उद्योग असून येथे एक पर्यटक आला तर किमान 80 लोकांना रोजगार देऊन जातो. म्हणून कोकणात होऊ घातलेल्या पंचतारांकित हॉटेल उभारणीसाठी स्थानिकांचे सहकार्य मिळाले पाहिजे. पर्यटनातून येथील लोकांची क्रयशक्ती वाढेल म्हणून कोकणवासियांनी आता कोकणच्या विकासासाठी एकत्र येण्याची गरज आहे, असेही त्यांनी सांगितले.

राजकारण नको!

कोकणच्या सागरी महामार्गावरील अपूर्ण पूल आणि रस्त्यांच्या कामांना प्राधान्याने निधी उपलब्ध करुन दिला जाईल, असे आश्वासन भुजबळ यांनी यावेळी दिले.

कोकणातील विकासकामे होण्यासाठी राजकारण बाजूला ठेवले पाहिजे, असे आवाहन भुजबळ यांनी केले. राजकारणविरहित काम केल्यासच विकास वेगाने होऊन कोकण सुजलाम सुफलाम होईल, अगदी 'कोकणचा कॅलिफोनिर्या'देखील होईल, अशी ग्वाही त्यांनी दिली.

 
</text>
</doc>
