<doc>
<docno>1150013.cms.txt</docno>
<text>
 
महाराष्ट्र
नाशिककरांच्या पदरात काय?
[ Thursday, June 23, 2005  01:30:09 am]


नाशिक (म. टा. प्रतिनिधी) : फ्रान्समधील 'रेनॉल्ट' कंपनीच्या सहकार्याने 'महिंद आणि महिंद ग्रुप'ने नाशिकमध्ये 550 कोटी रुपये गुंतवून 'लोगान कार'चा निमिर्तीप्रकल्प उभारण्याचा निर्णय घेतला असून त्याला जकातमाफी देण्याचा घाट घातला जात आहे. त्यामुळे जकातमाफी देऊन त्याच्याबदल्यात नाशिककरांच्या पदरात काय पडणार असा प्रश्न उभा राहिला आहे. या जकातमाफीसाठी आवश्यक कार्यवाही करण्याचे आदेश भाजपाच्या एका वजनदार नेत्याने नाशिकच्या महापौरांना दिल्याची चर्चा आहे.

युती सरकारच्या काळात नाशिकमध्ये महिंदाचा प्रकल्प यावा यासाठी त्यांना खास सवलती दिल्या गेल्या होत्या. आताही तोच कित्ता नाशिक महानगरपालिकेने गिरवावा अशी 'महिंदा'ची अपेक्षा आहे. त्यासाठी 'महिंदा ग्रुप'ने नाशिकचे महापौरपद भाजपाकडे असल्याने भाजपाच्या राज्यस्तरीय नेत्याला गळ घातल्याचे समजते. त्यामुळे त्यांनी नाशिकचे महापौर बाळासाहेब सानप यांना त्यादृष्टीने हालचाली करण्याचे निर्देश दिल्याची राजकीय वर्तुळात चर्चा आहे. या हालचालींचाच एक भाग म्हणून गेल्या काही दिवसांपासून नाशिक महानगरपालिकेत जकात हा विषय घोळवला जात आहे. त्यातच नव्याने जकात नियमावली तयार करण्याचा विषय पटलावर आणला गेला आहे. ही जकात नियमावली तयार करण्यासाठी समिती नेमण्याचे सर्वाधिकार महापौरांना सुपूर्द करण्यात आले आहेत.

महापौरांनी ही समिती नेमताना आधी शिवसेनेचे गटनेते वसंत गिते यांचे नाव वगळले होते. मात्र, ही नजरचूक असल्याचे सांगत त्यांनी नंतर गिते यांचा समावेश समितीत केला. दरम्यान, गुरुवारी या समितीची बैठक बोलावण्यात आल्याचे आणि त्यात 'महिंदा'च्या जकातमाफीचा निर्णय घेतला जाणार असल्याचे कळते.

' महिंदा'च्या प्रकल्पामुळे नाशिकच्या औद्योगिक वाढीला चालना मिळणार असली तरी या साडेपाचशे कोटी रुपयांची गुंतवणूक असलेल्या प्रकल्पातून किमान दोन अडीच हजार कोटी रुपये उलाढाल होणे अपेक्षित आहे. त्यामुळे या प्रकल्पाची जकातमाफी महानगरपालिकेला मोठा आथिर्क खड्डा पाडून जाण्याची शक्यता आहे. अशी जकातमाफी दिल्यास 'महिंदा'कडून नाशिकला काय मागून घ्यायचे याबाबत महानगरपालिकेत कुठलाही विचारविनिमय झालेला नाही. पुणे महापालिकेने किलोर्स्कर कंपनीला अशी जकातीत शिथिलता देताना त्यांच्यावर 25 वर्षांसाठी जंगली महाराज रोडची जबाबदारी सोपवली होती. तसेच डहाणुकर कॉलनी परिसरातील देखभाल, रस्ते, दिवे हे कामही किलोर्स्करवर सोपवले होते. तसे काही नाशिकमध्ये होईल काय याची नागरिकांना उत्सुकता आहे.

 
</text>
</doc>
