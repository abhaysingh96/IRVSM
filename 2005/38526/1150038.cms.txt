<doc>
<docno>1150038.cms.txt</docno>
<text>
 
महामुंबई
मुंबई महापालिकेची पावसाला नोटीस!
[ Thursday, June 23, 2005  01:56:34 am]


मंुबई (म. टा. प्रतिनिधी) : मंुबईला पाणीपुरवठा करणाऱ्या तलावांच्या क्षेत्रात अजूनही समाधानकारक पाऊस होत नसल्यामुळे मंुबई महापालिका प्रशासनाने अखेरीस पावसाला 24 तासांची नोटीस दिली आहे. तलावक्षेत्रात पाऊस टंगळमंगळ करीत असला तरी त्याला या नोटिशीचा काहीच फटका बसणार नसून मंुबईकरांना मात्र, 20 टक्के पाणीकपातीचा फटका बसण्याची शक्यता आहे.

मंुबईत छानपैकी पावसाच्या सरी कोसळत असताना तलाव क्षेत्रात मात्र, 'कालचा पाऊस आमच्या गावात आलाच नाही...'अशी परिस्थिती आहे. तलावक्षेत्रातील पावसाची गेल्या काही दिवसांतील कामगिरी अगदीच सुमार आहे. त्यामुळे तलावांची 'तब्येत' काही सुधारलेली नाही. याचा परिणाम मंुबईच्या पाणीपुरवठ्यावर होण्याची चिन्हे आहेत.

पावसाचा लहरीपणा लक्षात घेऊन पुढील उपाययोजना करण्यासाठी पालिका आयुक्त जॉनी जोसेफ यांनी बुधवारी पाणीखात्याच्या अधिकाऱ्यांची बैठक बोलावली होती. बैठकीत तलावक्षेत्रातील घडामोडींची नोंद घेण्यात आली. येत्या 24 तासांत तलावक्षेत्रात पाऊस पडला तर ठीक; अन्यथा 20 टक्के पाणीकपातीशिवाय पर्याय नाही, असे बैठकीत ठरल्याचे सांगण्यात आले. बुधवारी भातसा तलावात पाच मिमी, अप्पर वैतरणात नऊ मिमी., मोडक सागरमध्ये नऊ मिमी आणि तानसा तलावात अवघा चार मिमी पावसाची नोंद झाली.

 
</text>
</doc>
