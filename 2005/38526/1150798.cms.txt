<doc>
<docno>1150798.cms.txt</docno>
<text>
 
प्रगती फास्ट
बीकॉमचं 'फोकस स्टडिंग'
[ Thursday, June 23, 2005  09:18:47 pm]


पोदार कॉलेजची फरजाना वाडिआ मुंबई युनिव्हसिर्टीतून बीकॉमला पहिली आली. तिला 89.14 टक्के मिळाले आहेत. सीए होण्याचं ध्येय असलेल्या फरजानाला टीवायच्या अभ्यासात सीएच्याच प्रोफेशनल परीक्षेने मदत केली. शिवाय या परीक्षेतही तिने ऑल इंडिया लेव्हलवर अठरावं स्थान पटकावलं.

पहिला नंबर मिळवायला कुणाला आवडत नाही, मलाही या नंबरची क्रेझ आहे. त्यामुळे अगदी शाळेत असल्यापासून पहिला नंबर मिळवण्यासाठी धडपड असायची. कधी यश मिळालं तर कधी नाही, पण त्यामुळे प्रयत्नात खंड पडला नाही. जे.बी. वाच्छा हायस्कूलमधून माझं शालेय शिक्षण झालं. शाळेत हमखास पहिला नंबर असायचा. दहावीला 90.13 टक्के मिळाले आणि बोर्डात मात्र तेविसाव्या क्रमांकावर समाधान मानावं लागलं. माझ्यासाठी हे अपयश नसून युनिव्हसिर्टीत पहिलं यायचंच, हा निर्धार करण्याची संधी होती.

कॉमर्सला प्रवेश घेऊन सीए व्हायचं, ध्येय मी तेव्हाच निश्चित केलं होतं. पहिल्या क्रमांकासाठी धडपड कायम होती. अकरावीला कॉलेजमधून तिसरी आले, तरी बारावीत बोर्डाच्या कॉमर्स शाखेतून पहिली आलेच. बारावीनंतर लगेचच मी सीएच्या पीई वन (प्रोफेशनल एक्झाम) परीक्षेच्या अभ्यासाला सुरुवात केली. संपूर्ण भारतातून मी पीई वनच्या परीक्षेत चौथी आले, तर मुलींमधून पहिली आले. या यशाने आत्मविश्वासात खूप भर घातली आणि पीई टू (प्रोफेशनल एक्झाम - टू)च्या अभ्यासाला सुरुवात केली. सीएच्या अभ्यासातच सगळा वेळ जायचा. पण एकाग्रतेने अभ्यास करण्याची सवय याच टप्प्यावर लागली.

पीई टूच्या परीक्षेवर लक्ष केंदित केल्याने टीवाय बीकॉमच्या अभ्यासाचा विचार नोव्हेंबर 2004 पर्यंत केलाच नव्हता. पण सीएच्या अभ्यासामुळे टीवाय बीकॉमचं सिलॅबस सोपं वाटू लागलं होतं. टीवायला तीनशे मार्कांच्या अकाउण्ट्सबरोबर टॅक्सेशन आणि इण्डस्ट्रिअल सायकॉलॉजी हे वैकल्पिक विषय निवडले होते. या परीक्षेच्या पूर्वतयारीमुळे अकाउण्ट्सचा तीनशे मार्कांपैकी जवळजवळ 95 टक्के सिलॅबसचा नकळत अभ्यास झाला होता. नोेव्हेंबर महिन्यात सीएची परीक्षा झाली आणि थोड्या विश्रांतीनंतर मी डिसेंबरपासून अभ्यासाला सुरुवात केली.

आमच्या बॅचपासून एमपीपी हा विषय नव्याने सुरू झाला होता. त्यात प्रोडक्शन आणि मॅनेजमेण्टला प्रत्येकी 50 मार्क्सचा थिअरी पेपर होता. पण त्यातही मॅनेजमेण्ट विषयाचा अभ्यास सीएच्या परीक्षेच्या निमित्ताने झाला होता. त्यामुळे फक्त 50 मार्कांची तयारी करायची होती. नोट्स तयार करण्यापेक्षा एखाद्या लेखकाने लिहिलेलं पुस्तक संपूर्ण वाचण्यावर मी भर दिला. इकॉनॉमिक्ससाठी मी मारिओ-डायस याचं पुस्तक आणि महेशसरांच्या नोट्स या दोन्हीचा अभ्यास केला. मी टेस्ट सिरीजचे काही पेपर्स सोडवले होते.

सीए पीई टू परीक्षेचा निकालही लागला. मी संपूर्ण भारतात अठरावी आले. हे आणखी एक यश! त्यामुळे टीवायलाही मेरिटमध्ये येणार ना, असं विचारलं जाऊ लागलं. अपेक्षांचं ओझं निर्माण झालं नाही. पण तो विचार मनात नेहमी असायचा. अकाउण्ट्ससाठी सरावातील सातत्य असावं लागतं. पण मी अभ्यास करताना 'फोकस स्टडिंग' संकल्पनेला जास्त महत्त्व देते. भरपूर अभ्यास करण्यापेक्षा नेमका सुसंगत अभ्यास करणं, हे जास्त महत्त्वाचं असतं. पालेर् इथल्या देव - नाडकणीर् क्लासेसचंही मार्गदर्शन मिळालं. युनिव्हसिर्टीचे आधीच्या दहा वर्षांचे पेपर्स नजरेखालून घातले. कारण पूर्ण पेपर सोडवण्याइतका वेळ नव्हता. इण्डस्ट्रिअल सायकॉलॉजी विषयात दहा धडे असून, प्रत्येक धड्यावर एकेक प्रश्न विचारला जातो. दहापैकी पाचच प्रश्न तुम्हाला सोडवायचे असतात. त्यामुळे पुस्तकातील सात धड्यांचा सखोल अभ्यास केला.

कॉलेजातील स्टुडण्ट्स कौन्सिलमध्येही मी काम केलं. पाश्चात्त्य शास्त्रीय संगीत स्पर्धांतूनही सहभागी झाले. युनिव्हसिर्टीच्या 'यूथ फेस्टिवल'मध्ये मी पारितोषिकं मिळवली आहेत. माझे वडील सीए असून, ते माझं प्रेरणास्थान आहेत. आईचा तर माझ्या यशात सिंहाचा वाटा आहे. कारण ती घरं 'मॅनेज' करत असल्यामुळे मला अभ्यासाला वेळ देता आला. सध्या सीए आणि एलएलबी अशा दोन्ही क्षेत्रांचा अभ्यास करत आहे.

गणेश आचवल

 
</text>
</doc>
