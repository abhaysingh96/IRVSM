<doc>
<docno>1150808.cms.txt</docno>
<text>
 
महामुंबई
चित्रासाठी छत्रीचा कॅनवास
[ Thursday, June 23, 2005  09:23:13 pm]


मुंबई टाइम्स टीम

ठाणे : ठाण्यातील कलाकार लखीचंद जैन यांच्या 'व्यथित हात' या संकल्पनेतून साकारलेल्या छत्र्या स्टॅग या कंपनीने नुकत्याच बाजारात आणल्या असून व्यथा व्यक्त करणाऱ्या हातांना छत्रीचा कॅनवास वापरून त्यांनी वेगळाच कलाप्रकार साकारला आहे.

चौरसाकृती आकाराच्या छत्रीत गर्द काळ्या रंगाच्या पृष्ठभागावर पिवळ्या ऑकर रंगात वेगवेगळ्या वयोगटातील महिलांचे हात रंगवण्यात आले आहेत. स्त्री शोकांतिकेचं चित्रकाव्य या छत्रीवर मांडण्यात आल्याचं जैन यांचं म्हणणं आहे. चार हातांपैकी एक हात खेळण्या बागडण्याच्या वयात बालमजुरीत गुंतलेल्या मुलीचा आहे. दुसरा हात हा बलात्कारासारख्या घटनांनी गांजलेल्या आणि न्यायाच्या प्रतिक्षेत असलेल्या तरुणीचा आहे. तर तिसरा हात हा अन्यायाविरुद्ध लढण्याची जिद्द बाळगणाऱ्या महिलांचं प्रतिनिधीत्व करतो. चौथा हात वृद्धापकाळात एकट्या जगणाऱ्या महिलेचा आहे.

साध्यासोप्या चित्रभाषेत शब्दांचा आधार न घेता जैन यांनी कल्पना वास्तवात आणली असून त्यांनी छत्रीचा कॅनवास म्हणून वापर केल्याने हा प्रयोग नाविन्यपूर्ण ठरला आहे.

 
</text>
</doc>
