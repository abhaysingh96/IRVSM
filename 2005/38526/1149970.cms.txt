<doc>
<docno>1149970.cms.txt</docno>
<text>
 
अग्रलेख
नारायण! नारायण!!
[ Thursday, June 23, 2005  01:00:26 am]


' नारायण, नारायण!' चा जप करत तिन्ही लोकांत संचार करणारे नारद मुनी त्यांच्या चहाडखोर स्वभावामुळे 'कळलाव्या' म्हणून पुराणांत ओळखले जाऊ लागले. आज कलीयुगात महाराष्ट्र देशी परिस्थिती अशी आहे की, ज्यांच्या नावातच 'नारायण' वास करतो, त्या नारायण राणेंना आपल्याबद्दल कंड्या पिकवणारे 'कळीचे नारद' कोण, याचा शोध घेण्याची पाळी आली आहे. 1999 साली शिवसेना-भारतीय जनता पक्षाच्या युतीची सत्ता गेल्यापासून नारायणरावांचे काही खरे दिसत नाही. 'एक निष्ठावान, जिगरबाज आणि तळागाळातून वर आलेला शिवसैनिक', या प्रतिमेमुळे नारायणराव मुख्यमंत्रीपदापर्यंत पोहोचले खरे, पण महाराष्ट्रातील सर्वात कमी काळ या पदावर राहिलेले मुख्यमंत्री म्हणून पायउतार झाल्यापासून त्यांचे संघटनेतील वजन घटतच गेले.

ते विरोधी पक्षनेते झाले आणि पुढे शिवसेनेत त्यांना 'नेता' हा किताबही मिळाला, तरी संघटनेत ते पहिल्या रांगेतील मानकरी बनू शकले नाहीत. याची खंत नारायणरावांना असल्यानेच कधी त्यांच्या वक्तव्यामुळे तर कधी 'चमत्कार' घडवून आणण्याच्या त्यांच्या आततायी घाईपोटी त्यांच्याभोवतीचे संशयाचे धुके कायम राहिले. तरीही गेल्या लोकसभा आणि विधानसभा निवडणुकांच्या वेळी नारायणरावांनी सारा महाराष्ट्र ढवळून काढला. ठाकरे कुटुंबियांनंतर इतकी मोठी मोहीम आणखी कोणत्याही सेना नेत्याने राबवली नाही. तरीही त्यांच्या हाती अपयशच आल्याने 'कुजबूज मोहीम' सुरू झाली.

नारायणराव नाराज आहेत, असे शिवसेनेच्याच वरच्या गोटात बोलले जाते, हे मात्र खरे. तशा बातम्या वरचेवर छापून येत असल्याने नारायणराव कधी व्यथित होतात, तर कधी पेटून उठतात. अशा वेळी ते जे काही बोलतात, त्यातून अधिकच रोचक बातम्या तयार होतात आणि बुडत्या नारायणरावांचा पाय अधिकच खोलात रुतत राहतो. चार महिन्यांपूवीर् शिवसेनेच्या बंद दारांआड झालेल्या चिंतन शिबिरात नारायणरावांनी 'शिवसेनेत पदाचा बाजार मांडण्यात आला आहे', अशा आशयाचे खळबळजनक विधान करून साऱ्यांना अवाक् केले.

दुसऱ्या दिवशी त्याचा साद्यंत वृत्तांत प्रसिद्ध झाल्याने ते संतापले. शिवसेनेतीलच कुणी तरी ही बातमी वर्तमानपत्रांना पुरवली, हे उघड होते. हा सेनेतील नारद कोण याचा शोध घेण्याऐवजी माध्यमांना दोष देण्यात काय हशील? चाळिशीत प्रवेश करणाऱ्या शिवसेनेत आता अन्य पक्षांप्रमाणेच काळे-गोरे वाद रुजू लागला आहे, हे वास्तव सेनेच्या ज्येष्ठ नेत्यांनी मान्य करायला हवे. काँग्रेस, राष्ट्रवादी काँगेस आणि पूवीर्चे समाजवादी पक्ष यांच्याप्रमाणेच शिवसेनेतही काही अभिजनांच्या टोळ्या संघटनेच्या सवोर्च्च नेतृत्वाच्या अवतीभवती घोटाळत राहून तळागाळातील कार्यर्कत्यांना नेत्यांपासून दूर ठेवत आहेत. जेव्हा अभिजन विरुद्ध बहुजन असा संघर्ष संघटनांमध्ये सुरू होतो, तेव्हा काही काळ अभिजनांचा विजय होत असतो. पण अखेरीस त्याची परिणती संघटनेच्या पराभवात होते.

नारायणरावांची विधानसभेतील कामगिरी जोरकस असली, तरी पक्षातील आमदारच त्यांच्या बरोबर नाहीत. त्यामुळेच कार्याध्यक्ष उद्धव ठाकरे यांच्या उपस्थितीत आमदारांची बैठक झाली, तेव्हा नव्याने निवडून आलेल्या सदस्यांनीही नारायणरावांवर तोंडसुख घेतले. विधानसभेत विरोधी पक्षनेतेपद कार्यक्षमतेने राबवायचे, तर सर्व प्रकारच्या सदस्यांना बरोबर घेऊन जाण्याची क्षमता व इच्छा हवी. त्या आघाडीवर ते उघडे पडल्याने गेल्या दोन अधिवेशनांत शिवसेनेची छाप पडली नाही.

गोंधळ व सभात्याग या पलीकडे जाऊन सरकारच्या कामावर अंकुश ठेवण्याचे काम विरोधी पक्षांनी करायचे असते. त्यात शिवसेना यशस्वी ठरली नाही, याचे कारण विधिमंडळ पक्षातच नारायणरावांपेक्षा स्वत:ला मोठे समजणारे सदस्य अधिक शक्तिमान बनले. यावर उपाय दोन. संघटनेच्या नेतृत्वाने अशांना चार उपदेशाच्या गोष्टी सांगाव्यात वा त्यांचे कान उपटावेत किंवा नारायणरावांनी नमते घेऊन बाजूला व्हावे. यापैकी काहीच होत नाही. उलट स्वत: नारायणरावच जाहीरपणे दीर्घ उसासे सोडण्यात धन्यता मानतात. त्यात पुरुषार्थ नाही. असो.

गेले काही दिवस ते पक्षापासून दूर होणार, अशा बातम्या येत आहेत. त्या खऱ्या असण्याचे सध्या तरी कारण दिसत नाही. पण तसे नारायणरावांनी स्वत: स्पष्टपणे जाहीर करायला हवे. स्वत:भोवती रहस्याचे जाळे निर्माण केल्याने काही काळ स्वत:चे महत्त्व वाढवता येते व वर्तमानपत्रांत मथळेही मिळतात, पण त्यामुळे विश्वासार्हतेला तडा जातो. तो सांधणे मुष्किल असते. नारायणरावांना महाराष्ट्राच्या राजकारणात महत्त्वाचा खेळाडू म्हणून आणखी एक-दीड दशक काढायचे असेल, तर ते ज्यांना कळीचा नारद म्हणतात, त्यांचा त्यांनीच तातडीने बंदोबस्त करणे गरजेचे आहे. नाही तर 'नारायण!, नारायण!!' म्हणत राहण्याची वेळ त्यांच्यासारख्या कसलेल्या राजकारण्यावर येईल, अशी भीती वाटते.

 
</text>
</doc>
