<doc>
<docno>1150011.cms.txt</docno>
<text>
 
महाराष्ट्र
गायीच्या कत्तलीचा प्रयत्न
[ Thursday, June 23, 2005  01:28:46 am]


नाशिक (म. टा. प्रतिनिधी) : गोठ्यात बांधलेल्या गायीला गुंगीचे इंजेक्शन देऊन कत्तलीसाठी घेऊन जाण्याचा प्रयत्न अपघाताने उघड झाला आहे. ही गाय ज्या रिक्षात नेली जात होती तीच उलटल्याने रिक्षाचालकासह चोरटे फरार झाले आहेत. अशा तऱ्हेने रात्रीच्यावेळी गोठे आणि अंगणात बांधलेल्या जनावरांची चोरी करून त्यांची कत्तल करणारी टोळीच नाशिकमध्ये कार्यरत असल्याचा संशय व्यक्त केला जात आहे.

नाशिकरोड परिसरातील 'फेम मल्टीप्लेक्स'मागील अशोका मार्गावर मंगळवारी मध्यरात्री एक रिक्षा उलटली. तिचा चालक गंभीर जखमी झाल्याने रस्त्यावरच विव्हळत पडला होता. परिसरातील लोकांच्या हे लक्षात आल्यावर शेकडो जणांनी तिकडे धाव घेतली. तोपर्यंत तो रिक्षाचालक फरार झाला. मात्र, त्या प्रवासी रिक्षात एक गाय गुंगी दिलेल्या अवस्थेत होती. त्यानंतर पोलिसांनी घटनास्थळी येऊन रिक्षा ताब्यात घेतली आणि गायीवरही उपचार करून तिला शुद्धीवर आणले.

ही गाय नाशिकरोड भागातील सिद्धार्थनगरात राहणाऱ्या आनंदा उमाजी यशवंते यांच्या मालकीची असल्याचे निष्पन्न झाले. त्यांच्या घरासमोरील गोठ्यातून मंगळवारी रात्री चोरट्यांनी ही गाय गुंगीचे इंजेक्शन देऊन पळवली होती. मात्र, रस्त्यात रिक्षाला अपघात झाला. त्यात तिन्ही चोरट्यांनी धूम ठोकली. पण, रिक्षाचालक जायबंदी झाला होता. अखेर लाक जमा झाले तर चोप मिळेल या भितीने तोही जीवाच्या आकांताने पळून गेला, असे तपासात आढळून आले आहे.

 
</text>
</doc>
