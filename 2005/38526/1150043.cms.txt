<doc>
<docno>1150043.cms.txt</docno>
<text>
 
महामुंबई
गरिबांना निवारा देण्याचा जिम्मा सरकारचाच
[ Thursday, June 23, 2005  01:59:12 am]


मुंबई (म. टा. प्रतिनिधी) : ' जेथे रोजगार आहे तेथे लोक येणार आणि तुटपुंज्या कमाईवर परवडेल असा निवारा शोधणार, हे लक्षात घेऊन दूरदृष्टीने मुंबईची नगररचना आणि घरबांधणी समस्या याबाबत सरकारने आजवर कधी योजनाबद्ध पावले उचलली आहेत का,' असा सवाल उपस्थित करून मुंबई हायकोर्टाने, झोपड्यांच्या समस्येवर दीर्घकालीन योजना बनवण्याच्या कामाला ताबडतोब लागा असा आदेश राज्य सरकारला दिला. शिवाय, प्रजेसंबंधी धोरणे आखणे व मूलभूत सोयीसुविधा पुरविणेे सरकारचे कर्तव्य आहे, अशी कानउघाडणीही केली.

मुंबईतल्या 1995 ते 2000 या कालावधीतील पाच हजार 645 झोपडपट्टीधारकांना पावसाळा संपेपर्यंत अंबुजवाडी-मालाड येथे 23 एकर आणि तुभेर्-मांडाळा येथील 55 एकर जमिनीवर तात्पुरते राहू देण्यासंबंधीचे प्रतिज्ञापत्र राज्य सरकारने सोमवारी हायकोर्टात केले होते आणि हंगामी आदेशाची अपेक्षा केली होती. मात्र 'असे थातुरमातुर उपाय व वेळ मारून नेणारी आश्वासने काय उपयोगाची? कॉस्मेटिक सर्जरीने काही होणार नाही, सर्वसामान्यांच्या आवाक्यातील सार्वजनिक घरबांधणी योजना राबवण्यासाठी तुमच्याकडे पुरेशी राजकीय इच्छाशक्ती आहे काय?' असा प्रतिप्रश्ान् मुख्य न्यायमूतीर् दलवीर भंडारी आणि न्या. एस. जे. वजीफदार यांच्या खंडपीठाने राज्य सरकारला केला आणि लोकशाहीतील कल्याणकारी राज्य म्हणून आपल्या काही जबाबदाऱ्या असतात हे लक्षात घ्या, असेही स्पष्ट शब्दांत सुनावले. गरिबांना परवडेल अशा निवाऱ्याबाबत येत्या चारपाच दिवसांत संबंधित यंत्रणा आणि सामाजिक संघटना यांच्याबरोबर बैठक घेऊन ठोस योजना बनवण्याची प्रक्रिया सुरू करा आणि 11 जुलै रोजी होणाऱ्या सुनावणीच्या वेळी ती सादर करा, असा आदेश कोर्टाने सरकारला दिला आहे.

एमएमआरडीए आणि तत्सम सार्वजनिक प्रशासनांसाठी राखीव असलेली सुमारे 288 एकर जमीन राज्य सरकारने अलीकडील झोपडपट्टी पाडण्याच्या मोहिमेअंतर्गत मोकळी केल्याची माहिती राज्याचे अॅडव्होकेट जनरल रवि कदम यांनी हायकोर्टाला दिली.

या पार्श्वभूमीवर राखीव सार्वजनिक भूखंड झोपडीदादांनी लाटायचे, त्यावर गरीबांना घरे बांधायला देऊन त्यांच्याकडून पैसे उकळायचे आणि मग हे भूखंड पुनर्वसनाच्या नावाखाली नियमित करून घ्यायचे याचे समर्थन कसे करता येईल, असा युक्तिवाद 'रिलीफ रोड हाऊसिंग फेडरेशन' या मूळ अर्जदारांच्या वतीने अॅड. अॅस्पी चिनाय यांनी केला. तर झोपडीवासीय आणि जनआंदोलनांचा राष्ट्रीय समन्वय यांच्या वतीने युक्तिवाद करताना 'आम्हाला मोफत काही नको. गरीबांना परवडतील अशा घरांच्या योजनेसाठी सर्व सहकार्यास आम्ही तयार आहोत,' असे अॅड. मिहीर देसाई यांनी सांगितले.

 
</text>
</doc>
