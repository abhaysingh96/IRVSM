<doc>
<docno>1150783.cms.txt</docno>
<text>
 
रंगनाद
इंदधनुष्य दिसण्यापूर्वी...
[ Thursday, June 23, 2005  09:10:39 pm]


त्याच्या प्रत्येक नाटकाने वेगळा विचार देण्याचा प्रयत्न केला. वास्तवातल्या अनुभवांपेक्षा नाटक वेगळं नसतं, अशी त्याची धारणा असल्याने समरसून नाटक करणाऱ्या कलावंतांमध्ये त्याची गणना होते. स्वत:चा, आपल्या अनुभवविश्वाचा व त्यातल्या भावनिक गुंत्याचा लेखाजोखा तो नेहमीच घेतो. पण यापलिकडे जाऊन एका नव्या प्रोजेक्टमध्ये मकरंद देशपांडे गुंतलाय. काही दिवसांपूर्वी, सांगलीत, शरीरविक्रय करणाऱ्या मुलांसाठी आगळंवेगळं थिएटर वर्कशॉप त्याने घेतलं होतं आणि आता त्यांना घेऊन नवीन नाटक करण्याचा प्रोजेक्ट मकरंद हाती घेतोेय. पण सध्या मकरंद गुंतलाय तो 'सर, सर सरला'च्या सिक्वेलमध्ये!

' रंगमंचावर एकदा अवतरलेली पात्रं जिवंत राहतात. त्यांचं आयुष्य केवळ त्या नाटकापुरतं मर्यादित नसतं. प्रत्येक पात्र रंगमंचीय अवकाशात कुठे ना कुठे असतंच. मग मला माझा ड्रीममॅन कुठेतरी भेटतो, कधी 'हनुमान' कधी 'नंदी' तर कधी 'कस्तुरी'! माझी पात्रं माझ्याशी हितगुज करतात. एकदा कधीतरी सोनाली कुलकणीर्ची आई म्हणाली की, 'अगं... त्या सरलाची मुलं... पुढचं बोलणं माझ्या कानावर पडलंच नाही, पण माझं मन क्षणभर रेंगाळलं आणि तिथेच थबकलं. माझ्या 'सरला'ला मुलं झाली तर ती नेमकं कशी असतील आणि तिची आजची अवस्था नेमकी काय असेल, या विचारातूनच 'सर, सर सरला'चा सिक्वेल सुचला,' असं मकरंद सांगतो.

या नाटकाचं वेगळंपण सांगताना मकरंद म्हणतो की, काळाच्या ओघात जसे इतर बदल घडले, तसे सरलाच्या आयुष्यातही बदल घडलेत... या नाटकाच्या पर्वातही बदल झालेला आहे, पार्श्वभूमी ध्यानात घेणं आवश्यक आहे. आताच्या नाटकात संहतपणा अधिक तीक्ष्ण झालाय. सरलाच्या आयुष्यात एका नव्या पर्वाला सुरुवात झालीय. आता यामध्ये सौंदर्यशास्त्र, स्त्री आणि तिच्या प्रश्नांचा बदलता आलेख मांडण्याचा प्रयत्न केला आहे. त्यामुळे या नाटकात संदर्भ येत राहतो तो प्रख्यात नाटककार विजय तेंडुलकर यांच्या नाटकातल्या स्त्री व्यक्तिरेखांचा! या व्यक्तिरेखांना स्वत:चा आकार आहे आणि त्या आजही प्रत्येक कलावंताच्या मनात दिसतात. त्यामुळे या व्यक्तिरेखा धूसरपणे माझ्या नाटकात डोकावत राहतात... मकरंद देशपांडे आपल्या कल्पना उलगडून सांगतो.

प्रेम, मैत्री, जगणं आणि नातं यांच्याकडे एकरेषीय दृष्टिकोनातून पाहण्यापेक्षा त्यामधले वेगवेगळे कंगोरे दाखवण्याचा प्रयत्न या नाटकातून केलेला आहे. नाटकाच्या परिभाषेत या गोष्टीला सिक्वल म्हणतात, पण माझ्यासाठी ती एक स्वतंत्र कलाकृती आहे, पण त्याचा पहिल्या कलाकृतीशी अन्वय आहे. त्याच्यातल्या सांधण्याला कॅनव्हास आहे आणि मूळच्या रंगात रंगणाऱ्या या नाटकात वेगवेगळे रंग भरले जाताहेत. वेळ आहे ती इंदधनुष्य दिसण्यापूवीर्ची! असा आशय घेऊन यामधल्या व्यक्तिरेखा पुन्हा एकदा प्रेक्षकांशी संवाद साधण्यासाठी जिवंत होताहेत... हे खूप महत्त्वाचं आहे, असं सांगताना मकरंदच्या डोळ्यात एक वेगळीच चमक दिसते.

या नाटकादरम्यान आणखी एक तिसऱ्या नाटकाच्या सिक्वलचाही जन्म झालाय आणि तोही या नाटकावरच आधारीत आहे.

' हनन' या आगामी चित्रपटही ऑगस्ट-सप्टेंबरदरम्यान प्रदशिर्त करण्याच्या विचारात मकरंद आहे. आगामी नाटक आणि चित्रपटाची नांदी मकरंदच्या मनात सुरू झालीय.... संकल्पनांच्या प्रेमात असणाऱ्या मकरंदचा या नव्या आविष्काराचा 'अंश' स्वत:मध्ये झिरपवून घेण्यासाठी आता प्रेक्षकही सज्ज झालाय.

अमित भंडारी

ड्डद्वद्बह्ल.ड्ढद्धड्डठ्ठस्त्रड्डह्मद्बञ्चह्लद्बद्वद्गह्यद्दह्मश्ाह्वश्च.ष्श्ाद्व

 
</text>
</doc>
