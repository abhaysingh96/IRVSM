<doc>
<docno>1150030.cms.txt</docno>
<text>
 
महामुंबई
प्रभा रावांचे भवितव्य टांगणीला
[ Thursday, June 23, 2005  01:52:14 am]


सुकृत खांडेकर

मुंबई : प्रदेश काँग्रेसच्या अध्यक्षपदाचा निर्णय सोनिया गांधींनी घ्यावा, असा प्रदेश काँग्रेसने ठराव करून तीन आठवडे उलटले तरी हायकमांडने कोणताच निर्णय न घेतल्याने प्रभा राव व त्यांचे समर्थक बैचैन झाले आहेत. प्रदेशाध्यक्षपदावर प्रभा राव यांना दोन किंवा तीन महिन्यांपुरती मुदतवाढ दिली जाईल आणि नंतर एखाद्या राज्याच्या राज्यपालपदावर त्यांची नेमणूक केली जाईल, असे खात्रीशीर गोटातून समजते.

नजीकच्या काळात राज्यपालांच्या दहा ते बारा जागा मोकळ्या होण्याची शक्यता आहे. आंध्र प्रदेशचे राज्यपाल सुशीलकुमार शिंदे यांना केंदीय मंत्रिमंडळात संधी किंवा अखिल भारतीय पातळीवर पक्ष संघटनेत महत्त्वाची जबाबदारी दिली जाईल, अशी चर्चा आहे. आंध्र प्रदेश किंवा छत्तीसगडच्या राज्यपालपदासाठी प्रभा राव यांचे नाव घेतले जात आहे.

प्रदेशाध्यक्षपदाच्या निवडणुकीसाठी निवडणूक अधिकारी पी. जे. कुरिअन यांनी निवडणुकीचा कार्यक्रम जाहीर करण्याचे आदेश दिले होते, पण कार्यक्रम वेळेवर जाहीर झालाच नाही. निवडणुकीचा कार्यक्रम न कळल्यामुळे बराच गोंधळ झाला. प्रदेशाध्यक्षपदासाठी केवळ प्रभा राव यांचाच अर्ज दाखल झाल्यास त्यांची बिनविरोध निवड होईल, असा त्यांच्या समर्थकांचा होरा होता. निवडणूक झाली असती तर राव यांना निवडून येणे जड गेले असते. प्रदेशाध्यक्ष नेमणुकीबाबत हायकमांडचा निर्णय आम्हाला मान्य आहे, पण बिनविरोध निवडून येऊ शकतो, असे कुणाला दाखवून द्यायचे असेल तर ते आम्हाला मान्य नाही, अशी रोखठोक भूमिका मुख्यमंत्री समर्थकांनी हायकमांडकडे मांडली.

राव यांनाच प्रदेशाध्यक्षपदी मुदतवाढ द्यावी, अशी हायकमांडला विनंती करणारा एक ओळीचा ठराव संमत करण्याचा राव समर्थकांचा प्रयत्न मुख्यमंत्री समर्थकांनी हाणून पाडला. सोनिया गांधींनीच प्रदेशाध्यक्ष ठरवावा, असा ठराव संमत करणे राव समर्थकांना भाग पडले. रावच पुन्हा प्रदेशाध्यक्ष होणार, असे गृहीत धरून अंतुले यांनी त्यांचा उल्लेख आऊट गोईंग व इन कमिंग प्रदेशाध्यक्ष, असा करताच मोठा हंगामा झाल्याने राव यांना मुदतवाढ देण्यास फार मोठा विरोध असल्याची हायकमांडलाही जाणीव झाली आहे.

आपले नाव लौकर जाहीर करावे, म्हणून स्वत: राव यांनी दिल्लीला चकरा मारल्या. खासदार गुरुदास कामत यांची मुंबई काँग्रेसच्या अध्यक्षपदी बिनविरोध निवड झाल्याचे तत्काळ जाहीर झाले; मग राव यांच्या निवडीची घोषणा का होत नाही, असा प्रश्न त्यांचे समर्थक करीत आहेत. कामत यांच्या नावावर मुंबई काँग्रेसमध्ये एकमत होते, तसे प्रदेश काँग्रेसमध्ये राव यांच्याबाबत नाही, हेच त्याचे उत्तर आहे. रणजित देशमुख यांनाही प्रदेशाध्यक्षपदी नेमताना हायकमांडने दीड महिना तंगवले होते.

 
</text>
</doc>
