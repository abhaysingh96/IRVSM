<doc>
<docno>1150033.cms.txt</docno>
<text>
 
महामुंबई
मंगळावर मुंबईचे पाषाण!
[ Thursday, June 23, 2005  01:53:44 am]


मुंबई (म. टा. प्रतिनिधी) : नासा ही आंतरराष्ट्रीय संशोधन संस्था मंगळाचे संशोधन करत असली तरी तिच्या प्रयोगशाळेत पृथ्वीवरच्या, त्यातूनही भारताच्या कोनाकोपऱ्यातील दगडांचा संग्रह होऊ शकतो आणि त्या संग्रहात शाळकरी मुलगा आपल्या परीने भर घालू शकतो, हे मुंबईच्या उपनगरातील दोन कुमारवयीन मुलांनी नुकतेच अनुभवले. अनमोल नाथानी आणि मयुरेश मराठे यांनी आपल्या परिसरातील दगड नासाच्या आवाहनानुसार पृथक्करणासाठी पाठवले. त्यांना दगडाचे पृथक्करण करून त्यातील खनिजांबद्दल माहिती तर नासाकडून मिळालीच, शिवाय नासाच्या 'रॉक अराउंड द र्वल्ड' या कार्यक्रमात सहभागी झाल्याचे सटिर्फिकेटही मिळाले.

मंगळावरही पृथ्वीसारखेच लाव्हारसातून निर्माण झालेले दगड आढळल्यानंतर उत्साहित झालेल्या शास्त्रज्ञांना मंगळावर पाण्याचे पुरावे मिळाल्यानंतर तेथील जीवसृष्टीचा शोध दुप्पट जोमाने सुरू झाला. तेथील खनिजांची पृथ्वीवरील खनिजांशी तुलना करण्याचे काम मंगळ संशोधन मोहिमेने हाती घेतले. त्यातूनच 'रॉक अराउंड द र्वल्ड' कार्यक्रम उदयाला आला. मंगळ संशोधनाच्या 'रोव्हर' मोहिमेत सहभागी झालेले अमिताभ घोष, जिम राइस आणि मायकेल वायत हे तीन शास्त्रज्ञ सध्या भारतदौऱ्यावर आले असून त्यांनी येथे या कार्यक्रमाविषयी माहिती दिली. जगभरातील दगड गोळा करून त्यांचे विश्ोषण करणे आणि त्याची नोंद ठेवणे, असा हा कार्यक्रम आहे. आतापर्यंत नासाकडे या उपक्रमाच्या माध्यमातून पाच हजार दगड जमा झाले आहेत.

खगोलशास्त्राविषयी वाचनाची आवड असलेल्या मयुरेशने याबद्दल वाचले, तेव्हा लगेचच उपक्रमात सहभागी होण्याचे ठरवले आणि फेल्टस्पारचा लाल रंगाचा एक दगड ताबडतोब कुरियरने पाठवून दिला. आज त्याने विक्रोळीत वेचलेला दगड नासाच्या प्रयोगशाळेत विराजमान आहे.

भूगर्भशास्त्रज्ञाचा मुलगा असलेल्या अनमोल नथानी याचाही अनुभव असाच आहे. खारघरमध्ये आढळलेला बेसॉल्ट दगड त्याला सापडला या दगडापासून लाल माती तयार होते, असे त्याला वडिलांनी सांगितले होते, त्यामुळे लाल मंगळाशी याचे काय साम्य असेल, हे जाणून घेण्यासाठी त्याने दगड नासाकडे पाठवला. नासाकडून त्याला लगेचच प्रतिसाद मिळाला.

 
</text>
</doc>
