<doc>
<docno>1149985.cms.txt</docno>
<text>
 
क्रीडा
गेग चॅपेल बोले तो...
[ Thursday, June 23, 2005  01:11:14 am]


कोलकाता (वृत्तसंस्था) : भारतीय क्रिकेट संघाची गेल्या मोसमातील ढासळलेली कामगिरी व खेळाडूंच्या दुखापती याबाबत निवड समिती सदस्यांशी प्रशिक्षक ग्रेग चॅपेल यांनी प्रथमच बंगलोर येथे सविस्तर चर्चा केली.

निवड समितीचे अध्यक्ष किरण मोरे, व्ही. बी. चंदशेखर, प्रणब रॉय, गोपाळ शर्मा, यशपाल शर्मा यांनी ग्रेग चॅपल यांच्याशी सखोल चर्चा केली. भारतीय संघातील त्रुटी व आगामी मोसमात कामगिरी उंचावण्यासाठी आखायच्या योजना, डावपेच इत्यादी बाबींबाबत त्यांनी चर्चा केली. श्ाीलंकेतील आगामी तिरंगी झटपट क्रिकेट मालिकेसाठी भारताचा 36 जणांचा प्राथमिक चमू निवडताना ही साधकबाधक चर्चा केली. चॅपल यांनी केवळ चर्चाच केली नाही तर डायरीत लेखी नोंदीही केल्या. निवड समिती सदस्यांनी क्षेत्ररक्षणांतील त्रुटीही चॅपल यांच्या लक्षात आणून दिल्या तसेच फलंदाजीच्या क्रमाबाबतही त्यांच्याशी चर्चा केली.

मायदेशात खेळताना खेळपट्ट्या कशा असाव्यात तसेच श्ाीलंकेतील खेळपट्ट्या कशा असतील याबाबतही चर्चा झाली तसेच अनेक खेळाडूंचा दुखापतींनी पिच्छा पुरवल्यामुळे पुऱ्या ताकदीनिशी भारतीय संघ खेळू शकला नाही. खासकरून तेज गोलंदाजांना त्रास झाल्यामुळे भारतीय आक्रमण थिटे पडले.

गेल्या मोसमात भारताने तब्बल 13 झटपट क्रिकेट सामने गमावले तर केवळ नऊ सामने जिंकले. कसोटी क्रिकेटमध्ये त्यांनी ऑस्ट्रेलियाविरुध्द 2-1 अशी हार पत्करली. दक्षिण आफ्रिकेविरूध्द त्यांनी 1-0 आणि लिंबूटिंबू बांगलादेशावर 2-0 असा विजय संपादला. पाकिस्तानबरोबरची मालिका भारताने 1-1 अशी बरोबरीत सुटली.

 
</text>
</doc>
