<doc>
<docno>1149993.cms.txt</docno>
<text>
 
अर्थव्यवहार
आणखी एक उच्चांक! 7145.34!
[ Thursday, June 23, 2005  01:15:39 am]


मुंबई (म. टा. बाजार प्रतिनिधी) : रिलायन्स समूहाच्या विभाजनानंतर मुंबई शेअर बाजारात सुरू झालेली 'सेन्सेक्स'ची घौडदौड सलग तिसऱ्या दिवशीही कायम राहिली आणि बुधवारी 'सेन्सेक्स' 68.82 अंशांनी वर चढून आजवरचा 7145.34 अंशांचा नवा उच्चांक प्रस्थापित झाला.

अंबानी बंधूंमधील समेट शनिवारी जाहीर झाल्यानंतर तीन दिवसांत 'सेन्सेक्स'मध्ये 238.82 अंशांनी वाढ झाली आहे. मंगळवारी रिलायन्स इंडस्ट्रीजबरोबर 'एचडीएफसी', लार्सन, टिस्को, टाटा पॉवर, बजाज ऑटो, आयटीसी, टीसीएस, आणि 'ओएनजीसी' या कंपन्यांच्या समभागांचा चांगला फायदा झाला.

पावसाची दमदार सुरुवात, परकीय संस्थात्मक गुंतवणूकदारांनी खरेदीवर दिलेला भर यामुळे आंतरराष्ट्रीय बाजारात खनिज तेलाच्या वाढलेल्या किमतींकडे दलाल व संस्थात्मक गंुतवणूकदारांनी पुन्हा एकदा 'कानाडोळा' केल्याचे स्पष्ट झाले.

बुधवारी शेअर बाजार सुरू झाल्यानंतर तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा 'सेन्सेक्स' 7079.87 अंशांवर होता. त्या अगोदर म्हणजे मंगळवारी निदेर्शांक 7076.52 अंशांवर बंद झाला होता. त्यानंतर निदेर्शांकाने आजवरच्या 7167.32 अंशांच्या उच्चांकाला स्पर्श करून शेवटी तो 7145.34 अंशांवर बंद झाला. बुधवारी निदेर्शांकात 68.82 अंशांची वाढ झाली.

रिलायन्स इंडस्ट्रीजच्या समभागात सलग तिसऱ्या दिवशी वाढ झाली. बुधवारी त्यात 9.60 रुपयांनी वाढ झाली. रिलायन्स एनजीर् आणि 'आयपीसीएल'च्या समभागांच्या भावांत अनुक्रमे 3.10 आणि 2.90 रुपयांनी घट झाली. याशिवाय 'भेल', एचडीएफसी बँक, हिंदाल्को, इन्फोसिस यांच्या शेअर्सचे भाव उतरले.

 
</text>
</doc>
