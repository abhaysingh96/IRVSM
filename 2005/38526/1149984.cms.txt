<doc>
<docno>1149984.cms.txt</docno>
<text>
 
क्रीडा
खेळाडूंची निवडताना क्रिकेट मंडळाचा हस्तक्षेप
[ Thursday, June 23, 2005  01:10:44 am]


नवी दिल्ली (वृत्तसंस्था) : भारतीय क्रिकेट मंडळाच्या कारभारात पारदर्शकता नाही. यामुळे निवड प्रक्रियेवेळी समितीच्या सदस्यांवर दडपण येते आणि निवड समितीचे सदस्य मोकळपणे निवड करू शकत नाही, असा आरोप भारताचे माजी कर्णधार अजित वाडेकर आणि माजी यष्टीरक्षक सईद किरमाणी यांनी केला आहे.

आतापर्यंत भारतीय निवड समितीला कधीही पूर्ण मोकळीक देण्यात आलेली नाही, असे स्पष्ट करताना वाडेकर म्हणाले, यामुळेच होतकरू गुणी खेळाडूंना संघात स्थान मिळू शकले नाही. निवड समितीला संपूर्ण अधिकार द्यावयास हवा आणि निवड समितीच्या सदस्यांनाही त्यांच्या कामाचा योग्य तो मोबदला दिला जावा. असे करण्यामुळेच निवड प्रक्रियेत निश्चितपणे सुधारणा होईल याची मला खात्री वाटते.

भारतीय क्रिकेट मंडळाच्या अध्यक्षांचा हस्तक्षेप यापूवीर् निवड प्रक्रियेत होत असे, असे सांगून वाडेकर म्हणतात, निवड समितीने निवडलेल्या संघावर अध्यक्षांनी केवळ शिक्कामोर्तब करायला हवे. भारतीय क्रिकेट मंडळाच्या कारभारात संपूर्ण पारदर्शकता आवश्यक आहे. भारतीय क्रिकेट संघाच्या कर्णधाराची निवड राष्ट्रीय क्रिकेट निवड समितीने आपल्या मतानुसारच करावी आणि या प्रक्रियेत भारतीय क्रिकेट नियामक मंडळाच्या अध्यक्षांचे दडपण येता कामा नये. राष्ट्रीय ज्युनियर आणि सीनीयर निवड समितीत सतत विचारविनीमय व्हायला हवा. परंतु दुदैर्वाने तसे होताना दिसत नाही याचा खेद वाटतो, असे वाडेकर यांच्याप्रमाणे राजसिंग डुंगरपूर यांनी सांगितले.

भारतीय क्रिकेट संघाच्या प्रशिक्षकाची निवड करण्यासाठी खास समिती नेमण्याच्या प्रकारावर किरमाणी यांनी कडक टिका केली. ते म्हणाले, हा तर एक फार्स म्हणावा लागेल. प्रशिक्षकाची निवड करताना खेळाडूंचे मतही लक्षात घ्यायला हवे असे मला वाटते.

 
</text>
</doc>
