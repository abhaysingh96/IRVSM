<doc>
<docno>1150039.cms.txt</docno>
<text>
 
महामुंबई
बैल गेला अन् झोपा केला
[ Thursday, June 23, 2005  01:57:08 am]


मुंबई (म. टा. प्रतिनिधी) : बंद गिरण्या सहकारी तत्वावर चालविण्याबाबत राज्य सरकारने कामगार संघटनांकडून प्रस्ताव मागविले असले तरी कामगार संघटना याबाबत उदासीन असून, आता फार उशीर झाला आहे, असे सांगतानाच सरकारचे वर्तन 'बैल गेला आणि झोपा केला' असे असल्याची प्रतिक्रिया व्यक्त करत आहेत.

एकूण पाच संघटनांना कामगार आयुक्तांनी याबाबतचे पत्र पाठविले असून सिद्धिविनायक हिंदुस्थान क्राऊन मिल कामगार कर्मचारी संघटना व गिरणी कामगार संघर्ष समिती यांनी याबाबत अधिक माहिती मागितली आहे. मात्र, मुळात सरकारने फार उशीर केला, अशीच सार्वत्रिक प्रतिक्रिया आहे. गेल्या 25 वर्षांत श्रीनिवास, खटाव, मातुल्य, स्वदेेशी, स्वान, भारत टेक्स्टाइल, न्यू हिंद या गिरण्यांमधील कामगारांनी आपल्या गिरण्या सहकारी तत्त्वावर चालविण्याबाबत त्या-त्या वेळी प्रस्ताव दिले होते. मात्र, त्यावेळी त्यांचा विचार करण्यास सरकारला सवड मिळाली नाही. आता गिरण्या बंद झाल्यावर व त्यांच्या जागेवर टोलेजंग इमारती उभ्या राहू लागल्यावर सहकारी तत्त्वावर चालविण्यासाठी प्रस्ताव मागविणे, म्हणजे कामगारांच्या जखमेवर मीठ चोळण्याचाच प्रकार असल्याचे हिंदुस्थान क्राऊन मिल कामगार कर्मचारी संघटनेचे अध्यक्ष किशोर देशपांडे यांनी आयुक्तांना पाठविलेल्या पत्रात म्हटले आहे.

गेल्या चार वर्षांतच राष्ट्रीय वस्त्रोद्योग मंडळाच्या 15 आणि खासगी क्षेत्रातील 10 अशा 25 गिरण्या बंद पडल्या असून, शहरातील 58 पैकी वस्त्रोद्योग मंडळाच्या 10 आणि खासगी पाच अशा 15 गिरण्या कशाबशा सुरू आहेत. बंद गिरण्यांच्या जागेवर बांधकामेही सुरू झाली आहेत. तरीही आपल्या संघटनेने घोडपदेवची न्यू हिंद टेक्स्टाइल, लोअर परळजवळची भारत टेक्स्टाइल, एल्फिन्स्टनची एल्फिन्स्टन मिल, व गोखले रोड (दक्षिण), दादर येथील क्राऊन मिल या चार गिरण्या चालविण्याबाबत तयारी दाखविली आहे. मात्र, यासाठी राज्य सरकार नेमके किती भांडवल उपलब्ध करून देणार ते स्पष्ट होणे आवश्यक असल्याचे देशपांडे म्हणाले.

गिरणी कामगारांची प्रातिनिधिक संघटना असलेल्या राष्ट्रीय मिल मजदूर संघाचे सरचिटणीस रामचंद हुलावले यांनी आपल्या संघटनेला हे पत्र अद्याप मिळालेच नसल्याचे सांगितले. यापूवीर् रघुवंशी, स्वदेशी या गिरण्या सहकारी तत्त्वावर चालविण्याची तयारी संघटनेने दाखविली होती. मात्र, त्यावेळी सरकारचा प्रतिसाद मिळाला नाही. आता सरकार अशी संधी देणार असेल तर गिरण्या चालू शकतात हे दाखवून देण्यासाठी एक आव्हान म्हणून एखादी तरी गिरणी आम्ही निश्चितपणे चालवून दाखवू, असे ते म्हणाले.

गिरणी कामगार संघर्ष समितीचे दत्ता इस्वलकर यांनीही अशीच प्रतिक्रिया व्यक्त केली आहे. संघर्ष समितीने भायखळ्याची खटाव मिल सहकारी तत्त्वावर चालविण्याची तयारी दाखविली असून याबाबतचे पत्र कामगार आयुक्तांकडे पाठविण्यात आले असल्याचे इस्वलकर म्हणाले. मात्र, गिरणी चालविण्यासाठी सरकार काय मदत करणार, ते स्पष्ट होणे आवश्यक असल्याचेही ते म्हणाले.

गिरण्यांचा लिलाव थांबवा

कामगारांचा रोजगार टिकविण्याबरोबरच सामान्य जनतेस कापड योग्य किमतीत उपलब्ध करून देण्यासाठी मुंबईतल्या गिरण्यांचे राष्ट्रीयकरण करण्याचा निर्णय घेण्यात आला. पण आता बंद पडलेल्या तीन गिरण्यांचा लिलाव करण्यात आला आहे. या जमिनींच्या विक्रीतून पुरेशी रक्कम आल्याने आता उर्वरीत 12 गिरण्यांचा लिलाव थांबविण्याची मागणी 'गिरणी कामगार कर्मचारी रोजगार व निवारा हक्क संरक्षक संघटने'ने केली आहे.

राष्ट्रीय वस्त्रोद्योग महामंडळाच्या ज्युपिटर, मुंबई टेक्सटाइल व अपोलो गिरण्यांच्या जमिनींच्या लिलावामुळे सरकारला अनुक्रमे 273 कोटी, 702 कोटी व 180 कोटी रुपये असे एकूण 1 हजार 115 कोटी रूपये मिळाले आहेत. बीआयएफआरच्या योजनेनुसार कामगार, बँका व इतर संस्थांची देणी यासाठी 410 कोटी रुपये द्यावे लागणार आहेत.

मुंबई शहरातील 25 गिरण्यांचे राष्ट्रीयकरण करण्यात आले. त्यापैकी फक्त 10 गिरण्या कशाबशा सुरू आहेत. 15 गिरण्या व्यवस्थापनाने बंद केल्या आहेत. बंद झालेल्या तीन गिरण्यांच्या लिलावानंतर पुरेशी रक्कम उपलब्ध झाली आहे. म्हणूनच उर्वरित 12 गिरण्यांचा लिलाव त्वरीत थांबविण्यात यावा, अशी त्यांची मागणी आहे.

 
</text>
</doc>
