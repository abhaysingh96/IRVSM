<doc>
<docno>1150814.cms.txt</docno>
<text>
 
महामुंबई
स्टॅम्पविना खोळंबली कामं
[ Thursday, June 23, 2005  09:26:26 pm]


श्रीकांत टोळ

डोंबिवली : गेल्या चार महिन्यांपासून 20, 50 व 100 रुपयांचे स्टॅम्प मिळत नाहीत. त्यामुळे अॅफिडेव्हिट, करार आदी कामं खोळंबली आहेत. त्याचा फायदा उठवून काही विक्रेते स्टॅम्पसाठी अव्वाच्यासव्वा किंमती लावत आहेत. फ्रँकिंगची सुविधा कुठे आहे, हे माहिती नसल्याने सर्वसामान्य रहिवाशी त्रस्त झाले आहेत.

पॉवर ऑफ अॅटनीर्, अॅफिडेव्हिट व करार यासाठी 20, 50 व 100 रुपयांचे मुदांक आवश्यक असतात. परंतु विक्रेत्याकडे मागणी केली असता मुदांक उपलब्ध नाहीत, असं सांगण्यात येेते. ही रड जिल्ह्यात सर्वत्र आहे. महसूल अधिकाऱ्यांकडे चौकशी केली असता नवीन स्टॅम्पची छपाई सुरू आहे, असं सांगून बोळवण केली जाते. त्यामुळे ग्राहकाला नाइलाजाने जास्त किमत देऊन स्टॅम्प खरेदी करावं लागतात. ज्यांच्याकडे स्टॅम्प उपलब्ध आहेत, अशाकडेच कामं द्यावी लागतात. या स्टॅम्प टंचाईचा फायदा घेऊन मनमानी करून पैसे उकळतात. ग्राहकाची अक्षरश: लुबाडणूक करतात, अशी ग्राहकांची तक्रार आहे.

स्टॅम्पला पर्याय म्हणून फ्रँकिंगची व्यवस्था करण्यात आली आहे. मात्र तिथल्या कारभारही अनागोंदी आहे याचा अनुभव ग्राहकाला येतो. तहसीलदार कार्यालयात गेल्यावर स्टॅम्प उपलब्ध नसल्यास फ्रँकिंगची सुविधा कोणत्या ठिकाणी आहे, हे कळत नाही. त्यामुळे तहसीलदार कार्यालयात, तालुक्यामध्ये कोठे कोठे फ्रँकिंगची सुविधा उपलब्ध आहे, त्या ठिकाणचे पत्ते उपलब्ध व्हावेत, अशी ग्राहकांची मागणी आहे.

आजच्या घडीला स्टॅम्प उपलब्ध नाहीत. फ्रँकिंगची सुविधा कोठे आहे हे ठाऊक नाही. स्टॅम्प उपलब्ध असलेले विक्रेते मनमानी करून लुबाडणूक करतात. त्यामुळे ग्राहकाला नाहक मनस्ताप सहन करावा लागतो. त्याची ससेहोलपट होते त्यामुळे सरकारी कार्यालयाबद्दल ग्राहकांना उबग येते, असे इथल्या प्रमुख स्टॅम्प विक्रेत्याने सांगितलं.

 
</text>
</doc>
