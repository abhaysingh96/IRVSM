<doc>
<docno>1150035.cms.txt</docno>
<text>
 
महामुंबई
95 ते 2000 मध्ये 4 लाख नव्या झोपड्या
[ Thursday, June 23, 2005  01:54:57 am]


मुंबई (म. टा. प्रतिनिधी) : मुंबईत आजघडीला एकूण 11 लाख 80 हजार 959 झोपड्या असून त्यातील 3 लाख 84 हजार 830 झोपड्या 1/1/1995 ते 1/1/2000 या कालावधीत उभ्या राहिल्या आहेत. राज्य सरकारच्या वतीने अॅडव्होकेट जनरल रवि कदम यांनी मुंबई हायकोर्टास सादर केलेल्या प्रतिज्ञापत्रातच ही माहिती देण्यात आली आहे. या पार्श्वभूमीवर सरकार 5 हजार 645 झोपड्यांच्या पुनर्वसनाबाबत कोर्टात आले आहे, मात्र या झोपड्या वगळता उर्वरित 3 लाख 80 हजार झोपड्यांचे काय करणार असा थेट सवाल बुधवारी मुंबई हायकोर्टात उपस्थित झाला.

राज्य सरकारच्या अलीकडच्या झोपड्या पाडण्याच्या मोहीमेत एकूण 65 हजार 451 झोपड्या पाडण्यात आल्या, त्यापैकी 5 हजार 645 झोपड्याच 1995 ते 2000 या कालावधीतील असल्याचे सरकारचे म्हणणे आहे. मात्र त्याचवेळी पात्र झोपडीधारकांबाबत पाहणी करून माहिती संकलित करण्यात येत असून या संख्येत काही 'शेकड्यां'चीच भर पडू शकेल असे सरकारच्या वतीने मांडण्यात आले. सरकारनेच केलेल्या कायद्यानुसार तसेच कोर्टाच्या आधीच्या आदेशानुसार मोकळ्या, राखीव व सार्वजनिक जमिनींवरील झोपड्या पाडण्यात आल्या असून त्याच कसोटीनुसार 'पात्र' झोपड्यांची मोजदाद करावी लागते असेही सरकारने म्हटले आहे. याचमुळे 2000पर्यंतच्या झोपड्यांचे शहरात वा उपनगरात पुनर्वसन करणे शक्य नाही व कल्याण-बदलापूर येथे पुनर्वसनाची योजना असल्याचे सरकारचे म्हणणे आहे.

तर रोजगार मिळतो म्हणून माणसे मुंबईत येतात व बकाल जीवन जगतात, तुम्ही या लोकांना कल्याणला पाठवायचे म्हणता पण दिवसाला जेमतेम साठसत्तर रुपये कमाई असणाऱ्या लोकांनी रोज तेवढेच पैसे मोजून लांबवरून येथे यावे असे तुम्हाला वाटते काय? तसे असेल तर त्यांच्या येण्याजाण्याची सोय सरकारकडे आहे काय? अशी प्रश्ानंची सरबत्तीच मुख्य न्यायमूतीर् दलवीर भंडारी यांनी केली. शहराच्या विकासात आणि उभारणीत गवंडी, मोलकरणी, छोटीमोठी कामे करणारे यासारख्या सामान्य माणसाचीही गरज असतेच, तेव्हा आपल्या कल्पनेतल्या मुंबईपायी या सर्वांना 'इथून जा' असे सांगणे आणि त्यातही विशिष्ट तारखेनंतर या शहरात प्रवेश नाही असे म्हणणे माणुसकीलाच नव्हे, तर राज्य घटनेलाही सोडून असल्याचे खंडपीठाने सांगितले. सर्वसामान्यांना परवडतील अशी घरबांधणी कशी होईल ते पाहा, नगररचनेचा नीट विचार करा अशा सूचनाही त्यांनी सरकारला दिल्या.

 
</text>
</doc>
