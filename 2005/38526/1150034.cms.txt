<doc>
<docno>1150034.cms.txt</docno>
<text>
 
महामुंबई
वृक्षसंपदा हरवतेय!
[ Thursday, June 23, 2005  01:54:16 am]


मुंबई (म. टा. प्रतिनिधी) : मुंबईत एकीकडे कमी होत जाणारी वृक्षसंपदा आणि दुसरीकडे पावसाच्या तडाख्यात रस्त्यात लोटांगण घालणाऱ्या वृक्षांमुळे मुंबईतल्या हिरव्या पट्ट्याच्या भवितव्याविषयी चिंता व्यक्त होत आहे. मुंबईच्या सव्वा कोटीच्या लोकसंख्येच्या तुलनेत मुंबईच्या रस्त्यांवर सुमारे दोन लाखांची वृक्षसंपदा आहे. पण मुंबईकरांना शुद्ध प्राणवायूसाठी किमान 20 ते 25 लाख झाडांची गरज असल्याचे सांगितले जात आहे.

मुंबईत पावसाळ्याचे आगमन होऊन चार-पाच दिवसच झाले, पण या दिवसात मुंबईच्या विविध भागातील झाडे उन्मळून पडण्याच्या अनेक घटना घडल्या. गेल्या काही वर्षांमध्ये मुंबईतल्या फूटपाथच्या कडेचे मोठे वृक्ष पावसाच्या तडाख्यात उन्मळून पडण्याच्या घटना वाढल्या आहेत. मुंबईत टेलिफोनच्या वायरपासून इंटरनेटच्या फायबर ऑप्टिक्स आणि बेस्टच्या केबलपासून महानगर गॅस कंपनीची पाइपलाइन टाकण्यापर्यंत अशा असंख्य कामांसाठी वारंवार रस्ते खणण्यात येत आहेत. रस्ते खणताना फूटपाथच्या कडेला असलेल्या झाडांच्या मूळांनी इजा पोहचते आणि मुळं कमकुवत होतात. काम झाल्यावर रस्ते बुजवतानाही योग्य काळजी घेतली जात नाही.

योग्य प्रकारे झाडांची छाटणी केली जात नाही. त्यामुळे झाडांचा भार एकाच बाजूकडे वाढतो. पावसाळ्यात पाण्याबरोबर मुळांशी असलेली माती वाहून गेल्याने कमकुवत झालेली मूळ जास्त काळ टिकाव धरत नाहीत आणि झाडांच्या फांद्यांचा भार एकाच दिशेला असल्याने झाडे कोसळतात.

मुंबई महापालिकेच्या वृक्ष प्राधिकरण समितीचे माजी सदस्य आणि 'फ्रेंड्स ऑफ ट्री'चे उपाध्यक्ष नंदकुमार नाईक यांनी या परिस्थितीला महापालिका जबाबदार असल्याचे सांगितले. मुंबईत वेगवेगळ्या एजन्सी रस्ते खणण्याचे काम वारंवार करीत असतात. पण या कामात महापालिका समन्वय करीत नाही. मुंबईच्या रस्त्यावर रेन ट्री, वड, पिंपळ, चिंच, प्लॅटोनिया अशा जातींचे सुमारे 5 लाख वृक्ष आहेत. तर संजय गांधी राष्ट्रीय उद्यान आणि आरे कॉलनीत मिळून अंदाजे 2 लाख वक्ष असल्याचा अंदाज त्यांनी व्यक्त केला. ते म्हणाले, मुंबईच्या सव्वा कोटी लोकसंख्येच्या तुलनेत सात लाख झाडे निसर्गाचे समतोल साधणारे लक्षण नाही. मुंबईमध्ये किमान 30 लाख झाडांची गरज आहे. म्हणजे मुंबईला प्राणवायूचा पुरवठा करण्यासाठी 20 ते 25 लाख झाडे लावण्याची गरज असल्याचे त्यांनी सांगितले. मात्र, मुंबई महापालिकेचे उद्यान अधीक्षक प्र. अ. नारिंग्रेकर यांनी मात्र मुंबईत रस्त्यांच्या कडेला सुमारे 2 लाख 8 हजार झाडे असल्याचे सांगितले. खासगी भूखंड, इमारती आणि आरे व संजय गांधी उद्यानातील झाडांची संख्या वेगळी असल्याचे ते म्हणाले. पावसाळ्यात एखादे झाड कोसळल्यास पुनरोर्पण करण्याचा प्रयत्न असतो. या पावसाळ्यात मुंबईच्या वेगवेगळ्या भागात 10 ते 12 हजार झाडे लावण्याचा प्रयत्न असल्याचे म्हणाले.

 
</text>
</doc>
