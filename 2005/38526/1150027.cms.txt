<doc>
<docno>1150027.cms.txt</docno>
<text>
 
महामुंबई
हा तर डाव्यांचा निव्वळ दुतोंडीपणा!
[ Thursday, June 23, 2005  01:50:58 am]


मुंबई (म. टा. प्रतिनिधी) : केंदात काँग्रेसप्रणीत संयुक्त पुरोगामी आघाडी सरकार सत्तेवर आल्यापासून गेल्या 13 महिन्यांत चारवेळा पेट्रोल व डिझेलच्या दरात वाढ केल्याने सर्वच क्षेत्रात महागाई वाढीस लागणार असून डाव्या पक्षांचा आंदोलनाचा इशारा हा तर निव्वळ दुतोंडीपणा असल्याची टीका विधानसभेतील विरोधी पक्षनेते नारायण राणे यांनी केली आहे. या दरवाढीमुळे देशातील गोरगरिब जनतेचे कंबरडेच मोडणार आहे, असेही ते म्हणाले.

सयुंक्त पुरोगामी आघाडी सरकारने सर्वसामान्याचे जीवन असह्य करणारी पेट्रोल व डिझेलची दरवाढ करून आपला खरा चेहरा दाखवून दिला आहे. यूपीए सरकार ज्यांच्या पाठिंब्यावर सत्तेवर आले, त्या डाव्या पक्षांनी 28 जून रोजी पेट्रोल दरवाढ प्रकरणी आंदोलन करण्याचा घेतलेला निर्णय म्हणजे शुद्ध ढोंग असल्याचा आरोप राणे यांनी पत्रकात केला. सत्तेचे सर्व लाभ घ्यायचे, आपल्या पाठिंब्यावर सत्तेत आलेल्या सरकारने गोरगरिबांचे कंबरडे मोडणारी दरवाढ केल्यानंतरही पाठिंबा कायम ठेवायचा आणि दुसरीकडे जनतेच्या बाजूचे आहोत, असे दाखविण्यासाठी आंदोलनाचा घाट घालायचा, याला दुतोंडीपणाशिवाय दुसरे काहीही म्हणता येणार नाही, असा टोला राणे यांनी लगावला.

सर्व प्रकारच्या मालवाहातुकीसाठी पेट्रोल आणि डिझेल वापरले जात असल्याने सर्व वस्तुंच्या किंमतीत वाढ करून या भाववाढीची वसुली केली जाते. नव्याने केलेल्या पेट्रोलच्या भाववाढीने संपूर्ण अर्थव्यवस्थेमध्ये भाववाढीचे चक्र सुरु होऊन त्याचा फटका सर्वसामान्य गोरगरीबांना बसणार असल्याचा इशारा राणे यांनी दिला.

 
</text>
</doc>
