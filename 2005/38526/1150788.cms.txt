<doc>
<docno>1150788.cms.txt</docno>
<text>
 
विज्ञान-तंत्रज्ञान
कार्बन डायऑक्साइडच्या वाढत्या प्रमाणाने चिंता
[ Thursday, June 23, 2005  09:14:28 pm]


लंडन : 'ग्रीन हाऊस इफेक्ट'साठी प्रामुख्याने कारणीभूत असलेला कार्बन डायऑक्साइडच्या वातावरणातील उत्सर्जनाचे प्रमाण युरोपियन महासंघातील देशांत प्रचंड प्रमाणात वाढले असून, ही बाब चिंता करण्यासारखी असल्याचा इशारा पर्यावरण तज्ज्ञांनी दिला आहे.

कार्बन डायऑक्साइडसह इतर काही वायूंचे वातावरणातील प्रमाण वाढत असल्याने पृथ्वीचे तापमानही सातत्याने वाढत असून, त्याला रोखण्याची नितांत गरज निर्माण झाली आहे. या पार्श्वभूमीवर 'युरोपियन एन्व्हॉयरमेंट एजन्सी'ने (ईईए) अभ्यास करून कार्बन डायऑक्साइडच्या उत्सर्जनाचे वाढलेले प्रमाण आकडेवारीनिशी सामोरे आणले आहे. सन 2001च्या तुलनेत 2002 मध्ये या वायूच्या उत्सर्जनाचे प्रमाण काही प्रमाणात घटले होते. नंतर ते वाढत गेल्याचे आकडेवारीवरून दिसून येते. 1990 मधील परिस्थितीशी तुलना करता उत्सर्जनात 3.4 टक्के वाढ झाली आहे.

युरोपियन महासंघातील ब्रिटन, फिनलँड आणि इटली या देशांत त्याचे प्रमाण सर्वाधिक आहे. 2002 ते 2003 या काळात या तीन देशांत अनुक्रमे 70 लाख टन, आठ लाख टन आणि 15 लाख टन इतका कार्बन डायऑक्साइड उत्सजिर्त झाल्याची माहिती 'ईईए'ने दिली आहे.

 
</text>
</doc>
