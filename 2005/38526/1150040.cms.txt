<doc>
<docno>1150040.cms.txt</docno>
<text>
 
महामुंबई
कोहिनूर मिलची जागा 200 कोटींची?
[ Thursday, June 23, 2005  01:57:41 am]


मुंबई (म. टा. प्रतिनिधी) : मुंबईतील मिलच्या जमिनी सोन्याची खाण ठरत असल्याने राष्ट्रीय वस्त्रोद्योग महामंडळाच्या (एनटीसी) अपेक्षा उंचावल्या असून आता दादरच्या मध्यवतीर् भागातील कोहिनूर मिलची अवघी पाच एकर जागा अंदाजे 200 कोटी रुपयांना विकली जाण्याची शक्यता वर्तविण्यात येत आहे.

नुकत्याच झालेल्या लिलावामुळे एनटीसीच्या ज्युपिटर, मुंबई आणि अपोलो या मिलच्या जागांसाठी तब्बल 1,158 कोटी रुपये मिळणार आहेत. त्यापैकी मुंबई टेक्सटाइलच्या जागेसाठी सर्वाधिक 702 कोटी रुपयांची बोली लावण्यात आली होती. त्याचमुळे शिवाजी पार्क भागातील मोक्याच्या ठिकाणी असलेल्या कोहिनूर मिलच्या पाच एकर जागेला 200 कोटी रुपये अथवा एक एकरला किमान 40 कोटी रुपये भाव मिळण्याची शक्यता बिल्डर मंडळींकडून व्यक्त होत आहे. कोहिनूर मिलच्या जागेपासून दादर रेल्वे स्टेशन जवळ असून ही जागा निवासी क्षेत्राऐवजी शॉपिंग मॉल अथवा हॉटेल बांधण्यासाठी अधिक योग्य मानली जात आहे. त्यामुळेच कोहिनूर मिलच्या जागेलाही उत्तम भाव मिळण्याची अपेक्षा आहे.

कोहिनूर मिलचे एकूण क्षेत्रफळ 2.85 लाख चौ. फूट असून या जागेच्या लिलावात भाग घेऊ इच्छिणाऱ्यांना प्रत्येकी 12 कोटी रुपये अनामत रक्कम देण्यास एनटीसीने सांगितले आहे. या संदर्भातील टेंडर 21 जुलै रोजी उघडण्यात येणार आहेत. एनटीसीची विक्रीला काढलेली मुंबईतील ही चौथी मालमत्ता आहे. मे महिन्यात सुप्रीम कोर्टाने एनटीसीला सात गिरण्यांच्या जमिनी विकण्याची परवानगी दिली आहे. एनटीसीच्या मुंबईतील 25 गिरण्यांपैकी 16 गिरण्या बंद पडल्या आहेत.

मुंबई टेक्सटाइलची जागा 702 कोटी रुपयांना विकत घेणाऱ्या डीएलएफ या गुरगावच्या उद्योग समूहाने आता मुंबईतील आणखी जागांकडे मोर्चा वळविला असल्याने काही उद्योजक मंडळींकडून नाराजी व संताप व्यक्त केला जात आहे. एवढी प्रचंड किंमत दिल्याने माकेर्टवर परिणाम होईल, असे नाईट फ्रँक (इंडिया)चे अध्यक्ष प्रणय वकील यांचे म्हणणे आहे. काही बिल्डर मंडळी तर फ्लॅटना अधिक भाव मिळावा म्हणून तूर्त बुकिंगच थांबवतील, असा अंदाज आहे.

मुंबईतील उद्योजकांवर मात करून दिल्लीचे उद्योजक मुंबईत शिरकाव करीत असल्याचा हा प्रकार नवा नाही. 40 वर्षांपूवीर् नरिमन पॉइंट येथील मोक्याच्या जागेसाठीही दिल्लीतील हॉटेल मालक राय बहादूर मोहन सिंग ओबेरॉय यांनी सर्वाधिक किंमत देऊन जागा मिळविली होती. त्या ठिकाणी भव्य ओेबेरॉय हॉटेल बांधण्यात आले. ती जागा त्यांनी त्यावेळी दोन कोटी 21 लाख 64 हजार 600 रुपयांना घेतली. समुदाच्या पार्श्वभूमीवर असलेली ही 8,364 चौ. मीटरची जागा मिळविण्यासाठी दिवंगत पंतप्रधान मोरारजी देसाई यांचे पुत्र कांती देसाई हेसुद्धा उत्सुक होते. मात्र, अवघ्या एक हजार रुपयांनी ओबेरॉय यांचा भाव अधिक असल्याने त्यांनी बाजी मारली. टाटा समूहाचेही समुदाच्या जवळ जागा मिळण्याचे स्वप्न होते. त्यांच्या प्रकल्पाला वर्षाला अवघा एक रुपया याप्रमाणे राज्य सरकारकडून 99 वर्षांसाठी जागा मिळाली आणि तेथे 'एनसीपीए'ची स्थापना झाली.

 
</text>
</doc>
