<doc>
<docno>1150785.cms.txt</docno>
<text>
 
कला
चित्रातलं स्वगत
[ Thursday, June 23, 2005  09:12:48 pm]


' स्वत:ची गोष्ट सांगेन मी. ऐकाल?'- असं त्यानं विचारलं आणि गोष्ट ऐकायला बसलेल्या सर्वांचे कान टवकारले. आपण जी गोष्ट ऐकणार आहो, ती आपल्यासमोर बसलेल्या जिवंत माणसाचीच आहे आणि त्याच्याच तोंडून आपण ती ऐकणार, म्हणून एक शहारा, एक शिरशिरीही सर्वच श्रोत्यांना स्पर्शून गेली... बोधकथा, नीतिकथा, परिकथा, अद्भुतकथा, गूढकथा एवढंच काय विज्ञानकथा नि हेरकथा... या साऱ्यांपेक्षा 'आत्मकथा' वेगळीच!

***

या शिरशिरीचा अनुभव चित्रातूनही येऊ शकतो. इथं 'कथा' मात्र शोधायची नाही. स्वत:च्या जगण्यातला सर्वाधिक 'सांगण्या'जोगा अनुभव दृश्यरूपानं मांडण्याचा प्रयत्न चित्रकार करणार, हे लक्षात ठेवायचं. असे तीन चित्रकार त्यांच्या कलाकृतींतून 'आत्मगत' मांडताना एकाच मोठ्ठ्या प्रदर्शनात अलीकडे दिसले. हे प्रदर्शन आज संध्याकाळपर्यंत सुरू असल्यानं तुम्हालाही ते पाहता येतील... प्रदर्शनात एकंदर चित्रकारांची संख्या 70च्या वर आहे; पण आत्मगत दृश्यकलेतून मांडणारे हे तिघे!

चढत्या क्रमानं आपण त्यांचा अनुभव घेत जातो. पाच मजली गॅलरीच्या दुसऱ्या मजल्यावर सूर्यकांत लोखंडेचं 'थ्रीडी'-काहीसं म्यूरलवजा चित्र दिसतं. हे चित्रच आहे. पत्रा हा रंगकामाचा पृष्ठभाग म्हणून सूर्यकांतनं अनेकदा वापरलाय, त्याचा या चित्रातला वापर अधिक सजग आहे... तांबूस, वाळूच्या रंगात रंगवलेला हा पत्रा एकाचवेळी ताम्रपट भासतो आणि वाळूवरल्या रेघांचाही भास निर्माण करतो! पत्र्यावर अक्षरंच ठसठशीतपणे दिसतात. एका प्रख्यात आणि 'टॉपच्या' गॅलरीनं सूर्यकांतचं प्रदर्शन भरवायला नकार देणारं पत्र पाठवलं, ते पत्रच आहे इथं... चित्रकारावर ताम्रपटासारखा बसलेला हा शिक्का मानायचा की काही काळानं पुसून जाणारी वाळूवरली अक्षरं? या दुहेरी दृश्यभासासाठी चपखल पृष्ठभाग सूर्यकांतनं तयार केला आहे. तेवढ्यावर न थांबता, पचक्कन पडून फुटल्यानं पसरलेली अंडी या पत्र्यावर दिसतात. ती जणू तव्यावर आहेत आणि अंड्याचे पोळेच भाजले जात आहेत, असाही भास! हा 'हाफफ्राय' खाण्यासाठी तोंडीलावणं म्हणून मीठ आणि मिरपुडीच्या डब्याही चित्राच्या मधोमध आहेत... डब्यांमागे आहे एक आरसा... चित्राकडे पाहण्याची तुमची नजर काय आहे, हे तुम्हालाच दाखवणारा! आशावाद आणि निराशावादाच्या मध्ये... काहीसं आक्रस्ताळी हे चित्र आहे. त्यात लहानपणीचा फोटो आणि मोठेपणाच्या चेहऱ्याचा 'मोटिफ' सारखा आकार सूर्यकांतनं वापरलाय, तो ठीक आहे.

मग आपण येतो तिसऱ्या मजल्यावर आणि आपल्या उजव्या हाताच्या कोपऱ्यापासून सुरुवात करतो. गौरीश सावंत यानं या कोपऱ्यात स्वत:ची तीन (वेगवेगळ्या टप्प्यांवरली) चित्रं, स्वत:च्या खोलीतल्या काही वस्तू आणि या वस्तूंसह स्वत:च्या एका अनुभवाची गोष्ट सांगणारी व्हीडिओकृती ठेवलीय. गौरीशच्या 'स्वगता'चा हा व्हीडिओ. (म्यूझिक व्हीडिओ असतो, तसा... क्षणोक्षणी बदलती दृश्यं दाखवून त्याची संगती प्रेक्षकापर्यंत पोहोचवणारा!) यातून कळतं की, हा आत्महत्या करणार होता... पण त्यानं केली नाही. जीवनेच्छेनं मात केली 'नकारा'वर! नाट्यमय, नाट्यपूर्ण असे गुण असणाऱ्या या कलाकृतीतून (विशेषत:, गौरीशला न ओळखणाऱ्यांना) नाटकीपणाचा वास येईल; तो येऊ नये अशी गौरीशला ओळखणाऱ्यांची सदिच्छा असेल! हा मेलोड्रामा आहे, थोडा लाऊड आहे, हे खरंय; पण म्हणून 'खोटेपणा' या अर्थानं नाटकीपणा इथं नाही.

आक्रस्ताळीपणा, नाटकीपणा, असे ढोबळ दोष 'स्वत:ची गोष्ट' सांगणाऱ्या एखाद्या कलाकृतीत पाहिले जाऊ शकतात, याची पूर्ण जाणीव ठेवून, अत्यंत संयमितपणे आणि कलाकाराला शोभणाऱ्या गांभीर्यानं घडलेली एक व्हीडिओकलाकृती याच तिसऱ्या मजल्यावर पलीकडल्या कोपऱ्यात आहे... तेजल शहा हिनं 'ट्रान्स-' या व्हीडिओकृतीत एका फ्रेममध्ये स्वत: तेजल आणि दुसऱ्या फ्रेममध्ये ब्राझीलचा माकोर् पॉला दिसतो. 'परफॉर्मन्स आर्ट'च्या पद्धतीनं (अभिनयाऐवजी चित्रकारानं थेट त्याक्षणीची क्रियाच करणं, ही परफॉर्मन्स आर्टची ढोबळ व्याख्या) हा व्हीडिओ पुढं सरकत जातो. 'स्त्री' आणि 'पुरुष' या चौकटी खिळखिळ्या करत जातो. दाढी आणि दागिने ही विभागणी इथं दोघेही मिटवून टाकतात. या दोन व्यक्ती! त्या दागिने घालतात, मुरडतात किंवा आवाहक (पुरुषी) हालचाली करतात, दाढी करतात... कोट घालतात... ही गोष्ट आता 'ट्रान्ससेक्शुअल' व्यक्तींची होते. मी ही नव्हे; पण अशी असू शकते, एवढंच तेजल या गोष्टीतून सुचवते. स्वत:तून सांगितलेली ती इतरांची गोष्ट बनते!

खरंतर सूर्यकांत किंवा गौरीशलाही एक व्यापक अनुभव मांडायचा असणार... व्यावहारिक नकार कुणाही गुणी कलावंताला येऊ शकतो, कितीही गोंधळलेला कलावंत जगण्याची दिशा शोधू शकतो, असं काहीतरी. पण त्यांनी तपशील फक्त स्वत:चे वापरले आणि ते 'स्पेसिफिक' झाले. तेजलचं तसं झालं नाही.

' प्रामाणिकपणा', 'पारदशीर्पणा' यांच्या शाब्दिक अपेक्षा आपण दृश्यकलेतल्या स्वगतावर लादू नयेत, हेच खरं. गौरीश आत्महत्या करणार होता की नव्हता, किंवा अमक्या गॅलरीनं सूर्यकांतला खरंच पत्र लिहिलं का, या गोष्टी गौण मानूया. तर काय होईल? पण मग, एरवी हे कल्पित अनुभव स्वत:चे म्हणून सांगणं जमलं असतं का यांना?

त्याची गोष्ट संपली. तिला शेवट नव्हताच; पण तो थांबला. मघाशी स्पर्शून गेलेल्या शिरशिरीचं प्रत्येकानं काही ना काही केलं होतं... कुणी शिरशिरीला पाठीच्या कण्यात ताणून धरून उमेदीचा श्वास घेतला, कुणी कंटाळ्याचं ओझं म्हणून शिरशिरीचं प्रेत पाठीवर लादून घेतलं, बऱ्याचजणांनी शिरशिरीचा वापर दात कोरण्यासाठी वा कान कोरण्यासाठी केला होता.

अभिजीत ताम्हणे

 
</text>
</doc>
