<doc>
<docno>1149962.cms.txt</docno>
<text>
 
लेख
जागतिक पटावर 'वारी'
[ Thursday, June 23, 2005  12:57:49 am]


न कळे दिवस राती। अखंड लागलीसे ज्योती।। आनंद लहरीचे गति। काय वर्णू तया सुखा।। अशा भावनांच्या तालात तल्लीन होऊन शतकानुशतके मैलोनमैल अंतरावरून लाखो वारकरी दर आषाढी-कातिर्की एकादशीला त्यांच्या लाडक्या विठूच्या चरणी समष्टी साधत आहेत. आज दृश्य-माध्यमांतील क्रांतीमुळे जगातल्या विविध संस्कृती घराघरांतल्या दिवाणखान्यांपर्यंत पोहोचल्या आहेत. अशा वेळी जगाला भारावून टाकतील अशा अनेक गोष्टींपैकी एक असलेली वारी आता ग्लोबल पटलावर मांडण्यासाठी नाशिकमधील 'शिवपार्वती प्रतिष्ठान' आणि 'माय क्रिएशन्स' या दोन संस्था सरसावल्या आहेत.

पंढरपूरची वारी हा मराठी मनाचा मानबिंदू. विठ्ठल नामाचा जयघोष करत महाराष्ट्राच्या कानाकोपऱ्यातून दिंड्या आषाढी एकादशीच्या महिना-पंधरा दिवस आधी पंढरपूरच्या दिशेने चालू लागतात. 'आम्हा न कळे ज्ञान। न कळे पुराण। वेदांचे वचन। न कळे आम्हा।।' असा भोळा भाव घेऊन डोईवर तुळस मिरवत लाखो वारकऱ्यांचं चालत जाणं ही महाराष्ट्रातील बहुजनांच्या संस्कृतीची अभिव्यक्ती आहे. त्यांच्या या कृतीला पारलौकिक संदर्भ आणि सार्वकालिक महत्त्व आहे.

वारकरी संप्रदाय हे आपल्या समाज संस्कृतीचं एक शक्तिस्थळ आहे. तरी ते जगापर्यंत फारसं पोहोचलेलं नाही. इंटरनेटच्या जाळ्यात 'तुकाराम डॉट कॉम' आणि विठ्ठल मंदिर यासारख्या एखाद-दोनच वेबसाईट वारकरी संप्रदायाबद्दल माहिती देतात. साधारणत: दोन तपांपूवीर् गुंथर सोंथायमर या पाश्चात्त्याने वारी या विषयाचा वेध घेणारी एक फिल्म तयार केल्याचे सांगितले जाते. त्या फिल्मची एक प्रतही मिळणे आज दुरापास्त झाले आहे. गुंथरने ती फिल्म बनविताना त्याच्या पाश्चात्त्य दृष्टिकोनातूच अवलोकन केलं असणार हे साहजिकच. त्यामुळे वारीचं निखळ स्वरूप दाखविणारी फिल्म आजवर झाली नाही, असं म्हटलं तर वावगं ठरणार नाही. ही बाब नाशिकमध्ये राहून अंध ते प्रदूषण अशा अनेकविध विषयांवर फिल्म बनविणाऱ्या 'माय क्रिएशन्स'च्या मंदार भारदे या युवा दिग्दर्शकाला नेहमीच खुणावत राहिली होती.

मंदारच्याच शब्दात सांगायचं तर 'वारीत भरलेलं शिगोशिग नाट्य मला नेहमीच आकषिर्त करत आलंय. वारीत जगभराला देण्यासाठी एक मोठा मेसेज आहे. अमराठी लोकांना कदाचित 'पुंडलिक वरदा...'चा अर्थ कळणार नाही. पण, त्यातली विश्वात्मक हाक त्याच्यापर्यंत पोहोचल्याशिवाय राहणार नाही. एखादा समुदाय एका व्यक्तीचं रूप घेऊन कसं वागतो, हे मला आंतरराष्ट्रीय समुदायाला उलगडून दाखवायचं आहे.' या ओढीतूनच आंतरराष्ट्रीय निकषांवर उतरेल असा दर्जेदार माहितीपट 'वारी' हा विषय घेऊन काढायचा असा निर्धार मंदारने केला. त्यासाठी त्याने 'शिवपार्वती प्रतिष्ठान'च्या डॉ. मो. स. गोसावी यांना गाठलं. गोसावी सरही वारीच्याच परंपरेतील. अध्यात्माचा कालसापेक्ष अन्वयार्थ लावण्यासाठी झटणाऱ्या गोसावी सरांच्या 'शिवपार्वती प्रतिष्ठान'ला कुसुमाग्रजांनीच 'संस्काराचं विद्यापीठ' असा किताब दिलेला. गोसावी सरांनी मंदारच्या योजनेला तात्काळ होकार देत 'वारी'च्या निमिर्तीची जबाबदारी उचलण्याची तयारी दाखवली.

वारकरी संप्रदायाची महत्ता जगभर पोहोचावी आणि तीही 'ग्लोेबल स्टँडर्ड्स'ला अनुसरून; यासाठी सर्वतोपरी प्रयत्न करण्यात येणार आहेत. त्यासाठीच हा माहितीपट मुख्यत्वे इंग्रजी (अर्थातच मराठीतही!) तयार केला जाणार आहे. त्यात उच्च निमिर्तीमूल्यं राखली जावीत, यावर कटाक्ष ठेवण्यात येणार आहे. म्हणूनच आजचा आघाडीचा कॅमेरामन समीर आठल्ये हा 'वारी' चित्रित करणार आहे; तर पटकथा 'द वीक'च्या ज्ञानेश जठार यांच्या लेखणीतून उतरणार आहे. 'वारी'तील रिंगणादी वैशिष्ट्ये माहितीपटात राहणार आहेतच; पण वारकऱ्यांची ही मांदियाळी आकाशातून चित्रित करण्याची मनीषाही मंदार बाळगून आहे.

' डिस्कव्हरी', 'नॅशनल जिऑग्राफिक' अशा वाहिन्यांवरून हा माहितीपट जगभरात पोहोचावा, यासाठी 23-23 मिनिटांच्या दोन सीडींचा संच अशा स्वरूपात हा माहितीपट तयार करण्यात येणार आहे. इतक्या थोडक्या वेळात जगाला वारकरी संप्रदाय आणि वारी समजावून द्यायची तर त्यासाठी प्रचंड अभ्यासाची गरज आहे. त्यामुळेच बाळासाहेब भारदे, बाबामहाराज सातारकर, जयंत साळगावकर, डॉ. दिलीप धोंडगे, शंकर अभ्यंकर, भानुदास देवपुरकर, झुरळे महाराज, देगलुरकर महाराज अशा महाराष्ट्रातील विविध अभ्यासकांचं योगदान 'वारी'ला लाभणार आहे. त्यासोेबतच वर्षानुवर्षं महाराष्ट्राच्या कानाकोपऱ्यातून भक्तिभावाने वारीला जाणाऱ्यांचे अनुभव या माहितीपटाला समृद्ध करणार आहेत. त्यामुळे ज्या वारकऱ्यांकडे आणि भाविकांकडे वारीबद्दल स्वत:चे काही विशेष अनुभव, वारीच्या विविध प्रथा, परंपरा, काही विशिष्ट अभंग, भजने, आपापल्या दिंड्यांचे इतिहास अशी माहिती असेल ती त्यांनी वारी माहितीपट, 29, राजदीप, पी. अँड टी. कॉलनी, डॉ. गायकवाड हॉस्पिटलसमोर, शरणपूर रोड, नाशिक (दूरध्वनी: 0253-5611041) या पत्त्यावर पाठवावी.

सर्व काही वेळेत झालं तर येत्या दसऱ्याला न्यूयॉर्कमध्ये 'वारी' प्रदशिर्त होईल!

सचिन अहिरराव

 
</text>
</doc>
