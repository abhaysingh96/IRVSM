<doc>
<docno>1150008.cms.txt</docno>
<text>
 
देश-विदेश
'निलगिरी रेल्वे' जागतिक वारशांच्या यादीत
[ Thursday, June 23, 2005  01:27:09 am]


कोईमतूर (वृत्तसंस्था) : तामिळनाडूच्या निलगिरी जिल्ह्यातील गर्द हिरव्या डोंगरांमधून धावणाऱ्या 'निलगिरी माउंटन रेल्वे'ला जागतिक वारसा यादीत स्थान मिळणार असले तरी या रेल्वेपुढील तोट्याचा डोंगर दूर कसा करायचा, याची विवंचना रेल्वेच्या अधिकाऱ्यांना आहे.

मेत्तुपलायम व उटी ही तामिळनाडूतील प्रसिद्ध पर्यटन स्थळे. या दोन ठिकाणांदरम्यानचे अप्रतिम सृष्टी सौंदर्य निरखण्याची संधी 'निलगिरी रेल्वे' देते. याचा समावेश वारसा यादीत केला जावा, अशी मागणी प्रदीर्घ काळापासून करण्यात होती. या पार्श्वभूमीवर 'युनेस्को'च्या दोन सदस्यांनी नुकतीच या भागाला भेट दिली. त्यानंतर या रेल्वेला वारसा यादीत स्थान देण्याची मागणी 'युनेस्को'ने मान्य केली, अशी माहिती रेल्वेच्या वरिष्ठ अधिकाऱ्यांनी दिली.

वारसा यादीत स्थान मिळणे ही या रेल्वेसाठी मोठ्या प्रतिष्ठेची बाब असली तरी ही प्रतिष्ठा जपताना रेल्वेचा तोटा कमी कसा करायचा, याची चिंता दक्षिण रेल्वेला सतावते आहे. आज वर्षाकाठी या रेल्वेला चार कोटी 20 लाखांचा तोटा होत आहे. वारसा यादीत स्थान मिळाल्यानंतर रेल्वेला देखभालीसाठी वर्षाला 50 लाख रुपये मिळणार असले तरी तेवढ्याने तोटा कमी होणार नाही, असे अधिकारी म्हणतात.

उत्पन्न वाढवण्यासाठी रेल्वेचे डबे अधिक आकर्षक करून अधिकाधिक पर्यटकांना आकृष्ट करणे आवश्यक आहे. सध्या या मार्गावरील तिकिटांच्या माध्यमातून केवळ 38 ते 40 लाख रुपये मिळत असतात. या गाडीने प्रवास करण्यासाठी अधिक पैसे मोजण्याची पर्यटकांची तयारी असली तरी गाडीचे तिकीट कमी असल्याने स्थानिक मंडळीच त्याचा अधिक वापर करतात.

 
</text>
</doc>
