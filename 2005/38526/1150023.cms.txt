<doc>
<docno>1150023.cms.txt</docno>
<text>
 
महामुंबई
व्हिडिओ कॉन्फरन्सिंग : मार्गदर्शक तत्त्वे
[ Thursday, June 23, 2005  01:46:05 am]


मुंबई (म. टा. प्रतिनिधी) : तुरुंगातील आरोपी व कच्च्या कैद्यांच्या न्यायालयीन कोठडीची मुदत वाढविण्यासाठी व्हिडिओ कॉन्फरन्सिंग हे तंत्र वापरण्यास प्रारंभ झाल्यानंतर आता या पद्धतीमधील दोष पुढे येऊ लागल्याने त्यावर नियंत्रण ठेवण्यासाठी मुंबई हायकोर्टाने मार्गदर्शक तत्त्वे घालून दिली आहेत.

या तत्त्वांचा तुरुंगांमध्ये अवलंब व्हावा, असे आदेश मुख्य न्या. दलवीर भंडारी आणि एस.जे. वजिफदार यांच्या खंडपीठाने राज्य सरकारला दिले आहेत. कच्च्या कैद्यांना व्हिडिओ कॉन्फरन्सिंगने कोठडीची मुदत वाढविण्यासाठी हजर केले जाईल, त्या वेळी सरकारच्या कायदे सल्ला मदत विभागाचे दोन वकील तेथे हजर असले पाहिजेत. तसेच, अशा आरोपीला अथवा कच्च्या कैद्याला प्रत्यक्ष कोर्टात हजर राहण्याची इच्छा असली आणि त्याचा जामीन अर्ज असला तर त्याला कोर्टात हजर राहू द्यावे, अशा सूचना या मार्गदर्शक तत्त्वांमध्ये करण्यात आल्या असून त्या हायकोर्टाने मान्य केल्या आहेत.

मुंबईतील चार कोर्टांमध्ये सध्या व्हिडिओ कॉन्फरन्सिंग पद्धती सुरू असून या कोर्टांचे मॅजिस्ट्रेट सुनावणीच्यावेळी आरोपींना काहीही प्रश्ान् न विचारता केवळ त्यांच्या कोठडीची मुदत वाढवित असल्याच्या तक्रारी आल्या. आरोपींच्या प्रकृतीची साधी चौकशीही न करता अथवा त्यांच्या काही तक्रारी आहेत का, याबाबत काहीही प्रश्ान् न विचारता फक्त रिमांडच वाढविण्यात येत असल्याचे हायकोर्टाच्या निदर्शनाला आणण्यात आले.

ही मार्गदर्शक तत्त्वे अॅड. नवरोज सिरवाई, अमित देसाई आणि सरकारी अधिकारी यांच्या सल्ल्याने बनविण्यात आली आहेत. अनेक आरोपी अशिक्षित असल्याने त्यांना आपल्याला आपली बाजू मांडण्यासाठी वकील करण्याचा हक्क असल्याच्या मूलभूत मुद्याचीही माहिती नसते. त्यामुळे न्यायाधीशाने आरोपीला त्याच्या या हक्काची कल्पना द्यावी, असा मुद्दा अॅड. देसाई यांनी हायकोर्टापुढे उपस्थित केला होता. मात्र, खंडपीठाने ते उचित नसल्याने सांगून त्याऐवजी सर्व तुरुंगांमध्येच आरोपी व कैद्याच्या हक्काची माहिती देणारे पत्रक लावण्यात यावे, असे सुचविले. तसेच, अॅडव्होकेट जनरल रवी कदम यांनी तर, आरोपीने नियुक्त केलेल्या वकिलाने आरोपीला त्याच्या कायदेशीर हक्कांची कल्पना द्यावी, असे स्पष्ट केले.

आरोपीला अटक केल्यानंतर पहिल्या 15 दिवसांसाठी व्हिडिओ कॉन्फरन्सिंग यंत्रणा वापरू नये, आरोपीच्या रिमांडवर प्रथमच सुनावणी घेणाऱ्या मॅजिस्ट्रेटने आरोपीला, त्याचा रिमांड यापुढे व्हिडिओ कॉन्फरन्सिंग पद्धतीने घेण्यात येईल याची कल्पना द्यावी, तुरुंगातील परिस्थितीबाबत या यंत्रणेमार्फत तक्रार करण्यासाठी तसेच आपल्या पसंतीचा वकील करण्याची आरोपीला मुभा राहील, मुदतीपूवीर् आरोपपत्र दाखल केले असेल तर त्याची प्रत आरोपीला मिळाली आहे की नाही याची रिमांड देणाऱ्या कोर्टाने खात्री करून घ्यावी, आरोपींना रिमांड अर्जाच्या प्रती उपलब्ध करून द्याव्या अथवा त्याला त्याची माहिती ई-मेलने पाठविण्यात यावी, व्हिडिओ कॉन्फरंन्सिंग सुरू असताना आरोपीच्या वकिलाला संबंधित कोर्टात हजर राहण्याची मुभा असावी, अशा मुद्द्यांचा व्हिडिओ कॉन्फरन्सिंगच्या मार्गदर्शक तत्त्वांत समावेश आहे.

तुरुंगामधील प्रसाधनगृहांची अवस्था खराब असल्याचे हायकोर्टाच्या निदर्शनाला आणण्यात आल्यावर, तुरुंगातील आरोग्य सुविधेबाबत तीन महिन्यात अहवाल देण्याचे आदेश कोर्टाने सरकारला दिले.

 
</text>
</doc>
