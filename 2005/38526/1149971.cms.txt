<doc>
<docno>1149971.cms.txt</docno>
<text>
 
धावते जग
वेळकाढूपणाला अटकाव
[ Thursday, June 23, 2005  01:01:33 am]


रेल्वेमंत्री लालू प्रसाद यादव आणि त्यांची पत्नी राबडीदेवी यांच्यावर बेहिशेबी मालमत्ता बाळगल्याच्या प्रकरणी भरलेल्या खटल्याची सुनावणी लांबवण्यासाठी लालू जंग जंग पछाडत आहेत. तांत्रिक मुद्यांवरून कोर्टबाजी, ते राजकीय दबावतंत्राचा वापर करून सुनावणी करणाऱ्या न्यायाधीशांच्या बदल्या घडवून आणण्यापर्यंत अनेक मार्गांचा त्यात समावेश आहे. पण पाटणा हायकोर्टाने मंगळवारी लालूंचा अर्ज फेटाळल्यामुळे त्यापैकी एक मार्ग बंद झाला आहे. या खटल्यास तत्कालीन राज्यपाल विनोदचंद पांडे यांनी मंजुरी दिली होती.

लालू प्रसाद यांच्यावर सन 2000 मध्ये खटला भरण्यात आला, तेव्हा ते केवळ आमदार होते. त्यामुळे कायद्यानुसार आपल्यावर खटला भरण्यास मंजुरी देणारी 'सक्षम यंत्रणा' राज्यपाल नव्हे, तर विधानसभेचे अध्यक्ष ही आहे, असा त्यांचा युक्तिवाद होता. परंतु सीबीआयने मात्र, गुन्हा घडला त्या म्हणजे मार्च 1990 ते 1997 या काळात लालू मुख्यमंत्री असल्यामुळे, राज्यपाल हीच खटल्यास मंजुरी देणारी सक्षम यंत्रणा आहे, असा दावा केला होता. शिवाय राबडीदेवी या त्यावेळी सार्वजनिक सेवक नसल्यामुळे, त्यांच्यावर खटला भरण्यास मंजुरीची गरज नसल्याचे नमूद केले होते. मात्र खटला भरला तेव्हा त्या मुख्यमंत्री असल्यामुळे, 'सावधगिरीचा उपाय' म्हणून राज्यपालांकडून मंजुरी घेण्यात आल्याचे स्पष्ट केले होते.

मंजुरी कोणाकडून घ्यायची, हे गुन्हा घडला त्या काळात संबंधित व्यक्ती कोण होती यावर ठरत असेल, तर राबडीदेवींच्या बाबतीत दाखवलेल्या 'सावधगिरी'चा एक अर्थ सीबीआयला नेमकी कायदेशीर स्थिती काय आहे, याची खात्री नव्हती असाच होतो. वस्तुस्थिती ही होती की, लालूंविरुद्धच्या खटल्याला विधानसभा अध्यक्षांकडून मंजुरी मिळालीच नसती; कारण हे अध्यक्ष त्यांच्याच पक्षाचे होते! राज्यपालांकडून ती मिळाली; कारण त्यावेळी केंदात भाजपप्रणीत सरकार होते आणि राज्यपाल पांडे हे भाजप-परिवारातील होते.

खटल्यास मंजुरी देणारी सक्षम यंत्रणा कोणती, हे गुन्हा घडला तेव्हा आरोपी कोण होता यावरून ठरवायचे की खटल्यासाठी परवानगी मागितली गेली तेव्हा तो कोण होता यावरून, हा वाद लालूंनी हायकोर्टात नेला. ही सुनावणी तब्बल चार वषेर् लांबवण्यात यशही मिळवले. सुप्रीम कोर्टाच्या हस्तक्षेपानंतरच हायकोर्टाने हे प्रकरण तातडीने निकालात काढले आणि लालूंचा अर्ज फेटाळून लावला. आता सुप्रीम कोर्टात जाऊन आणखी काही काळ लालू खटला लांबवतीलही, पण 'कर आहे म्हणूनच एवढी डर आहे', हा लोकांचा समजच त्यामुळे पक्का होईल.

 
</text>
</doc>
