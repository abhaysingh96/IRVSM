<doc>
<docno>1150016.cms.txt</docno>
<text>
 
महाराष्ट्र
कणकवलीत दुप्पट फी
[ Thursday, June 23, 2005  01:31:02 am]


रोहित गावकर

ओरोस : कणकवली येथील 'सिंधुदुर्ग शिक्षण प्रसारक मंडळा'च्या इंजिनीअरिंग कॉलेजमध्ये विद्यार्थ्यांकडून नियोजित फीच्या दुप्पट फी वसूल केली जात असल्याची तक्रार विद्याथीर् करत आहेत. विधान परिषदेतील विरोधी पक्षनेते नारायण राणे यांच्याशी संबंध असलेल्या या खासगी कॉलेजला प्रत्येकी 17 हजार 400 रुपये वाषिर्क फी घेण्याची सूचना शिक्षणशुल्क समितीने केलेली आहे. मात्र कॉलेज व्यवस्थापन कोट्यासाठी 32 हजार रुपये फी घेते, अशा तक्रारी राज्याचे तंत्रशिक्षण संचालक प्रा. एन. बी. पासलकर यांच्याकडे करण्यात आल्या आहेत.

1999 मध्ये स्थापन झालेल्या या कॉलेजमध्ये टेलिकम्युनिकेशन, कम्प्युटर इंजिनीअरिंग आणि इलेक्ट्रिकल या तीन विषयांतील पदवी अभ्यासक्रम चालविले जातात. न्या. जाहगीरदार आयोगाच्या शिफारशीनुसार झालेल्या फीनिश्चितीला कॉलेजने हायकोर्टात आव्हान दिले होते. मात्र हायकोर्टाने अद्याप इंजिनीअरिंग कॉलेजांसाठी फीचे दर वाढविण्याबाबत निर्णय दिलेला नाही.

असे असताना या कॉलेजमध्ये प्रवेश घेण्यासाठी गेलेल्या विद्यार्थ्यांकडून 32 हजार रुपये फी वसूल केली जात आहे. सिंधुदुर्ग जिल्ह्यात इंजिनीअरिंगचे शिक्षण देणारे हे एकमेव कॉलेज असल्यामुळे सीईटीचे निकाल लागताच प्रवेशासाठी येथे विद्यार्थ्यांचे लोंढे थडकू लागले आहेत. पाच जुलैपासून विकल्प अर्जाद्वारे प्रवेशप्रक्रिया सुरू होईल, असे त्यांना सांगण्यात येत आहे. पण अनेकजणांनी पाच हजार रुपये आगाऊ भरून आपला प्रवेश निश्चित केला आहे. शिक्षणशुल्क समितीच्या सूचनेकडे कॉलेजचे लक्ष वेधणाऱ्या विद्यार्थ्यांसाठी कॉलेजचे उत्तरही ठरलेले आहे. पुढील आठवड्यात फी वाढणार आहे; प्रवेश हवा असेल तर आत्ताच 32 हजार रु. भरा, असे त्यांना सुनावण्यात येते.

प्राचार्यांचे म्हणणे

आतापर्यंत व्यवस्थापन कोट्यातून प्रवेश घेतलेल्यांनी 32 हजार रुपये फी भरली असल्याचे स्पष्ट झाले आहे. यासंदर्भात कॉलेजचे प्राचार्य ए. एन. पारूशेट्टी यांच्याकडे विचारणा केली असता त्यांनी या अतिरिक्त फीआकारणीचे समर्थनच केले. 'सगळ्याच संस्थांमध्ये असे प्रकार चालतात', असे म्हणत त्यांनी सांगितले की, डोंगरी भाग म्हणून 15 टक्के रक्कम अधिक विकास निधी अशी ही अतिरिक्त शुल्क आकारणी आहे आणि त्याबाबतचा निर्णय चेअरमन राणेसाहेबांचाच आहे.

तंत्रशिक्षण संचालकांकडे तक्रार करणाऱ्यांना वाढीव रक्कम परत मिळवून देण्याचे आश्वासन देण्यात आले आहे. तसेच प्रवेश घेताना शिक्षणशुल्क समितीने ठरवून दिलेली फी भरावी, असे आवाहनही करण्यात आले आहे. तंत्रशिक्षण संचालनालयाकडे लेखी तक्रार दिल्यास विद्यार्थ्याचे नाव गुप्त ठेवून कॉलेजला त्याचे पैसे परत देण्याचा आदेश दिला जाईल, असेही संचालक पासलकर यांनी म्हटले आहे.

 
</text>
</doc>
