<doc>
<docno>1150036.cms.txt</docno>
<text>
 
महामुंबई
वटहुकुमाच्या दिरंगाईने प्रतिमेला धक्का!
[ Thursday, June 23, 2005  01:55:26 am]


प्रताप आसबे

मुंबई : डान्स बार बंदीचा प्रस्ताव सादर करून तीन आठवडे उलटून गेले तरी राज्यपालांनी त्यावर सही न केल्याने राज्य सरकारच्या प्रतिमेवर हानीकारक परिणाम होत आहे, अशी खंत उपमुख्यमंत्री आर. आर. पाटील यांनी, खुद्द राज्यपालांनाच पाठवलेल्या पत्रात व्यक्त केली असून लवकरात लवकर वटहुकुमावर सही करण्याची विनंतीही केली.

डान्स बारवर बंदी घालण्याची ऐतिहासिक घोषणा 30 मार्च रोजी उपमुख्यमंत्र्यांनी केली. त्यावर मंत्रिमंडळाने शिक्कामोर्तब करून तीन जून रोजी वटहुकुमाचा मसुदा राज्यपाल एस. एम. कृष्णा यांच्या मंजुरीसाठी पाठवला. सहसा, राज्य मंत्रिमंडळाने शिफारस केल्यानंतर एक-दोन दिवसांत राज्यपालांच्या सहीने वटहुकूम जारी होतो. राज्यपालांना वटहुकुमाबाबत काही प्रश्ान् असतील तर त्याचे निराकरण झाल्यानंतर आठवडाभरात तो जारी केला जातो. तथापि, तीन जून रोजी वटहुकुमाचा मसुदा पाठवल्यानंतर 22 जूनची तारीख उजाडली, तरी राज्यपाल एस. एम. कृष्णा यांनी त्यावर सही न केल्याने उलटसुलट चर्चा चालू झाली आहे. या वटहुकुमाला त्यांचा विरोध असल्याने त्यांनी अद्याप सही केली नसावी, अशी चर्चा राजकीय वर्तुळात आहे.

या निर्णयाला जवळपास सगळ्या राजकीय पक्षांचा पाठिंबा असल्याने ताबडतोब वटहुकूम जारी होईल, असे मानले जात होते. पण, निर्णय होऊन दीड महिना उलटून गेला तरी वटहुकूम जारी न झाल्याने अधिकारी, कर्मचारी तसेच नागरिकांतही उलटसुलट चर्चा सुरू आहे. राज्यपाल मध्यंतरी काही काळ दौऱ्यावर गेले होते. ते परतल्यावर सही करतील, असे सांगितले जात होते. महत्वाच्या विषय असेल, तर राज्यपाल दौऱ्यातही फायलीवर सही करतात. पण राज्यपाल दौऱ्यावरून आल्यानंतरही त्यांनी सही न केल्याने सरकारमध्ये संशयाचे वातावरण निर्माण झाले आहे.

मधल्या काळात त्यांच्या सचिवालयाने काही आक्षेप घेऊन, विधानसभेच्या पावसाळी अधिवेशनातच विधेयक मंजूर करून घ्यावे, असा सल्ला राज्यपालांना दिला होता. त्यामुळेही संशय बळावला.

या सगळ्या प्रकारामुळे उपमुख्यमंत्री कमालीचे व्यथित झाल्याने बुधवारी त्यांनी थेट राज्यपालांना पत्र पाठवले. पत्रात आर. आर. म्हणतात की, विधानसभेतील सदस्यांचा एकमुखी पाठिंबा लक्षात घेऊन डान्स बारवर बंदीचा निर्णय सरकारने घोषित केला होता. हा प्रश्ान् अतिशय संवेदनाक्षम असल्यामुळे त्याने प्रसारमाध्यमांचे लक्ष वेधून घेतलेले आहे. वटहुकूम जारी होण्यास विलंब होत असल्याने सरकारच्या प्रतिमेवर विपरीत परिणाम होत आहे. त्यामुळे वटहुकुमाच्या मसुद्याला आपण लवकरात लवकर मान्यता द्यावी, अशी विनंती आहे.

 
</text>
</doc>
