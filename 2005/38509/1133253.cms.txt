<doc>
<docno>1133253.cms.txt</docno>
<text>
 
देश-विदेश
गोव्याची सत्ता काँग्रेसकडे!
[ Monday, June 06, 2005  12:36:31 am]


म. टा. प्रतिनिधी

पणजी : गोवा विधानसभेच्या अत्यंत महत्त्वाच्या आणि ऐतिहासिक ठरलेल्या पोटनिवडणुकांमध्ये पाचपैकी चार जागांवर दणदणीत विजय मिळवून काँग्रेसने राज्याची सत्ता पुन्हा एकदा दिमाखात हस्तगत केली असून राज्यात चार महिने सुरू असलेल्या कडव्या राजकीय संघर्षात बाजी मारली आहे. कुंभारजुवे, ताळगाव आणि मडगाव या मतदारसंघांमध्ये काँग्रेसने विजय मिळवला, तर मित्रपक्ष राष्ट्रवादी काँग्रेसने बाणावलीची जागा जिंकली. पैंगीणची एकमेव जिंकलेली जागा हाच भारतीय जनता पक्षासाठी एकमेव दिलासा ठरला.

काँग्रेस विधिमंडळ पक्षाची बैठक सोमवारी सकाळी 10 वाजता होणार असून तीत नेतानिवडीची चर्चा होईल, असे पक्षाच्या राज्य प्रभारी मार्गारेट अल्वा यांनी सांगितले. त्यानंतर त्या स्वत: राज्यातील नेत्यांसमवेत पक्षाध्यक्ष सोनिया गांधी यांच्याशी चर्चा करण्यासाठी दिल्लीला रवाना होणार आहेत. मित्रपक्षांशी चर्चा करूनच मग सरकारस्थापनेचा दावा करण्यात येईल, असे त्यांनी दिली. त्यांनी काँग्रेसच्या नेत्यांबरोबर रविवारी सायंकाळी राज्यपाल एस. सी. जमीर यांची भेट घेतली आणि संस्थगित विधानसभा पुन्हा पुनरुज्जीवित करण्यात यावी, अशी मागणी केली.काँग्रेसमध्ये मुख्यमंत्रीपदासाठी कोणतीही स्पर्धा नाही. नेत्याची निवड एकमतानेच केली जाईल, असा निर्वाळा प्रदेशाध्यक्ष रवी नाईक यांनी दिला.

हे यश आमच्या अपेक्षेनुसारच आहे. जनतेला बदल हवा होता. धर्माच्या आधारे समाजात फूट पाडणाऱ्या भाजपला तिने नाकारले आहे, असे त्यांनी सांगितले.या पोटनिवडणुकांच्या निकालानंतर 40 सदस्यांच्या विधानसभेत आता काँग्रेसचे 18 सदस्य झाले असून, त्यांना राष्ट्रवादी काँग्रेस (2) आणि महाराष्ट्रवादी गोमंतक पक्ष (1) यांचा पाठिंबा लाभला आहे. त्यामुळे 21 सदस्यांनिशी काँग्रेसचा सत्तास्थापनेचा मार्ग सुकर झाला आहे.

भाजपचे विधानसभेत आता 17 सदस्य असून, त्यांना युगोडेपच्या मथानी सालढाणा यांचा पाठिंबा आहे. अपात्र ठरवण्यात आलेले अपक्ष उमेदवार फिलीप नेरी रॉड्रिग्ज यांचे प्रकरण सध्या न्यायप्रविष्ट आहे.मडगाव मतदारसंघात काँग्रेसचे दिगंबर कामत यांनी भाजपचे नवखे उमेदवार शर्मद रायतुरकर यांचा 1377 मतांनी पराभव केला. भाजपला सोडचिठ्ठी देऊन काँग्रेसच्या तिकिटावर निवडणूक लढवलेल्या कामतांना 8682 मते मिळाली असली तरी रायतुरकर यांनी 7305 मते घेत त्यांना चांगली लढत दिली.बाणावलीत राष्ट्रवादीचे मिकी पाशेको यांनी युगोडेपचे माँते क्रुझ यांच्यावर 2876 मतांनी मात केली, तर ताळगावमध्ये काँग्रेसच्या बाबुश मोन्सेरात यांनी भाजपच्या प्रदीप नागवेकर यांचा 6228 मतांनी धुव्वा उडवला. कुंभारजुव्यात काँग्रेसचे पांडुरंग मडकईकर आणि अपक्ष निर्मला सावंत यांच्यात चुरशीची लढत होण्याचा अंदाज होता. प्रत्यक्षात एकतफीर्च झालेल्या लढतीत मडकईकर यांनी सावंत यांचा 3755 मतांनी पाडाव केला.

पैंगिणीत रमेश तवडकर यांनी काँग्रेसचे बलाढ्य उमेदवार ईजिदोर फर्नांडिस यांना 889 मतांनी चकित करीत भाजपला एकमेव यश मिळवून दिले.बाणावलीमिकी पाशेको (राष्ट्रवादी) 8386माँते क्रुझ (युगोडेप) 5510मडगावदिगंबर कामत (काँग्रेस) 8682शर्मद रायतुरकर (भाजप) 7305पैंगीणरमेश तवडकर (भाजप) 5356ईजिदोर फर्नांडिस (काँग्रेस) 4467ताळगावबाबुश मोन्सेरात (काँग्रेस) 11657प्रदीप नागवेकर (भाजप) 5429कुंभारजुवेपांडुरंग मडकईकर (काँग्रेस) 8468निर्मला सावंत (अपक्ष) 4713

 
</text>
</doc>
