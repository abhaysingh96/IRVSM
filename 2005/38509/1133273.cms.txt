<doc>
<docno>1133273.cms.txt</docno>
<text>
 
महामुंबई
रविवारचा विचका!
[ Monday, June 06, 2005  12:51:06 am]


म. टा. प्रतिनिधी

मुंबई : मध्य रेल्वेच्या बदलापूर रेल्वे स्टेशनजवळ ओव्हहेड वायर तुटल्याने रविवारी सकाळी सुमारे दोन तास रेल्वे वाहतूक विस्कळीत झाली आणि बाहेरगावच्या गाड्यांसह उपनगरी गाड्याही रखडल्या. रविवार असल्याने चाकरमान्यांची गदीर् नसली, तरी रविवारच्या भेटीगाठींसह सहकुटुंब निघालेल्या प्रवाशांच्या बेताचा विचका झाला.कर्जतहून मुंबईकडे निघालेल्या लोकलने बदलापूर स्टेशन सोडल्यावर सकाळी नऊ वाजून 45 मिनिटांच्या सुमारास ओव्हरहेड वायर तुटली. त्यामुळे लोकल अडकून पडली. बदलापूर-पुणे दरम्यानची रेल्वे वाहतूक पूर्णपणे बंद पडली होती.

रेल्वेचे तंत्रज्ञ तातडीने घटनास्थळी रवाना झाले. सुमारे दोन किलोमीटरपर्यंतच्या ओव्हरहेड वायरींमधून वीजपुरवठा होत नसल्याचे त्यांच्या निदर्शनास आले. दुपारी 11 वाजून 40 मिनिटांच्या सुमारास बिघाड दूर करून पेंटोग्राफचा वीजपुरवठा पूर्ववत झाल्यावर ही लोकल रद्द करण्यात आली. त्यानंतर लोकल सेवा पूर्ववत झाली. या तांत्रिक बिघाडामुळे मात्र लांब पल्ल्याच्या गाड्यांवर कोणताही परिणाम झाला नाही, असा दावा मात्र रेल्वे पोलिस नियंत्रण कक्षातून करण्यात आला.

 
</text>
</doc>
