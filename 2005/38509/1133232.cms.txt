<doc>
<docno>1133232.cms.txt</docno>
<text>
 
महामुंबई
'डेडलाइन' संपल्यावरही रस्ते रखडलेच!
[ Monday, June 06, 2005  12:14:37 am]


म. टा. प्रतिनिधी

मंुबई : रस्ते दुरुस्ती, नालेसफाई या कामासाठीची डेडलाइन संपली असली तरी मंुबईत विविध ठिकाणी अद्याप कामे अपूर्णावस्थेत असल्याने मंुबई महापालिका आणि एमएमआरडीए ला डेडलाइन वाढवून घ्यावी लागण्याची चिन्हे आहेत. आज, सोमवारी या कामांचा आढावा घेण्यासाठी महापौरांच्या नेतृत्वाखाली पाहणी केली जाणार आहे. महापालिकेची नालेसफाई, रस्त्यांवरील खड्डे बुजविणे ही कामे तर, 'एमएमआरडीए'ची रस्ता रुंदीकरणाची कामे सध्या ठिकठिकाणी सुरू आहेत. या कामांमुळे सर्वत्र मातीचे ढिगारे आणि खड्ड्यांचे साम्राज्य पसरले आहे.

पावसाळ्यापूवीर् ही कामे पूर्ण झाली नाहीत, तर पाणी तंुबण्याची भीती आहे. त्यामुळे सर्व कामे पावसाळ्यापूवीर् होणे आवश्यक आहे. 31 मे पूवीर् ही कामे पूर्ण करण्याचा मनोदय पालिका आणि एमएमआरडीए ने व्यक्त केला. पण दोन्ही यंत्रणांचा मनोदय तडीस गेला नाही. परिणामी कामे पूर्ण करण्यासाठी चार जून पर्यंत मुदत वाढवून घेण्यात आली. पण आता ही मुदतही टळून गेली असली तरी अनेक ठिकाणी कामे आजही रखडल्याचे दिसते. तरी गेल्या काही दिवसांत एमएमआरडीए ने चांगलाच जोर लावल्याचे दिसत आहे.

पण कामाचा आवाका मोठा असल्याने त्यांनाही प्रयत्नांची शर्थ करावी लागत आहे. पालिकेची स्थितीही अशीच आहे. आयुक्तांनी 85 टक्के नालसफाईचा दावा केला असला तरी, काही भागातील रहिवाशांचा तक्रारीचा सूर कायम आहे.मंुबईत मागील काही दिवस ढगाळ वातावरण आहे. पावसाच्या तुरळक सरीही कोसळल्या होत्या. पाऊस 15 जूनपर्यंत अपेक्षित आहे. या अंदाजाच्या आधी पाऊस कोसळण्यास सुरुवात झाली नाही, तर दोन्ही यंत्रणांना कामांसाठी आणखी काही दिवस उपलब्ध होतील.

पण हवामाच्या अंदाजावर विसंबून गाफील राहण्यापेक्षा कामे झपाट्याने कशी पूर्ण होतील याची चिंता यंत्रणांना लागली आहे. आज, सोमवारी मंुबईचे महापौर, विविध समित्यांचे अध्यक्ष, पालिकेचे अधिकारी पाहणी करून आढावा घेणार आहेत. या आढाव्यानंतर एमएमआरडीए आणि पालिका या दोघांमध्ये पुन्हा एकदा 'ब्लेम गेम' रंगण्याची शक्यता आहे.

 
</text>
</doc>
