<doc>
<docno>1134144.cms.txt</docno>
<text>
 
महामुंबई: मुंबई टाइम्स
मुंबईतील वॉर्डांची संख्या वाढणार?
[ Monday, June 06, 2005  09:47:25 pm]


संजय सावंत

मुंबईच्या विकासासाठी स्वतंत्र सीईओ असावा की नसावा, यावर बरंच राजकारण तापलं असतानाच मुंबई महापालिकेत चांगल्या सोयी-सुविधा आणि दर्जा सुधारण्यासाठी वॉर्ड प्रशासन पुनर्रचना करण्यावर वरिष्ठ पातळीवर विचार सुरू असून, नेमलेल्या तज्ज्ञांच्या अहवालानंतर 24 वॉर्डांची पुनर्रचना करून वॉर्डांच्या एकंदर संख्येत वाढ होण्याची शक्यता आहे. नव्या वॉर्ड पुनर्रचनेमुळे पालिकेला सध्या तरी सहायक पालिका आयुक्त आणि इंजिनीअर्सची आवश्यकता भासणार आहे. चांगल्या सोयी-सुविधा देताना खर्च होणं अपेक्षित असल्याचं गृहित धरल्याने लवकरच वॉर्डांची संख्या सहा ते 12 ने वाढणार असल्याचं समजतं.

नव्या वॉर्डांसाठी वर्षाला तीन कोटींचा खर्च येण्याची शक्यता, असून वॉर्डांची संख्या वाढवण्यापेक्षा काम करणाऱ्या सहायक आयुक्तांप्रमाणे एक्झिक्युटिव इंजिनीअर्सना शाबासकी, तर काम न करणाऱ्यांवर कारवाईचा बडगा उभारला, तर सर्व यंत्रणा कामाला लागतील, असं अनेक सहायक आयुक्तांना वाटतं. सुमारे सव्वा कोटी मुंबईकरांच्या सेवेसाठी महापालिका वर्षाला सात हजार कोटींपेक्षा अधिक रकमेचा अर्थसंकल्प सादर करते. त्यासाठी पालिकेची 24 वॉर्ड कार्यालयं, सहा विभागीय उपायुक्त आणि तेवढ्याच इंजिनीअर्सचा फौजफाटा दिवसरात्र काम करतो. मात्र गेल्या 10 वर्षांत शहराच्या तुलनेत उपनगरांमध्ये वाढलेल्या लोकसंख्येमुळे मुंबईकरांना पुरवाव्या लागणाऱ्या नागरी सोयी-सुविधा आणि आरोग्यसेवेवर कमालीचा ताण पडतो आहे.

जास्तीत जास्त कर गोळा करूनही उपनगरवासीयांना सोयी-सुविधा पुरवण्यात विशेषत: रस्ते, पाणी, हॉस्पिटल्सची कमतरता यावर सर्वपक्षीय नगरसेवक वारंवार ओरड करत असतात. या सर्व गोष्टींचा विचार करून पालिका प्रशासनाने तीन वर्षांपूवीर् घाटकोपरच्या एन, कुर्ल्याच्या एल आणि भांडुपच्या एस वॉर्डांची पुनर्रचना करत दोन वॉर्ड वाढवावेत. पश्चिम उपनगरात अंधेरीच्या के पूर्व वॉर्डात असणारी प्रचंड लोकसंख्या लक्षात घेता या एका वॉर्डाचे दोन वॉर्ड करावेत. याचप्रमाणे मालाडच्या पी उत्तर वॉर्डाची सीमा वाढवण्याची सूचना करण्यात आली होती. शहरातील डॉकयार्ड भागातील ई आणि ग्रॅण्ट रोडजवळ डी वॉर्ड एकत्र करून तीन वॉर्ड करण्याची शिफारस पालिका पातळीवर ज्येष्ठ अधिकाऱ्यांनी दोन वर्षांपूवीर् केली होती.

मात्र वॉर्ड पुनर्रचनेची फाइल धुळीत पडण्यामागे पालिका तोट्यात असल्याचं कारण पुढे केलं जातंय. सध्या एका तज्ज्ञांच्या समितीमार्फत पुनर्रचनेचा आढावा घेण्यात येत असून, त्यांच्या अहवालानंतरच त्यावर भाष्य करणं ठीक होईल, असं पालिका आयुक्त जॉनी जोसेफ यांनी सांगितलं. जुन्या प्रस्तावाप्रमाणे तज्ज्ञांच्या अहवालावरही विचार करण्यात येईल. वॉर्डांची संख्या वाढवताना चांगल्या सोयी-सुविधा देण्यासाठी प्रशासनावर पडणारा खर्च सोसावा लागण्याची तयारी असल्याचंही त्यांनी म्हटलं.

वॉर्डांच्या संख्येत वाढ करण्याबरोबर रस्ते, मल:निस्सारण वाहिन्या, पर्जन्य वाहिन्या, हॉस्पिटल्स यांचा दर्जा सुधारण्यासाठी वॉर्डातून मिळणाऱ्या कररूपी उत्पन्नावर लक्ष ठेवूनच निर्णय घेतला जाईल. वॉर्ड वाढल्यास नगरसेवकांच्या संख्येत वाढ होईल का, यावर नगरसेवकांसंबंधीचा निर्णय निवडणूक आयुक्तांचा असल्याचंं उत्तर जॉनी जोसेफ यांनी दिलं.वॉर्डांच्या संख्येत वाढ करण्यापेक्षा वॉर्डांचा आकार, सीमा, लोकसंख्या आणि यंत्रणा यांचा विचार करून त्यात सुसूत्रता आणावी आणि मगच नव्या रचनेवर आयुक्तांनी भर द्यावा, असं वॉर्डात काम करणाऱ्या सहायक पालिका आयुक्तांचं मत आहे.

 
</text>
</doc>
