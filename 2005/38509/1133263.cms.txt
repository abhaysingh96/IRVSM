<doc>
<docno>1133263.cms.txt</docno>
<text>
 
महामुंबई
झोपडपट्टी पुनर्वसनासंदर्भात काँग्रेसनेते ना हायकोर्टाला जुमानतात, ना हायकमांडला!
[ Monday, June 06, 2005  12:44:40 am]


झोपडपट्टी पुनर्वसनासंदर्भात काँग्रेसनेते ना हायकोर्टाला जुमानतात, ना हायकमांडला!

म. टा. प्रतिनिधी

मुंबई : दिल्ली हायकमांडची अगदी छोट्यातल्या छोटी इच्छाही अलगद झेलणाऱ्या काँग्रेसच्या सत्ताधाऱ्यांनी झोपडपट्टीवासीच्या पुनर्वसनाबाबतीत मात्र पक्षाध्यक्ष सोनिया गांधी असोत वा मुंबई हायकोर्ट, अद्याप कोणाचेच म्हणणे मनावर घेतलेले दिसत नाही. विशेष म्हणजे एक महिन्यापूवीर् मुख्यमंत्र्यांना पाठविलेल्या पत्रात, '2000पर्यंतच्या झोपड्यांच्या पुनर्वसनासाठी 24 हजार कोटी रुपये लागतील, हा तुमचा दावा अतिरंजित व कल्पनेपलीकडला असून त्याच्या दोन तृतीयांश खर्चात उत्तम प्रतीची घरे बांधून देता येतील', असेही खडे बोल सोनिया यांनी सुनावलेले आहेत.

केवळ कटऑफ तारखेबाबत कोर्टाकडे वारंवार येण्याऐवजी राज्य सरकारने संबंधित स्वयंसेवी संघटनांशी बोलून एकात्मिक असा परिपूर्ण आराखडा बनविण्याची सूचना मुंबई हायकोर्टाचे सुटीकालीन न्यायाधीश धनंजय चंदचूड यांनी राज्य सरकारला गेल्याच आठवड्यात केली होती. तर काँग्रेस अध्यक्ष सोनिया गांधी यांनी 7 मे 2005 रोजी लिहिलेल्या पत्रात याच आशयाची सूचना मुख्यमंत्री विलासराव देशमुख यांना केली आहे. झोपडपट्टी हटाव मोहीमेमुळे रस्त्यावर आलेल्या चार लाख लोकांना पर्यायी जागा देईपर्यंत त्यांना मूळ जागीच राहू द्यावे असे म्हणत सोनियांनी, सरकारने झोपडी प्रतिनिधी व स्वयंसेवी संघटनांच्या प्रतिनिधींच्या सहकार्याने पात्र झोपडपट्टीधारकांची सर्वंकष पाहणी करावी अशी सूचनाही केली होती.

पुनर्वसन करताना बांधायच्या घरांसाठी, तुम्ही म्हणता तसा, 24 हजार कोटी रुपये खर्च तर येणार नाहीच, पण वास्तुविशारदांचे सल्ले घेऊन त्याच्या दोन तृतीयांश खर्चात राहण्यास योग्य अशी घरे बांधता येऊ शकतील असे सोनिया यांनी ठामपणे या पत्रात म्हटले आहे. ही पर्यायी घरे राहण्याच्या किमान सोयींनी युक्त व आरोग्यदायी अशी असण्याबद्दलही श्ाीमती गांधी यांचा सूर ठाम दिसतो. इतकेच नव्हे, तर पर्यायी घरे मिळेपर्यंत पुनर्वसनाच्या पहिल्या टप्प्यात बेघर झालेल्या झोपडीवासीयांना तातडीने रोख नुकसानभरपाई देण्याचीही सूचना त्यांनी केली आहे.

सात मे रोजी लिहिलेल्या या पत्रात 1995पर्यंतच्या झोपडीधारकांबाबत सोनिया यांनी लिहिलेले असले, तरी नंतर राज्य सरकारने 95ची मुदत वाढवून 2000 करण्याचा विचार करत असल्याची माहिती हाती आल्यावर 13 मे 2005 रोजी पुन्हा मुख्यमंत्र्यांना पत्र पाठवून त्यांनी आपण केलेल्या सूचना 95 ऐवजी 2000पर्यंतच्या झोपडीधारकांसंदर्भात असल्याचे समजावे असे स्पष्ट केले आहे. आता बुधवारी, आठ जून रोजी राज्य सरकारला नियमित खंडपीठासमोर आपली बाजू मांडावयाची आहे, मात्र ना पाहणीसाठी पावले उचलली गेलीत ना स्वयंसेवी संघटनांशी संपर्क साधला गेला आहे!

 
</text>
</doc>
