<doc>
<docno>1133240.cms.txt</docno>
<text>
 
महामुंबई
वीज मंडळाचे विभाजन आज
[ Monday, June 06, 2005  12:21:25 am]


वीज मंडळाचे विभाजन आज

म. टा. प्रतिनिधी

मुंबई - सुमारे 80 हजार कोटी रुपयांची मालमत्ता असलेल्या राज्य वीज मंडळाचे अस्तित्त्व सोमवारपासून तांत्रिकदृष्ट्या संपुष्टात येणार असले, तरी यापुढे काही काळ 'शून्य मालमत्ता' असलेले मंडळ कायदेशीरदृष्ट्या कायम राहणार आहे. मंडळाच्या विभाजनानंतर कार्यरत होणाऱ्या होल्डिंग कंपनीसह तीन कंपन्यांकडे मंडळाची मालमत्ता हस्तांतरित होईल. मात्र, काही कायदेशीर बाबींसाठी मंडळाचे अस्तित्त्व कायम राखले जाणार आहे.

शिवसेना भाजपने मंडळाच्या विभाजनाचा राजकीय मार्ग मोकळा केला असला तरी मंडळातील कर्मचारी संघटना मात्र या नव्या अवताराच्या विरोधात पुन्हा एकत्र येत असून राज्यभर मंडळाच्या कार्यालयांसमोर निदर्शने केली जाणार आहेत. राज्य सरकारने मंडळाच्या विभाजनाचा जी. आर. प्रसृत केला आहे.

तसेच ऊर्जामंत्र्याच्या अध्यक्षतेखालील होल्डिंग कंपनी व तिन्ही कंपन्यावरील संचालकांच्या नियुक्त्यांचा जी.आर.ही प्रकाशित करण्यात आला आहे. नव्या निर्णयानुसार ऊर्जामंत्री दिलीप वळसेपाटील यांच्या अध्यक्षतेखालील होल्डिंग कंपनीचे कार्यालय सोमवारपासून वांदे येथील प्रकाशगड इमारतीत सुरू होत आहे.या कंपनीवर कार्यकारी संचालक म्हणून मंडळाचे सध्याचे अध्यक्ष जयंत कावळे यांची नियुक्ती करण्यात आली आहे.

तर संचालकपदी ऊर्जा सचिव बी. पी. पांडे व लेखा सदस्य विनायक राव यांची नियुक्ती करण्यात आली आहे. कार्यकारी संचालकासह तिन्ही संचालक वीज निमिर्ती, वितरण व पारेषण या कंपन्यावर नियुक्त करण्यात आले आहेत. माहीतगार गोटानुसार उर्जामंत्रीच या तिन्ही कंपनीचे अध्यक्ष असतील.वितरण कंपनीचे कार्यालय 'प्रकाशगड' इमारतीत तर पारेषण कंपनीचे मुख्य कार्यालय वांदे येथीलच 'प्रकाशगंगा' या इमारतीत राहणार आहे.

होल्डिंग कंपनीची बैठक शनिवारी रात्री उशीरापर्यंत सुरू होेती. बैठकीतील निर्णयांची माहिती समजू शकलेली नाही.दुसरीकडे, या विभाजनाच्या विरोधात सबॉडीर्नेट इंजिनीअर्स असोसिएशन, तांत्रिक कामगार युनियन, वर्कर्स फेडरेशन तफेर् सोमवारी काळी फीत लावून गेटवर निदर्शने केली जातील असे सांगण्यात आले. याच विभाजनाच्या विरोधात संपासारखे हत्यार कामगारांनी उपसावे, यासाठी अन्य कर्मचारी संघटनांचे मन वळविण्यात येत असल्याची माहिती वर्कर्स फेडरेशनचे उपाध्यक्ष ए.डी. गोलंदाज यांनी दिली.

 
</text>
</doc>
