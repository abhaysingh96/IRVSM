<doc>
<docno>1133269.cms.txt</docno>
<text>
 
महामुंबई
रक्तगरजूंना गुरूमहाराज पावले!
[ Monday, June 06, 2005  12:47:24 am]


म. टा. प्रतिनिधी

मुंबई : आध्यात्मिक बाबा, गुरू आणि प्रवचनकारांनी आपल्या प्रवचनांमधून पापपुण्य, मुक्ती, आत्मिक समाधान आदींबरोबरच 'रक्तदान' या श्रेष्ठ दानाची महतीही भक्तगणांना पटवून देण्यास सुरुवात केल्यामुळे या गुरूंच्या प्रेरणेने भरवण्यात येणाऱ्या रक्तदान शिबिरातून विक्रमी प्रमाणात रक्त जमा होत आहे. त्यामुळे यंदाही रक्ताच्या तुटवड्यावर मात करण्यास यश आल्याचा दावा सरकारने केला आहे.'

राज्य रक्त संक्रमण परिषदे'कडे जमा झालेल्या रक्तसाठ्याची आकडेवारी पाहिली की याचे प्रत्यंतर येते. यंदा परिषदेकडे राज्यभरातून सुमारे आठ लाख रक्त पिशव्या जमा झाल्या आहेत. 1997च्या तुलनेत ऐच्छिक रक्तदानाची टक्केवारी 38 वरून 74 टक्क्यांवर गेली. यात आध्यात्मिक गुरूंच्या प्रेरणेने भरविण्यात येणाऱ्या रक्तदान शिबिरांचा वाटा विक्रमी असल्याचे परिषदेचे सहाय्यक संचालक डॉ. संजय जाधव यांनी 'मटा'ला सांगितले

.स्वामी समर्थ अध्यात्मिक विकास मार्ग (251), अनिरुद्ध समर्पण उपासना ट्रस्ट (2380) संत निरंकारी मंडळ (2110), संत निरंकारी मंडळ (1175) या संस्थांनी हजारो रक्तपिशव्या रक्त जमा केल्या आहेत. लिंबडी अजरामर संप्रदायाने तर एका दिवसात 14 हजार 883 रक्त पिशव्या जमा करून विक्रम प्रस्थापित केला आहे. त्याखालोखाल राज्य राखीव बल (1385), लार्सन अॅण्ड टुब्रो कंपनी (896), तरुण मित्र मंडळ (689), बुद्धपौणिर्मेनिमित्त आयोजित शिबिरे (600) आणि महाराष्ट्र दिनानिमित्त आयोजित शिबिरे (1116) असा रक्ताचा साठा जमा झाला आहे.

राज्यातील सर्वाधिक रक्तसाठा कॉलेजांमधून भरवण्यात येणाऱ्या रक्तदान शिबिरांतून जमा होतो. एप्रिल-मे महिन्यात कॉलेजे बंद असल्याने या काळात रक्ताची उणीव जाणवते. त्यावर तोडगा म्हणून परिषदेने विविध आध्यात्मिक गुरु आणि सार्वजनिक संस्था यांच्या सहकार्याने रक्तदान शिबिरे भरवण्यावर भर दिला. हजारो भक्तगणांचा प्रतिसाद या शिबिरांना लाभला. हजारोंच्या संख्येने रक्त पिशव्या जमा होतात. रक्ताची गरज असलेल्या हजारो रुग्णांवरही अप्रत्यक्षरित्या गुरुंच्या 'कृपादृष्टी'चा वर्षाव झाला आहे.

 
</text>
</doc>
