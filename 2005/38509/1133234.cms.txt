<doc>
<docno>1133234.cms.txt</docno>
<text>
 
महामुंबई
हॉटेले व रेस्तराँ रात्री दीडपर्यंत सुरू?
[ Monday, June 06, 2005  12:15:41 am]


वृत्तसंस्था

मुंबई : एकीकडे बारच्या वेळांवर नियंत्रण आणण्याचा निर्णय सरकार घेत असताना दुसरीकडे शहरातली हॉटेले व रेस्तराँ रात्री दीड वाजेपर्यंत उघडी ठेवण्यास परवानगी देण्याचा विचार राज्य सरकार करत आहे.

हॉटेल अँड रेस्तराँ असोसिएशनचे प्रतिनिधी व सरकारी अधिकारी यांच्या एका बैठकीत राज्याचे मुख्य सचिव प्रेम कुमार यांनी ही माहिती दिल्याचे समजते. मुंबई, नवी मुंबई, पुणे, नागपूर, नाशिक, सोलापूर यासारख्या ठिकाणी चित्रपटांचे शेवटचे खेळ संपल्यानंतर हॉटेले चालू ठेवल्यास ग्राहकांची सोय होऊ शकते, तसेच अनेक रेल्वे गाड्या, बस व विमानांच्या जाण्यायेण्याच्या वेळा रात्रीच्या असल्याने त्याही दृष्टीने हॉटेले रात्री उशिरापर्यंत चालू राहणे गरजेचे असल्याचे असोसिएशनच्या वतीने यावेळी सांगण्यात आले.

गृह विभागाचे अतिरिक्त मुख्य सचिव नवीन कुमार, प्रधान सचिव नीला सत्यनारायण तसेच पोलिस सहआयुक्त पी. के. जैन यांनी कायद्याच्या दृष्टीने या वेळांबाबत काय करता येईल त्याचा आढावा घेण्याची गरज असल्याचे सांगितले.

 
</text>
</doc>
