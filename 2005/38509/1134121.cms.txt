<doc>
<docno>1134121.cms.txt</docno>
<text>
 
सदर
मुंबई
[ Monday, June 06, 2005  08:53:27 pm]


मुंबई

मुंबईचा प्रश्न पुन्हा ऐरणीवर आला आहे. एखाद्या वस्तीत सुंदर मुलगी असली की तिच्या आईवडिलांना जास्त काळजी वाटत असते. कारण वस्तीतील तरुण आणि म्हातारेसुद्धा वखवखलेल्या नजरेने तिच्याकडे पाहत असतात. या लोकांपासून तिचं रक्षण करण्यासाठी पालकांना अहोरात्र जागरण करावं लागतं. मुंबई शहराची परिस्थिती आजच नाही, तर स्वातंत्र्यानंतर या सुंदरीसाखीच झाली आहे. भाषिक प्रांतरचना झाली तेव्हाच मुंबई महाराष्ट्रापासून तोडण्यासाठी दिल्लीत मोठं कारस्थान रचण्यात आलं.

औद्योगिक नगरी म्हणून मुंबई केंदशासित करण्यासाठी पहिला प्रयत्न झाला. त्यानंतर केवळ महाराष्ट्रद्वेषापोटी गुजराथ आणि महाराष्ट्राच्या द्विभाषिकाचा तोडगा पुढे आला. कोणत्याही परिस्थितीत मुंबईतील मराठी माणसाची मक्तेदारी मोडून काढण्यासाठी 1950 साली दिल्लीतील उत्तर प्रदेशची लॉबी सक्रीय झाली होती. आता ती लॉबी तेवढी प्रभावी राहिली नाही तरी गेल्या 50 वर्षांत तिथे मराठी लॉबी निर्माण करण्याचा कोणी प्रयत्न केला नाही.

त्यामुळे आजही छोट्या-मोठ्या गोष्टींसाठी महाराष्ट्राला दिल्लीच्या दरबारात तिष्ठत उभं राहावं लागतं.संयुक्त महाराष्ट्राच्या उग्र आंदोलनामुळे मुंबई महाराष्ट्रापासून तोडण्याचं दिल्लीचं कारस्थान उधळलं गेलं तरी अधूनमधून ती जखम चिघळत असते. 1983 साली मी दिल्लीत असताना बॅ. गाडगीळांनी मला सांगितलं, की मुंबईला दुसऱ्या राजधानीचा दर्जा देण्याचा विचार चालू असून ती देशाची आथिर्क राजधानी म्हणून ओळखली जाईल. महाराष्ट्रातील खासदार त्या प्रस्तावाला मान्यता देण्याची शक्यता आहे.

मला त्या प्रस्तावाची लगेच दुर्गंधी आली. विठ्ठलरावांना मी ते बोलूनही दाखवलं. ते म्हणाले, की तुम्हाला वाटतं तसं होणार नाही, इंदिराजींना महाराष्ट्राविषयी प्रेम आहे. पण मला ते पटलं नाही.सुदैवाने त्या वेळी वसंतदादा पाटील महाराष्ट्राचे मुख्यमंत्री होते. त्यांना भेटून मी जेव्हा ती गोष्ट सांगितली तेव्हा त्यांना त्याची कल्पनादेखील नव्हती. त्या वेळी दादादेखील म्हणाले, की मुंबई महाराष्ट्राबाहेर काढणाऱ्या विघ्नसंतोषी लोकांचा तो विचार आहे. त्याला काही महत्त्व देऊ नका.

तरीही दुपारच्या अधिवेशनात मी तो प्रश्न विचारून वसंतदादांना डिवचलं. त्याबरोबर तो स्वाभिमानी मराठा गडी खवळून म्हणाला, की 105 हुतात्म्यांनी बलिदान करून मिळवलेली मुंबई जर कुणी महाराष्ट्रापासून अलग करण्याचा प्रयत्न केला तर आम्ही सर्वशक्तीनिशी प्राणपणाने लढून मुंबई वाचवल्याखेरीज राहणार नाही.त्या एकच घटनेने राज्यातील सगळी राजकीय प्रमेयं एका रात्रीत बदलली. साऱ्या महाराष्ट्रात दिल्लीच्या निषेधाचे सूर उमटले. गवताच्या गंजीत काडी टाकावी त्याप्रमाणे मुंबईचा मराठा माणूस पेटून उठला. त्यापूवीर्च्या आठ वर्षांत मुंबई काँग्रेसच्या रूपाने उभी केलेली बिगर मराठी लॉबी सक्रिय झाल्याने या शहरावरील मराठी ठसा पुसट झाला होता. महापालिका पैशांच्या बळावर ताब्यात घेऊन ती स्वतंत्र करण्याची स्वप्नं पुन्हा पहाणाऱ्यांना वसंतदादांनी चॅलेंज देऊन जबरदस्त धक्का दिला. दुदैर्वाने त्या वेळी संयुक्त महाराष्ट्राचं अस्तित्व उरलं नव्हतं. समिती विसजिर्त झाली होती.

पण शिवसेनेने महापालिका आपल्या हाती घेऊन बिगर मराठी लोकांचा डाव हाणून पाडला. त्यानंतरच्या घटना मुंबईतील मराठी माणसांच्या अस्मितेला धक्का देणाऱ्या घडत गेल्या. कारण दिल्लीत असलेल्या मराठी मंत्र्यांनी, सचिवांनी महाराष्ट्राचा कधीच अभिमान बाळगलेला नाही. आजही परिस्थिती तीच आहे. आजचे मंत्री, खासदार एक होऊन महाराष्ट्रासाठी कधीच लढत नाहीत. म्हणून प्रत्यक्ष नाही तर अप्रत्यक्ष मार्गाने मुंबई महाराष्ट्रापासून अलग करण्याचे प्रयत्न दिल्लीच्या लॉबीत अद्यापि सुरू असतात. सरळसरळ मुंबई महाराष्ट्रापासून तोडता येणार नाही याची जाणीव झाल्यावर स्लो पॉयझनिंग करून मुंबई अलगद ताब्यात घेण्यासाठी सर्वच पातळीवर प्रयत्न चाललेले असतात. त्यापैकी पहिला प्रकार म्हणजे दिल्लीच्या प्रशासनात मराठी माणसाला गौण स्थान देण्यात आलं. आज महत्त्वाचा प्रश्न उपस्थित झाला आहे तो मुंबईचाच. कारण मराठी माणसाच्या भावना निदान मुंबईबाबत तरी पूवीर् इतक्याच तीव्र आहेत.

पण भेडसावणारा प्रश्न म्हणजे मुंबईसाठी प्राणपणाने लढणारा तो मराठी माणूस आणि मराठी संस्कृतीची छाप असलेली ती मुंबई आज शिल्लक राहिली आहे काय, या प्रश्नाचं कटू उत्तर आज कुणालाच मानवणारं नाही. एकेकाळी साठ टक्के असलेला मराठी माणूस आज तीस टक्क्यांवर आला. मुंबईतील एकही विभाग मराठी माणसाचा राहिला नाही. कोणत्याही मतदारसंघात गुजराती, दाक्षिणात्य, सिंधी, उत्तर प्रदेशी कुणीच नाही तर झोपडीवासी मतदारांशिवाय उमेदवार निवडून येऊ शकत नाही. मुंबईतील सगळे उद्योगधंदे बिगर मराठी लोकांच्या हाती गेले. माटुंग्याच्या स्टॉलवर मराठी वृत्तपत्रंदेखील मिळत नाहीत. आता मराठी माणसांच्या चाळीसुद्धा उद्ध्वस्त होऊन त्याठिकाणी टॉवर्स उभे केले. त्या टॉवर्समध्ये चुकूनसुद्धा मराठी माणूस दिसत नाही, कसा दिसणार तो?

चौरस फुटासाठी प्रभादेवी इथे आठ हजार रुपये, माहीमला पाच हजार, भायखळ्याला सहा हजार, चेंबूरला चार हजार, विलेपार्ल्याला सात हजार, अंधेरीला पाच हजार, बोरिवलीला तीन हजार असे भाव आहेत. कारकुनी करणारा गिरगावकर, घाम गाळणारा गिरणी कामगार यांना जागांचे असे भाव कसे परवडणार? शिवसेनेने दुकानावरील मराठी पाट्यांसाठी आंदोलन केलं, पण त्या पाट्याखालील दुकानं मराठी माणसांची राहिली नाहीत. शंभर वर्षांपूवीर् स्थापन केलेल्या मराठी शाळा आज ओस पडलेल्या आहेत. मुंबईतील 102 चित्रपटगृहांपैकी फक्त एका चित्रपटगृहात मराठी चित्रपट चालू आहे. झावबावाडीसारख्या ऐतिहासिक वाडीतील

टॉवरमध्ये मराठी माणसाला प्रवेशबंदी आहे. या बेटावर आज मांसाहार बंदी लादली जात आहे. ज्या मुंबईसाठी आपला आग्रह आहे ती मुंबई, मुंबई राहिलेली नाही. आपल्याला अभिप्रेत असलेला मराठी माणूसही राहिलेला नाही. आता स्वाभिमान समाधिस्थ झाला आहे. कुणी चिडत नाही, कुणी उठत नाही, अशा वेळी कुणाला मुंबईसाठी स्वतंत्र मंत्री हवा तर कुणाला सीईओ हवा. याची काही गरज नाही, त्यामुळे मुंबईची जी वाताहत झाली असती ती यापूवीर्च झाली आहे.

- प्रमोद नवलकर

 
</text>
</doc>
