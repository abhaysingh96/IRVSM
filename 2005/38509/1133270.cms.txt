<doc>
<docno>1133270.cms.txt</docno>
<text>
 
महामुंबई
जिनांना सटिर्फिकेट दिले कशाला?
[ Monday, June 06, 2005  12:49:19 am]


नरेंद पाठक

मुंबई : भारतीय जनता पक्षाचे अध्यक्ष लालकृष्ण अडवाणी यांनी पाकिस्तानचे जनक मोहम्मद अली जिना यांच्या 'इतिहास घडवणारे नेते' अशा शब्दांत केलेल्या गौरवास भाजपचे भूतपूर्व केंदीय नेते गोविंदाचार्य यांनी जोरदार आक्षेप घेतला असून, भारताच्या फाळणीच्या पापातून जिना यांची कोणीही सुटका केली नसताना अडवाणी यांनी त्यांना सटिर्फिकेट देण्याचे कारण नव्हते, अशी तिखट टीका त्यांनी केली आहे. तर दुसरीकडे भाजप अडवाणी यांच्या मागे उभा राहील, असे नि:संदिग्ध प्रतिपादन उपाध्यक्ष व्यंकय्या नायडू यांनी केले आहे.

स्वदेशी जागरण मंचाच्या तीन दिवसांच्या शिबिरासाठी गोविंदाचार्य हे ग्वाल्हेर येथे आहेत. या प्रतिनिधीने त्यांच्याशी फोनवर संपर्क साधला असता गोविंदाचार्य म्हणाले की, जिना यांच्या अडवाणी यांनी केलेला गौरव यथार्थ नाही. त्या माध्यमातून आंतरराष्ट्रीय पातळीवर स्वत:ची चांगली प्रतिमा निर्माण करण्याचा प्रयत्न अडवाणी यांनी केला असला, तरी तो फसला आहे. कारण, अडवाणी हे विश्चसनीय नेते नसल्याची टिप्पणी पाकिस्तानी वृत्तपत्रांनी केली आहे. पाकिस्तानच्या भूमीत रामजन्मभूमी आंदोलनाबाबत वक्तव्य करणे अडवाणी यांनी टाळायला हवे होते, असेही ते म्हणाले.

भारत-पाकिस्तानच्या तणावपूर्ण संबधांना गेल्या 800 वर्षांतील इतिहास कारणीभूत आहे. भारतावर कबजा करण्याची अथवा भारताला नेस्तनाबूत करण्याची पाकिस्तानची मनीषा आहे. अशा परिस्थितीत सद्भावना म्हणून केलेले वक्तव्य उभय देशांतील तणाव दूर करू शकत नाही, असे त्यांनी सांगितले.दरम्यान, अडवाणी यांच्या वक्तव्यावर विश्व हिंदू परिषद, बजरंग दल आणि स्वदेशी जागरण मंच यांनी तुफान टीका केली असली, तरी भाजप मात्र अडवाणी यांच्या बाजूनेच उभा राहील असे पक्षाचे उपाध्यक्ष व्यंकय्या नायडू यांनी सांगितले.

भाजपच्या महिला मोर्चाचे संमेलन भाईंदर येथील रामभाऊ म्हाळगी प्रबोधिनीत भरले आहे. या ठिकाणी मार्गदर्शन करण्यासाठी नायडू मुंबईत आले होते. यावेळी नायडू म्हणाले अडवाणी यांचा राजीनामा मागणे चुकीचे आहे. विश्व हिंदु परिषद व बजरंग दलाने केलेल्या टीकेबाबत भाष्य करण्यास त्यांनी नकार दिला.मात्र रा. स्व. संघाने राजीनाम्याची मागणी केलेली नसल्याकडे त्यांनी लक्ष वेधले.

 
</text>
</doc>
