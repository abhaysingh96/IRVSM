<doc>
<docno>1146824.cms.txt</docno>
<text>
 
लेख
सियाचिन आणि शांततेची चाहूल
[ Sunday, June 19, 2005  11:39:00 pm]


सियाचिनचे सामान्य तापमान उणे 20 सेंटिग्रेड तर न्यूनतम उणे 70 असते. इथल्या बहुतांश जवानांचे परस्परांशी लढताना नव्हे, तर निसर्गाशी झुंज देताना दुदैर्वी निधन झाले आहे. सियाचिनला गेल्या वीस वर्षांत उभय देशांच्या 1500 (भारत-760, पाकिस्तान-740) जवानांनी आपले प्राण गमावले तर चार हजारांहून अधिक विकलांग झाले. भारताने गेल्या 20 वर्षांत सियाचिनसाठी सुमारे 30 हजार कोटी रुपये खर्च केले तर पाकिस्तानचा खर्चही तितकाच झाला. न् म्हणूनच हा प्रश्न कायमस्वरूपी सुटला पाहिजे.

जगातली सर्वात उंच रणभूमी... सियाचिनच्या बर्फाच्छादित गिरी-शिखरांवर पोहोचणारे डॉ. मनमोहन सिंग देशाचे पहिलेच पंतप्रधान आहेत. अत्यंत प्रतिकूल हवामानात दररोज प्राणांशी झंुज देणाऱ्या बहाद्दुर जवानांना पंतप्रधान प्रत्यक्ष भेटले. त्यांना धीर देण्याबरोबरच विशेष गाजावाजा न करता, सियाचिनच्या अनुत्तरित प्रश्ानवरही त्यांनी प्रथमच जाहीर मतप्रदर्शन केले. उभय देशांच्या सीमारेषेत कोणतेही परिवर्तन न करता, सियाचिन पर्वत शांततेचे प्रतीक बनवण्याचा इरादा त्यांनी बोलून दाखवला. त्याच सुमारास परदेश दौऱ्यावर असलेल्या जनरल मुशर्रफांनी, अवघ्या दोन सप्ताहात काश्मीर-प्रश्ान् सुटू शकतो, आवश्यकता केवळ उभय देशांच्या इच्छाशक्तीची आहे, असे सुतोवाच केले. पाकिस्तान दौऱ्यावर गेलेल्या हुरियतच्या नेत्यांचेही अचानक याचवेळी मतपरिवर्तन झाले. भारत-पाक शांतता प्रक्रियेचे समर्थन करीत, मनमोहन सिंगांशी बिनशर्त चर्चा करण्याची हुरियतच्या अध्यक्षांनी घोषणा केली. एकाच सप्ताहात पाठोपाठ घडलेल्या या घटना निव्वळ योगायोग नव्हता. भारत-पाकच्या शांतता प्रक्रियेचा प्रवास निर्णायक दिशेने सुरू झाल्याची चाहूल त्यात जाणवत होती.

भारत-पाक संबंधांत सातत्याने होणारी सुधारणा, उभय देशांत दिवसेंदिवस वाढत चाललेला संपर्क अन् चचेर्द्वारा काश्मीर प्रश्ान्ी कायमचा तोडगा निघावा, याविषयी खोऱ्यात वाढलेली आस्था पाहून, दहशतवादी गट हताश झाले आहेत. खोऱ्यातले अस्तित्व वाचवण्यासाठी, आत्मघाती हल्ल्यांचा वेग त्यांनी वाढवला आहे. पुलवामात सोमवारी झालेल्या बॉम्बस्फोटाचे खरे लक्ष्य शाळकरी मुले होती. सुदैवाने ती सारी वाचली. तरीही हल्ल्यात 21 निरपराधांचे बळी पडले अन् 120 गंभीररीत्या जखमी झाले. पुलवामातला आत्मघाती हल्ला, दहशतवाद्यांच्या निराशेचा ठळक पुरावा होता.

सियाचिन जगातली सर्वात उंच रणभूमी आहे. 1984 साली इथे पाकिस्तानने साल्तोरोतल्या महत्वाच्या शिखरावर कब्जा प्रस्थापित करण्याचे विचित्र धाडस केले. प्रत्युत्तरादाखल भारताने लगेच सियाचिन शिखरावर आपली फौज तैनात केली. या घटनेला 20 वषेर् उलटून गेली, तेव्हापासून दोन्ही देश या रणभूमीवर संघर्ष करीत आहेत. भारताचा तळ सियाचिनच्या माथ्यावर आहे, तर पाकिस्तानचा पलीकडे खाली. पाकिस्तानी सैन्य पर्वतावर चढू शकत नाही. अन् भारतीय फौज खाली उतरू शकत नाही. सियाचिनचे सामान्य तापमान उणे 20 सेंटिग्रेड तर न्यूनतम उणे 70 असते. हवामानात खूपच सुधारणा झाली तर ते उणे 10 वर येते. अशा अत्यंत प्रतिकूल हवामानात आपापले तळ सांभाळताना, इथल्या बहुतांश जवानांचे परस्परांशी लढताना नव्हे, तर निसर्गाशी झुंज देताना दुदैर्वी निधन झाले. सियाचिनला गेल्या वीस वर्षांत उभय देशांच्या 1500 (भारत-760, पाकिस्तान-740) जवानांनी आपले प्राण गमावले तर चार हजारांहून अधिक जण गंभीररीत्या विकलांग झाले. सियाचिनच्या रक्षणासाठी होणाऱ्या खर्चाचा हिशेबही डोके चक्रावून टाकणारा आहे. भारताने गेल्या 20 वर्षांत सियाचिनसाठी सुमारे 30 हजार कोटी रुपये खर्च केले तर पाकिस्तानचा खर्चही साधारणपणे तितकाच झाला. सारी रसद इथे हेलिकॉप्टरनेच पोहोचते. एका हेलिकॉप्टरची किंमत 64 कोटी रुपये तर त्याच्या उड्डाणाचा खर्च दरताशी एक लाख रुपये. जवानांना एक लिटर रॉकेल पुरवण्यासाठी सुमारे 6 हजार रुपये तर चौकीत पहारा देणाऱ्या एका जवानाच्या कपड्यांसाठी दरमहा 20 हजारांचा खर्च होतो. साऱ्या खर्चांची बेरीज केल्यास, सियाचिनच्या एका पलटणीसाठी दररोज 4 कोटी रुपये खचीर् पडतात. उभय देशांचा ज्या कारणांनी सियाचिन ग्लेशियरवर संघर्ष झाला, ती कारणेही आता संपुष्टात आली आहेत. दोघांनाही हा अनावश्यक खर्च परवडत नाही. यासाठी सियाचिन प्रश्ानचा कायमस्वरूपी निकाल लावणे आवश्यक झाले आहे.

सत्तरच्या दशकात पाकिस्तानने आपल्या नकाशात काराकोरमपर्यंतच्या 10 हजार चौरस किलोमीटर्स क्षेत्रावर आपले अधिपत्य असल्याचा दावा केला. हा भूभाग रस्ता मार्गाने थेट चीनला जोडणारा आहे. पाकिस्तानचे दु:साहस मोडून काढण्यासाठी भारताने ऑपरेशन मेघदूत केले. तेव्हापासून पाकिस्तानचे अतिक्रमण थांबले आहे. भारताचे या क्षेत्रावर पूर्ण नियंत्रण आहे. सध्याचा वाद पॉईंट 9842 वरील नियंत्रण रेषेला उभयपक्षी मान्यता देण्याचा आहे. 26 मे रोजी उभय देशांच्या संरक्षण सचिवांची बैठक झाली. सियाचिन समस्येचे निराकरण या बैठकीत होऊ शकले नाही, तरी दोन्ही देशांनी टप्प्याटप्प्याने येथून आपल्या फौजा हटवण्याचा आराखडा तयार करावा, यावर एकमत झाले.

सियाचिन प्रश्ानबाबत तीन प्रकारचे पर्याय चचेर्त आहेत. ग्लेशियरच्या जवळपास असलेले सैन्यदल उभय देशांनी हटवावे अन् दोघांपैकी कोणीही प्रचलित स्थितीचे उल्लंघन करू नये, यावर एकमताने शिक्कामोर्तब व्हावे. दुसरा पर्याय सियाला पास पाकिस्तानच्या हवाली करावा, ज्यायोगे काराकोरम पासपर्यंत पोहोचणे त्यांना सुलभ होईल. तिसरा पर्याय दोन्ही देशांनी सियाचिनचा संघर्ष समाप्त करून या क्षेत्राला पर्यावरणीय क्षेत्र घोषित करावे अन् केवळ वैज्ञानिक संशोधनासाठीच त्याचा वापर करावा. यापैकी कोणताही समझोता झाल्यास भारताचे सध्या इथे असलेले खचिर्क नियंत्रण संपुष्टात येईल अन् पर्वताच्या अवतीभोवती कायमस्वरूपी शांतता नांदेल. प्रचलित सीमेत कोणतेही परिवर्तन भारताला मान्य नाही, कारण हा केवळ देशाच्या संरक्षणाचाच नव्हे, तर अस्मितेचा मुद्दा असल्याचे पंतप्रधानांनी नि:संदिग्धपणे स्पष्ट केले आहे. थोडक्यात सांगायचे तर उभय पक्षांनी कोणतेही दबावतंत्र न वापरता सियाचिनसारखे प्रश्ान् सोडवण्यासाठी खुल्या मनाने एकत्र बसावे. लवचिकपणाची अपेक्षा केवळ भारताकडून न करता, पाकिस्ताननेही वास्तवाचे भान ठेवावे, असा अप्रत्यक्ष इशाराच पंतप्रधानांनी पाकिस्तानला दिला आहे. मनमोहन सिंगांना जे टीकाकार कमजोर पंतप्रधान ठरवतात, त्यांना गाजावाजा न करता, आपल्या ठोस कृतीने पंतप्रधानांनी चोख उत्तर दिले आहे.

भाजपतले टिपेला पोहोचलेले पक्षांतर्गत संकट बाजूला ठेवून, माजी पंतप्रधान वाजपेयींनी गुरुवारी मनमोहन सिंगांना एक कठोर पत्र लिहिले. उभय देशांतली शांतता प्रक्रिया केवळ काश्मीरकेंदित झाल्याची टीका करताना वाजपेयी म्हणतात, जनरल मुशर्रफांनी वादग्रस्त क्षेत्र असा काश्मीरचा अलीकडेच केलेला उल्लेख, तर खुशिर्द कसुरींनी काश्मीर प्रश्ानची पॅलेस्टीनबरोबर केलेली तुलना गंभीर स्वरूपाची आहे. या वादग्रस्त विधानांवर सरकार गप्प राहिल्याबद्दल, वाजपेयींनी आपल्या पत्रात चिंता व्यक्त केली. काश्मीर चचेर्त आंतरराष्ट्रीय हमीसाठी तिसऱ्या पक्षाच्या हस्तक्षेपाच्या मागणीबाबत चिंता व्यक्त करताना, काश्मीरच्या लोकनियुक्त सरकारला बाजूला ठेवून हुरियतचे महत्त्व वाढवल्याबद्दलही सरकारवर वाजपेयी नाराज आहेत. 6 जानेवारी 2004 रोजी इस्लामाबादला उभय देशांनी प्रसृत केलेल्या संयुक्त निवेदनाचा हवाला देत, वाजपेयी म्हणतात, अत्यंत मेहनतीने तयार झालेल्या या निवेदनातले उभयपक्षी एकमत, प्राप्त स्थितीत वाया जाईल की काय अशी भीती वाटते. प्रत्येक पक्ष आपली बाजू आग्रहाने मांडत असतो, त्याला प्रत्येक वेळी तातडीने उत्तरे देणे गरजेचे असतेच, असेही नाही. याची कल्पना वाजपेयींनाही असावी. वस्तुत: शांतता प्रक्रियेचा प्रारंभ वाजपेयींनीच केला. या प्रक्रियेची वाटचाल सकारात्मक दिशेने होत असताना वाजपेयींना अचानक आक्षेप का नोंदवावेसे वाटले हे स्पष्ट झालेले नाही.

भारत-पाकिस्तान दरम्यानच्या अनेक प्रश्ानंचा गुंता, सहजासहजी सुटण्याजोगा नाही. बदललेल्या वातावरणात तूर्त शांततेची चाहूल जाणवते आहे. सियाचिनचे वास्तव उभय देशांनी स्वीकारले अन् संरक्षणावर होणारा अवाढव्य खर्च वाचेल, हे यशही मोठे समाधान देणारे ठरेल.

सुरेश भटेवरा

 
</text>
</doc>
