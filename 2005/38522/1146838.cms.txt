<doc>
<docno>1146838.cms.txt</docno>
<text>
 
देश-विदेश
पाऊस लांबणीवर आणि शाळाही...!
[ Sunday, June 19, 2005  11:53:34 pm]


भुवनेश्वर (वृत्तसंस्था) : उन्हाचा तडाखा संपून पावसाचे आगमन होण्याची काहीच चिन्हे दिसत नसल्याने ओरिसामधील शाळा आणखी एका आठवड्याने उशीरा म्हणजे 27 तारखेस सुरू करण्याचा निर्णय राज्य सरकारने घेतला आहे. उन्हाळी सुटीनंतर ओरिसातील शाळा 16 जून रोजी पुन्हा सुरू होणार होत्या. मात्र तीव्र उन्हाळ्यामुळे त्या 20 रोजी सुरू करण्याचा निर्णय घेण्यात आला. आता शाळा उघडण्याची घडी उंबरठ्यावर आल्यावरही पावसाचा पत्ता नसल्याने सुटी आणखी आठवडाभर वाढवण्यात आली, असे शिक्षण राज्यमंत्री नागेंद प्रधान यांनी सांगितले.

उष्णतेच्या लाटेत शनिवारी आणखी पाचजण मृत्यूमुखी पडल्याने यंदा उष्माघाताच्या बळींचा आकडा 68 झाला. देशभरात ती 100 आहे.ओरिसापाठोपाठ पश्चिम बंगाल 27 आणि बिहारमध्ये 15 जण प्राणास मुकले आहेत. तल्चर येथे तापमानाने 50 डिग्री सेल्शियसची पातळी गाठली. प. बंगालमध्ये पुरूलिया जिल्ह्यात शनिवारी तापमान 51.2 अंशापर्यंत गेले होते. बिहारमध्ये उष्माघाताने आतापर्यंत 15 जणांचा मृत्यू झाला असून, हे बळी वैशाली, दरभंगा आणि रोहतास जिल्ह्यांतील आहेत.

 
</text>
</doc>
