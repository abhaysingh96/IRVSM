<doc>
<docno>1146806.cms.txt</docno>
<text>
 
धावते जग
शेवटचा सरदार
[ Sunday, June 19, 2005  11:15:31 pm]


भारतीय रसिकांवर असलेली क्रिकेटची मोहिनी ही काही आजची नाही. क्रिकेटपटूला प्रेक्षकांचा किती पाठिंबा मिळे याचे दर्शन शनिवारी दिवंगत झालेले सय्यद मुश्ताक अली यांना वगळण्यात आले तेव्हाच घडले होते. इंग्लंड भारताच्या दौऱ्यावर असताना, मुश्ताक अली यांना वगळण्यात आले. ताबडतोब सगळीकडे फलक झळकले 'नो मुश्ताक, नो मॅच'. कारण त्यांची फलंदाजी म्हणजे पैसा वसुलीची खात्री असे.

जेव्हा हा खेळ खऱ्या अर्थाने जंटलमन्स गेम होता, शांतपणे दिवसभर खेळाडू आणि प्रेक्षक याचा आनंद लुटायचे, तेव्हा मुश्ताक यांनी धडाकेबाज फ लंदाजी म्हणजे काय याचे दर्शन घडवले. आजच्या पिढीला वीरंेंद सेहवाग किंवा आधीच्या पिढ्यांना श्रीकांत, रामनाथ पारकर यांनी, चेंडू हा फटकावण्यासाठीच असतो, हे तत्त्वज्ञान शिकवले. पण याचे आद्य गुरू होते मुश्ताक. भारतीय संघाने 1936 साली इंग्लंडचा दौरा केला, तेव्हा मुश्ताक यांनी विजय मर्चंट यांच्या बरोबर सलामीला येऊन, जेमतेम अडीच तासांत केलेल्या 112 धावांची दीर्घकाळ चर्चा होत राहिली, याला कारण म्हणजे भारतीय संघाबाबत तेव्हा फार अपेक्षा नव्हत्या. पण मुश्ताक यांनी अशा मंडळींच्या डोळ्यात झणझणीत अंजन घातले.

एका बाजूला मर्चंट तंत्रशुद्ध फलंदाजी करत असल्यामुळे मुश्ताक यांना बॅटचा तडाखा दाखवण्याची संधी मिळाली. ती त्यांनी साधली. या शतकाला आणखी एक रंग होता. आधीच्या डावात मर्चंट रनआऊट झाले होते. कर्णधार, विजयनगरचे महाराज यांनी मुश्ताक यांना, मर्चंट यांना रनआऊट करण्याची सूचना केली. ती तर मुश्ताक यांनी धुडकावून लावलीच, पण भारताचा परदेशी भूमीतील पहिला कसोटी शतकवीर हा मान मिळवताना, मर्चंट यांच्या बरोबर तब्बल 203 धावांची सलामी दिली. मुश्ताक यांच्या फलंदाजीचे कौतुक आणखी एका बाबीसाठी करायला हवे.

त्या काळात हेल्मेट सोडाच, पण इतर संरक्षक साधनेही नसत. खेळपट्टी झाकण्याचा नियम नसल्यामुळे ती गोलंदाजांना अनुकूल असली की फलंदाजांची तारांबळ उडे. पण मुश्ताक यांना असल्या समस्या कधी भेडसावल्या नाहीत. अर्थात बेदरकार फलंदाजीमुळे ते विकेट फेकतात, असा आरोपही त्यांच्यावर झाला. पण वेस्ट इंडीजशी कोलकात्यात खेळताना 54 आणि 106 धावा करत त्यांनी सामना वाचवला आणि आपल्यावरील आरोपही खोटा ठरवला.

दुसरे महायुद्ध झाले नसते तर त्यांची बहारदार फलंदाजी बघण्याची अधिक संधी मिळाली असती. र्फस्ट क्लास सामन्यांत 30 शतके आणि 13,000 धावा ही आकडेवारी त्यांच्या महानतेची साक्ष पटवते. भारताच्या पहिल्या दौऱ्यावरील संघातील ते हयात असलेले शेवटचे खेळाडू होते. आता उरल्या त्या फक्त आठवणी!

 
</text>
</doc>
