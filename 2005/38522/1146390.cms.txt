<doc>
<docno>1146390.cms.txt</docno>
<text>
 
देश-विदेश
...हा तर गुंतवणूकदारांचा विजय
[ Sunday, June 19, 2005  12:00:44 am]


वृत्तसंस्था

नवी दिल्ली : भारतातील लक्षावधी गुंतवणूकदारांचे हित गुंतलेल्या रिलायन्स उद्योगसमूहातील मुकेश आणि अनिल अंबानी यांच्यातील वाद मिटल्याचे त्यांची आई कोकिळाबेन अंबानी यांनी जाहीर केल्यानंतर गुंतवणूकदारांमध्ये उत्साह संचारला.

' रिलायन्स'च्या मालकीवरून मुकेश आणि अनिल यांच्यात सुरू झालेल्या वादामुळे रिलायन्सच्या गुंतवणूकदारांत अस्वस्थता निर्माण झाली होती. अखेर कंपनीचे आणि गुंतवणूकदारांचे हित आणि त्यातून निर्माण झालेल्या दबावामुळे दोघा भावांनी तडजोड केल्याने गुंतवणूकदारांना दिलासा मिळाला. हा समेट म्हणजे गुंतवणूकदारांचा विजय असल्याचे मानले जात आहे.

दोघा भावांतील या वादाचा परिणाम रिलायन्सच्या समभागांच्या किंमतीवर पडण्यास सुरुवात झाली होती. त्यामुळे गुंतवणूकदार चिंतित झाले होते. मुकेशसमर्थकांनी अनिल यांच्या अखत्यारीतील 'रिलायन्स एनजीर्'तून राजीनामा दिल्यानंतर या कंपनीच्या समभागांची किंमत आणखी घसरली.

जानेवारीत अर्थमंत्री पी. चिदंबरम यांनी दोघांना वाद मिटवण्याचे आवाहन केले होते. काही महिन्यांनी मुकेश यांनी पंतप्रधान डॉ. मनमोहन सिंग यांची भेट घेऊन कंपनीच्या कारभारा-बाबत आश्वस्त केले होते.

 
</text>
</doc>
