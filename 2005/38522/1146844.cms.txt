<doc>
<docno>1146844.cms.txt</docno>
<text>
 
महाराष्ट्र
बिबट्यापाठोपाठ पट्टेरी वाघ!
[ Sunday, June 19, 2005  11:57:05 pm]


नाशिक (म. टा. प्रतिनिधी) : जिल्ह्यात ठिकठिकाणी मानवी वस्त्यांवर हल्ले करून लोकांना हादरवून सोडणाऱ्या बिबट्यांपाठोपाठ आता वाघानेही मानवी वस्तीत हजेरी नोंदवली आहे. त्र्यंबकेश्वर तालुक्यातील साप्तेजवळच्या शिवाजीनगर येथे पट्टेरी वाघाने दोघांवर हल्ला करून त्यांना जखमी केले आहे.

जेमतेम हजार लोकवस्तीच्या शिवाजीनगरमधील देवराम बाळू बेंडकुळे आणि अशोक वामन बेंडकुळे हे युवक शेळ्या चारण्यासाठी डोंगरावर गेले होते. अशोकला अचानक शेळ्यांच्या ओरडण्याचा आवाज आला. त्याने त्या दिशेने धाव घेतली तेव्हा अडीच फूट उंच आणि चार फूट लांबीचा एक पट्टेरी वाघ शेळ्यांवर हल्ला करत असल्याचे त्याला दिसले.

ते दृश्य पाहून अशोकने भेदरून आरोळी मारली. त्यामुळे वाघचे लक्ष अशोककडे गेले व त्याने आपला मोर्चा अशोककडे वळवला. विक्राळ वाघाचा आवेश पाहून हातातील कोयताही चालवण्याचे भान अशोकला राहिले नाही. वाघाने अशोकच्या छातीवर पंजे रोवून त्याची मान पकडण्याचा प्रयत्न केला. अशोकने निकराने वाघाला बाजूला ढकलून पळण्याचा प्रयत्न केला. वाघाने मात्र पुन्हा अशोकचा दंड तोंडात पकडला. अशोकने धीर न सोडता झटका देऊन हात सोडवून घेत तेथून पळ काढला.

अशोक पळून गेल्यानंतर वाघाने देवरामवर हल्ला केला. वाघाने त्याच्या कमरेला जखम केली. त्याचवेळी देवरामच्या कुत्र्याने वाघावर हल्ला केला.

 
</text>
</doc>
