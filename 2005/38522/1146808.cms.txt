<doc>
<docno>1146808.cms.txt</docno>
<text>
 
लेख: जाता जाता
सीएम म्हणतात...
[ Sunday, June 19, 2005  11:17:36 pm]


मुख्यमंत्र्यांनी अमेरिकेला रवाना होण्यापूर्वी दिलेल्या सूचना.

आपल्या पक्षाच्या मंत्र्यांसाठी : राष्ट्रवादीच्या मंत्र्यांवर लक्ष ठेवा. विशेषत: आबा, अजितदादा, दिलीपराव आणि जयंतराव या चौकडीवर. फार चतुर आहेत ते. त्यांचं आपापसात पटत नसलं तरी पक्ष वाढवण्याबाबत ते एक असतात. आपल्याला भडकवण्यासाठी ते कदाचित काही तरी खुसपट काढतील. पण तिकडे दुर्लक्ष करा. मी परतेपर्यंत धीर धरा. कॅबिनेटमध्ये महत्त्वाचे विषय चचेर्ला आणू नका. आपल्या मंत्र्यांनी, अडचण आल्यास पतंगरावांचा सल्ला घ्यावा. हल्ली ते बरेच निवळले आहेत.

सनदी अधिकाऱ्यांसाठी : मी तुम्हाला लेखी सूचना देत नाही, कारण उद्या तुमच्यातलेच काहीजण त्याचा फायदा घेऊन मला गोत्यात आणतील. हा धडा मी 'लाल' यांच्यापासून शिकलो. माझी दीर्घकाळ समजूत होती की ब्युरोक्रसीवर माझं चांगलंच नियंत्रण आहे, पण हा भ्रम होता हे लक्षात आलं आहे. माझ्या वतीने कोणी काही आदेेश दिला तरी तो पाळू नका. वाटल्यास मला केव्हाही मोबाइलवर अमेरिकेत फोन करा.

मुलांसाठी : वेळी अवेळी भटकत बसू नका. पुरेसा पॉकेटमनी तुम्हाला दिला आहे. शक्यतो लेट नाईट पाटर््या वगैरे टाळा. साखर कारखाना, मतदारसंघ येथून काही तक्रारी आल्यास लक्ष घाला. आपला तो विषय नाही असं म्हणून फोन करणाऱ्याला उडवून लावू नका.

पक्षातील विश्वासू सहकाऱ्यांसाठी : ताईंवर, मॅडमचा लोभ आहे असं दिसतं. तेव्हा ताईंशी वाद घालू नका. उगीच अॅडव्हर्स रिपोर्ट हायकमांडकडे धाडतील त्या. कृपाशंकर वगैरे मंडळींपासून चार हात अंतर ठेवा. मेधाताई पुन्हा आंदोलन करणार असल्या तरी रिअॅक्शन देऊ नका. 'दहा जनपथ' येथे महाराष्ट्रातून कोण कोण जातं यावर लक्ष ठेवा. आपल्या विरोधी कँपातील कोण कोण दिल्लीची तिकिटं काढतं यावरही नजर ठेवा. अल्वा मॅडम यांच्या हालचालींवर लक्ष ठेवा.

पालिका आयुक्तांसाठी : मुंबईत एकही झोपडी तोडू नका. अगदी काल बांधली असली तरी; कारण ती 1995 च्या आधीची होती असा पुरावा ते सादर करतील. शबाना आझमींपासून अनेक जण रस्त्यावर उतरतील. ही मंडळी हायकमांडच्या कानाशी लागण्यात हुषार आहेत. एमएमआरडीएच्या अधिकाऱ्यांशी हुज्जत घालू नका. मुंबईत पाणी साठणार नाही याची काळजी घ्या. आणि साठलं तरी खापर दुसऱ्यावर फोडू नका. फार अडचणीत आलात तर सीएम परतल्यावर लगेच मीटिंग लावण्याचं आश्वासन द्या.

चकोर

 
</text>
</doc>
