<doc>
<docno>1146836.cms.txt</docno>
<text>
 
देश-विदेश
रे यांच्या चित्रपटांना हवे आहे जीवदान!
[ Sunday, June 19, 2005  11:52:26 pm]


कोलकाता (वृत्तसंस्था) : पथेर पांचाली, अपराजितो, अपूर संसार यासारखे अभिजात चित्रपट देणारे विख्यात दिग्दर्शक सत्यजीत रे यांच्या काही चित्रपटांच्या प्रिंट्सची अवस्था अतिशय खराब झाल्याची माहिती त्यांचे पुत्र संदीप रे यांनी दिली आहे.

भारतीय कलात्मक चित्रपटांची झळाळती मोहोर जागतिक पातळीवर उमटवणारे सत्यजीत रे यांची सगळ्यात 'ओळखीची ओळख' म्हणजे 'पथेर पांचाली'चे दिग्दर्शक! या 'पथेर पांचाली'च्या प्रिंट्सवर अमेरिकेतील दोन संस्थांच्या मदतीने काही वर्षांपूवीर् प्रक्रिया करण्यात आली. त्यातून त्यांचा तांत्रिक दर्जा सुधारला. मात्र रे यांच्या पारसपथर, मणीहारा या दोन चित्रपटांच्या प्रिंट्स तसेच तीन कन्या या चित्रपटातील काही भागाची प्रिंट अतिशय खराब अवस्थेत आहे, अशी माहिती संदीप रे यांनी दिली. त्यावर डिजीटलायझेशन वा अन्य कुठलीही प्रक्रिया करणे फारच वेळखाऊ ठरणार आहे, असेही त्यांनी सांगितले. कोलकात्यातील रे सोसायटी अमेरिकेतील 'रे फिल्म अँड स्टडी कलेक्शन' व 'अॅकेडमी ऑफ मोशन पिक्चर्स' या दोन संस्थांच्या मदतीने सत्यजीत रे यांच्या चित्रपटांच्या प्रिंट्सचे जतन करीत आहे. याच सहकार्यातून उपरोक्त चित्रपटांच्या प्रिंट्सचे काही करता येईल का, याचा विचार चालू आहे, अशी माहितीही संदीप यांनी दिली.

' रे फिल्म अँड स्टडी कलेक्शन' या संस्थेकडे रे यांच्या 37 पैकी तब्बल 32 चित्रपटांच्या प्रिंट्स आहेत. या चित्रपटांचे प्रदर्शनही ते अनेक ठिकाणी करीत असतात. त्यांनी या चित्रपटांचे जतन उत्तम रितीने केले आहे, असेही संदीप यांनी सांगितले.

 
</text>
</doc>
