<doc>
<docno>1146821.cms.txt</docno>
<text>
 
अग्रलेख
...माझे मडके भरी!
[ Sunday, June 19, 2005  11:37:35 pm]


जूनचा मध्य उलटला, तरी अंगावर थंडीची शिरशिरी आणणाऱ्या जलधारा नव्हे, तर जीव नकोसा करणाऱ्या घामाच्या धारांनी महाराष्ट्रातील जनता, विशेषत: मुंबईकर ओलेचिंब होत असतानाच शनिवार सकाळपासून कोकणच्या किनारपट्टीवर वरुणराजाचे आगमन झाल्याने लोक आनंदले व निसर्गही सुखावला. दरवषीर् जूनच्या प्रारंभी मोसमी वारे केरळच्या किनाऱ्यावर दाखल होतात आणि दहा दिवसांत ते मुंबईपर्यंत पोहोचतात. मात्र यंदा मान्सून जूनच्या मध्यापर्यंत केरळातच रेंगाळला. त्यामुळे कोकणातल्या पेरण्या खोळंबल्या आणि मुंबईत पिण्याच्या पाण्याच्या टंचाईने शहरवासी धास्तावले.

मुंबईला पाणीपुरवठा करणाऱ्या जलाशयांमध्ये सतरा दिवस पुरेल, इतकेच पाणी शिल्लक राहिल्यामुळे तर मुंबईकरांच्या चिंतेत अधिकच वाढ झाली. शनिवारी सुरू झालेला पाऊस हा खरेच 'पावसाळा' आहे की ही केवळ मान्सूनपूर्व झलक, याचा खुलासा अद्याप झालेला नसला, तरी मध्यरात्रीनंतर कडाडणाऱ्या विजा आणि ढगांचा गडगडाट यांचा अनुभव ज्यांनी घेतला, त्यांना वर्षाराणीच्या आगमनाचीच चाहूल लागली. पहिला पाऊस झाला की, तापलेल्या मातीचा सुगंध वातावरणात दरवळतो. काँक्रिटच्या जंगलात राहणाऱ्या शहरवासीयांना या मोहवणाऱ्या मृद्गंधाचा अनुभव क्वचितच येतो, हे खरे. पण पाऊस आला की, पाणीटंचाईचे संकट टळणार, या जाणिवेने ते सुखावतात. राज्यातले काही तालुके वगळता गेल्या वषीर् सर्वत्र समाधानकारक पाऊस झाल्याने, यंदा पावसाचे आगमन लांबले, तरी गुरांच्या चाऱ्याचा प्रश्न निर्माण झाला नाही.

मात्र जायकवाडीपासून कोयनेपर्यंत बहुतेक सर्व धरणे व तलाव भरूनही पिण्याच्या पाण्याचे आणि विजेचे दुभिर्क्ष्य मात्र आहेच. समाधानकारक पाऊस होऊनही पाणीटंचाई निर्माण होते, याचा अर्थ निसर्गाच्या अवकृपेमुळेच जनतेला त्रास होतो असा नसून, नियोजनाचा अभाव हे या मागचे महत्त्वाचे कारण असू शकते. गेल्या सप्टेंबरमध्ये कोयना धरण भरलेले होते. तरीही मे महिन्याच्या अखेरीस धरणातील पाण्याची पातळी इतकी खाली गेली की, जलविद्युत केंदातील वीजनिमिर्ती थांबवावी, अशी स्थिती निर्माण झाली. असे घडले कारण मधल्या काळात धरणातील पाण्याचा अवाजवी उपसा झाला. पावसाचे पाणी वर्षभर पुरवायचे, तर त्याच्या वापराचे नियोजन वर्षभर चालायला हवे.

पण शेतकऱ्यांना मोफत वीज देण्याची सवंग घोषणा देऊन काँग्रेस आघाडी सरकारने निवडणुका जिंकल्या आणि अनेक स्वाथीर् शेतकऱ्यांनी शेतांत कालव्यांच्या व पंपांच्या पाण्याचे धबधबे सुरू केलेच, शिवाय गुरांना गरम पाण्याने अंघोळ घालण्यासाठी नांगराच्या फाळांचे 'गावठी गिझर' तयार केले. यामुळे वीज वाया गेली आणि पाण्याचा भरमसाठ उपसा झाल्याने धरणे रिकामी झाली. यापुढच्या काळात असे होऊ नये असे वाटत असेल, तर नोकरशाहीच्या कार्यक्षमतेला पुढाऱ्यांच्या राजकीय इच्छाशक्तीची जोड हवी. असो. मुंबईला पाणीपुरवठा करणारे सर्व तलाव गेल्या पावसाळ्याच्या अखेरीस तुडुंब भरले होते. तरीही पाणीकपातीची वेळ महापालिकेवर आली.

याचे कारण मुंबईत भरमसाठ वाढणारी लोकसंख्या. अप्पर वैतरणा, मोडक सागर या योजना सुमारे 25 वर्षांपूवीर् कार्यान्वित झाल्या, तेव्हा मुंबईत सुमारे 70 लाख लोक राहत होते. आज ही संख्या दुपटीने वाढली. तरी पाणीपुरवठ्याची क्षमता काही वाढली नाही. त्यामुळे यापुढे तलाव भरले, म्हणजे वर्षभर मुबलक पाणी मिळेल, याची शक्यता नाही. असे असले, तरी पाईप फोडून पाण्याचा अनधिकृत वापर करणारे झोपडपट्टीवासी आणि उंच इमल्यांमध्ये राहून टब, शॉवर्स आणि बागकाम यासाठी तशाच बेछूट पद्धतीने पाणी संपवणारे उच्चभ्रू यांच्या मानसिकतेत बदल झालेला नाही.

विदर्भ आणि ओरिसासारख्या प्रांतांत तपमानाचा पारा 50 अंश पार करत असताना महाराष्ट्रात काही ठिकाणी तरी पावसाला सुरुवात झाली, हे सुचिन्ह आहे. महाराष्ट्रासारख्या राज्यांचे झपाट्याने शहरीकरण होत असले, तरी हा देश आजही शेतीप्रधानच असल्याने इथली सामाजिक व अर्थव्यवस्था आणि त्यामुळे राजकारणही शेतीवरच अवलंबून असते. गेल्या वषीर् लोकसभा निवडणुकांच्या वेळी देश दुष्काळात होरपळत होता. त्यामुळे केंदातील भाजपच सरकार कोसळले.

महाराष्ट्रातील निवडणुकांपूवीर् कोकण, पश्चिम महाराष्ट्राच्या अनेक भागांत चांगला पाऊस होऊन पिके डोलू लागली, तेव्हा जनतेने राज्यर्कत्या काँग्रेस आघाडीलाच कायम ठेवले. म्हणून चांगला पाऊस होणे, सर्वांच्याच हिताचे. पावसाळ्याचे बालगीत असे की, 'ये ग ये ग सरी, माझे मडके भरी, सर आली धावून, मडके गेले वाहून'. मडके भरण्यापुरती सर येऊ दे, पण मडके शाबूत राहू दे, इतकीच वरुणराजाचे स्वागत करताना प्रार्थना!

 
</text>
</doc>
