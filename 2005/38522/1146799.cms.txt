<doc>
<docno>1146799.cms.txt</docno>
<text>
 
क्रीडा
जावेदमियाँ 'डी' कंपनीत
[ Sunday, June 19, 2005  11:10:11 pm]


संजय परब

' भारत-पाक मैत्रीचा रस्ता क्रिकेटच्या मैदानावरून जातो...' 'खेळात राजकारण नको...' 'भारत-पाक मेंे अमन शांती सिर्फ क्रिकेट ला सकता है! असं बरंच काहीबाही सांगत भारत-पाक संबंध सुधारण्याचा आटोकाट प्रयत्न झाला... आणि हे सांगण्यात आपला जावेदमियाँही पुढे होता. हे सांगण्यासाठी भारतातही तो येऊन गेला. फक्त येऊनच गेला नाही तर 'मातोश्ाी'वर बाळासाहेब ठाकरे यांनाही भेटला. भारतप्रेमाचं आणि क्रिकेटचं गुणगान गाऊन गेला... आणि आज तोच जावेद अंडरर्वल्ड डॉन दाऊद इब्राहिमचा व्याही होऊ पाहतोय. 'दाऊदची बायको आणि माझी बायको बहिणी-बहिणींसारख्या आहेत', असं सांगत.

अंडरर्वल्ड डॉन आणि मुंबई बॉम्बस्फोटाचा सूत्रधार असलेल्या दाऊदशी सोयरीक जुळवताना जावेदचं भारतप्रेम कुठे गेलं?

मुद्दा उरतो ते कधी तरी होतं का? मग क्रिकेटसाठी वेगळा न्याय कशाला? क्रिकेट सामने खेळायचे असले का खोट्या देशप्रेमाची नाटकं कशाला करायची... ढोल वाजवायाचे. ताशे घुमवायचे... पण खरंच तसं काही असता का? आणि असलं तर मग हे काय?

दोन्ही देशांमधील गोरगरिबांप्रमाणं, सामान्य जनताजनार्दनाप्रमाणं जावेद-सारख्या हाय सोसायटीतील लोकांना शांती हवी आहे का? हा खरा प्रश्ान् आहे आणि असती तर जावेदनं ही सोयरीक जुळवली नसती. आणि वर कबुलीही दिली नसती 'हा आमचा वैयक्तिक मामला आहे', म्हणून.

क्रिकेट आणि सिनेमा भारतीय उपखंडातील विशेषत: भारतीय जनमानसाचे वीक पॉइंट आहेत. पडद्यावर आणि पडद्याबाहेरही क्रिकेटपटू आणि अभिनेते यांना 'लार्जर दॅन लाइफ' पाहण्यात इथल्या लोकांचा भक्तिभाव असतो. आपले हिरो वास्तवातही तसेच असावेत, अशी त्याची साधीसुधी आशा असते. पण तोंडाला रंग फासून किंवा हातात बॅट घेऊन देशप्रेमाचे डांगोरे पिटणारे हिरो आणि क्रिकेटपटू वास्तवात काही वेगळेच असतात. त्याचे खायचे आणि दाखवायचे दात वेगळे असतात आणि हे कळेपर्यंत बराच उशीरही झालेला असतो...

नयन मोंगिया, अजय जाडेजा, महमद अझरुद्दीन यांच्याबद्दल नाही का आपल्या मनात नितांत आदर असायचा मॅचविनर क्रिकेटपटू म्हणून. पण मॅच गमावण्यासाठीही त्यांनी मैदानाबाहेर सौदा केला होता, यावर आपला कालपरवापर्यंत विश्वास बसायला तयार नव्हता. पण शेवटी तो ठेवावाच लागला ना!

जावेदचा धूर्तपणा, खुन्नस क्रिकेटच्या मैदानावर शोभा देऊन जायची. कधी कधी त्याचा विदूषकही (आठवा...किरण मोरेची टर उडवण्याकरिता त्याने मारलेल्या बेडुकउड्या) व्हायचा ही गोष्ट वेगळी. एकेकाळी शारजामधील वाळूच्या क्रिकेटमध्ये जावेद लोकप्रिय क्रिकेटपटू होता. मैदानावर आणि मैदानाबाहेरही. 'डी'च्या साक्षीने होणारे हे सामने फिक्स्ड असायचे, हे वेगळं सांगण्याची गरज नसायची. कारण माफिया किंग उपस्थित असताना त्याच्या मनाप्रमाणे सामन्याचा निकाल न देण्याची कोणाची हिंमत होती. प्रश्ान् हासुद्धा नव्हता. खोऱ्यानं पैसे देणाऱ्या

' दुबई सर्कशी'त सर्वांना हात धुवून घ्यायचे होते. देशप्रेमाचं क्रिकेटपटूंना काही घेणंदेणं नव्हतं. ड्रेसिंग रूममध्ये दाऊद येऊन गेल्याबद्दल कोणी विचारलं, तर भारत व पाकच्या देशप्रेमी क्रिकेटपटूंकडे उत्तर तयार होतं : 'त्या गॉगलधारी माणसाला आम्ही नाही बुवा ओळखत'.

दरम्यान पुलाखालून बरंच पाणी वाहून गेलं. दुबईची सर्कस आता बंद झालीय. मॅच फिक्स करणारे आणि ती मैदानात प्रत्यक्षात आणणारे पकडले तरी गेले किंवा क्रिकेट जगातून बाहेर फेकले गेले. दाऊद मात्र आहे तेथे आहे. मुंबईतील बॉम्बस्फोटानंतर भारताकडून अटक होण्याच्या भयाने दुबईतून कराचीला पलायन करणाऱ्या 'डी' कंपनीच्या या डॉनने कराचीत व्यवस्थित बस्तान बसवले आहे. 'दाऊद पाकिस्तानातच नाही', असं ढळढळीत खोटं सांगणाऱ्या पाकिस्तानच्या छत्रछायेखाली सुखात नांदणाऱ्या दाऊदने आता पुढचं पाऊल टाकताना थेट जावेदला गळाला लावलंय. व्याही म्हणून. जावेदशी तो दुहेरी बंधनाना बांधला जाणार आहे. जावेदच्या धनाढ्य सासऱ्याचा तो फायनॅन्सर तो आहेच शिवाय जावेदच्या मुलाचा सासराही...

 
</text>
</doc>
