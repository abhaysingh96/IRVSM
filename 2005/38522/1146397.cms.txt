<doc>
<docno>1146397.cms.txt</docno>
<text>
 
महामुंबई
आला रे आला!
[ Sunday, June 19, 2005  12:07:38 am]


जयंत होवाळ

मुंबई : गेल्या काही दिवसांपासून मुंबईच्या आकाशात येण्यासाठी धडपडणाऱ्या, पण सूर्याने 'नाकेबंदी' केल्यामुळे कोंडी झालेल्या काळ्या ढगांनी शनिवारी कडकडाट आणि विजेच्या लखलखाटाला सोबत घेत ही नाकेबंदी मोडून काढली. त्यांनी सूर्याला आपल्या पंखांनी झाकोळून टाकून सरींच्या वर्षावात उन्हाच्या काहिलीने त्रस्त झालेल्या जन-सामान्यांना चिंब करून टाकले. पावसाच्या या पहिलेपणाचे भरभरून स्वागत करण्यासाठी आसुसलेल्या मुंबईकरांनी जलधारांना अंगा-खांद्यावर खेळवत उन्हाने झालेल्या अंतरीच्या तगमगीवर 'उतारा' मिळाल्यामुळे सुस्कारा सोडला.

आठवड्याभरापासून पर्जन्यराजाचे मुंबईत प्रवेश करण्याचे प्रयत्न सुरू आहेत. पण सूर्यनारायणाच्या कडक पहाऱ्यामुळे त्याला शिरकावाची संधी मिळत नव्हती, अनेकदा माघार घ्यावी लागली होती. सूर्यही हट्टला पेटल्यामुळे मुंबईकरांशी पावसाचा लपंडाव सुरू होता. साहजिकच घामाच्या धारा पुसत बसण्याशिवाय मुबईकरांपुढे पर्याय नव्हता. आज मात्र भेटीसाठी आतुरलेल्या गच्च ढगांनी बराच काळ आकाशात ठाण मांडून बऱ्यापैकी 'भरपाई केली.

सकाळपासून आकाश भरून जाण्यास सुरुवात झाली. गार वारेही वाहू लागले. सर्वांच्याच नजरा आकाशाकडे लागल्या होत्या. थंड वाऱ्याची 'किक' बसताच ढगांचा उर भरून आला आणि बरसातीला छान सुरुवात झाली. पावसाची अपेक्षा असल्यामुळे कुणाची त्रेधातिरपीट उडाल्याचे दिसले नाही. दुपारी शाळा भरण्याच्या वेळेतही पाऊस कोसळायला लागल्यामुळे बच्चे कंपनी जाम खूष होती. नव्याकोऱ्या रेनकोटची घडी विस्कटायला कधी मिळणार, याची हुरहुर लागलेली ही 'वासरं' पावसात चांगलीच उधळली. पावसात भिजू नये म्हणून एका हाताने साडी सावरत दुसऱ्या हाताने छत्री सांभाळण्याची कसरत करताना मुलांच्या मातोश्रींची तारांबळ उडाली होती. पावसाचे कोसळणे दिवसभर सारेचजण अगदी लहान मुलाच्या उत्सुकतेने अनुभवत होते.

 
</text>
</doc>
