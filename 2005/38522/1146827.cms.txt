<doc>
<docno>1146827.cms.txt</docno>
<text>
 
लेख
राष्ट्रवादी तेजीत...
[ Sunday, June 19, 2005  11:41:17 pm]


राष्ट्रवादी काँग्रेसमध्ये प्रवेश करण्यासाठी सध्या बऱ्याच पक्षातील कार्यर्कत्यांची रीघ लागलेली आहे. विधानसभा निवडणुकीत अव्वल स्थान मिळविल्यापासून या पक्षाबद्धल कमालीचे कुतुहल आणि आकर्षण निर्माण झालेले आहे. हा पक्ष वेगाने वाढत असल्याने व सगळ्या ठिकाणी तरुणांना वाव देण्यात येत असल्याने तरुण वर्गात विशेष आकर्षण आहे. राष्ट्रवादीच्या तुलनेत इतर पक्षांचा वेग कमी झालेला आहे. काहींची वाढ खुंटल्यासारखी झालेली आहे, तर काही पक्ष स्थितीशील झालेले दिसतात. काँग्रेसचा पाया मोठा आहे. पण या पक्षात आपला किती निभाव लागेल, याची काहीच कल्पना येत नाही.

मन घट्ट करून जे कोणी या पक्षात गेले त्यांची अवस्था अडगळीत गेल्यासारखी झालेली आहे. पुढच्याला लागलेली ही ठेच पाहून मागचे सावध झाले नाही तरच नवल. त्यामुळे ज्या पक्षात काम करण्याची संधी मिळते, अशाच ठिकाणी जाण्याकडे कार्यर्कत्यांचा ओढा असतो. शिवाय, ज्या पक्षाला भवितव्य आहे, असे वाटते अशा ठिकाणी गेल्यानंतरच राजकीय भवितव्य घडत असते. यामुळेही गाव आणि तालुका पातळीवरचे कार्यकतेर् सध्या मोठ्या प्रमाणात पक्षांतर करताना दिसतात. शरद पवार केंदात मंत्री झाल्यापासून पक्षाच्या पातळीवर आणि सरकारच्या पातळीवर कमालीचे कार्यरत आहेत. दिल्लीतील सरकारमध्ये तसेच तिथल्या राजकीय वर्तुळात या खेपेला त्यांनी स्वत:चे असे स्थान निर्माण केले आहे. दौरेही धुमधडाक्यात चालू आहेत. त्यामुळे त्यांचा पक्षही गतिमान झालेला दिसतो. त्यांनी संधी दिलेले तरुण मंत्रीही धडाडीने कामे करताना दिसतात. या सगळ्याचा परिणाम म्हणून राष्ट्रवादी काँग्रेसबद्धलचे आकर्षण वाढत आहे.

त्यामुळे राज्याच्या कानाकोपऱ्यातून या पक्षाकडे कार्यर्कत्यांची रीघ लागलेली दिसते. कोकणात शिवसेनेचे, मराठवाड्यात भाजपचे कार्यकतेर् मोठ्या संख्येने या पक्षात सामील होत आहेत. विदर्भात तर काँग्रेसचेही कार्यकतेर् राष्ट्रवादीकडे जाताहेत, अशी चर्चा आहे. ज्यांना गावाबाहेर किंवा तालुक्याबाहेर फारसे नाव नाही, असे हे कार्यकतेर् आहेत. ठिकठिकाणी त्यांच्या प्रवेशाचे कार्यक्रमही होत आहेत. या पार्श्वभूमीवर चार माजी आमदारांनी नुकताच या पक्षात प्रवेश केला. यात भाजपमधील दोन आणि समाजवादी पक्ष, शिवसेना यांच्यातील एक होता. या चारांपैकी तीन मुंबईतील असल्याने पक्षाची स्थिती काही प्रमाणात सुधारण्याची शक्यता आहे. चिपळूणमधून तीन वेळा निवडून गेलेले सेनेचे भास्कर जाधव यांचे विधानसभेच्या निवडणुकीपूवीर्च पक्षाशी वाजले होते. त्यामुळे ते अपक्ष म्हणून उभे होते. पण तिरंगी लढतीत राष्ट्रवादीच्या उमेदवाराकडून पराभूत झाले होते. त्यांचा स्वत:चा तिथे पाया मजबूत असल्याने रत्नागिरी जिल्ह्यात राष्ट्रवादीला चांगले बळ प्राप्त होण्याची शक्यता आहे. जाधव हे कदाचित राष्ट्रवादीचे रत्नागिरीतील लोकसभेचे उमेदवार असतील. त्या हिशोबानेच त्यांना पक्षात घेतले असावे, असे वाटते. तसे झाले तर सेनेचे माजी केंदीय मंत्री अनंत गिते यांच्याशी ते कडवी लढत देतील, यात शंका नाही. पवारांना लोकसभेतील त्यांच्या पक्षाच्या खासदारांची संख्या वाढवायची आहे. ठाण्यासह कोकणात एकदोन जागा या पक्षाला मिळण्याची स्थिती आहे. त्यामुळे सध्या ते कोकणाकडे अधिक लक्ष देताना दिसतात.

पक्षांतर्गत वादामुळे भाजपमधील एकदोन विद्यमान आमदारही सध्या राष्ट्रवादीशी संधान बांधून आहेत. त्यामुळे हा चालला.. तो गेला.. हे चालले.. ते निघाले, अशा वावड्या सर्वत्र उडायला लागल्या आहेत. काही मातब्बर माजी आमदारांच्या प्रवेशामुळे अलीकडे सेनेतील दोघातिघा खासदारांचीही नावे घेतली जात आहेत. यांना राष्ट्रवादीत प्रवेश करायचा झाल्यास खासदारकीचा राजीनामा द्यावा लागेल. तसा तो दिल्यास पुन्हा निवडून येण्याची खात्री काय. शिवाय, यातील दोन जागा काँग्रेसच्या असल्याने काँग्रेस आपला हक्क सोडणार नाही. अशा स्थितीत ते अशा प्रकारची जोखीम पत्करतील काय, असाही प्रश्ान् आहे. ज्या खासदारांची नावे घेतली जातात त्यातील एक खासदार खुद्द पुणे जिल्ह्यातला व पूर्वाश्ामीचा राष्ट्रवादीचा कार्यकर्ता होता. त्यामुळे वावड्या अर्थपूर्ण वाटू लागल्या आहेत. सेनेत गेल्याने ते निवडून आले. तिथे सेनेचा पाया आहे तसेच राष्ट्रवादीचाही चांगला पाया आहे. अशावेळी स्थानिक पक्षशाखेचे समीकरण बिघडवून एखाद्याला प्रवेश दिला जाईल, असे वाटत नाही. सेनेचे दुसरे खासदार सुबोध मोहिते यांचे निरुपम यांच्याशी अजिबातच जमत नव्हते. आता निरुपमच गेल्याने ते कशाला जातील. शिवाय, सेनेने त्यांना मंत्रीही केले होते. सुरेश प्रभू यांचे पवारांशीच नव्हे तर सगळ्यांशी चांगले संबंध आहेत. केवळ तेवढ्याने ते पक्षत्याग करतील, अशी अटकळ बांधणे ठीक नाही.

आता काहीजण नारायण राणे यांच्याही वावड्या उडवित आहेत. राणे नाराज आहेत, यात वाद नाही. पक्षाच्या कार्यपद्धतीविषयी त्यांचा रोष आहे. पण सेनाप्रमुखांवर त्यांची निष्ठा आहे. त्यामुळे केवळ नाराजीच्या कारणाखातर ते पक्ष सोडतील, असे संभवत नाही. उलट विरोधी पक्षनेते म्हणून ते प्रभावीपणे काम करीत आहेत. ते इतर सदस्यांना बोलू देत नाहीत, असा त्यांच्यावर आक्षेप आहे. अर्थसंकल्पी अधिवेशनात त्यांनी अनेक सेना नेत्यांना भाषणे करण्याची संधी दिली. पण एकाचाही प्रभाव दिसला नाही. सेनेत आज त्यांच्या तोडीचा नेता नाही. अशावेळी हातचे सोडून पळत्याच्या मागे धावण्याचा प्रकार ते करतील, असे नाही. शिवाय, राणे आणि राष्ट्रवादीचे कार्यकतेर् यांचे तळकोकणात कमालीचे वैमनस्य आहे. आजवर अनेकवेळा दोघांच्या कार्यर्कत्यांत चकमकी झालेल्या आहेत. परस्परांवरील हल्ल्यांमुळे दोन्ही गटांवर कायदेशीर कारवाया चालू आहेत. अगदी त्यांच्या बंगल्यावरही हल्ला झाला होता. हे सगळे विसरून राणे राष्ट्रवादीच्या जवळ जातील, असे मानणे भाबडेपणाचे आहे.

पाटी कोरी असलेले कार्यकतेर् पक्षात आले तर वातावरणात फारसा फरक पडत नाही. परस्पर संबंधांचे रसायनही बिघडत नाही. हायराकीर्चे प्रश्ान् उद्भवत नाहीत. परस्परांच्या विरोधाची पार्श्वभूमी नसल्याने पूर्वग्रह नसतात. तथापि, अन्य पक्षात वावरलेले कार्यकतेर् पक्षात आले की अनेक समस्या निर्माण होतात. त्यांच्यात पूर्वग्रह असतील तर प्रत्येक हालचालीबाबत संशय निर्माण होतो. अगदी शत्रुत्त्व असले तर पक्षात आल्यानंतरही ते चालू राहते व त्याचे गटातटात रूपांतर होते. स्पर्धा असल्याने पक्षांतर्गत शीतयुद्ध चालू होते. पक्षाच्या कार्यक्रमापेक्षा एकमेकावर मात करण्याचे राजकारण महत्त्वाचे ठरते. प्रकरण यादवीपर्यंतही जाते. राष्ट्रवादीने हल्ली अनेक ठिकाणी मोठ्या प्रमाणात अन्य पक्षातील कार्यकतेर् आणि नेते यांना प्रवेश दिला आहे. तिथे पक्षशाखेच्या ऐक्याचे रसायन नीट जमले नाही तर घडी विस्कटण्याचाच संभव अधिक असतो. नव्या जुन्यांचे वाद चालू होतात. जुने दुरावतात. पक्षाचा आकार वाढला तरी ताकद वाढत नाही. आकार वाढल्याने बेढबपणा येतो आणि गतिमान असलेला पक्ष भरकटल्यागत होतो. या सगळ्या धोक्यांचा विचार प्रवेश देण्याआधी करावा लागतो. तसा तो केला नसेल तर ठीक, नाहीतर लाखाचे बारा हजार.

प्रताप आसबे

 
</text>
</doc>
