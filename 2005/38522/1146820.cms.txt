<doc>
<docno>1146820.cms.txt</docno>
<text>
 
अग्रलेख
दुखावलेल्या हितसंबंधांचा झगडा
[ Sunday, June 19, 2005  11:36:51 pm]


ज्येष्ठ नोकरशहा आणि मुख्यमंत्री यांच्यातील जाहीर संघर्षाचे प्रसंग अपवादात्मक असल्यामुळे, त्यांचे प्रसिद्धीमाध्यमातून चविर्तचर्वण होत असले, तरी सर्वसामान्य जनतेच्या दृष्टीने मात्र या एकाच नाण्याच्या दोन बाजू असल्याच्या त्याच्या निष्कर्षाला पुष्टी मिळण्यापलीकडे या चचेर्तून काही निष्पन्न होत नाही. सध्या महाराष्ट्रात मुख्यमंत्री विलासराव देशमुख आणि राज्य वित्त आयोगाच्या अध्यक्षपदावरून बदली झालेले विनय मोहन लाल हे सनदी अधिकारी यांच्यात असाच संघर्ष चालू आहे. हा संघर्ष तांत्रिक मुद्यांआडून लढला जात असला, तरी कोट्यवधी रुपयांच्या भूखंडांचे नियमबाह्य पद्धतीने वाटप करताना दुखावलेल्या हितसंबंधांचा हा झगडा आहे, हे लोकांना कळून चुकले आहे.

लाल यांच्या 'मॅफको'त झालेल्या बदलीला प्रशासकीय न्यायाधिकरणाने सुमारे पंधरवड्यापूवीर्च स्थगिती दिली होती. ही स्थगिती उठवण्यासाठी सरकारतफेर् शुक्रवारी जोरदार प्रयत्न करण्यात आले. खुद्द अॅडव्होकेट जनरल यांनी सरकारतफेर् बाजू मांडली. मुख्यमंत्र्यांच्या आग्रहामुळे नियम न पाळता ही बदली करण्यात आली आहे, असा लाल यांचा दावा आहे. या पार्श्वभूमीवर बदलीला दिलेली हंगामी स्थगिती उठवण्यास न्यायाधिकरणाने नकार देणे याचा अर्थ मुख्यमंत्र्यांच्या नाराजीशी या बदलीचा संबंध आहे, हे प्रथमदर्शनी तरी न्यायाधिकरणाला पटवण्यात लाल यांना यश आले आहे, असा होतो.

वित्त आयोगासंबंधातील कायद्यातील तरतुदींनुसार नियुक्तीपत्रात राज्यपालांनी नमूद केलेल्या मुदतीसाठी ही नेमणूक असते. लाल यांच्या बाबतीत ही मुदत या वर्षअखेरपर्यंत असल्याने, त्यांची नेहमीच्या प्रशासकीय पद्धतीने बदली करता येणार नाही, असा न्यायाधिकरणापुढील मुद्दा आहे. हा मुद्दा तांत्रिक असला, तरी मुदत संपण्याआधी एवढ्या तातडीने बदली करण्यामागे लाल यांची राज्य वित्त आयोगावरील कारकीर्द जबाबदार नसून, त्याआधी सिडकोचे उपाध्यक्ष आणि व्यवस्थापकीय संचालक या नात्याने सुमारे 50 भूखंडांचे त्यांनी केलेले वादग्रस्त वाटप आहे. विधानसभा निवडणुकांनंतर विलासराव देशमुख मुख्यमंत्री झाले आणि लाल यांची सिडकोतून जानेवारीत उचलबांगडी झाली.

त्यावेळी अर्थात त्यांना राज्य वित्त आयोगाच्या अध्यक्षपदासारखे प्रतिष्ठेचे घटनात्मक पद देण्यात आले. मात्र त्याचवेळी सिडकोतील त्यांच्या कारभाराची प्राथमिक चौकशी सुरू होती. एप्रिलमध्ये अतिरिक्त मुख्य सचिव डी. के. शंकरन यांच्याकडे चौकशीचे काम सोपवण्यात आले. त्यांच्या अहवालात लाल यांच्यावर ठपका ठेवण्यात आल्यानंतर, त्यांची मॅफको या आता जवळपास मोडीत निघालेल्या उपक्रमात बदली करण्यात आली. शिवाय लाचलुचपत प्रतिबंधक खाते तसेच खात्यांतर्गत चौकशीचेही आदेश देण्यात आले. नामवंत बिल्डरना नियमबाह्य पद्धतीने भूखंड वाटप करून, सिडकोचे सुमारे 300 कोटींचे नुकसान केले, असा ठपका लाल यांच्यावर ठेवण्यात आला. लाल यांना मात्र हे आरोप मान्य नाहीत.

सिडको मंडळाच्या सूचनांनुसारच हे निर्णय घेण्यात आले असून, एक पैशाचेही नुकसान झालेले नाही, असा त्यांचा दावा आहे. भूखंड घोटाळ्यांच्या असंख्य तक्रारींबाबत एवढ्या कार्यक्षमतेने कारवाई होताना दिसलेली नाही, ही वस्तुस्थिती आहे. मुख्यमंत्र्यांच्या मुलाच्या कंपनीसाठी भूखंड देण्यास नकार दिल्यामुळेच सूडबुद्धीने ही कारवाई झाल्याचा आरोप करून लाल यांनी या कार्यक्षमतेचे काही प्रमाणात स्पष्टीकरण दिले आहे!

मात्र त्यामुळे लाल यांच्या भूखंडवाटपावरील ठपक्याचे जसे निराकरण होत नाही, तसेच लाल यांच्या सचोटीविषयी संशय असताना, मुख्यमंत्र्यांनी वित्त आयोगाच्या अध्यक्षपदासारखे घटनात्मक पद त्यांना कसे देऊ केले, याचाही खुलासा होत नाही. थोडक्यात, नाण्याच्या दोन बाजू गैरव्यवहाराच्या बाबतीत एरवी हातमिळवणी करतात, पण येथे कशावरून बिनसले, एवढीच लोकांच्या दृष्टीने या वादातील कुतूहलाची बाब उरली आहे!

 
</text>
</doc>
