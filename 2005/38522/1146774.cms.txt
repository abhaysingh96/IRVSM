<doc>
<docno>1146774.cms.txt</docno>
<text>
 
प्रगती फास्ट
तुमची ओळख काय?
[ Sunday, June 19, 2005  10:47:16 pm]


व्यक्तिमत्त्व विकास सेमिनारदरम्यान विविध स्तरावरील स्त्री-पुरुषांशी संवाद साधण्याची संधी मिळते. त्यात बहुतांश स्त्रिया अमुक व्यक्तीची पत्नी, मुलगी, आई किंवा बहीण अशी स्वत:ची ओळख करून देतात. त्याच वेळी एखाद्या पुरुषाला विचारलं, तर तो इंजिनीअर, डॉक्टर, सीए, एमडी यासारखं स्वत:चं प्रोफेशन दर्शवणारी माहिती देतो. पत्नी, आई, बहीण, मुलगी यांच्याशी संबंधित ओळख कधीच करून देत नाहीत. काहींना तर ते कमीपणाचं वाटतं.

तोच प्रकार इण्टरव्ह्यूमध्ये पाहायला मिळतो. 'टेल मी समथिंग अबाऊट यूअर सेल्फ?' असं विचारल्यावर उमेदवार नाव, अमुक वर्षांचा अनुभव, कंपनीतल्या अचिवमेण्ट्स, शैक्षणिक पात्रता...हा पाढा न चुकता वाचतात. त्यातल्या मोजक्या व्यक्ती कौटुंबिक माहिती देतात. त्यांना ते महत्त्वाचं वाटत नाही. इण्टरव्ह्यूच्या टप्प्यापर्यंत पोहोचवण्यात वाटा असणाऱ्या व्यक्ती कमी महत्त्वाच्या कशा वाटू शकतात? यात इण्टरव्ह्यू घेणाऱ्यांना काय वाटेल, ही भीती जास्त असते. पण कंपनीला तुम्ही कुटुंबाबद्दल सांगितलं, तर तुमच्या व्यक्तिमत्त्वाची जडणघडण तात्काळ लक्षात येऊ शकते. उमेदवार स्वत:हून सांगत नाही म्हणून मग दुसऱ्या प्रश्नाचा प्रपंच 'टेल मी अबाऊट यूअर फॅमिली बॅकग्राऊण्ड'

व्यावसायिक ओळखीला अस्तित्वाचा प्रमुख भाग मानण्यात काहीच गैर नाही. आयुष्याचा मोठा भाग ती ओळख निर्माण करण्यासाठी खर्च झालेला असतो. त्यामुळे ही स्वाभिमानाची गोष्ट असू शकते. पण त्याच वेळी तुमच्याच प्रयत्नांनी साकार झालेल्या कुटुंबाला स्थान का नाही, त्यांच्याबद्दल बोलणं कमीपणाचं किंवा असंबंधित का वाटतं? आज त्यांच्याच मानसिक, शारीरिक आणि आथिर्क आधाराने तुम्ही समाजात ओळख निर्माण केली, हा विचार चुकूनही स्वत:ची ओळख करून देताना मनात येत नाही. जणू काही त्यांच्या प्रयत्नांना श्रेय देणं फारसं महत्त्वाचं वाटत नाही. यात तुमची ओळख इतरांसाठी कमी आणि तुमच्यासाठी जास्त अपूर्ण राहते. कारण तुमच्या व्यक्तिमत्त्वाचा सगळ्यात मोठा भाग दुर्लक्षित राहतो. प्रोफेशन आणि कुटुंब एकत्रित येऊन व्यक्तिमत्त्व घडतं. यातून संकटांना सामोरं जाण्याची क्षमता मिळते. त्यामुळे दोन्हींचं महत्त्व मान्य केलं, तरच आत्मविश्वास निर्माण होईल.

डॉ. तुषार गुहा

 
</text>
</doc>
