<doc>
<docno>1146393.cms.txt</docno>
<text>
 
महामुंबई
वाऱ्याचा पिंगा... लाटांचा झिम्मा
[ Sunday, June 19, 2005  12:03:04 am]


वैष्णवी कानविंदे

मुंबई : गडद जांभळ्या आणि काळ्या रंगाच्या असंख्य छटांनी मुंबईच्या समुदकिनाऱ्यावरून दिसणारी क्षितिजाची रेघ तब्बल वर्षभरानंतर पुन्हा एकदा धूसर झाली आणि मुंबईकरांच्या सहशीलतेचा अंत पाहिल्यानंतरच येऊ घातलेल्या पावसाला समुदाच्या साक्षीने अनुभवायला किनाऱ्याकिनाऱ्यांवर मुंबईकरांनी दुपारपासूनच गर्दी करायला सुरुवात केली...

या गडगडाटी पावसाने इतके दिवस मरगळलेल्या मुंबईवर साचलेली धूळ झटकली गेली आणि पावसाला सगळे गुन्हे क्षणार्धात माफ करून रसिक मुंबईकरांनी दिवसाचे सगळे रूटीन कार्यक्रम रद्द केले आणि वाट धरली वरळी सी फेस, नरीमन पॉइंट आणि बँड स्टँडची. गेले दोन तीन महिने दुपारी साडेबारानंतर अक्षरश: उकळू लागणाऱ्या समुदाचा कायापालटच झाला होता. दर पावसाळ्यात अधेमध्ये पाहायला मिळणारा उसळत्या लाटांचा सुपरहिट खेळ शनिवारी अगदी 'र्फस्ट डे र्फस्ट शो' पाहायला मिळत होता.

बेभान वारं, उसळणाऱ्या लाटा, मनसोक्त कोसळूनही समाधान न झालेलं आकाश...

... अहाहा! गेल्या दिवसांच्या काहिलीची कसर आता भरून निघणार, या सुखद भावनेनं टप्पोरे थेेंब अंगावर घेणाऱ्यांनी रेनकोट, विंडचीटर, छत्री यांच्यासारखे 'व्यत्यय' घरीच ठेवले होते. पावसाळ्यात अचानक फुटणाऱ्या अळंबीसारखेच भुट्टेवाले आणि चनाजोरगरमवालेही आपोआप उगवले होते आणि कणसांच्या, झणझणीत चण्याच्या चवीआधी खमंग वासानेच मुग्ध वातावरण दरवळून टाकले होते.

कॉलेजच्या सुट्टीचा हा शेवटचा वीकएन्ड. तो सार्थकी लावत पहिल्या पावसाची धुंदी अनुभवणारा डेनिम, थ्री फोर्थमधला किलबिलाट... वांद्याच्या किल्ल्यावर हातात हात गुंफून पावसाची लय ऐकणारी शांत जोडपी... आईचा डोळा चुकवून ताजा चिखल तुडवण्याचा आनंद लुटणारे चिमुरडे... आपल्या छोट्या बाळाला त्याच्या पहिल्याच पावसात हौसेनं न्हाऊ घालण्यासाठी आलेलं जोडपं... मुंबईच्या किनाऱ्यांवर पावसाच्या पाण्यात मुंबईकरांनी आपले रंग भरले होते... समुदाच्या खाऱ्या वाऱ्यांत मिसळलेला ओल्या मातीचा वास ओलेत्या मुंबईला वेडावून टाकत होता...

 
</text>
</doc>
