<doc>
<docno>1108339.cms.txt</docno>
<text>
 
महामुंबई
सीईटी सुरळीत; इंजिनीअरिंग विद्यार्थ्यांची मात्र गैरसोय
[ Friday, May 13, 2005  12:00:01 am]


म. टा. प्रतिनिधी

मुंबई : इंजिनीअरिंगच्या विद्यार्थ्यांची झालेली काहीशी गैरसोय वगळता मेडिकल, इंजिनीअरिंग आणि फार्मसीसाठीची एकत्रित सीईटी गुरुवारी सुरळीत पार पडली.

राज्यभरातून जवळपास दीड लाख विद्याथीर् या परीक्षेला बसले होते. त्यापैकी केवळ एक हजार 703 विद्याथीर् गैरहजर राहिल्याचे वैद्यकीय संचालनालयाचे प्रमुख डॉ. वासुदेव तायडे यांनी सांगितले. मुंंबईत 26 हजार 993 विद्यार्थ्यांनी सीईटी दिली. परीक्षेचा निकाल 14 जूनला जाहीर करण्यात येणार आहे.

इंजिनीअरिंगसाठी सीईटी देणाऱ्या विद्यार्थ्यांना मात्र, काहीशा गैरसोयीला सामोरे जावे लागले. या विद्यार्थ्यांना रसायनशास्त्र, भौतिकशास्त्र आणि गणिताचा पेपर द्यावा लागणार होता. सकाळी 10 च्या सुमारात भौतिकशास्त्र आणि रसायनशास्त्राचा पेपर झाला. त्यानंतर जीवशास्त्राचा आणि गणिताचा पेपर झाला. त्यामुळे या विद्यार्थ्यांना जीवशास्त्राचा पेपर होईपर्यंत थांबावे लागले. दोन्ही पेपरमध्ये साडेतीन तासांचा अवधी असल्याने विद्यार्थ्यांना परीक्षा केंदांवरच थांबावे लागले. ज्या परीक्षा केंदांवर बसण्याची चांगली व्यवस्था आणि विस्तृत कॅम्पस होते, तिथे विद्यार्थ्यांना अडचण झाली नाही. मात्र, ज्या केंदांवर बसण्यासाठी पुरेशी व्यवस्थाही नव्हती, तिथे मात्र त्यांना त्रासाला सामोरे जावे लागले.

काही शाळा-कॉलेजांतून जीवशास्त्राचा पेपर संपेपर्यंत विद्यार्थ्यांना आणि पालकांना शाळेच्या गेटबाहेर उभे करण्यात आले होते. हे विद्याथीर् तेथेच उन्हात तिष्ठत हातात पुस्तक धरून अभ्यास करताना दिसत होते. दादरच्या ज्योतिबा फुले कन्या शाळेच्या बाहेर उन्हापासून बचाव करण्यासाठी विद्यार्थ्यांनी बस स्टॉपचा आधार घेतला होता. त्यामुळे विद्याथीर् आणि पालकांमध्ये कमालीची नाराजी होती.

रसायनशास्त्र आणि गणिताच्या पेपरमध्ये साडेतीन तासांचा अवधी असल्याने परीक्षा केंदे निवडताना तेथे विद्यार्थ्यांना बसण्याची व्यवस्था पुरेशी असेल, याची काळजी घ्यायला नको का, असा सवाल विद्याथीर् आणि पालकांकडून करण्यात येत होता.

 
</text>
</doc>
