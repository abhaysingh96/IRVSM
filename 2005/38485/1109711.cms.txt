<doc>
<docno>1109711.cms.txt</docno>
<text>
 
लेख: आयफेल टॉवर
कुत्रं, मांजर आणि ग्रेस मार्क
[ Friday, May 13, 2005  09:50:53 pm]


परीक्षा आणि त्यानंतर त्यातील कर्तबगारी दर्शवणारी मार्कशीट ही खरं तर मुलांसाठी डोकेदुखी. पण ब्रिटनमधील परीक्षा मंडळाच्या एका अजब धोरणामुळे परीक्षा मुलांसाठी ' चांदी ' झाली आहे, तर शिक्षणतज्ज्ञांसाठी डोकेदुखी. घरातील कुत्र्याला-मांजराला काही बरेवाईट झालं की मुलांच्या ' कोमल हृदया ' वर परिणाम होतो. त्यामुळे अशावेळी मुलांना तीन-चार टक्के ग्रेस मार्क द्यावेत, असं परीक्षा मंडळाला वाटतं.

परीक्षेच्या दिवशीच घरातील पाळीव प्राण्याचा मृत्यू झाल्यास संबंधित विद्यार्थ्याला दोन टक्के ग्रेस मार्क मिळतील. समजा ' चुकून ' आदल्या दिवशीच कुत्रं-मांजर दगावलं, तरीही ' नो प्रॉब्लेम! ' एक टक्का ग्रेस मार्कची सोय आहेच. हे ग्रेस मार्क म्हणजे मुलांसाठी ' दिवाळी ' च असली तरी ती साजरी करण्यासाठी आपल्या लाडक्या कुत्र्याला-मांजरीला ठार मारण्यापर्यंत मुलांची मजल जाणार नाही, असा पक्का विश्वास मंडळाला आहे. मंडळाच्या या ' स्पेशल कन्सिडरेशन ' धोरणात मानवी जीवनाला अर्थातच प्राण्यांपेक्षा जादा ' मोल ' आहे. घरातल्यांपैकी कुणी गंभीर आजारी पडल्यास अथवा एखाद्याचे निधन झाल्यास पाच टक्के, नातेवाईकांपैकी कुणी मरण पावल्यास चार टक्के, एखादा अवयव दुखावल्यास/ स्थानिक समस्या उद्भवल्यास तीन टक्के, परीक्षेच्या दिवशीच अस्थम्याचा अॅटॅक आल्यास वा अपघाता-सारखी भयंकर दुर्घटना पाहिल्यास तीन टक्के, ताप आल्यास दोन टक्के काहीच नाही तर गेला बाजार डोकेदुखीसाठी एक टक्का असे ग्रेस मार्कचे ' दरपत्रक ' च मंडळाने जाहीर केले आहे.

ग्रेस मार्कच्या या ' दरपत्रका ' मुळे शिक्षणतज्ज्ञांच्या डोक्याला मुंग्या आल्या आहेत. ' पाळीव प्राण्याचा मृत्यू झाल्यास मुलांना दु:ख होणे स्वाभाविक आहे. पण म्हणून त्यांना जादा मार्क द्यायचे हे हास्यास्पद आहे ', असे ' कॅम्पेन फॉर रिअल एज्युकेशन ' चे अध्यक्ष निक सिटन म्हणतात, तर पाळीव प्राण्याची व्याख्या कशी करणार. ' फिश टँक ' मधील मासा मेल्यास किती मार्क देणार, असा खोचक प्रश्ान्ही काही शिक्षणतज्ज्ञ उपस्थित करत आहेत. तीन लाखांहून अधिक विद्यार्थ्यांनी ' स्पेशल कन्सिडरेशन ' साठी अर्ज केले आहेत. आता बोला!

 
</text>
</doc>
