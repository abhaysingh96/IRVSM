<doc>
<docno>1109780.cms.txt</docno>
<text>
 
क्रीडा
राष्ट्रीय क्रिकेट प्रशिक्षक उमेदवारांच्या मुलाखती 19 मे रोजी
[ Friday, May 13, 2005  11:45:26 pm]


वृत्तसंस्था

मुंबई : भारतीय क्रिकेट संघाच्या प्रशिक्षकासाठी अर्ज केलेल्या उमेदवारांच्या मुलाखती 19 मे रोजी नवी दिल्लीत घेतल्या जातील. भारतीय क्रिकेट नियामक मंडळाचे अध्यक्ष रणबीरसिंग महेंद यांच्या अध्यक्षतेखालील 6 जणांची समिती या मुलाखती घेईल.

प्रशिक्षक पदाच्या उमेदवारांत ग्रेग चॅपल, टॉम मूडी, मोहिंदर अमरनाथ आणि डेस्मंड हेन्स या चार जणांचा समावेश आहे. तिरुअंनतपूरम येथून भारतीय क्रिकेट नियामक मंडळाचे चिटणीस एस. के. नायर यांनी ही माहिती दिली.

संदीप पाटील आणि जॉन एम्बुरी यांनी प्रशिक्षकपदाचया शर्यतीतून अंग काढून घेतले आहे असेही नायर यांनी सांगितले. भारतीय क्रिकेट नियामक मंडळाच्या विशेष समितीच्या बैठकीनंतरही प्रशिक्षकपदाच्या शर्यतीत डेस्मंड हेन्स आणि जॉन एम्बुरी यांच्या नावाचा समावेश असल्याची माहिती देण्यात आलेली नव्हती.

ग्रेग चॅपल, टॉम मूडी, मोहिंदर अमरनाथ, डेस्मंड हेन्स यांना मुलाखती संदर्भातील पत्रे भारतीय क्रिकेट नियामक मंडळाने पाठवली असून, मुलाखतीसाठी 19 मे ही तारीख ठरल्याचे त्यांना कळवण्यात आले आहे असे नायर म्हणाले.

ग्रेग चॅपल, टॉम मूडी, मोहिंदर अमरनाथ आणि डेस्मंड हेन्स यांनी आपण या मुलाखतीसाठी निश्चित येत असल्याचे भारतीय क्रिकेट नियामक मंडळाला कळवले आहे.

संदीप पाटील शर्यतीत नाही

कोलकाता ( वृत्तसंस्था) : भारताचे माजी कसोटीवीर संदीप पाटील हे भारतीय क्रिकेट संघाच्या प्रशिक्षकाच्या शर्यतीत नाहीत. भारतीय क्रिकेट नियामक मंडळाचे चिटणीस एस. के. नायर म्हणाले : संदीप पाटील यांनी गुरुवारी रात्री आम्हाला पत्राद्वारे हा निर्णय कळवला आहे.

गोलंदाज प्रशिक्षक हवा

मुंबई : भारतीय क्रिकेट संघाचे प्रशिक्षक गोलंदाज असावेत असे मत भारतीय क्रिकेट निवड समितीचे अध्यक्ष किरण मोरे यांनी व्यक्त केले आहे. ते म्हणाले : इरफान पठाण, लक्ष्मीपती बालाजी यासारख्या होतकरू गोलंदाजांना चांगले मार्गदर्शन करू शकेल असा प्रशिक्षक असायला हवा. आम्ही यासंबंधात जॉन राईट यांच्याशीही चर्चा केली होती.

 
</text>
</doc>
