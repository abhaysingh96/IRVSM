<doc>
<docno>1109726.cms.txt</docno>
<text>
 
अग्रलेख
मायावतींचा कांगावा
[ Friday, May 13, 2005  10:00:40 pm]


रेल्वेमंत्री लालू प्रसाद यादव यांना त्यांच्याकडील 24 खासदारांच्या पाठिंब्यासाठी सांभाळून घेताना डॉ. मनमोहन सिंग सरकारला करावी लागत असलेली कसरत कमी झाली म्हणून की काय, आता बहुजन समाज पाटीर्च्या अध्यक्ष आणि राज्यसभेतील खासदार मायावती यांनी त्यांच्या 18 खासदारांचा पाठिंबा काढून घेण्याची धमकी दिली आहे.

ताज कॉरिडॉर प्रकरणी 2003 साली सुप्रीम कोर्टाने सीबीआयकडे चौकशी सोपवल्यानंतर, त्याचाच आनुषंगिक भाग म्हणून मायावती यांच्या मालमत्तेचीही चौकशी सुरू झाली होती. मायावती उत्तर प्रदेशच्या मुख्यमंत्री असताना पर्यावरण खाते तसेच पुरातत्त्व विभागाची मंजुरी नसतानाच , ' ताज कॉरिडॉर प्रकल्पा ' चे काम दडपून चालू करण्यात आले होते.

या काळात केंदात भाजपप्रणीत राष्ट्रीय लोकशाही आघाडीचे सरकार होते. उत्तर प्रदेशातील मुख्यमंत्रीपदाच्या बदल्यात बहुजन समाज पाटीर्ने केंदातील वाजपेयी सरकारला पाठिंबा दिला होता. मायावती असोत, जयललिता असोत वा लालू प्रसाद, कायद्याच्या यंत्रणा मनात येईल त्याप्रमाणे वाकवण्यासाठीच सत्ता असते, असा त्यांचा ठाम समज आहे. केंदातील सत्तेला पाठिंबा देण्याच्या बदल्यात, सीबीआयपासून प्राप्तिकर विभागापर्यंत सर्व तपास यंत्रणांच्या कारवाईपासून संरक्षण मिळणे हे तर त्यांना अभिप्रेत असतेच, पण राज्यांतील आपल्या प्रतिस्पधीर् नेत्याला बनावट प्रकरणांत गुंतवण्यासाठी या यंत्रणांचा वापर व्हायला हवा, अशीही त्यांची अपेक्षा असते!

त्यासाठी ते दबावतंत्र वापरीत असतात. मायावती धमक्या कितीही देवोत, एनडीएशी सोयरिक करण्याचे पाऊल आजच्या घडीला त्या उचलू शकत नाहीत आणि त्याखेरीज युपीएचा पाठिंबा काढून घेण्याच्या त्यांच्या इशाऱ्याला फारसा अर्थ उरत नाही. काँग्रेसला याची कल्पना असल्यामुळेच, राज्यसभेत मायावती यांच्या कांगाव्याचे पितळ सौम्य शब्दात का होईना, उघडे पाडण्याची भूमिका केंदीय राज्यमंत्री सुरेश पचौरी यांनी घेतली. ताज कॉरिडॉर प्रकरणी मायावतींविरुद्ध गुन्हा नोंदवला गेला, तो तत्कालीन एनडीए सरकारने त्यात सक्रिय भूमिका बजावली म्हणून नव्हे. सुप्रीम कोर्टाने सीबीआयला चौकशीचे आदेश दिले. शिवाय आजही त्याच कोर्टाची चौकशीच्या कामावर देखरेख आहे.

कोणत्याही भ्रष्टाचाराच्या आरोपांत आनुषंगिक पुरावा म्हणून संबंधित व्यक्तीच्या मालमत्तेत बेहिशेबी वाढ झाली आहे काय, याला महत्त्व असते. साहजिकच मायावती यांच्याही बेहिशेबी मालमत्तेची चौकशी करण्यात आली. त्यात मायावतींच्याच नव्हे, तर ज्ञात उत्पन्नाचे साधन नसलेल्या त्यांच्या जवळच्या नातेवाईकांच्या नावे मोठ्या प्रमाणावर संपत्ती आढळली. त्यामुळे बेहिशेबी मालमत्ता बाळगल्याच्या आरोपावरून त्यांच्याविरुद्ध स्वतंत्र गुन्हा नोंदवण्यात आला. यापैकी ताज कॉरिडॉर प्रकरणी गोळा केलेले पुरावे खटला भरण्यास पुरेसे नाहीत, असा अभिप्राय केंदात युपीए सरकार आल्यावर अॅटनीर् जनरलनी दिला. मात्र सुप्रीम कोर्टाने केवळ या सल्ल्यावर न विसंबता केंदीय दक्षता आयोगाकडे पुराव्याची सर्व कागदपत्रे सोपवून, आयोगाचे मत मागविले. आयोगाने नुकतेच ते कोर्टाला सादर केले आहे.

त्यामुळे या खटल्याबाबतचा निर्णय सरकार घेणार नाही, तर तो कोर्टातच होईल. बेहिशेबी मालमत्ता ही नातेवाईकांच्या नावावर ठेवली जाते. तेव्हा नातेवाईकांच्या उत्पन्नाच्या सोतांची चौकशी होणे स्वाभाविकच आहे. मायावतींना मात्र यात ' दलितविरोधी ' कारस्थान दिसते. अन्य पक्षांचे नेते व त्यांचे नातेवाईक यांच्याही मालमत्तेची अशीच चौकशी का होत नाही, असा हास्यास्पद सवाल त्या करतात. त्यांच्यावर या स्वरूपाचे गुन्हे नोंदवलेले नाहीत म्हणून, हे त्याचे उत्तर आहे. बेहिशेबी मालमत्तेशी संबंधित गुन्ह्यांचा तपास सीबीआय करीत असले, तरी त्याचे नियंत्रण हे आता केंदीय दक्षता आयोगाकडे देण्यात आले असल्यामुळे, या प्रकरणीही तपासात सरकारच्या हस्तक्षेपाला वाव उरलेला नाही. तेव्हा मायावतींचे या तपासाविषयी आक्षेप असतील, तर कोर्टाकडे दाद मागणे हाच त्यांच्यापुढे पर्याय आहे. तपासात हस्तक्षेप केला नाही, तर पाठिंबा काढून घेण्याची धमकी देऊन, त्या स्वत:चीच बाजू अधिक दुबळी करीत आहेत.

 
</text>
</doc>
