<doc>
<docno>1109646.cms.txt</docno>
<text>
 
महाराष्ट्र
गुहागर बलात्कार प्रकरणी तपासात हयगय नको
[ Friday, May 13, 2005  09:06:46 pm]


म. टा. वृत्तसेवा

रत्नागिरी : गुहागर वासनाकांडामधील संशयित आरोपींवर कडक कारवाई केली व्हावी, अशा मागणीचे निवेदन शिवसेना महिला आघाडीच्या रत्नागिरी जिल्हा शाखेने पोलिस अधीक्षक अर्चना त्यागी यांच्याकडे दिले असून त्यावर योग्य कार्यवाही करण्याचे आश्वासन त्यागी यांनी दिले आहे.

अत्याचारग्रस्त अल्पवयीन मुलीला न्याय मिळवून देण्यात हस्तक्षेप झाल्यास दोषी घटकांविरोधात आक्रमक आणि तीव्र आंदोलन करण्याचा इशाराही शिवसेना महिला आघाडीच्या या निवेदनात आहे. पैसा आणि प्रतिष्ठेच्या जोरावर महिलेची मानहानी करण्याच्या या प्रकाराचा निषेध करण्यासाठी, तसेच त्याच्या तपासासाठी सरकारी यंत्रणांवर दबाव कायम राखण्यासाठी अन्य सामाजिक आणि राजकीय संघटनांनीही एकत्र यावे, असे आवाहन आघाडीने केले आहे. आघाडीच्या जिल्हा संघटक नेत्रांजली आखाडे यांच्या नेतृत्वाखालील शिष्टमंडळाने हे निवेदन पोलिस अधीक्षक त्यागी यांना दिले.

 
</text>
</doc>
