<doc>
<docno>1109640.cms.txt</docno>
<text>
 
महाराष्ट्र
वैद्यकीय संशोधनात महाराष्ट्राची पिछेहाट!
[ Friday, May 13, 2005  09:01:56 pm]


म. टा. प्रतिनिधी

नाशिक : 2002 सालच्या राष्ट्रीय आरोग्य आराखड्यानुसार महाराष्ट्राने या वषीर्पर्यंत आरोग्यसेवांवर खर्च होणाऱ्या रकमेच्या एक टक्का निधी हा संशोधनावर खर्च करणे अपेक्षित आहे. आगामी पाच वर्षांत हा निधी दुप्पट व्हावा, असे हा आराखडा सांगतो. मात्र, दुप्पट तर दूरच पण महाराष्ट्र आजच्या घडीला एक टक्काही रक्कम संशोधनावर खर्च करत नसल्याने वैद्यकीय संशोधन क्षेत्रात राज्याची पिछेहाट होत आहे, अशी खंत ' महाराष्ट्र सरकारच्या राजीव गांधी सायन्स अँड टेक्नॉलॉजी कमिशन ' चे अध्यक्ष डॉ. वसंत गोवारीकर यांनी गुरुवारी व्यक्त केली.

महाराष्ट्र आरोग्य विज्ञान विद्यापीठाच्या चतुर्थ पदवीप्रदान समारंभात प्रमुख अतिथी म्हणून डॉ. गोवारीकर बोलत होते. भाषणाच्या सुरुवातीला नाशिकचे कौतुक करत कधीकाळी केवळ दाक्ष आणि तीर्थक्षेत्र यासाठी प्रख्यात असलेल्या नाशिकमध्ये आता दोन विद्यापीठे आहेत, असा गौरवपूर्ण उल्लेख गोवारीकरांनी केला. देशातील सर्वाधिक वेगाने विकसित होणाऱ्या शहरांमध्ये नाशिकचे स्थान वरचे असल्याचे नमूद करून ' नाशिकमध्ये घडतंय ते टिपिकल आहे. भारतातल्या कुठल्याही शहराला ते हवंहवसं आहे ', असे उद्गार त्यांनी काढले.

डॉ. गोवारीकर यांचे भाषण म्हणजे विद्यापीठ आणि संशोधन यांच्या अनन्यसाधारण संबंधाबाबतचे मुक्तचितंन होते. ' नेचर ' या जगद्विख्यात नियतकालिकाचा हवाला देऊन डॉ. गोवारीकर म्हणाले की , ' अप्रगत आणि विकसनशील देशांतील लक्षावधी गोरगरीबांसाठी काळ ठरणाऱ्या ' काला आजार ' चा उल्लेखही जगातल्या सर्वाधिक अद्ययावत अशा ज्ञानकोशात नाही. आठ हजार रोग असे आहेत की ज्यांच्यावर संशोधनाची गरज आहे. मात्र, प्रगत देशांतील मोठमोठ्या औषध कंपन्या ' ब्रेस्ट इप्लांटसारख्या शस्त्रक्रियां ' वरच्या खर्चाला आणि संशोधनालाच प्राधान्य देताना दिसतात. कारण, इतर संशोधनात त्यांना फायदा दिसत नाही. अशा दुर्लक्षित पण महत्त्वपूर्ण संशोधनांवर आरोग्य विद्यापीठासारख्या संस्था आणि वैद्यकीय स्नातकांनी लक्ष दिले पाहिजे, असे आवाहन गोवारीकर यांनी केले.

... तर विद्यापीठ अपूर्णच!

केवळ परीक्षा घेणे हेच आरोग्य विद्यापीठाचे काम नाही, असे बजावून विद्यापीठात पदव्युत्तर आणि संशोधन विभाग असणे नितांत गरजेचे आहे. संशोधनाशिवाय विद्यापीठ ही संकल्पनाच मला फोल वाटते. उच्च वैद्यकीय शिक्षण संशोधनाशिवाय अपूर्ण आहे. विद्यापीठात संशोधनाचे काम व्हावे, यासाठी सरकारने विशेष अनुदान देणे गरजेचे आहे. त्यासाठी विद्यापीठातील सर्वांनी एकत्र आले पाहिजे, असे गोवारीकर म्हणाले.

जगात लक्षावधी डॉक्टर्स आहेत, त्यातलेच एक होऊन तुम्हाला पैसा कमवायचा आहे की, थोड्या वेगळ्या वाटेने जायचे आहे ते ठरवा. पैसा सगळ्यांनाच मिळणार आहे. पण, समाजाला काही चांगले दिलेत तर तुम्ही पैशाबरोबरच मान, प्रसिद्धी आणि आशीर्वादही मिळवाल, असा संदेश गोवारीकर यांनी दिला.

विद्यार्थ्यांनाही श्रेय

कुलगुरू डॉ. मृदुला फडके यांनीही यावेळी स्नातकांशी संवाद साधला. पदवी मिळविणे म्हणज एका विशाल क्षितिजावर प्रवेश करणे आहे. विद्यापीठाच्या परीक्षा पद्धतीत फारशी गळतीस्थाने उरलेली नाहीत. याचे श्रेय जसे बार कोड पद्धत अमलात आणणाऱ्या विद्यापीठाच्या विभागाला आहे, तसेच विद्यार्थ्यांनाही आहे. त्यांनी अन्य मार्गांपेक्षा स्वत:च्या कष्टावर आणि बुद्धीवरच अधिक विश्वास ठेवून मेहनत केल्यानेच हे यश मिळू शकले, असे फडके यांनी सांगितले. रुग्णावर उपचार करणे हे एकट्याचे काम नसून त्यासाठी सर्वांनी एकत्र येण्याची गरज व्यक्त करून डॉ. फडके यांनी कुसुमाग्रजांची ' आम्ही ' ही कविता म्हणत भाषण संपविले.

विद्यापीठाचे प्रकुलपती दिलीप वळसे-पाटील हे पंतप्रधानांसमवेतच्या बैठकीसाठी दिल्लीला गेल्याने डॉ. फडके यांनीच पदवीप्रदान केले. यावेळी एकूण 8352 विद्यार्थ्यांना पदवी प्रदान करण्यात आली. त्यात आधुनिक वैद्यकशास्त्राच्या 3485, दंतविद्या शाखेच्या 669, आयुर्वेद शाखेच्या 2046, होमिओपॅथीच्या 1759 आणि तत्सम अन्य विद्याशाखांच्या 393 विद्यार्थ्यांचा समावेश होता.

 
</text>
</doc>
