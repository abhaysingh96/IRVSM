<doc>
<docno>1108381.cms.txt</docno>
<text>
 
महामुंबई
प. रेल्वेची लोकल 'इंटरनॅशनल' डिझाइनमध्ये
[ Friday, May 13, 2005  12:32:00 am]


म. टा. प्रतिनिधी

मुंबई : मुंबईतील उपनगरी लोकल गाड्यांच्या सेवांना नवीन रूप देऊन, त्या अधिक आरामदायी करण्याचा मुंबई रेल्वे विकास महामंडळाचा मानस आहे. त्या प्रकल्पाचा भाग म्हणून नऊ डब्यांच्या 909 कार्स म्हणजे 101 ईएमयु कोच लोकल सेवेत आणण्याचा प्रयत्न आहे. नवीन कोच डिझाइन कसे असावे, याचा निर्णय प्रवाशांनी द्यावयाचा आहे. त्यासाठी सध्या पश्चिम रेल्वेवर तीन वेगवेगळ्या बनावटीचे रेक्स रूळावर आणण्यात आले असून, येत्या 18 मेपासून त्याविषयी प्रवाशांची मते जाणून घेण्यात येतील.

' मुंबईच्या आयुष्यरेषेत बदल... तुमच्या सुखमय प्रवासासाठी ' असे घोषवाक्य असलेल्या मुंबई रेल्वे विकास महामंडळाने स्थापनेनंतर संथ गतीने का होईना, एमयुटीपीच्या पहिल्या टप्प्यातील कार्यक्रमानुसार मुंबईतील लोकलच्या सुधारणेचा कार्यक्रम हाती घेतला आहे. मात्र या सुधारणा मुंबईकर प्रवाशांना विचारात घेऊन करण्यात येतील. त्यानुसार नव्या तीन रेकबाबत प्रतिक्रिया जाणून घेण्यासाठी एक एजन्सी नियुक्त केली आहे. कामाचे प्रशिक्षण असलेल्या व्यक्ती प्रवाशांकडून ' फिडबॅक फॉर्म्स ' चे लोकलमध्ये वाटप करून, प्रवाशांनी भरलेले फॉर्म्स संकलित करतील, असे सांगण्यात आले.

याशिवाय चर्चगेट, दादर, वांदे, अंधेरी, मालाड आणि बोरिवली स्टेशन मॅनेजरच्या कार्यालयाजवळ लावण्यात येणाऱ्या बॉक्समध्ये प्रवाशांना आपली मते फॉर्म्सद्वारे नोंदविता येतील, असे गुरुवारी महामंडळातफेर् सांगण्यात आले. नव्या डब्यांबाबत मते जाणून घेतल्यानंतर मुंबई उपनगरी वाहतुकीसाठी लागणाऱ्या 101 रेकचे नव्या डिझायनचा अंतिम निर्णय घेण्यात येईल.

सध्याच्या ईएमयु गाड्यांमध्ये एका रांगेत तीन ( पॅसेजच्या प्रत्येक बाजूला तीन बसण्याच्या जागा आहेत) अशी बसण्याची व्यवस्था आहे. एका डब्यातील बसण्यासाठी दोन अधिक दोन तर दुसऱ्या डब्यात तीन अधिक दोन, असा बदल आहे. यामुळे उभ्या प्रवाशांसाठी प्रशस्त जागा निर्माण होऊन, वहनक्षमतेत वाढ होईल.

नव्या कोचमधील आसने अधिक आरामदायी आहेत. बैठकांच्या चौकटी स्टीलच्या असल्याने त्या गंजणार नाहीत. दुसऱ्या वर्गातील आसने लाकडाऐवजी मोल्डेड पॉलियुरेथिन कुशन्सची आहेत. पहिल्या वर्गासाठी जाड कुशन्स आणि दुसऱ्या वर्गासाठी निळी कव्हर्स असून, पहिल्या वर्गात ते नारिंगी रंगाचे असेल. खिडक्यांचा आकार वाढविण्यात आल्याने प्रकाश व खेळती हवा राहण्यास मदत होईल.

दरवाज्यासमोरील मागिर्का आणि डब्यातील विभाजक सौंदर्यपूर्ण आणि मनमोहक आहेत. पंख्याची बटने आकर्षक करण्यात आली आहेत. मोटरमनची केबिन वातानुकूलित केली असून, समोरची काच जास्त रूंद केली आहे. आरामदायी प्रवासासाठी एअरस्प्रिंगचा वापर केला आहे.

रेकचा रंग बदलला असून, निळा आणि पांढरा रंग प्रवाशांना भावेल, असे प्रशासनाला वाटते. डब्यातील प्रकाशयोजना सुधारली असून, हवा खेळती राहण्यासाठी व्हेंटिलेशन सुविधेत सुधारणा केली आहे. मुंबईकरांच्या कौलानंतर लोकलच्या नव्या रुपातील कोच निश्चित होतील.

 
</text>
</doc>
