<doc>
<docno>1108346.cms.txt</docno>
<text>
 
महामुंबई
महिलांनी बंद पाडलेला 'अजित पॅलेस' बार पुन्हा सुरू
[ Friday, May 13, 2005  12:01:45 am]


म. टा. वृत्तसेवा

नवी मुंबई : खारघरजवळील कोपरा गावातील महिलांनी गुप्त मतदान करून बंद पाडलेला कोपरा गावातील ' अजित पॅलेस ' बार पुन्हा सुरू झाल्याने आश्चर्य व्यक्त करण्यात येत आहे.

सदर बारबाबत शुक्रवार , 13 मे रोजी गावातील महिलांचे पुन्हा मतदान घेण्याचे आदेश राज्य उत्पादन शुल्क कार्यालयाने रायगडच्या जिल्हाधिकाऱ्यांना दिले आहेत.

' अजित पॅलेस ' बार सुरू झाल्यानंतर गावातील महिलांनी या बारला तीव्र विरोध केला होता. हा बार बंद करण्याची मागणी महिलांनी लावून धरल्यानंतर जिल्हाधिकारी भास्कर वानखेडे यांनी ' बार हवा की नको ' यासाठी गावातील महिलांचे गुप्त मतदान घेण्याचे आदेश पनवेलचे तहसीलदार अनंत संख्ये यांना दिले होते. त्यानुसार 15 डिसेंबर रोजी मतदान घेण्यात आले होते. यात 366 महिलांनी भाग घेतला होता. त्यापैकी 291 महिलांनी बारच्या विरोधात तर 69 महिलांनी बारच्या बाजूने मतदान केले होते.

जिल्हाधिकारी वानखेडे यांनी बारचा परवाना रद्द केल्यानंतर मालकाने कोर्टात धाव घेतली होती. बारसंबंधीचे मतदान हे खारघर ग्रामपंचायतीच्या एका प्रभागातून घेण्यात आले, तसेच मतदान चुकीच्या पद्धतीने घेण्यात आले, असा त्याचा दावा होता. कोर्टाने बारमालकाचे म्हणणे ग्राह्य धरून खारघर ग्रामपंचायतीच्या तिन्ही प्रभागांतून मतदान घेण्याचे आदेश दिले. त्यानुसार 13 मे रोजी मतदान घेण्यात येणार आहे.

 
</text>
</doc>
