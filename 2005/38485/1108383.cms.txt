<doc>
<docno>1108383.cms.txt</docno>
<text>
 
देश-विदेश
सरकारचा पाठिंबा काढू! -मायावतीं
[ Friday, May 13, 2005  12:34:26 am]


वृत्तसंस्था

नवी दिल्ली : बेहिशोबी मालमत्ता जमवल्याप्रकरणी केंदीय गुन्हा अन्वेषण विभागाने ( सीबीआय) बहुजन समाज पक्षाच्या नेत्या मायावती यांची चौकशी सुरू केल्यामुळे चवताळलेल्या बसपने केंदातील सत्ताधारी आघाडीला बाहेरून असलेला पाठिंबा काढून घेण्याची धमकी गुरुवारी संसदेत दिली. आपण बेहिशोबी मालमत्ता जमवल्याचे सिद्ध झाल्यास राजकारण सोडून देऊ, असे आव्हानही त्यांनी सरकारला दिले.

सीबीआयने चौकशी सुरू केल्यामुळे मायावतींनी ' कांगावा अस्त्र ' बाहेर काढले असून सीबीआयला दलितविरोधी आणि मनुवादी ठरवून त्या मोकळ्या झाल्या आहेत. गुरुवारी मायावतींनी संसदेत फणा काढत , ' सरकारने दलितविरोधी कारवाया न थांबवल्यास बाहेरून असलेला पाठिंबा काढून घेऊ ,' अशी धमकी दिली. अर्थात, बसपच्या 18 खासदारांनी सरकारचा पाठिंबा काढून घेतला तरी सरकारच्या स्थैर्यावर त्याचा काहीही परिणाम होणार नसल्यामुळे मायावतींचा हा इशारा पोकळ धमकीच ठरण्याची शक्यता आहे.

' अन्य राजकीय पक्षांच्या अध्यक्षांचीही चौकशी करण्यात यावी ,' अशी मागणी मायावतींनी राज्यसभेत केली. तर लोकसभेत बसपसदस्यांनी सीबीआयच्या विरोधात घोषणा घेत अध्यक्षांपुढील मोकळ्या जागेत धाव घेऊन गोंधळ घातल्याने लोकसभेचे कामकाज 10 मिनिटांसाठी स्थगित करावे लागले.

 
</text>
</doc>
