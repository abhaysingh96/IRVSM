<doc>
<docno>1109722.cms.txt</docno>
<text>
 
लेख
आडमुठ्या अपेक्षेमुळे करार रखडला
[ Friday, May 13, 2005  09:58:22 pm]


बँक कर्मचाऱ्यांच्या वेतनवाढीचा करार बँक व्यवस्थापनांच्या आडमुठ्या अपेक्षेमुळे रखडला आहे. त्याचा फटका साऱ्याच कर्मचाऱ्यांना बसत आहे.

वेतनवाढ किती द्यायची ते ठरले की वेतनवाढीचा करार होण्यास विलंब लागत नाही. पण सार्वजनिक क्षेत्रातील बँकांचे कर्मचारी याला अपवाद ठरले आहेत. या सात लाख कर्मचाऱ्यांना 13.25 टक्के वाढ देण्याचे बँकांच्या वतीने वाटाघाटी करणाऱ्या ' इंडियन बँक असोसिएशन ' ने नोव्हेंबर 2004 मध्येच मान्य केले आहे ; कर्मचारी संघटनांचीही याला मान्यता आहे. पण सहा महिने झाले तरी करार होऊ शकलेला नाही. त्यामुळे घोडे अडतेय कुठे, असा प्रश्ान् तमाम कर्मचाऱ्यांसमोर निर्माण झाला आहे.

हे घोडे अडतेय ते बँक व्यवस्थापनांच्या आडमुठ्या अपेक्षेमुळे! एकाच्या खिशातून पैसे घेऊन दुसऱ्याला निवृत्तीवेतन देण्याचा प्रकार बहुसंख्य संघटना मान्य करण्यास तयार नसून त्यामुळेच वेतनवाढीचा करार अडकून पडला असल्याचे सांगण्यात येते.

सार्वजनिक क्षेत्रातील बँक कर्मचाऱ्यांना मागच्या वेळी 12.25 टक्के वाढ देण्यात आली होती. या कराराची मुदत नोव्हेंबर 2002 मध्ये संपली. पण त्यापूवीर्च बँक कर्मचारी व अधिकारी संघटनांच्या युनायटेड फोरमने कर्मचाऱ्यांच्या वेतनवाढीचे मागणीपत्र व्यवस्थापनांना सादर केले होते. बँकांची आथिर्क स्थिती सुधारलेली असतानाही सहा-सात टक्क्यांपासून सुरुवात करीत 13.25 टक्के वाढीला इंडियन बँक असोसिएशनने मान्यता दिली. ती देताना या वाढीची विभागणी कशी करावी, त्याचे स्वातंत्र्य कर्मचारी संघटना व बँक व्यवस्थापनाला देण्यात आले होते. तेथेच कराराचे घोडे अडले आहे. 13.25 टक्के वेतनवाढीत मूळ पगार, महागाई भत्ता, घरभाडे, शहर भत्ता यांचे प्रमाण ठरवायचे आहे. पण मुख्य प्रश्ान् आहे तो कर्मचाऱ्यांच्या पेन्शन फंडाचा! मान्य केलेल्या 13.25 टक्के वाढीतील सरसकट 18.25 टक्के रक्कम म्हणजे 163 कोटी रुपये व्यवस्थापन पेन्शन फंडाकडे वळवू इच्छित आहे. त्यालाच बहुसंख्य कर्मचारी संघटनांचा विरोध आहे.

बँक कर्मचाऱ्यांसमोर 1992 च्या सुमारास निवृत्तीवेतनाचा पर्याय आणण्यात आला त्यावेळी 35 टक्के कर्मचाऱ्यांनीच त्याला मान्यता दिली होती. 65 टक्के म्हणजे साडेचार लाख कर्मचारी भविष्य निर्वाह निधीच्याच पर्यायावर कायम राहिले होते. पण, आता पेन्शनचा पर्याय स्वीकारणाऱ्या कर्मचाऱ्यांच्या वेतनातून त्यासाठी कापून घेण्यात येत असलेली रक्कम पुरेशी ठरत नसल्याने सर्वच कर्मचाऱ्यांच्या वेतनातून त्यासाठी कपात करण्याचा व्यवस्थापनाचा प्रयत्न आहे. म्हणजे 35 टक्के कर्मचाऱ्यांच्या पेन्शनसाठी उरलेल्या 65 टक्के कर्मचाऱ्यांच्या वेतनालाही कात्री लावण्याचा हा प्रकार आहे.

मागच्या वेतनवाढीच्या कराराच्या वेळी बेसावध कर्मचारी संघटनांनी याला मान्यता दिली होती. त्यावेळी उर्वरित कर्मचाऱ्यांसाठीही पुन्हा एकदा निवृत्तीवेतनाचा पर्याय खुला केला जाईल, अशी अपेक्षा होती. मात्र, कर्मचारी संघटनांकडून वारंवार विनंती करण्यात येत असूनही बँक व्यवस्थापनांची त्याला तयारी नाही. तर 35 टक्के कर्मचाऱ्यांच्या पेन्शन फंडासाठी सरसकट सर्व कर्मचाऱ्यांच्या वेतनवाढीतून 18.25 टक्के रक्कम कापू देण्यास इंटकप्रणीत इन्बेक, भारतीय मजदूर संघप्रणीत नोबो आदी संघटनांचा विरोध आहे. त्यामुळेच वेतनवाढीचा करार प्रत्यक्षात येण्यात अडचणी निर्माण झाल्या असल्याचे इंडियन नॅशनल बँक एम्प्लॉईजह फेडरेशनचे सरचिटणीस सुभाष सावंत यांनी सांगितले.

पेन्शन फंडासाठीची तरतूद कमी पडत असल्याने आता 18.25 टक्केच नव्हे तर 20.25 टक्के रक्कम कापून द्यावी, अशी मागणी इंडियन बँक असोसिएशनने कर्मचारी संघटनांकडे केली आहे. वाढीव मागणीचा विचार केला तर एकूण रक्कम 210 कोटी रु. होते. पण ज्यांना मुळात निवृत्तीवेतनाचा लाभ मिळालेला नाही किंवा त्यांनी तो घेतलेला नाही त्यांच्या वेतनातून त्यासाठी पैसे कापून घेणे कोणत्या तत्त्वात बसते, असाच सवाल त्यांनी याबाबत बोलताना केला.

मुळात पेन्शनचा पर्याय देण्यात आला त्यावेळी भविष्य निधीवर मिळणारे व्याज अधिक होते. त्यातच संपावर गेल्यास पेन्शन मिळणार नाही, अशी अट बँकांतफेर् त्यावेळी घालण्यात आली होती. त्यामुळे अनेक कर्मचाऱ्यांनी पेन्शनचा पर्याय स्वीकारला नव्हता. आज भविष्यनिधीवरचे व्याज कमी झाले आहे. मधल्या काळात कर्मचारी संघटनांनी दबाव आणून संप न करण्याची अट रद्द करायला बँकांना भाग पाडले होते. त्यामुळे आज बहुसंख्य कर्मचारी पेन्शनचा पर्याय स्वीकारू इच्छित आहेत. रिझर्व बँकेने आपल्या कर्मचाऱ्यांना पेन्शनचा पर्याय स्वीकारण्याची अनेकवेळा संधी दिली होती. इंडियन बँक असोसिएशन मात्र त्याला तयार नाही. त्यामुळेच कर्मचाऱ्यांच्या वेतनवाढीच्या कराराबाबत निर्माण झालेली कोंडी फुटू शकलेली नाही.

पेन्शनमुळे पडणारा बोजा हे पेन्शनचा पर्याय पुन्हा खुला करण्यास बँकांची तयारी नसण्यामागील मुख्य कारण आहे. मात्र याबाबत लवचिकता दाखविण्याची कर्मचाऱ्यांची तयारी असल्याचे सुभाष सावंत यांनी सांगितले. सध्या मूळ वेतनाच्या 50 टक्के दराने निवृत्तीवेतन देण्यात येते. ते 45 टक्क्यांपर्यंत आणण्यास आमची तयारी असून याबाबत पंतप्रधान कार्यालयाचे राज्यमंत्री पृथ्वीराज चव्हाण यांना संघटनेच्या वतीने आपण निवेदन पाठविले असल्याचेही सावंत यांनी सांगितले. त्यामुळे सर्वच कर्मचाऱ्यांसाठी पुन्हा एकदा पेन्शनचा पर्याय खुला झाल्याशिवाय वा पेन्शन फंडासाठी सरसकट सर्व कर्मचाऱ्यांच्या वेतनातून कपात करण्याची जगावेगळी मागणी इंडियन बँक असोसिएशनने मागे घेतल्याशिवाय बँक कर्मचाऱ्यांच्या वेतनवाढीचा करार प्रत्यक्षात येणे अवघड झाले आहे.

प्रभाकर नारकर

 
</text>
</doc>
