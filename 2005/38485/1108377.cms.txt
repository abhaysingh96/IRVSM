<doc>
<docno>1108377.cms.txt</docno>
<text>
 
महामुंबई
पेपर तपासणीचे काम करणाऱ्या प्राध्यापकांना अन्नातून विषबाधा
[ Friday, May 13, 2005  12:28:59 am]


म. टा. प्रतिनिधी

मुंबई : सिडनहॅम कॉलेजमध्ये पेपर तपासणीचे काम करणाऱ्या गुरुवारी दुपारी प्राध्यापकांना आणि शिक्षकेतर कर्मचाऱ्यांना अन्नातून विषबाधा झाल्यामुळे घबराटीचे वातावरण निर्माण झाले होते. विषबाधा झालेल्या 13 जणांना तातडीने सेंट जॉर्ज रुग्णालयात दाखल करण्यात आले. या सर्वांच्या प्रकृतीचा धोका टळला असून त्यांना घरी पाठविण्यात आले आहे.

सिडनहॅममध्ये विद्यापीठाच्या पेपर तपासणीचे काम केंदीय पध्दतीने सुरू आहे. ' अकाऊंट्स 3' या पेपरच्या तपासणीचे काम संपल्यानंतर प्राध्यापक आणि कर्मचाऱ्यांनी जंगी पाटीर् करायचे ठरविले. त्यासाठी कॉलेजच्या कॅण्टीनमधून चिकनचे जेवण आणि बाहेरून बासुंदी मागविण्यात आली. जेवणानंतर काही वेळाने सर्वांना उलट्या आणि पोटात मळमळू लागले. या सर्वांना जवळच्याच सेंट जॉर्ज हॉस्पिटलमध्ये हलविण्यात आले. आता त्यांची प्रकृती स्थिर असून या सर्वांना घरी पाठविण्यात आले आहे.

एन. एन. वाणी, अशोक मोरे, एम. एस. लिमण या प्राध्यापकांना आणि गोविंद कोळंबे, श्रुती मोंढे, आशा लाड, प्रकाश नलावडे, प्रवीण पाटोळे, मिथिल खोत, हेमंत, शशिकांत पाटे, संतोष सोनवणे, खाडे या शिक्षकेतर कर्मचाऱ्यांना अन्नातून विषबाधा झाली होती.

सोमैय्या हॉस्टेल इमारतीची पायाभरणी

मुंबई (म. टा. प्रतिनिधी) : सोमैय्या कॉलेजतफेर् विद्याविहार परिसरात दहा मजली अद्ययावत हॉस्टेल बांधण्यात येणार आहेे. एक हजार विद्यार्थ्यांच्या राहण्याची व्यवस्था तिथे असेल. 16 मे रोजी मुख्यमंत्री विलासराव देशमुख यांच्या हस्ते इमारतीचा पायाभरणी सभारंभ आहे. कुलगुरू डॉ. विजय खोले, माजी न्यायमूतीर् पी. एन. भगवती या प्रसंगी उपस्थित राहतील.

 
</text>
</doc>
