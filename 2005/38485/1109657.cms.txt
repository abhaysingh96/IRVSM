<doc>
<docno>1109657.cms.txt</docno>
<text>
 
महाराष्ट्र
तस्करीचे तण, भ्रष्टाचाराची कीड
[ Friday, May 13, 2005  09:09:47 pm]


राम जगताप

कराड : कोयना अभयारण्यासह चांदोली वनविभागात बेकायदा वृक्षतोड आणि वनौषधींची तस्करी रोखण्याचा आव आणत वनविभागाने गेल्या काही आठवड्यांत छापेसत्र सुरू केले असले तरी, घालण्यात आलेले छापे, जप्त केलेला माल आणि संबंधितांवर झालेली कारवाई यांमध्ये कमालीची तफावत असल्याचे दिसून येते. यामध्ये अडकलेल्या काही राजकीय मंडळींसह वनविभागातील अधिकारी आणि संबंधित व्यापाऱ्यांना यातून बाहेर काढण्याचे काम युद्धपातळीवर सुरू असल्याने, वनखात्यातील क्षेत्र कर्मचाऱ्यांपासून मुंबईतील राजकारण्यांपर्यंत पोहोचलेल्या या जाळ्याची उकल खरोखरच होणार का, हा प्रश्ान् ' नरक्या ' ( अमृता) वनस्पतीच्या तस्करीवर कारवाई होत असतानाही कायम आहे.

पाटण, कराड तालुक्यांसह कोयना व चांदोली अभयारण्यांतील काही अधिकारी आणि कोल्हापूर ते मुंबईपर्यंतचे वरिष्ठ अधिकारी यांच्या ' अर्थ ' पूर्ण साखळीमुळे या प्रकरणातील गुंता वाढत आहे. ' नरक्या ' वर छापे पडले तेही व्यक्तिगत हेवेदावे आणि गटबाजीचे हिशेब पुरे करण्यासाठी काही अधिकाऱ्यांनी पोलिसांना ही वनौषधी घेऊन जाणाऱ्या ट्रकची माहिती दिली म्हणूनच, अशीही चर्चा आहे. ' नरक्या ' च्या धक्क्यानंतर चांदोलीचे वनक्षेत्रपाल अरुण माने आणि गार्ड अ. न. साळुंखे यांना निलंबित करण्याची कारवाई कोल्हापूर विभागाचे मुख्य वनसंरक्षक जी. साईप्रकाश यांनी केली आहे. काही अधिकाऱ्यांना वरिष्ठांच्या सांगण्यानुसार काम न केल्याने सक्तीच्या रजेवर पाठवण्यात आल्याचेही कळते. पण तपास योग्य दिशेने झाला तर अनेक अनपेक्षित नावे उघड होतील, असे बोलले जाते.

या वनक्षेत्रांत बेकायदा वृक्षतोड मोठ्या प्रमाणावर सुरू होतीच ; लाकूडव्यापारी आणि स्थानिक रहिवाशांना हाताशी धरून हे रॅकेट वाढले. त्यानंतर वनौषधी तोडून त्यांची तस्करीही सुरू झाली. जागतिक बाजारपेठेत दुमिर्ळ व महागड्या ठरलेल्या अनेक वनस्पती येथे आहेत, त्यांची तोड करणाऱ्यांना अवघा चार-पाच ते 15 रुपये दर देऊन हा व्यवहार सुरू असतो. यापैकी कॅन्सरवर गुणकारी ठरणाऱ्या ' नरक्या ' चे ढलपे जंगलांतून जमवले जातात, या बेकायदा तोडीसाठी मात्र मोठ्या पोत्याला 110 रुपये दर मिळतो. त्यांची किलोमागे सहा रुपये दराने पूड करून एकेका किलोची पोती भरली जातात. प्रत्येक पोत्याला 1500 ते 2500 रुपये असा दर जागतिक बाजारपेठेत मिळतो. हे सारे गेल्या आठवड्यातच छाप्यात उघड झाले. मात्र, या प्रकरणाचा सूत्रधार डॉक्टर जगदीश ढवळे अद्याप मोकळाच आहे. पूड करून देण्याचे काम करणारा इंजिनीअर पकडला गेला, तसेच काही मजुरांपासून चौकशी सुरू झाली आहे.

' नरक्या ' ची ही तस्करी गेली सात वर्षे होत होती. दरमहा दहा कोटींहून अधिक व्यवहार वनौैषधींच्या तस्करीतून होतो, असा खात्रीशीर अंदाज आहे. वनक्षेत्रातील लाकडे, वनौषधी आणि मसाले या सर्वांची तोड आणि वाहतूक करण्यासाठी परवाने बंधनकारक असतात. पण वनखात्यातील अधिकाऱ्यांच्या आशीर्वादामुळे, दिलेल्या परवान्यांपेक्षा कितीतरी जास्त माल, कितीतरी जास्त ट्रक राजरोस बाहेर पडतात.

' वनअधिकाऱ्यांनीच सांगितले '

माळशी, पानेरी, डुंबरणे, काहीर, पांढरेपाणी, आटोली, निवळे, दिक्षी, चांदोली खुर्द, लेटीव, मणदूर, रुंदीव आदी गावांतील सुमारे 200 रहिवासी ' नरक्या ' ची बेकायदा तोड करण्याचे काम करीत. हे काम करा असे आम्हाला काही वनअधिकाऱ्यांनीच सांगितले होते, त्यांची नावे आणि मोबाइल नंबरही आमच्याकडे आहेत, असे या मजुरांचे म्हणणे आहे. यासंदर्भात पाटील आणि लोखंडे अशी दोन नावे चचेर्त असल्याचे समजले. वनखात्याच्या अधिकाऱ्यांना वाचवण्याचा प्रयत्न झाल्यास आंदोलन करू, असा पवित्राही मजुरांच्या काही म्होरक्यांनी घेतला आहे.

 
</text>
</doc>
