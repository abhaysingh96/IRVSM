<doc>
<docno>1108429.cms.txt</docno>
<text>
 
महामुंबई
निवडणूक लढायला मनाई!
[ Friday, May 13, 2005  01:09:39 am]


म.टा. प्रतिनिधी

मुंबई : महाराष्ट्राचे आधुनिक गाडगेबाबा आर. आर. पाटील ऊर्फ आबांनी घेतलेला ग्रामस्वच्छता अभियानाचा वसा आता राज्याचे जलसंपदा आणि पाणीपुरवठा मंत्री अजितदादा पवार यांनी आपल्या खांद्यावर घेतला असून मार्च 2007 पर्यंत राज्याचा सारा ग्रामीण इलाखा हागणदारीमुक्त करण्याचा संकल्प त्यांनी सोडला आहे. त्याचाच एक भाग म्हणून ज्याच्या घरात शौचालय नाही, अशा व्यक्तींना ग्रामपंचायत आणि पंचायत समित्यांच्या निवडणूक लढविता येणार नाही, असा कायदा करण्याचा सरकारचा विचार असल्याचे त्यांनी वार्ताहरांना सांगितले.

ग्रामीण भाग हागणदारीमुक्त करण्यासाठी केंद सरकारने ' निर्मल गाव ' योजना लागू केली असून तिला केंदाकडून अनुदान दिले जाते. ही योजना गावपातळीपर्यंत मर्यादित न ठेवता शहरातही राबवण्याची गरज आहे, असे आपण केंदीय ग्रामीण विकास राज्यमंत्री सूर्यकांता पाटील यांच्या निदर्शनास आणून दिले असून त्यांनी याकडे लक्ष देण्याचे मान्य केले आहे. मुंबईसारख्या महानगरांतही पहाटेच्या वेळी रस्त्याच्या किंवा रेल्वेच्या कडेला असले प्रकार सर्रास पहायला मिळत असल्याने निर्मल शहर योजनाही राबविली गेली पाहिजे, असे पवार यांनी सांगितले.

शहरे-गावे स्वच्छ ठेवायची असतील, तर उघड्यावर नैसगिर्क विधी उरकण्याला आळा घालण्याची गरज आहे. त्यामुळेच ज्या पुढाऱ्याला गावच्या निवडणुकीत उभे राहायचे असेल, त्याच्या घरात स्वत:चे शौचालय असणे बंधनकारक करावे, असे सरकारचे मत असून त्यासाठी कायद्यात दुरुस्ती करावी लागेल, असे मत अजितदादा यांनी व्यक्त केले.

असा कायदा केल्याने काही विशिष्ट समाजाच्या लोकांना आणि गरीब घटकांना निवडणुकीपासून वंचित करण्याचा प्रयत्न होणार नाही का, असे विचारल्यावर अजितदादा म्हणाले, की शौचालय बांधायला फार खर्च येत नाही. अगदी 700 रुपयांपासून ते 1500 रुपयांपर्यंत शौचालय बांधता येते आणि त्यासाठी पतपेढ्या बिनव्याजी कर्ज द्यायला तयार आहेत. आदिवासी किंवा तत्सम भागात एखाद्याला शौचालय बांधणे शक्य नसेल, तर सार्वजनिक शौचालयाचा वापर केला पाहिजे, अशी अट घालता येऊ शकते.

शहर असो वा गाव, तेथे स्वच्छता राखण्यासाठी मानसिकता बदलण्याची आवश्यकता आहे. अर्थात हे काम एका झटक्याने होण्यासारखे नाही तर पचनी पडेल, अशी बंधने लावण्याची गरज असल्याचे त्यांनी सांगितले.

सरकारने लोकांवर अशाी बंधने लादायची म्हटल्यावर सरकारी कर्मचाऱ्यांच्याही त्यात सहभाग असणे तेवढेच महत्वाचे आहे. त्यामुळे नोकरीला असलेल्या गावात कर्मचाऱ्याचे स्वत:चे किंवा भाड्याचे घर असले तर तेथेही शौचालय असावे, असे फर्मान लवकरच काढण्यात येणार असल्याचे पवार यांनी सांगितले.

या आदेशाचे पालन न करणारांची वेतनवाढ किंवा घरभाडे भत्ता थांबवण्याचा निर्णय घेतला जाईल, असेही ते म्हणाले.

 
</text>
</doc>
