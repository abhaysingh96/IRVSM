<doc>
<docno>1109713.cms.txt</docno>
<text>
 
लेख: आयफेल टॉवर
हरणांची शिकार
[ Friday, May 13, 2005  09:51:43 pm]


कॅमेऱ्याची जादू ही खरंच विलक्षण. एकदा कॅमेऱ्याने बंदिस्त केले की सुटका कठीण. नयनरम्य दृष्ये असोत की एखादी घटना एकदा का ती कॅमेऱ्यात बंदिस्त झाली की तिचे सत्य नाकारता येत नाही. ब्रिटनमध्ये मोठ्या प्रमाणात सुरू असलेली हरणांची शिकार ही नुकतीच कॅमेऱ्यामुळेच उघडकीस आली आणि साहजिकच पोलिसांना तिची चौकशी करणे भाग पडले आहे.

हरणांमुळे होणारी पिकांची नासधूस थांबवण्याच्या निमित्ताने सुरू असलेली ही कत्तल शिकारविरोधी संघटनेने काढलेल्या काही चित्रफितींमुळे उघडकीस आली. शिकारी कुत्र्यांना हरणांच्या मागे लावून त्यांना शेताबाहेर हुसकावल्यानंतर त्यांची शिकार होत असल्याचे या चित्रफितीमुळे स्पष्ट झाले आहे. फेब्रुवारीमध्ये अस्तित्वात आलेल्या शिकार कायद्यानुसार पिकांना वाचवण्यासाठी दोन कुत्र्यांचा उपयोग करून हरणांची शिकार करण्यास मान्यता देण्यात आली आहे.

कायद्याला शब्दांत पकडून काही लोक कुत्र्यांना हरणांच्या मागे लावून त्यांची बेकायदा शिकार करत आहेत. सहा कुत्रे एका हरणाचा पाठलाग करत आहेत. थोड्यावेळाने हे सर्व कॅमेऱ्याच्या ' फ्रेम ' मधून गायब होतात आणि बंदुकीची गोळी सुटल्याचा आवाज येतो, ही घटना शिकारविरोधी संघटनेच्या कॅमेऱ्याने टिपली आहे. तांत्रिक त्रुटींमुळे आणि कुत्र्यांची मालकी सिद्ध करणे कठीण असल्याने गुन्हेगारांना शिक्षा होणे कठीण आहे. तरी हाऊस ऑफ लॉर्ड्समध्ये शिकार कायद्याला विरोध करणाऱ्यांच्या हरणांची शिकारच होत नाही, या दाव्यातील बिंग या चित्रफितीने फोडले आहे.

 
</text>
</doc>
