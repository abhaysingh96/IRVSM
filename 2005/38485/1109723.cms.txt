<doc>
<docno>1109723.cms.txt</docno>
<text>
 
लेख: एअरमेल
नाच रे मयुरी...
[ Friday, May 13, 2005  09:59:06 pm]


ताडमाड उंचीच्या झेनाइदा यानोवस्कीला कधी मनासारख्या भूमिका मिळाल्या नाहीत. तिला शोभेल असा सहनर्तक कधी मिळाला नाही. पण आता वयाच्या तिसाव्या वर्षी तिला तिच्यापेक्षा उंच साथीदार नृत्य करण्यासाठी मिळाला आहे आणि मनासारख्या भूमिकाही...

अनेक वर्षांपासून रॉयल बॅलेने एक गुपित ठेवलं होतं. पण ते दीर्घकाळ लपून राहणं शक्यच नव्हतं. कारणच तसं होतं. ते गुपित होतं ताडमाड उंचीच्या बॅलेरिनाचं. जिची उंची आहे पाच फूट नऊ इंच. बॅलेत सहभागी होणाऱ्या पुरुषांमध्येही तिची उंची एखाद्या मनोऱ्याप्रमाणे भासते. पण आता मात्र तिच्याकडे दुर्लक्ष करणं अवघड झालं आहे. अनेक जणींप्रमाणे तिनंही बॅलेत प्रमुख भूमिका करून करिअरची सुरुवात करणं अपेक्षित होतं. पण सगळ्यात मोठा अडथळा होता, तो या बॅलेरिनाच्या ताडमाड उंचीचा. तिचं नाव आहे झेनाइदा यानोवस्की. बॅलेमध्ये भूमिका करताना तिला अपेक्षित उंचीचा सहनर्तक कधी मिळाला नाही आणि त्यामुळेच हवी तशी भूमिकाही कधी तिच्या वाट्याला आली नाही. बॅलेची कथानकं म्हणजे राजपुत्र आणि राजकन्या यांच्याच गोष्टी. पण झेनाइदाला शोभून दिसेल, असा राजपुत्र शोभूनही कधी सापडायचा नाही. मग अशावेळी एकच पर्याय हाती उरायचा. जिच्या वाट्याला नृत्य फारसं यायचं नाही, अशा राणीची भूमिका देऊन मग बॅलेवाले मोकळे व्हायचे. केवळ अभिनय आणि वेशभूषा यांच्या जोरावर ती भूमिका साकार करणं तिच्या नशिबी यायचं. तेव्हा आपण एखाद्या पिंजऱ्यात अडकून पडलोय, असं तिला वाटत राहायचं. आपल्याही वाट्याला आधुनिक बॅलेतल्या भूमिका याव्यात. ज्यात आपल्याला अशा भारदस्त कपड्यात वावरण्याची गरज पडू नये, असं तिला वाटलं होतं.

ती रॉयल बॅलेमध्ये आली 1994 मध्ये आणि मग मात्र तिच्या यशाचा आलेख उंचावतच गेला. तिला एकटीनं बॅले सादर करण्याची पहिली संधी मिळाली 1999 मध्ये आणि नंतरच्या अवघ्या दोनच वर्षांत तिनं सोलो बॅलेमध्ये स्वत:चं वेगळं स्थान निर्माण केलं. तिने पहिल्यांदाच विनोदी भूमिकेचं आव्हान पेललं तेव्हा लोकांचा विश्वासही बसत नव्हता. फ्रेडिक अॅश्टनने दिग्दशिर्त केलेल्या ' द ड्रीम ' मध्ये तिनं वेंधळ्या

हमिर्नाची भूमिका केली होती. फ्लेमिंग फ्लिण्ट् ' द लेसन ' मध्ये एका नर्तकाच्या खून करणाऱ्या वेडीच्या भूमिकेत ती रंगमंचावर आली, तेव्हाही लोकांना असाच धक्का बसला होता. ज्या वेळी तिला असं काही वेगळं करायला सांगितलं जातं तेव्हा ती करतेच. पण अशा भूमिका साकारताना तिच्यातला बदल चकित करायला लावणारा असतो. तिच्या चेहऱ्यावरचे भाव आपोआप बदलायला लागतात. तिला पदरी आलेल्या भूमिकेच्या अंतरंगात ती शिरते आणि त्या भूमिकेशी पूर्णपणे एकरूप होऊन जाते. .

चांगली भूमिका मिळावी, याची कलावंताला नेहमीच आस असते. पण झेनाइदाला त्यासाठी खूप वाट पाहावी लागली. अगदी प्रदीर्घ काळ... अर्थात हे वाट पाहणं तिच्या फायद्याचंच ठरलं. गेल्या नोव्हेंबरला ती तीस वर्षांची झाली. त्याच वेळी एक आनंदाची बातमी आली. अॅश्टनच्या नव्या बॅलेतील सिल्वियाच्या आव्हानात्मक भूमिकेसाठी तिच्या नावाची चर्चा सुरू झाली होती. त्याचवेळी केनेथ मॅक-मिलनच्या ' द राइट ऑफ स्प्रिंग ' मध्ये ती भूमिका करत होती. रॉयल बॅलेत प्रवेश केलेल्या ख्रिस्तोफर ब्रुसने ' थ्री साँग्ज-टू व्हॉयसेस ' साठी तिची निवड केली होती. तिला मनासारखं काम मिळण्याची ती पहिली संधी होती. ती आनंदी होती. कारण आधुनिक बॅलेत वापरले जाणारे कपडे तिला यावेळी परिधान करायला मिळणार होते.

आतापर्यंत तिने खूप छान आणि अप्रतिम अशा भूमिका केल्या, पण एकाच बॅलेत तीन भूमिका रंगवण्याची संधी तिला या निमित्ताने प्रथमच मिळाली. ' द राइट ऑफ स्प्रिंग ' आणि ' सिल्विया ' च्या भूमिकेच्या निमित्ताने मला जे काम करायला आवडतं तेच नेमकं करायला मिळालं, हे ती लोकांना सांगते. खरं तर सिल्वियाची भूमिका रंगवताना शेवटी तिला श्वास घेणंही कठीण जातं. तरीही मला ते आवडतं, असं ती सांगते. ती कोण आहे, ठाऊक नसतानाही आणि तिची भेट गाठभेट होण्याआधीपासूनच मी तिचा फॅन आहे, असं ब्रुस म्हणतो. तर ती सांगते, माझे आईवडील नर्तक आणि नृत्यदिग्दर्शक असल्यामुळे ख्रिस्तोफर ब्रुस कोण आहे, हे ठाऊक होण्याआधीपासूनच मी त्याची नृत्यं पाहत आले होते.

एकंदरीत काय तर उंचीमुळे फार काळ नृत्य करण्याची किंवा अपेक्षित भूमिका करण्याची संधी मिळाली नव्हती. पण ब्रुसने दिलेल्या संधीनं तिला समाधान मिळालं आहे. झेनाइदाला नृत्याचा वारसा घरातून लाभला. पण चौदाव्या वर्षांपर्यंत हेच करिअर करावं, असं तिला वाटत नव्हतं. लहानपणी नृत्याचे धडे घेतले, पण ते त्यांचा वारसा पुढे चालावा म्हणून नव्हे, तर आपली मुलं त्यांना रिकामटेकडी बसावीत असं वाटत नव्हतं म्हणून त्यांनी बॅले, पियानो, गाणं, पेंटिंगच्या क्लासला पाठवलं. जेव्हा ती तरुण होती तेव्हा तिला पेंटर व्हावंसं वाटत होतं. पण तिच्या भावामुळे तिचं जग बदललं. तिचा भाऊ युरी (जो सध्या बोस्टन बॅलेचा प्रिन्सिपल आहे) एका उन्हाळ्याच्या सुटीत क्युबातल्या विख्यात नॅशनल बॅले स्कूलमध्ये नृत्याचे धडे घेण्यासाठी गेला. युरीमुळे झेनाइदालाही नृत्याची गोडी लागली. तिथेच तिची कालोर्स अकोस्टाशी ओळख झाली. त्यांच्यात फक्त एक वर्षांचं अंतर होतं. इतर मुलींना नृत्य करताना पाहून त्यांच्यापैकी आपण का नाही, असं तिला नेहमी वाटायचं. त्या मुली सगळ्यांचं आकर्षण बनलेल्या होत्या. मग तिनं ठरवून टाकलं, आपणही त्यांच्यापैकी एक व्हायचं. तेव्हा ती फक्त चौदा वर्षांची होती.

लक्ष्य गाठायला तिला आयुष्यातली सहा ते आठ वषेर् द्यावी लागली. सुरुवातीला ती स्वत:शीच झगडत होती. पण एकदा आपलं लक्ष्य ठरवलं तर अडथळ्यांची तमा कशाला बाळगायची अशा मताची झेनाइदा लोकप्रिय होत गेली. तीनच वर्षांत तिनं मानाच्या अनेक स्पर्धा जिंकल्या. सगळ्या विख्यात बॅले संस्थांमध्ये नृत्याचे धडे घेत अखेर ती ब्रिटनच्या रॉयल बॅलेत आली.

इथं ती आली ती चांगल्या बॅलेत काम करायला मिळावं म्हणून नव्हे तर नृत्यातले पुढचे धडे गिरवण्यासाठी. इथे शिकता-शिकता महत्त्वाच्या भूमिका करण्यापर्यंतचा काळ मोठा होता. पण आता तिनं स्वत:चं ध्येय पूर्ण केलं आहे. रॉयल बॅलेमध्ये शोभेसा सहनर्तकही आता तिला मिळालाय. सहा फूट तीन इंच उंचीचा केनेथ ग्रेवने. ' स्वॅन लेक ' या विख्यात बॅलेत या जोडीनं नृत्य केलं. त्याच्याबाबत बोलताना तिचा आनंद लपत नाही. उंचीमुळे आजपर्यंत मनासारखी भूमिका न मिळालेली झेनाइदा आता आनंदित आहे.

अपर्णा पाटील
( रूपांतर)

 
</text>
</doc>
