<doc>
<docno>1109693.cms.txt</docno>
<text>
 
बहुतांची अंतरे
हा तर महिलांचा अपमान!
[ Friday, May 13, 2005  09:41:03 pm]


लोडशेडिंगविरुद्ध आंदोलन करताना कल्याण येथील वीज मंडळाच्या कार्यालयात शिवसेनेच्या महिला कार्यर्कत्यांनी अधिकाऱ्यांना ' बांगड्यांचा आहेर ' दिला, ही बातमी (म. टा. 4 मे) वाचली. अशी कृती करणे म्हणजे बांगड्या भरणाऱ्या हातांचा म्हणजेच स्त्रियांचा अपमान करणे आहे. बांगड्या भरणारे हात हे स्त्रियांचे असतात, त्या दुर्बल असतात, असा त्याचा अर्थ होतो.

बांगड्या भरलेल्या हातानेच दुर्गामातेने अहंमन्य, दुष्ट बुद्धी, मस्तवाल राक्षसाचा संहार केला व त्याला पायदळी तुडविले ना ? तिची आपण पूजा करतो. संसारातसुद्धा जेव्हा समरप्रसंग येतात, तेव्हा स्त्री-शक्ती जागृत होते व न खचता ती संसाराची तारणहार बनते. किंबहुना स्त्री-शक्ती ही संसारचक्राचा आस आहे असे म्हटल्यास वावगे ठरणार नाही. आता तर सर्वच क्षेत्रांत स्त्रिया अग्रेसर आहेत. तरी पुरुषप्रधान विचाराने नेहमी वापरात येणारा दुर्बलता म्हणजे ' बांगड्या भरणे ' हा शब्दप्रयोग वापरून पुरुषांनी स्त्रीत्वाचा अपमान करू नये. स्त्री संघटनासुद्धा पुरुषाला नामोहरम करण्यासाठी, त्याची दुर्बलता दाखविण्यासाठी त्याला ' बांगड्यांचा आहेर ' करतात, तेव्हा त्या स्त्रिया अनभिज्ञतेने स्त्री-शक्तीचा, पर्यायाने स्वत:चाच अपमान करीत असतात, हे ध्यानात घेऊन त्यांनी तरी अशी कृती करू नये, असे आवर्जून वाटते.

विजया आजगावकर, डोंबिवली.

 
</text>
</doc>
