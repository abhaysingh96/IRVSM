<doc>
<docno>1108443.cms.txt</docno>
<text>
 
महामुंबई
1210 नव्हे 300 मेगावॉट
[ Friday, May 13, 2005  01:14:35 am]


आश्वासनाचा दिलासा आणि वस्तुस्थितीचा झटका

पंतप्रधानांनी महाराष्ट्रातील वीजसंकट गांभीर्याने घेतले असून 1210 मेगावॉट वीजपुरवठ्याच्या तातडीच्या मदतीने राज्यातील जनतेला मोठा दिलासा दिला आहे. केंदाकडून मिळणाऱ्या या विजेमुळे लोडशेडिंगची धार कमी होईल, अशी अपेक्षा मुख्यमंत्री विलासराव देशमुख आणि ऊर्जामंत्री दिलीप वळसे पाटील यांनी व्यक्त केलेली असली तरी, प्रत्यक्षात राज्याच्या पदरात फक्त 300 मेगावॉट वीज पडणार आहे. त्यामुळे लगेचच लोडशेडिंग कमी होईल अशी शक्यता दिसत नाही.

केंदाकडून आश्वासनाचा दिलासा : 1210 मेगावॉटची मदत

नवी दिल्ली (म. टा. विशेष प्रतिनिधी) : पंतप्रधानांनी महाराष्ट्रातील वीजसंकट गांभीर्याने घेतले असून 1210 मेगावॉट वीजपुरवठ्याच्या तातडीच्या मदतीने राज्यातील जनतेला मोठा दिलासा दिला आहे. तात्कालिक उपाययोजनेच्या स्वरूपात ही मदत असून दीर्घकालीन उपाययोजनांसाठी लवकरच बैठक घेण्याचे आश्वासनही पंतप्रधान मनमोहन सिंग यांनी दिले आहे.

येत्या आठवड्याभरात कावस, तारापूर तसेच नॅशनल ग्रिडमधून 610 मेगावॉट वीज तातडीने उपलब्ध होणार असल्यामुळे राज्यातले लोडशेडिंगचे प्रमाण काही अंशी कमी होईल, अशी माहिती मुख्यमंत्री विलासराव देशमुख यांनी संसदेच्या प्रांगणात पत्रकारांना दिली.

संसदेतील पंतप्रधानांच्या कार्यालयात सुमारे 40 मिनिटे चाललेल्या या बैठकीला केंदीय कृषीमंत्री शरद पवार, राज्यमंत्री पृथ्वीराज चव्हाण, राज्याचे ऊर्जामंत्री दिलीप वळसे, मुख्य सचिव प्रेमकुमार, मुख्यमंत्र्यांचे प्रमुख सचिव सुभाष लाला, ऊर्जा सचिव बी. पी. पांडे, राज्य वीज मंडळाचे अध्यक्ष जयंत कावळे आदी उपस्थित होते.

गुजरातच्या कावस प्रकल्पातून 300 मेवॉ, तारापूर प्रकल्पातून 250 मेवॉ तसेच राष्ट्रीय ग्रिडच्या अनारक्षित कोट्यातून 60 मेवॉ अशी एकूण 610 मेवॉ वीज आठवड्याभरात (तुलनेने स्वस्त दरात) राज्याला उपलब्ध होणार आहे.

वीजटंचाईची तीव्रता लक्षात घेता उरण प्रकल्प तसेच केंद सरकारच्या एनटीपीसी प्रकल्पांमध्ये नाफ्त्याचा वापर करून तयार होणाऱ्या विजेपैकी 400 मेवॉ वीजही राज्याला याच काळात उपलब्ध होणार आहे, तिचा दर 5.50 रु. प्रतियुनिटपेक्षा जास्त असल्याने आवश्यकतेनुसार या विजेचा काटकसरीने वापर करण्यात येईल.

याखेरीज गॅस आधारित प्रकल्पांद्वारे आणखी 200 मेवॉ वीज देण्याचे आश्वासनही पंतप्रधानांनी दिले आहे, अशा प्रकारे एकूण 1210 मेवॉ वीज राज्याला उपलब्ध झाली आहे, असे मुख्यमंत्री म्हणाले.

बहुचचिर्त दाभोळ वीज प्रकल्प, एनटीपीसीचे विदर्भातील मोदा आणि वणीचे प्रलंबित प्रकल्प, वन कायदा आणि सुप्रिम कोर्टाच्या स्थगिती आदेशामुळे रखडलेले राज्यातले जलविद्युत प्रकल्प, तसेच महाराष्ट्रातल्या विद्युत प्रकल्पांसाठी नियमित स्वरूपाचा गॅस पुरवठा, इत्यादी दीर्घकालीन विषयांवर आजच्या बैठकीत चर्चा झाली नाही. त्यासाठी महिन्याभरात पंतप्रधानांबरोबर आणखी एक बैठक होईल, अशी माहितीही मुख्यमंत्र्यांनी दिली.

1210 मेगावॉट नव्हे 300 मेगावॉट

मुंबई (म. टा. विशेष प्रतिनिधी) : पंतप्रधानांच्या बैठकीनंतर महाराष्ट्राला 1210 मेगावॉट वीज मिळेल आणि लोडशेडिंगची धार कमी होईल, अशी अपेक्षा मुख्यमंत्री विलासराव देशमुख आणि ऊर्जामंत्री दिलीप वळसे पाटील यांनी व्यक्त केलेली असली तरी प्रत्यक्षात राज्याच्या पदरात फक्त 300 मेगावॉट वीज पडणार असल्याने नजिकच्या काळात लोडशेडिंग कमी होण्याची शक्यता दिसत नाही.

तारापूर अणुऊर्जा प्रकल्पातून 250 मेगावॉट विजेचे आश्वासन देण्यात आले असले तरी उपलब्ध असेल तेव्हाच ती मिळेल, या अटीवर असल्याने ही वीज हमखास मिळण्याची शक्यता नाही. शिवाय, या 250 मेगावॉटमधील 125 मेगावॉट आठवडाभरानंतर आणि उरलेली 125 मेवॉ ऑगस्ट महिन्यात मिळणार आहे. त्यामुळे तातडीच्या प्रसंगी या विजेवर फारसे अवलंबून राहता येणार नाही.

कावस आणि गांधार प्रकल्पातून 300 मेगावॉट वीज लवकरात लवकर देऊ, असे आश्वासन केंदाने दिले असून या प्रकल्पांना ताबडतोब गॅस देण्यात येणार असल्याने या विजेवर भरवसा ठेवता येईल. पण विजेचे वेळापत्रक ठरलेले नाही. तरीही सगळ्यात हे आश्वासन अधिक विश्वासार्ह मानले जाते.

केंदीय ऊर्जाखात्याने नाफ्त्यावर आधारित प्रकल्पांतून 1200 मेगावॉट वीज देण्याचे मान्य केले आहे. तथापि, ही वीज इतकी महाग आहे की सात रु. प्रतियुनिटच्या खाली ती येणार नाही. तेव्हा इतकी महाग वीज कशी घ्यायची असा प्रश्ान्च राज्याच्या शिष्टमंडळापुढे निर्माण झाला. वीज मंडळ इतकी महाग वीज घ्यायला तयार नाही.

उरणच्या 800 मेगावॉटच्या प्रकल्पाला पुरेसा गॅस दिला, तर आता होत असलेले 400 मेवॉचे उत्पादन 800 वर जाऊ शकते. त्यामुळे याला तरी ताबडतोब गॅस द्या ही मागणी करण्यात आली. मात्र तितका गॅस नसल्याने देता येत नाही, असे सांगण्यात आल्याचे समजते. उरण दुसरा टप्पा आणि तळेगाव येथील प्रकल्पाला जून 2006 पर्यंत पाइपलाइन टाकून गॅस देऊ, असे आश्वासन केंदाने दिले होते. पण आता पाइपलाइनचे काम फेब्रुवारी 2007 पर्यंत होईल, असे सांगितल्याने अपेक्षाभंग झाला आहे. हे दोन्ही प्रकल्प जून 2006 पर्यंत पूर्ण करून किमान दोन हजार मेगावॉट विजेचे उत्पादन करण्याचा निर्णय वीजमंडळाने घेतला होता.

 
</text>
</doc>
