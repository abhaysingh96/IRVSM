<doc>
<docno>1109727.cms.txt</docno>
<text>
 
अग्रलेख
तास वाजे ठणाणा!
[ Friday, May 13, 2005  10:02:35 pm]


' घर फिरले की, घराचे वासेही फिरतात ', असे म्हणतात. गुजरातचे मुख्यमंत्री नरेंद मोदी यांच्या घराचे वासेही असेच फिरू लागले आहेत. तीन वर्षांपूर्वी गुजरातमध्ये अवघ्या माणुसकीचा गळा घोटणाऱ्या जातीय दंगली झाल्या आणि शेकडो निरपराध मुस्लिम कुटुंबांचे शिरकाण झाले. चेहऱ्यावरचे मंद स्मित न लपवता मोदी हे सारे ' ही तर नैसगिर्क प्रतिक्रिया आहे ,' असे मानून त्याकडे पाहत होते.

या जातीय आगडोंबालाच त्यांनी ' गुजरातची अस्मिता ' असे नाव दिले आणि नंतर आलेल्या निवडणुकांत हीच तेढ मतांमध्ये रूपांतरित होईल, याची पुरेशी काळजी घेत निवडणुकीतील विजयाला ' हिंदुत्वाची प्रयोगशाळा ' असे अभिमानाने संबोधले. या विजयामुळे मोदी भाजपमधले ' हिंदू ह्रदयसम्राट ' बनले खरे, पण त्याचमुळे त्यांच्याविरुद्ध पक्षांतर्गत कारवायाही सुरू झाल्या. आज परिस्थिती अशी आहे की, भाजपलाच मोदींचे उच्चाटन करायचे आहे.

त्या दृष्टीने सर्व दिशांनी प्रयत्न सुरू झाले आहेत. गेल्याच आठवड्यात पक्षाचे राष्ट्रीय सरचिटणीस प्रमोद महाजन यांनी ' गुजरातच्या दंगली हा राष्ट्रीय कलंक होता ', असे म्हणून त्यांची निर्र्भत्सना केली आणि नंतर आपल्या मताचे जाहीर समर्थनही केले. दंगलींच्या काळातील गुजरातचे राज्यपाल सुंदरसिंग भंडारी यांनी आता मोदींच्या दंगलीच्या काळातील भूमिकेवर तोफ डागली असून पन्नास वर्षांपूवीर् गांधीजींची हत्या झाली, ती घटना जशी लोकांच्या स्मरणात कायमची राहिली, तशाच गुजरातच्या दंगलीही राहतील, असे भंडारींना वाटते.

काही दिवसांपूवीर्च माजी राष्ट्रपती के. आर. नारायणन यांनीसुद्धा दंगलींबद्दल नापसंती व्यक्त केली. दंगली झाल्या, त्यावेळी ते राष्ट्रपतीपदाच्या खुचीर्त होते. नजीकच्या भूतकाळातील या घटना- क्रमावरून असे दिसते की, मोदी यांचा तास संपल्याची घंटा आता वाजू लागली आहे. भाजपला मोदींना काढायचे असेल, तर त्यासाठी तसे वातावरण तयार करावे लागेल. एका बाजूला केशुभाई पटेल तर दुसऱ्या बाजूला महाजन, भंडारी ही मंडळी ते काम करत आहेत. उशिरा का होईना, भंडारी आणि नारायणन यांना सत्याचे स्मरण झाले हे काही वाईट नाही.

गुजरातमध्ये दंगलींचा वणवा पेटला होता, तेव्हा भंडारी गांधीनगरातच होते. राज्यपाल म्हणून ते घटनात्मक प्रमुख होते, हे खरे. पण राज्यातील कायदा, सुव्यवस्था ढासळली, तर तसा अहवाल राष्ट्रपतींना पाठवणे, ही राज्यपालांची जबाबदारी व कर्तव्य असते. असा अहवाल मागवणे हे राष्ट्रपतींचे काम असते. नारायणन यांनी तसा अहवाल मागवल्याचे ऐकिवात नाही आणि भंडारी यांनी तसे काही राष्ट्रपतींना कळवले नाही. नैतिकदृष्ट्या हे दोघेही घटनात्मक नेते आपल्या घटनादत्त जबाबदाऱ्या पार पाडण्यात कमी पडले. चार वर्षांनंतर मोदींवर दोषारोप करण्याने पापक्षालन होत नाही.

केंदातील भाजपच्या सरकारचे प्रतिनिधी म्हणून भंडारी गुजरातेत राज्यपाल बनले. आपण अहवाल पाठवला असता, तरी तो केंदाने स्वीकारला नसता, असे ते म्हणू शकतात. पण तसे घडले असते, तर राजीनामा देऊन मोकळे होण्याचे स्वातंत्र्य भंडारींना होते. गुजरातेत मुसलमानांचे शिरकाण होत असताना न्यायाची बाजू घेऊन भंडारी उभे राहिले असते, तर देशभरच्या समंजस जनतेचे हीरो बनले असते. पण तसे धारिष्ट्य त्यांनी दाखवले नाही. नारायणन यांनी तर या बाबतीत केव्हाच चकार शब्द काढला नाही. जेव्हा दंगली होत होत्या, त्या वेळी नारायणन यांची राष्ट्रपतीपदाची मुदत संपत आली होती.

झैलसिंग यांच्या राष्ट्रपतीपदाच्या उत्तरार्धात राजीव गांधींच्या सरकारने टपाल विधेयक आणले, तेव्हा पुढे मुदतवाढ मिळेल की नाही, याची पर्वा न करता, झैलसिंग यांनी विधेयकाला घटनेच्या चौकटीत राहूनच दणका दिला. नारायणन यांना अशी चमक दाखवता आली असती. पण सारी हयात नोकरशाहीत काढलेल्या नारायणन यांनी नको त्या वेळी मौन पत्करले. शेवटी भाजपने त्यांना मुदतवाढ दिली नाहीच. फार ' सेफ गेम ' खेळण्याची परिणती अशीच व्हायची. असो. नारायणन आणि भंडारी यांना उपरती झाली, तेव्हाच भाजपमधील मोदीविरोधी कारवाया जोरात सुरू झाल्या, हा निव्वळ योगायोग मानला, तरी तो स्वागतार्हच आहे. इथे मोदी या एका व्यक्तीला विरोध करण्याचा प्रश्न नसून एकविसाव्या शतकात जातीयवादाला प्रोत्साहन देऊन त्याबद्दल फुशारकी मारणाऱ्या प्रवृत्ती फोफावतात, याची चिंता आहे.

 
</text>
</doc>
