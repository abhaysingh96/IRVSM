<doc>
<docno>1109650.cms.txt</docno>
<text>
 
महाराष्ट्र
कोकणात भारनियमन तूर्त नाहीच
[ Friday, May 13, 2005  09:08:09 pm]


म. टा. वृत्तसेवा

पालकमंत्र्यांची मात्र सबुरी

रत्नागिरी : सिंधुदुर्ग व रत्नागिरीला भारनियमनातून वगळावे अशी इच्छा आणि प्रयत्नही आपण करू, पण याबाबतचा निर्णय मात्र अनेक बाबींवर आधारित असल्याने आजच मी ठाम आश्वासन देऊ शकत नाही, अशी प्रांजळ कबुली रत्नागिरी जिल्ह्याचे पालकमंत्री बबनराव पाचपुते यांनी शुक्रवारी येथील वार्ताहरांपुढे दिली.

' प्रथमपासूनच मी एन्रॉनच्या दाभोळ प्रकल्पाचा पुरस्कर्ता होतो. आजही आहे ', असे विधानही जिल्हा नियोजन आणि विकास मंडळाच्या बैठकीनंतर वार्ताहरांच्या गराड्यात पाचपुते यांनी केले. दाभोळच्या एन्रॉन प्रकल्पातून वीजनिमिर्ती सुरू झाल्यास भारनियमाचा प्रश्ान् येणार नाही, म्हणून आता तरी हा प्रकल्प विनाविलंब सुरू करणे हा मोठाच उपाय ठरेल, असे ते म्हणाले.

गुहागरमध्ये उद्योगपतीने केलेल्या वासनाकांडाबद्दल विचारले असता ते म्हणाले: या बातमीने आपण हबकलो आहोत. असे लाजिरवाणे प्रकार खपवून घेतले जाणार नाहीत. दोषी ठरलेल्यांना पाठिंबा मिळणार नाहीच, अशी ग्वाही त्यांनी दिली. या गुन्ह्याबद्दल दयामाया नको, उलट जास्तीतजास्त दंडात्मक कारवाई व्हावी, अशा मताचे आपण असल्याचे त्यांनी स्पष्ट केले.

पाणी टंचाई निवारणासाठीचा निधी यंदा 100 टक्के खर्च झाला आहे, अशी माहिती पाचपुते यांनी दिली. त्यांनी पालकमंत्री म्हणून काम सुरू केल्यानंतरची जिल्हा नियोजन व विकास मंडळाची ही दुसरी बैठक होती. यापुढे अशा बैठक अधिक नियमितपणे घेऊ, असे ते म्हणाले.

अधिकाऱ्यांची ग्वाही

कोकणात तूर्त भारनियमन होणार नाही, अशी ग्वाही वीज मंडळाचे मुख्य इंजिनीअर बुंदिले यांनी दिली आहे.

या जिल्ह्यांत वीज बिल वसुली शंभर टक्के असून कोणतीही अडचण निर्माण झाली नसल्याने रत्नागिरी जिल्ह्यात वीज मंडळाने लोकांकडून विश्वासार्हता मिळवली आहे ; ती भारनियमनाच्या निर्णयामुळे भंगेल, असे मत मुख्यमंत्र्यांशी अलीकडेच झालेल्या आढावा बैठकीत व्यक्त झाल्याची माहिती बुंदिले यांनी दिली.

मुख्यमंत्र्यांनी 10 रोजी, मंगळवारी बोलावलेल्या या बैठकीला ऊर्जामंत्री तसेच वीज मंडळाच्या कोकण परिक्षेत्राचे अध्यक्ष आणि चेअरमन हजर होते. याच बैठकीत भारनियमनाचा निर्णयही झाला, पण त्याचवेळी कोकणातील तीन्ही जिल्ह्यांच्या वीज स्थितीचा आढावा घेऊन मगच भारनियमन सुरू करण्याचे ठरले. त्यामुळे तूर्तास भारनियमनाला तातडीने सुरुवात होणार नाही, असे ते म्हणाले.

 
</text>
</doc>
