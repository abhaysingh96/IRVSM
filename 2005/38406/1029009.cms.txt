<doc>
<docno>1029009.cms.txt</docno>
<text>
 
क्रीडा
...तर पाक दौरा रद्द!
[ Wednesday, February 23, 2005  12:05:46 am]


वृत्तसंस्था

चंदीगड : सामन्यांचा प्रक्षेपण प्रकरणाचा निकाल दौरा सुरू होण्यापूर्वी न लागल्यास पाकिस्तानचा बहुचचिर्त भारतदौराच रद्द करावा लागेल, असा इशारा भारतीय क्रिकेट मंडळाचे ( बीसीसीआय) अध्यक्ष रणबीरसिंग महेंद यांनी मंगळवारी दिला. महेंद हे बंडाचा झेंडा रोवत असताना आंतरराष्ट्रीय क्रिकेट समितीनेही (आयसीसी) आक्रमक भूमिका घेतली असून प्रक्षेपणाशिवाय सामन्यांना परवानगी देण्यात येणार नाही, अशी भूमिका समितीचे अध्यक्ष ए. मणी यांनी घेतली आहे.

टेलिव्हिजन प्रक्षेपण हक्कांवरून सध्या न्यायालयात लढाई सुरू असून हे प्रकरण अद्याप मिटलेले नाही. यासंबंधी बीसीसीआय हतबल झाले असून मंडळाला याप्रकरणी काहीच करता येत नसल्याचे महेेंद यांच्या इशाऱ्याने स्पष्ट झाले. दौरा रद्द करण्याचा इशारा देऊन न्यायालयावर दबाव आणण्याचा प्रयत्न केला जात आहे का ? असे विचारता महेंद म्हणाले , ' लौकरात लौकर हे प्रकरण निकालात निघावे अशी आमची इच्छा आहे. निकाल लागल्यास मंडळाला 3-4 दिवसांत सामन्यांच्या प्रक्षेपणाची व्यवस्था करता येईल '.

प्रक्षेपणासंदर्भात बीसीसीआयला अधिकार देण्यात यावेत, अशी विनंतीही आपल्याला करता येत नसल्याचा हतबलताही यावेळी महेंद यांनी व्यक्त केली.

ऑस्ट्रेलियन दौऱ्याच्या वेळी तात्पुरती व्यवस्था करण्यात आली होती, पण यामुळे क्रिकेट मंडळाच्या डोक्याला बराच ताप झाला होता. यावेळी तसे होऊ नये. लौकरच हा प्रश्ान् निकालात निघावा, असा आशावाद महेंद यांनी प्रकट केला.

आयसीसीच्या लंडन येथील कार्यालयातून भूमिका स्पष्ट करताना मणी म्हणाले , ' आमच्यासाठी ही चिंताजनक बाब असून या सर्व प्रकरणावर आम्ही बारकाईने लक्ष ठेवून आहोत. आयसीसीच्या नियमानुसार तिसऱ्या पंचांना अचूक निर्णय घेता यावे, यासाठी प्रत्येक देशाने सामन्यासाठी मैदानावर कॅमेऱ्यांची व्यवस्था करणे अत्यावश्यक आहे आणि हा एक प्रक्षेपणाचा महत्त्वाचा भाग ठरतो. '

दौरा सुरू होण्यापूर्वी हे प्रकरण निकालात निघाले नाही तर आयसीसी काय निर्णय घेईल, यावर मणी म्हणाले, सामने आयोजित करण्यासाठी आम्ही परवानगीच देणार नाही. क्रिकेटप्रेमींच्याही भावनांचा विचार करणे गरजेचे असून भारत आणि पाकमधीलच नव्हे तर साऱ्या जगताचे या मालिकेवर लक्ष लागलेले आहे आणि त्यांच्या भावनांचा अनादर करणे, चूक ठरेल '.

 
</text>
</doc>
