<doc>
<docno>1029837.cms.txt</docno>
<text>
 
देश-विदेश
इन्कम टॅक्स आकारणीचे दोनच स्लॅब?
[ Wednesday, February 23, 2005  07:38:21 pm]


म. टा. विशेष प्रतिनिधी

नवी दिल्ली : प्राप्तिकर आकारणीच्या सध्याच्या 10, 20 आणि 30 टक्क्यांच्या तीन स्लॅबऐवजी 20 आणि 30 टक्क्यांचे फक्त दोन नवे स्लॅब ठेवून 10 टक्के आकारणीचा टप्पा येत्या अर्थसंकल्पात कायमचा रद्द केला जाण्याची दाट शक्यता आहे. 1997 साली पी. चिदंबरम यांनीच मांडलेल्या अर्थसंकल्पात उपरोक्त तीन स्लॅब अमलात आले होते.

विजय केळकर यांच्या ' एफआरबीएम टास्क फोर्स ' अहवालाचा अर्थमंत्री चिदंबरम वारंवार दाखला देतात. त्यातील शिफारशी मान्य झाल्यास प्राप्तिकरातील सूट (एक्झम्प्शन लिमिट) किमान 65 हजार अथवा कमाल एक लाखावर जाईल. याचा अर्थ 65 हजार वा एक लाखापर्यंत कोणताही प्राप्तिकर भरावा लागणार नाही. टास्क फोर्सने प्राप्तिकर आकारणीसाठी दोन नवे पर्याय सुचवले आहेत. पहिल्या पर्यायानुसार 65 हजार ते 4 लाखांच्या उत्पन्नावर 20 टक्के अन 4 लाखांहून अधिक उत्पन्नावर 30 टक्के प्राप्तिकर वसूल करावा. विशेष आग्रहाने सुचवलेला दुसरा पर्याय 1 लाखापर्यंतचे उत्पन्न पूर्णत: प्राप्तिकरमुक्त करण्याचा आहे.

एक ते चार लाखापर्यंतच्या उत्पन्नावर 20 टक्क्यांचा पहिला स्लॅब तर 4 लाख आणि त्यापेक्षा अधिक उत्पन्नावर 30 टक्क्यांच्या दुसऱ्या स्लॅबनुसार प्राप्तिकराची वसुली करावी तसेच सध्या एकूण उत्पन्नातून वजा होणारे ' स्टॅन्डर्ड डिडक्शन ' ( एक लाखापर्यंत प्राप्तिकर माफीची मर्यादा स्वीकारल्यास) दिले जाऊ नये, असेही टास्क फोर्सने अहवालात सुचवले आहे.

सध्याच्या करआकारणीतले तीन महत्त्वाचे दोष ' टास्क फोर्स ' ने अहवालात नमूद केले आहेत. पहिला दोष म्हणजे वाढत्या महागाईत प्राप्तिकर आकारणीचे सध्याचे तीन स्लॅब करदात्यावर मोठा भार निर्माण करीत आहेत, यासाठी स्लॅबची तातडीने पुनर्रचना होणे गरजेचे आहे. दुसरा दोष असा की, वैयक्तिक प्राप्तिकराचा उच्चांक दर 97 टक्के (1973/74) सध्या 30 टक्क्यांपर्यंत खाली आला असला तरी त्याचा सर्वाधिक फायदा श्ाीमंतांनाच झाला असून मध्यमवर्गावर करांचा बोजा वाढला आहे. श्ाीमंतांकडून अधिक आणि गरिबांकडून कमी कर आकारला जावा, असा प्रगतीशील करप्रणालीचा सिद्धांत आहे. विद्यमान करआकारणी त्या विरोधात आहे. तिसरा दोष कमी उत्पन्न प्रवर्गाकडून जितका प्राप्तिकर प्रत्यक्षात गोळा होतो, त्यापेक्षा कितीतरी अधिक खर्च तो वसूल करण्यासाठी होतो, त्यापेक्षा या वर्गाला प्राप्तिकरातून मुक्त करणेच अधिक हिताचे आहे, असे टास्क फोर्सने म्हटले आहे.

 
</text>
</doc>
