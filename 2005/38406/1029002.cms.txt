<doc>
<docno>1029002.cms.txt</docno>
<text>
 
देश-विदेश
बाहुबली व माफियांची
[ Wednesday, February 23, 2005  12:01:44 am]


प्रवीण मुळ्ये

पाटणा : बिहारमध्ये बुधवारी विधानसभा निवडणुकीतील अंतिम टप्प्यासाठी मतदान होत असून, यापैकी बहुसंख्य मतदारसंघांमध्ये ' बाहुबली ' आणि ' माफिया ' उमेदवार रिंगणात असल्याने तिथे हिंसाचार होण्याची शक्यता आहे. दुसऱ्या टप्प्यात बूथ लुटण्यासाठी गुन्हेगारी टोळ्यांनी बंदुकांऐवजी बॉम्बचा वापर केल्याने पोलिसांना अधिक सावध राहण्याचे आदेश देण्यात आले आहेत.

राघोपूरमधून मुख्यमंत्री राबडीदेवींचे भवितव्य व्होटिंग मशीनमध्ये बंद होणार असून राज्यातील निम्म्यांहून अधिक मंत्र्यांचे भविष्यही बुधवारीच ठरणार आहे. नितीशकुमारांच्या संयुक्त जनता दलाचा बालेकिल्ला असलेल्या नालंदा आणि भाजपचा गड असलेल्या पाटणा, चंपारण जिल्ह्यातून या दोन्ही पक्षांची सारी ताकद पणाला लागली आहे. लालूप्रसाद यादव यांच्यापासून दूर गेलेले ' बाहुबली ' साधू यादव यांची पत्नी गोपालगंज मतदारसंघातून अपक्ष म्हणून रिंगणात असल्याने त्या मतदारसंघाकडे अनेकांचे लक्ष लागले आहे.

तिसऱ्या टप्प्यात 93 मतदारसंघांपैकी निम्म्याहून अधिक ठिकाणी बाहुबली रिंगणात असल्याने पोलिस आणि निवडणूक आयोग यांचीच अग्निपरीक्षा आहे. यांच्यात मोकामा येथून सूरजभान, गोपालगंज येथून सतीश पांडे, पूर्व चंपारणमधून राजन तिवारी अशा अनेक गंभीर गुन्ह्यांमध्ये आरोपी उमेदवार रिंगणात आहेत. बिहारमधील गुन्हेगारी विश्वातील ' टायगर ' मोहम्मद शहाबुद्दीन यांचा गड आणि केवळ बिहारमधीलच नव्हे, तर देशातील सर्वात संवेदनशील जिल्ह्यांपैकी एक अशा सिवान जिल्ह्यातील सहा मतदारसंघांत मतदान होईल. ज्या 14 नेत्यांना मतदारसंघातून मतदान होईपर्यंत हद्दपार करण्यात आले आहे, त्यात साधू यादव आणि शहाबुद्दिन या दोन खासदारांचा समावेश असल्याने सिवानमध्ये शांततेत मतदान पार पाडणे हे निवडणूक आयोगासमोरील मोठे आव्हान असणार आहे.

 
</text>
</doc>
