<doc>
<docno>1029765.cms.txt</docno>
<text>
 
हेल्थ
असिडिटी
[ Wednesday, February 23, 2005  06:45:10 pm]


अॅसिडिटीचा त्रास कधी ना कधी आपण आपल्या आयुष्यात अनुभवलाच असेल. आपण खाल्लेले अन्न अन्ननलिकेतून सर्वप्रथम जठरात उतरते. या जठरामध्ये अॅसिडिटीची निमिर्ती होते, जे अन्न पचनास आवश्यक असते. हेच अॅसिड जर प्रमाणाबाहेर तयार झाले तर आपल्या पोटाच्या वरील भागात आग होते. काही वेळा हे अॅसिड अन्ननलिकेत वर आले की छातीतही जळजळू लागते. यालाच ' अॅसिडिटी ' म्हणतात. अॅसिडिटी वारंवार व प्रमाणाबाहेर होत असेल व त्यावर वेळीच उपाय केले नाहीत. त्यामुळे जठरात किंवा त्याला लागून असलेल्या पुढील भागात अल्सर होऊ शकतो व त्यामुळे पोटात दुखू लागते, तर काही वेळा पोट गच्च होणे, आंबट उलट्या होणे हे त्रास होऊ शकतात.

अॅसिडिटी होण्याची कारणे

अॅसिडिटीचा त्रास सर्वांनाच होतो असे नाही. पण ज्यांना हा त्रास होतो, त्यांच्यामध्ये बऱ्याचदा अनुवंशिकता आढळते.

मद्यपान, तंबाखूचे कोणतेही व्यसन व चहा, कॉफीचे अतिसेवन ही अॅसिडिटी होण्यामागची प्रमुख कारणे होत. अॅस्पिरीन, टेट्रासायक्लिन, सांधेदुखीवरची बहुतेक औषधं आणि अशा इतर बऱ्याच औषधांमुळेही अॅसिडिटी होते.

मानसिक ताण, दगदग, जागरण, वेळी- अवेळी जेवणे या गोष्टींमुळे अॅसिडिटी वाढते.

खाण्याचे काही पदार्थ उदा. तूरडाळ, चना डाळ, बटाटे, मैदाचे पदार्थ, बेसनापासून बनवलेले पदार्थ, अतिआंबट, मसालेदार, अति तिखट पदार्थ अॅसिडिटी वाढवण्यास कारणीभूत ठरतात. अशा व इतर कोणत्याही पदार्थांपासून हमखास अॅसिडिटी होत असेल तर ते पदार्थ टाळणेच योग्य.

अॅसिडिटीवर उपाय

ज्या गोष्टीमुळे अॅसिडिटी होते ते पदार्थ टाळावेत.

जेवण वेळेवर घ्यावे आणि उपाशीपोटी रहाण्याचे टाळावे.

मानसिक ताण कमी करण्यासाठी वेळेचे योग्य नियोजन, समाधानी वृत्ती, योगाभ्यास यांचा फार उपयोग करावा.

कडक औषधे शक्यतो टाळावीत व आवश्यक असल्यास डॉक्टरांच्या सल्ल्याने जेवणानंतर घ्यावीत.

योग्य प्रमाणात झोप, विश्रांती घ्यावी.

जेवणानंतर लगेच झोपू नये. शतपावली घालावी.

वरील उपायांनी अॅसिडिटी कमी न झाल्यास डॉक्टरांच्या सल्ल्याने अँटासिड, रॅनिटीडीज, ओमीप्राझोल यासारखी औषधे घ्यायला हरकत नाही.

योग्य, जीवनशैली, नियमित पथ्यपाणी, प्रसंगी औषधोपचार यांची सांगड घातल्यास अॅसिडिटीचा बाऊ करण्याचे काहीच कारण नाही. एवढ्यानेही जर अॅसिडिटी कमी होत नसेल तर डॉक्टरांच्या सल्ल्याने अन्य एखादा आजार तर नाही ना ?

डॉ. राजशेखर सिंहासन

 
</text>
</doc>
