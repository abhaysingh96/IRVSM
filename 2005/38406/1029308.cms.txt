<doc>
<docno>1029308.cms.txt</docno>
<text>
 
महामुंबई
3300 कोटींचे पॅकेज
[ Wednesday, February 23, 2005  11:26:04 am]


म. टा. प्रतिनिधी

मुंबई : मागास भाग म्हणून ओळख असलेल्या मराठवाड्याचा सर्वांगीण विकास घडवून आणण्यासाठी राज्य सरकारने 3307 कोटी रुपयांचा आथिर्क कार्यक्रम जाहीर केला आहे. यातील 1192 कोटी पाटबंधारे प्रकल्पांसाठी, तर 1064 कोटी रुपये रस्त्यांच्या सुधारणेसाठी खर्च करण्यात येणार आहेत. कृष्णा खोऱ्यातील 21 टीएमसी पाणी मराठवाड्याला देण्यासही मंत्रिमंडळाने मंजुरी दिली असल्याची माहिती मुख्यमंत्री विलासराव देशमुख यांनी दिली.

मराठवाड्याच्या विकासाला चालना देण्यासाठी मंगळवारी मंत्रिमंडळाची विशेष बैठक बोलावण्यात आली होती. या भागातील अपूर्ण सिंचन प्रकल्प पूर्ण करण्यासाठी 2004-05 ते 2007-08 या चार वर्षांत 1192 कोटी रु. उपलब्ध करून देण्यात येणार आहेत. यातील घळभरणी झालेल्या प्रकल्पांसाठी 113 कोटी रु. तसेच जून 2005 पर्यंत हे काम पूर्ण होऊ शकणाऱ्या प्रकल्पांसाठी आणखी 275 कोटी रु. देण्यात येणार आहेत. याशिवाय कृष्णा खोरे प्रकल्पांतर्गत करण्यात आलेल्या भूसंपादनाचा मोबदला देण्यासाठी 83 कोटी रुपयांची तरतूद करण्यात येणार आहे.

कृष्णा-मराठवाडा प्रकल्प आणि भीमा स्थिरीकरण प्रकल्पातून या भागाला 21 टीएमसी पाणी देण्याच्या निर्णयालाही बैठकीत मान्यता देण्यात आली. जायकवाडी धरणाच्या डाव्या व उजव्या कालव्याचे नूतनीकरण करण्याबरोबरच गोदावरी नदीचे वाहून जाणारे पाणी अडविण्यासाठी 11 बॅरेजेसची साखळी निर्माण करण्यात येणार आहे. अशाच प्रकारे मांजरा नदीवर कोल्हापूर पद्धतीचे बंधारे बांधण्यात येणार आहेत.

रस्तेदुरुस्ती

या भागातील 1567 किमी लांबीच्या रस्त्यांची पुढील पाच वर्षांत दुरुस्ती व सुधारणा करण्यात येणार आहे. यासाठी एकूण 1064 कोटी रु. खर्च होणार आहेत. यात औरंगाबाद-जालना, उस्मानाबाद-लातूर-नांदेड, जालना-वाटूर फाटा व औरंगाबाद-नाशिक हे रस्ते चौपदरी करण्यात येणार आहेत. याशिवाय 259 किमी लांबीचे रस्ते तीनपदरी तर लगतची जिल्हा मुख्यालये दुपदरी रस्त्यांनी जोडण्यात येणार आहेत. खासगीकरणातून ही काम करण्यात येणार असून हे काम करतानाच रस्त्याकडेला झाडे लावणे व त्यांची पूर्ण वाढ होईपर्यंत जोपसना करण्याची जबाबदारी कंत्राटदारांवर टाकण्यात येणार असल्याचे ही माहिती देताना मुख्यमंत्र्यांनी सांगितले. खर्च वसूल होण्याच्या शंकेमुळे एखाद्या रस्त्याच्या कामाला खासगी उद्योजकांकडून प्रतिसाद न मिळाल्यास राज्याच्या अर्थसंकल्पात त्यासाठी तरतूद करून रस्त्याचे काम पूर्ण करण्यात येईल, असेही मुख्यमंत्री म्हणाले.

औरंगाबाद येथील सरकारी मेडिकल कॉलेज आणि हॉस्पिटलचे सुपर स्पेशालिटी हॉस्पिटलमध्ये रूपांतर करण्यासाठी 29 कोटी रु. खर्च करण्यात येणार आहेत. लातूरचे सरकारी मेडिकल कॉलेज आणि हॉस्पिटलवर 40 कोटी , 95 लाख रुपये खर्च करण्यात येणार असून यातील 30 कोटी बांधकामांवर व 10 कोटी यंत्रसामुग्रीवर खर्च होणार आहेत. नांदेडचे सरकारी मेडिकल कॉलेज व हॉस्पिटल विष्णुपुरी येथे हलवण्यास तत्वत: मंजुरी देण्यात आली असून यासाठी 84 कोटी रु. खर्च करण्यात येईल.

औद्योगिक विकास

मराठवाड्याच्या औद्योगिक विकासाला चालना देण्यासाठीही अनेक निर्णय यावेळी झाले. त्यात वाहन उद्योगाचे केंद बनत असलेल्या औरंगाबाद येथे संशोधन व विकास तसेच चाचणीची सोय असलेल्या ऑटो क्लस्टरची स्थापना, मुदखेड येथे पुष्पसंवर्धन उद्यान, उस्मानाबाद जिल्ह्यातील तेरखेडा येथे फटाके निमिर्तीची औद्योगिक वसाहत, तर याच जिल्ह्यातील येडशी येथे अद्ययावत सुविधा असलेले चमोर्द्योग केंद उभे करण्यात येणार आहे.

नांदेड गुरुद्वारा त्रिशताब्दी

नांदेड येथील गुरुद्वारा त्रिशताब्दी महोत्सवासाठी 817 कोटी रुपयांच्या आराखड्यालाही मंगळवारच्या बैठकीत मान्यता देण्यात आली. सिंहस्थ कुंभमेळ्याप्रमाणेच या महोत्सवाचे महत्व असून 2008 मध्ये होणाऱ्या या कार्यक्रमास जगभरातून 25 ते 30 लाख शीख भाविक भेट देण्याची शक्यता आहे. त्यामुळे केंद सरकारकडेही यासाठी मदत मागण्यात येणार आहे.

 
</text>
</doc>
