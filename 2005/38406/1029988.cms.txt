<doc>
<docno>1029988.cms.txt</docno>
<text>
 
महामुंबई
'विकासाच्या महामार्गा'ला उजळा!
[ Wednesday, February 23, 2005  09:34:18 pm]


म. टा. प्रतिनिधी

मुंबई : माटुंगा येथील षण्मुखानंद सभागृहात बुधवारी ' विकासा ' चा अनोखा योग जुळून आला होता. सुवर्ण चतुष्कोन प्रकल्प राबवून रस्त्यांचे जाळे विणणारे माजी पंतप्रधान अटलबिहारी वाजपेयी, मुंबईत 52 उड्डाणपूल उभारणारे शिवसेनाप्रमुख बाळासाहेब ठाकरे आणि महाराष्ट्राचा मानबिंदू ठरलेल्या मुंबई-पुणे एक्स्प्रेस वेसाठी झाटणारे नितीन गडकरी एकाच व्यासपीठावर आले होते. या तिघा ' रस्तापतीं ' ना एकत्र आणणारे निमित्त होते, गडकरी यांच्या ' विकासाचा महामार्ग ' या पुस्तकाचे प्रकाशन.

तुंडुब भरलेल्या सभागृहात वाजपेयी यांच्या हस्ते या पुस्तकाचे प्रकाशन जोशात पार पाडले आणि वक्त्यांनी रस्ते हाच विकासाचा (आणि पर्यायाने सत्तेकडे जाणाराही) महामार्ग असल्याचे ठासून सांगत ' एक्स्प्रेस वे ' चे काम विक्रमी वेळेत व सुमारे 1500 कोटी रुपये वाचवून केल्याबद्दल गडकरी यांचे कौतुक केले.

लोकसभेचे माजी अध्यक्ष मनोहर जोशी, भाजपचे सरचिटणीस प्रमोद महाजन, माजी मुख्यमंत्री नारायण राणे, ज्येष्ठ नेते गोपीनाथ मुंडे यांचा त्यात समावेश होता.

युतीच्या काळात उभारलेला ' एक्स्प्रेस वे ' हा राज्याच्या प्रगतीतील मैलाचा दगड आहे, अशी प्रशंसा वाजपेयी यांनी केली. गडकरी यांनी नुसती स्वप्ने दाखवली नाहीत, तर ती प्रत्यक्षात आणण्याची धमकही दाखवली. त्याचेच अनुकरण करताना केंदाने महामार्गांच्या विकासाचा कार्यक्रम आखला, असे प्रमाणपत्र त्यांनी दिले.

' एक्स्प्रेस वे ' चा आराखडा आपणास प्रथम उद्योगपती धीरुभाई अंबानी यांनी सुचवला होता. पण कोट्यवधी रुपयांच्या या योजनेचा जनक कोण हे सांगण्याचा आग्रह तत्कालीन मुख्यमंत्री शरद पवार यांंनी धरला. कदाचित त्याशिवाय ' तोडपाणी ' करता येत नसल्याने त्यांनी त्यात रस नाही दाखवला, असा टोला लगावत ठाकरे यांनी, नितीन गडकरी हा गडी मजबूत असल्याने महामार्गाचे स्वप्न त्यांनी दोन वर्षांतच साकार केले, असे कौतुककेले.

' एक्स्प्रेस वे ' ची उभारणी करणारे रस्ते विकास महामंडळाचे व्यवस्थापकीय संचालक राजीव सिन्हा, सार्वजनिक बांधकाम खात्याचे तत्कालीन सचिव एस. आर. तांबे, जी. के. देशपांडे व माजी मुख्य अभियंता एम. व्ही. पाटील यांच्यासह 11 अधिकाऱ्यांचा वाजपेयी यांच्या हस्ते पुष्पगुच्छ देवून सत्कार करण्यात आला.

 
</text>
</doc>
