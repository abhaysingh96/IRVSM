<doc>
<docno>1029964.cms.txt</docno>
<text>
 
महाराष्ट्र
महापौरपदासाठी राष्ट्रवादीतच चुरस
[ Wednesday, February 23, 2005  09:27:20 pm]


मंुबई टाइम्स टीम

भाईंदर : मीरा-भाईंदर महापालिकेत महापौरपदासाठी निवडणूक होत असून मागासवगीर्य महिलांसाठी आरक्षित असलेल्या या पदासाठी राष्ट्रवादीच्या दोन नगरसेविकांमध्ये चुरस निर्माण झाली आहे.

विद्यमान महापौर मायरा मेण्डोन्सा यांचा कार्यकाल 28 फेब्रुवारीला संपत आहे. खुल्या वर्गासाठी असलेल्या या पदावर मायरा मेण्डोन्सा महापौर झाल्या होत्या. आता पुढील अडीच वर्षांसाठी महापौरपद मागासवगीर्य महिलेसाठी आरक्षित आहे. त्यासाठी सत्तारुढ राष्ट्रवादी काँग्रेस पक्षात ज्योत्स्ना हसनाळे आणि निर्मला सावळे या दोन्ही नगरसेविका इच्छुक आहेत. काँग्रेस पक्षातही सुरेखा गायकवाड महापौरपदासाठी उत्सुक असल्या तरी राष्ट्रवादी काँग्रेस आपला हक्क सोडण्यास तयार नाही. संख्याबळानुसारही 79 सदस्यांपैकी 30 राष्ट्रवादीचे आणि 21 काँग्रेसचे सदस्य आहेत.

विद्यमान महापौर आणि राष्ट्रवादी काँग्रेसच्या जिल्हाध्यक्षांनी निर्मला सावळे यांचं नाव महापौरपदासाठी पक्षश्रेष्ठींकडे परस्पर सुचवल्याने हसनाळे समर्थकांमध्ये नाराजी आहे.

हसनाळे आणि सावळे पक्षश्रेष्ठींच्या गाठीभेटी घेऊन उमेदवारी मिळण्यासाठी प्रयत्नशील आहेत. गुरुवारी 24 फेबुवारी रोजी महापौरपदासाठी उमेदवारी अर्ज दाखल करायचा असून 28 फेबुवारी रोजी आमसभेत निवड करण्यात येईल. विरोधी पक्षाकडे या पदासाठी उमेदवार नसल्याने सत्तारुढ पक्षातल्या चुरशीकडे लक्ष लागलं आहे.

 
</text>
</doc>
