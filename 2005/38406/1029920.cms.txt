<doc>
<docno>1029920.cms.txt</docno>
<text>
 
लेख: जाता जाता
सुज्ञ पालक!
[ Wednesday, February 23, 2005  08:51:24 pm]


' दौरा रद्द झाला तर बरं होईल! ' चकोरीने विषयाला हात घातला त्या क्षणीच तिघांना कळलं की ती काय बोलते आहे.

' का ? दंगेधोपे होतील अशी भीती वाटते ?' चकोरने विचारलं.

' सध्या भारत पाकिस्तान यांच्या प्रेमाचा महापूर आला आहे. त्यामुळे मारामाऱ्या नाही होणार. ' चकोरीने एका वाक्यात दोन शेजाऱ्यांमधील संबंधांवर भाष्य केलं.

' बाबा, आईला चिंता आहे ती आम्ही सगळे टीव्हीला चिकटून बसू आणि अभ्यास करणार नाही याची. ' मुलीने आईच्या मनात काय आहे ते ओळखलं.

' तुझी आई हुषार आहे. तुमचं क्रिकेटवेडही तिला माहीत आहे. ' चकोरने हसत हसत ज्युनियर कंपनीला टोमणा हाणला.

' बाबा तुम्ही एका दगडात आईला खूष केलंत आणि आमचे कान उपटलेत. ' ज्यु. चकोरने वडिलांना काँम्प्लीमेंट्स दिल्या.

' अजून चहा व्हायचा आहे ना! ' चकोरने चकोरीकडे बघत सांगितलं.

' आई तुला सिरियसली वाटतं, आम्ही, अभ्यास सोडून टीव्ही बघत बसू. ' मुलीने आईला गंभीरपणे विचारलं.

' मला तुमची खात्री आहे, पण अनेकांना मोह आवरत नाही. घरात कोणी नसतं. मग करा टीव्ही ऑन. टीव्ही बघण्याचं व्यसन जडतं. आपल्या आजूबाजूला अशी कितीतरी माणसं दिसतात ना! ' चकोरीने तितक्याच गंभीरपणे उत्तर दिलं.

' पण टूर कॅन्सल केली तर दुसरं काही तरी बघत बसतील. टीव्हीअॅडिक्टला समोर पडद्यावर काहीतरी चालू असल्याशी कारण. ' मुलाने वकिली मुद्दा मांडला.

चकोरीने चमकून त्याच्याकडे बघितलं. तुझ्या म्हणण्यात तथ्य आहे असे भाव तिच्या चेहऱ्यावर होते.

' पण क्रिकेटचे वेडे असतात त्यांना दुसरं काही चालत नाही. ' चकोर तिच्या मदतीला धावला.

आता चक्रावून जाण्याची पाळी मुलाची होती.

' याचा अर्थ क्रिकेट दाखवूच नये असा होतो! ' बहीण भावाच्या टीममध्ये सामील झाली.

' असं नाही काही, पण आता परीक्षांचा सीझन सुरू झाला आहे ना! ' चकोरीने आपला मुद्दा स्पष्ट केला.

' अगं, मॉम, हल्ली वर्षभर कसल्या ना कसल्या परीक्षा असतातच. कॅट, गॅट, टोफेल, युपीएससी... ' मुलीने यादी वाचायला सुरूवात केली.

चकोर दांपत्य पुन्हा बुचकळ्यात पडलं.

' मला वाटतं आई, तुम्ही जसे आमच्यावर लक्ष ठेवून असता आणि टीव्ही किती वेळ बघावा याबाबत स्ट्रीक्ट असता तसे सगळे पेरेंट्स असले ना तर टूर कॅन्सल करण्याचा विचार करण्याची गरज नाही. ' मुलाने आईची समजूत काढली.

चकोर

 
</text>
</doc>
