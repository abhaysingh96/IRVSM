<doc>
<docno>1029007.cms.txt</docno>
<text>
 
देश-विदेश
लाखापर्यंतचे उत्पन करमुक्त?
[ Wednesday, February 23, 2005  12:04:21 am]


सुरेश भटेवरा

नवी दिल्ली : बजेट आले की सर्वसामान्य करदात्यांचा सर्वात महत्त्वाचा प्रश्न् असतो, इन्कम टॅक्समध्ये सूट किती मिळणार ? यंदा त्यांच्यासाठी खुशखबर आहे... सोमवारी सादर होणाऱ्या बजेटमध्ये, प्राप्तिकरमुक्त उत्पन्नाची मर्यादा (एक्झम्प्शन लिमिट) किमान 15 हजार रुपयांनी वाढणार असल्याचे खात्रीलायकरित्या समजते.

इन्कम टॅक्सची सध्याची मर्यादा एक लाख रुपये असल्याचा अनेकांचा गैरसमज आहे. प्रत्यक्षात मात्र ही मर्यादा केवळ 50 हजार रुपयांचीच आहे. गेल्या वषीर्च्या बजेटमध्ये अर्थमंत्र्यांनी त्यात कोणताही बदल केला नव्हता. त्यांनी केवळ इतकीच तरतूद केली, की ज्यांचे वाषिर्क उत्पन्न एक लाखाहून कमी आहे, त्यांना अशा प्रकारे अतिरिक्त करसवलत मिळावी, की त्यांचे उत्पन्न करपात्र ठरू नये. ज्यांचे उत्पन्न एक लाखापेक्षा अधिक आहे, त्यांना मात्र 50 हजाराच्या उत्पन्नापासूनच आजही इन्कम टॅक्स भरावा लागतो.

यंदाच्या बजेटमध्ये ही मर्यादा एक लाखांवर नेल्यास, नव्या करआकारणीची सुरुवातच एक लाख रुपये उत्पन्नाच्या मर्यादेनंतर होईल. लाखापेक्षा अधिक उत्पन्न असलेल्यांना सुरुवातीच्या एक लाख रुपयांवर कोणताही कर लागणार नाही. 1998-99 च्या बजेटमध्ये प्राप्तिकरमुक्त उत्पन्नाची मर्यादा 40 हजारांवरून 50 हजारांवर नेण्यात आली होती. तेव्हापासून आजतागायत हे ' एक्झम्पशन लिमिट ' जसेच्या तसे आहे.

करप्रणालीत सुधारणांसाठी नेमलेली केळकर समिती आणि त्यानंतर ' फिस्कल रिस्पॉन्सिबिलिटी अँड बजेट मॅनेजमेंट अॅक्ट 2003' नुसार केळकरांच्याच अध्यक्षतेखाली नेमण्यात आलेल्या टास्क फोर्सने ही मर्यादा वाढवण्याची स्पष्ट शब्दांत शिफारस केली.

जुलै 2004 मध्ये बजेट सादर केल्यानंतर दोन दिवसांनी अर्थमंत्री चिदंबरम म्हणाले होते की, यूपीए सरकारचा पुढील अर्थसंकल्प करप्रणालीसुधारणेसाठी समपिर्त असेल. सुधारणांच्या अंमलबजावणीसाठी टास्क फोर्सच्या अहवालाची मी प्रतीक्षा करतो आहे.

या निवेदनानंतर अवघ्या आठवडाभरात 16 जुलै रोजी एफआरबीएम टास्क फोर्सचा अहवाल जाहीर झाला. या अहवालात असे स्पष्टपणे नमूद करण्यात आले आहे की एक्झम्पशन लिमिट वाढवावीच लागेल.

अहवालाने याचे दोन पर्याय सुचवले आहेत. पहिला 65 हजार रु. तर दुसरा एक लाख रुपये. एका मजेशीर गोष्टीचाही उलगडा अहवालात झाला आहे. कमी उत्पन्न असलेल्यांचा इन्कम टॅक्स गोळा करण्यासाठी सरकारचा जेवढा खर्च होतो, त्यापेक्षा खूपच कमी इन्कम टॅक्स या वर्गाकडून प्रत्यक्षात गोळा होतो.

 
</text>
</doc>
