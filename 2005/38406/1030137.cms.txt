<doc>
<docno>1030137.cms.txt</docno>
<text>
 
महामुंबई
मढ आयलंडमधील बंगला जमीनदोस्त
[ Wednesday, February 23, 2005  11:55:40 pm]


म. टा. प्रतिनिधी

मुंबई : झोपड्यांवरील कारवाईत व्यस्त असलेल्या मुंबई महापालिकेच्या बुलडोझरने बुधवारी मढ आयलंड येथील धनाढ्यांच्या अनधिकृत बंगल्यांकडे मोर्चा वळवला आणि एका व्यावसायिकाचा 800 चौरस फुटांवर उभारलेला अनधिकृत बंगला आणि स्टुडिओ जमीनदोस्त केला. जवळपास महिनाभरानंतर पालिकेने मड आयलंडकडे मोर्चा वळविला आहे.

महेंदसिंग ब्रार या व्यावसायिकाने 800 चौरस फूट जागेवर अनधिकृत बंगला उभारला होता. याशिवाय 2500 चौरस फुटांची बंदिस्त शेड उभारली होती. तिचा वापर चित्रपटांच्या शूटींगसाठी केला जाई. एकप्रकारे तो स्टुडिओच होता. हा स्टुडिओही बुलडोझरच्या तडाख्याने ' पॅक अप ' करण्यात आला.

सहाय्यक महापालिका आयुक्त डॉ. किशोर क्षीरसागर यांच्या मार्गदर्शनाखाली सहाय्यक अभियंता एकबोटे, दुय्यम अभियंता दाभोळकर, शिंदे, कांबळे तसेच कनिष्ठ अभियंता कदम, सरदार व खान यांच्या पथकाने एक जेसीबी यंत्र व 25 कामगारांच्या मदतीने या बांधकामावर कारवाई केली. मालवणी पोलिस ठाण्याचे वरिष्ठ पोलिस निरीक्षक संजय जाधव हे या कारवाईच्या वेळी उपस्थित होते. महिनाभरापूवीर् पालिकेने मढ आयलंडमधील अनधिकृत बंगल्यांवर कारवाई सुरू केली होती, या कारवाईत काही बंगले पाडण्यातही आले. त्यात एका चित्रपट निर्मात्याच्या बंगल्याचाही समावेश होता. त्याआधी काही अभिनेते आणि गायकांच्या बंगल्यांवरही कारवाई झाली होती. पण काही बंगल्यांच्या मालकांनी कारवाईच्या विरोधात कोर्टात धाव घेतल्याने काही काळ कारवाई थंड पडली होती.

 
</text>
</doc>
