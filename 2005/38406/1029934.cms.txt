<doc>
<docno>1029934.cms.txt</docno>
<text>
 
लेख
मुंडे यांच्या जादूच्या कांडीची कोंडी!
[ Wednesday, February 23, 2005  09:04:34 pm]


या आठवड्यात बीड जिल्हा परिषद या भाजपच्या बालेकिल्ल्यामध्ये राष्ट्रवादीचा अध्यक्ष होऊन भारतीय जनता पक्षाचे नेते गोपीनाथ मुंडे यांच्या राजकारणाला धक्का बसला आहे. एवढेच नव्हे तर जालना जिल्हा परिषदेत राज्यमंत्री राजेश टोपे यांनी मोठ्या मुरब्बीपणे भाजप-सेना गटांमध्ये अंतर निर्माण करून आपले वर्चस्व प्रस्थापित केले आहे.

मराठवाड्यातील सर्व राजकारण एकीकडे व बीड जिल्ह्याचे राजकारण दुसरीकडे, असा आजवरचा अनुभव आहे. परस्परांच्या पराभवाचा वचपा काढण्याचे एक चक्र जि. प.च्या निमित्ताने पूर्ण झाले आहे. लोकसभा निवडणुकीत मूळचे भाजपचे पण राष्ट्रवादीचे उमेदवार जयसिंगराव गायकवाड राष्ट्रवादीचे खासदार झाले, त्यावेळीच जिल्ह्याचे राजकीय समीकरण बदलेल असे वाटले होते, पण विधानसभेत गोपीनाथराव मुंडे यांनी सात पैकी तब्बल सहा जागा भाजपच्या पारड्यात पडतील हे पाहिले. यामध्ये काँग्रेसच्या सर्व दिग्गजांनी मुंडे यांची साथ केली. प्रकाशदादा संुदरराव सोळुंके, अमरसिंह पंडित, ही काँग्रेसची घराणीच भाजपमय झाली. या राजकीय सूडाच्या चौसाळ्यामध्ये मंत्री जयदत्त क्षीरसागर यांचाही पराभव झाला. गोपीनाथरावांनी नेहमीच्या शैलीत राष्ट्रवादी काँगेसच्या काही नेत्यांशी हातमिळवणी करून क्षीरसागरांची ही राजकीय कोंडी केली. त्यानंतर क्षीरसागरांचे राजकारण संपले, असा जोरदार प्रचारही केला. जिल्हा परिषदेच्या निवडणुकीत जयदत्त क्षीरसागर यांनी विधानसभेच्या पराभवाचे अप्रत्यक्ष उट्टे तर काढलेच, पण राष्ट्रवादीच्या नेत्यांनाही आपल्या राजकीय कौशल्याची चुणूक दाखवून दिली आहे.

जि. प. मधील पीछेहाट हा गोपीनाथ मुंडे यांना तसा फार मोठा राजकीय धक्का असण्यापेक्षा मोठा मानसिक धक्का आहे. सुरेश धस यांच्यासारख्या अनेकांना त्यांनी मोठ्या विश्वासाने, दिलदारपणे भाजपत आणले, सन्मान दिले. त्यासाठी मूळच्या भाजप व संघाच्या मंडळींचा रोष ओढवून घेतला. बीडमध्ये भाजपची सत्ता उभी राहिली, पण संघटन पोकळ बनत गेले.

1996 ला जि. प. बीडमध्ये भाजप- सेनेचे केवळ 17 सदस्य होते. पण पंडितराव मंुडे यांना अध्यक्षपदाच्या निवडणुकीत चक्क 34 मते पडली. सुरेश धस त्यावेळी जि. प.वर अपक्ष म्हणून निवडून आले होते. त्यावेळी त्यांना जि. प.चे उपाध्यक्षपद मिळाले. त्यानंतर मुंडे यांचा सतत विश्वास संपादन करून त्यांनी आमदारपदापर्यंत मजल मारली. भाजपच्या काळात तर त्यांनी केंदातील अनेक योजना आष्टी तालुक्याकडे वळविल्या.

या विधानसभा निवडणुकीच्या वेळी सुद्धा सत्तातूर झालेली काँग्रेसची मंडळी मुंडे यांच्या बाजूने उभी राहिली. पण सत्ता मिळाली नाही. त्यामुळे त्यांचा भ्रमनिरास झाला. राज्यात सत्ता मिळाली नाही, हे वास्तव मान्य करून गोपीनाथराव सावरले व कामालाही लागले. पण हा सत्तेचा स्वप्नभंग इतरांसाठी जीवघेणा होता. दरम्यानच्या काळात राष्ट्रवादीच्या धुरंधर नेत्यांनी सुरेश धस यांची ही घालमेल ओळखली व चांगलेच गुळपीठ जमविले.

मिळालेल्या माहितीनुसार धनंजय मंुडे यांच्या राजकीय शैलीला कंटाळून म्हणे, धस यंानी राष्ट्रवादीची वाट धरली. मुळात आष्टी तालुक्यातील दूध संघाची स्थिती व गुरांच्या छावण्यामुळे धस हे अडचणीत सापडले होते. आष्टी मतदारसंघाचे सगळे अर्थकारण दूध संघात आहे. त्यामध्ये साडेचार कोटींची रक्कम अडकलेली होती. ही गळचेपी सोडविण्यासाठी धस यांना राष्ट्रवादी मार्ग धरावा लागला, अशी राजकीय चर्चा आहे. दुसरीकडे धस यांच्यासारखा तळागळातला कार्यकर्ता आपल्यापासून दूर जाणार नाही, या भ्रमात मंुडे राहिले. आतापर्यंत मंुडे यांच्यापासून आरोग्यमंत्री विमल मुंदडा, खासदार जयसिंगराव गायकवाड, टी. पी. मंुडे व फुलचंद कराड हे चौघेजण दुरावले. मंुडे व कराड यांना सत्तेचा आस्वाद घेण्याची संधी मिळाली नाही. आता सुरेश धस यांना काय बिदागी मिळणार याचीच चर्चा आहे. या निमित्ताने बीड जि. प.तील सदस्यांच्या खरेदीचा घोडेबाजार आणखी तेजीत आला. बीडच्या मंडळींना बारामती पाहायला मिळाली. धस यांनी निवडणुकीच्या दहा दिवस अगोदरच भाजपच्या 11 सदस्यांसह दोन्ही काँग्रेसचे 22 असे उमेदवार बारामतीला नेले होते. गोपीनाथरावांच्या जादूच्या कांडीची कोंडी करण्यासाठी मोठी रक्कम मोजावी लागली. युसूफ वडगावच्या जि. प. सदस्या सुशीला लामतुरे यांचे अपहरण प्रकरणही यावेळी बरेच गाजले. याप्रकरणी गोपीनाथ मंुडे उपोषणाला बसण्यापासून उच्च न्यायालयात हेबियस कॉर्पस सादर करण्यापर्यंत सर्व काही घडले. पण श्ाीमती लामतुरे परत आल्यावर त्यांनी स्वत:ला सर्वांपासून लांब ठेवले. बीड जिल्ह्यातील कुरघोडीचे राजकारण कधीही थांबणार नाही, पण या अनुभवानंतर गोपीनाथ मुंडे यांची राजकीय शैली बदलेल असे दिसते.

नांदेड जि. प.मध्ये तर काँग्रेस-शिवसेना अशी अफलातून युती झाली. या अगोदर कमलकिशोर कदम यांनी अशोक चव्हाण यांना बाजूला सारण्यासाठी भाजप-सेनेशी युती केली होती. यावेळी राजकारणाचे फासे उलटे पडूनन काँग्रेसचे ज्येष्ठ मंत्री अशोक चव्हाण यांनी आपले वर्चस्व निर्माण केले.

जि. प.च्या या निवडणुकीच्या निमित्ताने एकच महत्त्वाची बाब लक्षात येते की भाजप-सेना व काँग्रेस-राष्ट्रवादी अशी तटबंदी यापुढे फार काळ राहणार नाही. ही समीकरणे बदलण्यास सुरुवात झाली आहे. शेवटी सर्व काही सत्तेसाठीच आहे तर मग कोणतेही तारतम्य न बाळगता एकत्र या, असा सगळा प्रकार आहे. मतदाराच्या मताला काही किंमत नाही, पण त्यांच्या सदस्याला किती किंमत आहे, हे अनुभवण्यासाठी तरी जि. प. निवडणुका दरवषीर् झाल्या पाहिजेत.

संजीव उन्हाळे

 
</text>
</doc>
