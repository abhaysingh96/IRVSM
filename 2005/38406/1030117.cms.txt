<doc>
<docno>1030117.cms.txt</docno>
<text>
 
महाराष्ट्र
बी. एड. सीइटी परीक्षा आठ मे; प्रवेशप्रक्रिया 17 मार्चपासून सुरू
[ Wednesday, February 23, 2005  11:22:28 pm]


म. टा. प्रतिनिधी

पुणे : शिक्षणशास्त्र पदवी (बी. एड) प्रवेशासाठी राज्य सरकारतफेर् घेतली जाणारी ' सीइटी परीक्षा आठ मे रोजी होणार असून त्यासाठीच्या प्रवेश-प्रक्रियेस 17 मार्चपासून सुरुवात होणार आहे.

उच्च शिक्षण संचालक एस. एन. पठाण यांनी बी. एड प्रवेशप्रक्रियेबाबतची बुधवारी माहिती दिली. गेल्या वषीर् प्रवेश-प्रक्रियेत बऱ्याच त्रुटी राहिल्याने विद्यार्थ्यांमध्ये गोंधळाचे वातावरण होते. त्यामुळे प्रक्रिया सप्टेंबर अखेरपर्यंत रखडली होती. यावषीर् मात्र सर्व प्रक्रिया 17 मार्च ते 20 जुलैदरम्यान पूर्ण होईल, असे त्यांनी सांगितले.

बी. एड परीक्षेची माहिती पुस्तिका आणि अर्ज 17 मार्च ते दोन एप्रिल या कालावधीत जिल्ह्यातील सर्व प्रमुख कॉलेजमध्ये मिळतील. चार एप्रिलपर्यंत हे अर्ज स्वीकारण्यात येणार असून त्याचवेळी छाननीही केली जाणार आहे. शैक्षणिक आणि इतर अतिरिक्त गुण धरून अंतिम गुणांची टक्केवारी निश्चित करण्यात येणार आहे. गुणांच्या बाबतीत विद्यार्थ्यांची तक्रार राहू नये, याकरता त्याचवेळी विद्यार्थ्यांची स्वाक्षरीही घेण्यात येणार असल्याचे पठाण यांनी स्पष्ट केले.

ही शैक्षणिक गुणवत्ता यादी 15 एप्रिलला जाहीर करण्यात येणार असून 18 एप्रिलपर्यंत त्यावर आक्षेप नोंदवता येऊ शकतील. आठ मे ला होणाऱ्या सीइटीसाठी विद्यार्थ्यांना 26 एप्रिलपासून ओळखपत्र आणि परीक्षाक्रमांक देण्यात येतील, असेही त्यांनी सांगितले. सीइटी परीक्षेचा निकाल 25 मे ला जाहीर होणार असून शैक्षणिक गुण आणि सीइटीच्या गुणांची एकत्रित गुणवत्ता यादी 30 मे ला घोषित करण्यात येईल, असे त्यांनी नमूद केले. विद्यापीठाअंतर्गत होणाऱ्या 70 टक्के प्रवेशांसाठी पहिली गुणवत्ता यादी पाच जून जाहीर केली जाणार असून 10 जून ते 20 जुलै या कालावधीत समुपदेशनाद्वारे प्रवेश प्रक्रिया राबवण्यात येईल, असेही पठाण यांनी स्पष्ट केले. राज्यातील 204 महाविद्यालयांमध्ये बी. एड साठी सुमारे 20 हजार जागा असून त्यासाठी गेल्या वषीर् 76 हजार अर्ज आले होते. यावषीर् त्यामध्ये वाढ होण्याची शक्यताही त्यांनी वर्तवली.

 
</text>
</doc>
