<doc>
<docno>1029926.cms.txt</docno>
<text>
 
अग्रलेख
'पॅकेज' की 'पॅक-अप'?
[ Wednesday, February 23, 2005  08:56:26 pm]


मराठवाड्यातील जनतेने निजामापासून मुक्ती मिळविण्यासाठी केलेल्या आंदोलनाला पाच दशके उलटल्यानंतर रझाकारांच्या अत्याचारात बेचिराख झालेल्या उस्मानाबाद जिल्ह्यातील 135 ग्रामस्थांना मदत करण्याची सुबुद्धी अखेर मराठवाड्यातीलच नेते विलासराव देशमुख मुख्यमंत्री असताना राज्य सरकारला सुचली आहे. पण मराठवाड्याची एकूण दशा मात्र या 57 वर्षांनंतरही कायमच आहे.

अन्यथा देशमुख सरकारवर मराठवाड्याच्या सर्वांगीण विकासासाठी 3300 कोटी रुपयांचे ' पॅकेज ' जाहीर करण्याची वेळ येतीच ना! मराठी भाषिकांचे महाराष्ट्र हे स्वतंत्र राज्य स्थापन होऊन आता 45 वर्षे उलटली. या साडेचार दशकांच्या काळात शंकरराव चव्हाण आणि विलासराव देशमुख हे मराठवाड्याचे सुपुत्र दोन-दोन वेळा मुख्यमंत्री झाले.

शरद पवारांसारखा ' जाणता राजा ' तर चार वेळा मुख्यमंत्रीपदाच्या खुचीर्वर विराजमान झाला आणि त्यांच्या मागे मराठवाड्यातील जनता एकेकाळी ठामपणे उभी होती. पण तरीही मराठवाड्याची दुर्दशा मात्र कायमच राहिली.

जायकवाडी धरण शंकरराव चव्हाणांच्या काळात उभे राहिले, तेव्हा आता विकासाची गंगा मराठवाड्यात आली, असे चित्र उभे करण्यात आले होते. प्रत्यक्षात हे धरणही काळाच्या ओघात गाळाने भरत गेले आणि मराठवाड्याच्या घराघरांतील अंधार कायमच राहिला. याच काळात मराठवाड्यातील जनतेला भूलथापा देण्यात महाराष्ट्राचे सर्वपक्षीय राज्यकर्ते अग्रभागी होते.

1970 च्या दशकात गोविंदभाई श्रॉफ, अनंतराव भालेराव आदींच्या नेतृत्वाखाली झालेल्या मराठवाडा विकास आंदोलनामुळे या भागाच्या विकासाचा प्रश्न् ऐरणीवर आला. पण पुढे हा प्रश्न् फक्त मराठवाडा विद्यापीठ नामांतरापुरता मर्यादित असल्याचे वातावरण उभे करण्यात राज्यर्कत्यांना यश आले. जणू काही डॉ. बाबासाहेब आंबेडकर यांचे नाव या विद्यापीठाला दिल्याने या भागाचे सारे प्रश्न् सुटणार होते! पण ' संतांची भूमी ' असे या भागाला सतत गौरवणाऱ्या राज्यर्कत्यांनाही तेच पाहिजे होते की काय न कळे.

शंकरराव चव्हाणांपासून विलासराव देशमुखांपर्यंत आणि पद्मसिंह पाटील यांच्यापासून गोपीनाथ मुंडे यांच्यापर्यंत या भागातील नेत्यांनी कायम आपल्या खुर्च्या कायम राहतील, यावरच आपले राजकारण केंदित केले आणि मराठवाड्याचा अनुशेष सतत वाढताच राहिला. त्यामुळेच मग कधी वैधानिक विकास मंडळांच्या मार्फत तर कधी औरंगाबादला मंत्रिमंडळाच्या बैठका घेऊन मराठवाड्यासाठी विशेष ' पॅकेजेस ' जाहीर करणे एवढेच आपले काम असल्याचे राज्यकतेर् मानत राहिले.

आता जाहीर केलेले पॅकेज म्हणजेही यापूर्वी जाहीर केलेल्या आणि अनुशेषात ठळकपणे दिसत असलेल्या बाबींचे एका नव्या रंगीत कागदात बांधलेले ' रिपॅकेज ' च असणार, हे निदान मराठवाड्यातील जनतेला तरी नव्याने सांगायला नको. विलासराव देशमुखांच्या आधीचे मुख्यमंत्री सुशीलकुमार शिंदे यांनी मराठवाडा आणि अन्य मागास भागांसाठी स्वतंत्र पॅकेजेस जाहीर करून मथळे मिळविले होते.

शिंदे यांनी मराठवाड्यासाठी जाहीर केलेल्या 550 कोटी रुपयांच्या पॅकेजपैकी आतापावेतो 350 कोटी रुपये खर्च झाले असून उर्वरित रक्कम 31 मार्चपूर्वी उपलब्ध करून देण्याचे आदेश देण्यात आले आहेत, असे विलासरावांनी सांगितले खरे, पण या 350 रुपयांमुळे विकासाची गंगा औरंगाबादेहून किमान जालन्यापर्यंत तरी गेली का, हे मात्र विलासराव बोलले नाहीत.

त्यामुळेच आता रखडलेल्या पाटबंधारे प्रकल्पांसाठी 1192 कोटी, रस्ते सुधारण्यासाठी 1064 कोटी, नांदेड गुरुद्वाराच्या त्रिशताब्दी महोत्सवासाठी 817 कोटी, नांदेड रुग्णालयाचे विष्णुपुरीला स्थलांतर करण्यासाठी 84 कोटी अशी कोटी कोटींची उधळण करून विलासराव जुन्या जखमांवर नव्याने मलमपट्टी करू पाहत आहेत. शिवाय, शेतीच्या उजिर्तावस्थेसाठी कृष्णेचे 21 अब्ज घनफूट पाणी मराठवाड्याला देण्याचा निर्णयही सरकारने घेतला आहे. पण अशा प्रकारचे धडक कार्यक्रम यापूर्वी किती वेळा राज्य सरकारने घेतले, ते अन्य कोणाच्या नाही, तरी निदान 1982 पासून मंत्रिमंडळात सातत्याने असलेल्या विलासरावांच्या स्मरणात असेलच. प्रत्यक्षात मराठवाड्यात साधी रेल्वे सुरळीतपणे धावावी, इतपतही प्रयत्न या 20 वर्षांत झाले नाहीत. स्वातंत्र्यानंतर 50 वर्षांनीही मराठवाड्याच्या गावागावांत नळांना पाणी नाही आणि दिवसच्या दिवस वीज नसते, ही परिस्थिती महाराष्ट्राच्या कोणत्याही भागातील राज्यर्कत्यांना शोभणारी नाही.

सरकारच्या या पॅकेजमुळे औरंगाबाद आणि लातूर-नांदेडमध्ये दोन दिवस दिवाळी साजरी होईलही ; पण त्यामुळे राज्यर्कत्यांच्या दिवाळखोरीवरच अधिक प्रकाश पडेल. नुसती ' पॅकेजे ' स ' रिपॅक ' करत राहिले तर एक दिवस सरकारवरच ' पॅक-अप ' करण्याची वेळ येईल, हे ध्यानात घेतलेले बरे.

 
</text>
</doc>
