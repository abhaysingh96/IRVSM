<doc>
<docno>1029919.cms.txt</docno>
<text>
 
धावते जग
निरर्थक वाद
[ Wednesday, February 23, 2005  08:48:55 pm]


हरयाणातील मतमोजणी आधी जाहीर केल्याप्रमाणे 27 फेब्रुवारीला न करता, बिहार व झारखंडमधील शेवटच्या टप्प्याचे मतदान संपल्यानंतर म्हणजे बुधवारीच चार वाजता सुरू करण्याचा निवडणूक आयोगाने दिलेला आदेश सुप्रीम कोर्टाने रद्द केला असला, तरी किती क्षुल्लक विषयावर या देशात सवोर्च्च पातळीवर कोर्टबाजी होऊ शकते, याचे हे उदाहरण आहे.

या प्रश्नात निवडणूकविषयक नियमांचा तांत्रिक मुद्दा सोडला, तर सुप्रीम कोर्टाचा वेळ आणि लोकांचा पैसा खर्च करण्यासारखा कोणताही सार्वजनिक हिताचा मुद्दा गुंतलेला नव्हता.

हरयाणातील निवडणूक 3 फेब्रुवारीलाच पार पडली आहे. मतदानानंतर मतमोजणीपर्यंतच्या काळात मतदानयंत्रे सुरक्षित ठेवण्यासाठी सार्वजनिक इमारतींतील जागा सरकारी यंत्रणा तेवढ्या काळापुरती ताब्यात ठेवते. या इमारतींचा त्यांच्या नेहमीच्या कामकाजासाठी वापर करता येत नाही. शिवाय सुरक्षा यंत्रणा आणि सरकारचे निवडणूक कर्मचारीही अडकून पडतात.

मात्र बिहार आणि झारखंडसारख्या राज्यांत सुरक्षिततेच्या कारणामुळे सुमारे तीन आठवड्यांचा अवधी मतदानाचे सर्व टप्पे पूर्ण होण्यास लागला आणि तेथील मतदान संपत नाही, तोवर हरयाणातील मतमोजणी हाती घेणे शक्य नव्हते. त्यामुळे या तिन्ही राज्यांची मतमोजणी 27 फेब्रुवारीला ठेवण्याचा आदेश आधी निवडणूक आयोगाने काढला, ते योग्यच होते. पण नंतर हरयाणातील मतमोजणी 23 फेब्रुवारीला घेण्याचे आयोगाने ठरवले आणि त्यासाठी मतदानयंत्रांमुळे अडकून पडलेल्या इमारती व सुरक्षा तसेच सरकारी यंत्रणा लौकर मोकळी करण्याचे कारण दिले.

मुळात 27 तारीख ठरवतानाही आयोगाला हे सर्व माहीत होते. मग हा साक्षात्कार एवढा उशिरा का झाला, असा प्रश्न पडू शकतो. मात्र हरयाणाचे मुख्यमंत्री ओमप्रकाश चौटाला यांनी याचे तद्दन राजकारणी उत्तर शोधून काढले, तेही पटण्यासारखे नव्हते.

निवडणूक आयोग भ्रष्ट आणि पक्षपाती असल्याचा सवंग आरोप त्यांनी केला. त्यांच्या इंडियन नॅशनल लोकदल या पक्षाचे उमेदवार झिले सिंग यांनी सुप्रीम कोर्टात या निर्णयाविरुद्ध दाद मागितली. मात्र कोर्टाने आयोगाचा निर्णय रद्द केला असला, तरी आयोगावर कोणताही ठपका ठेवलेला नाही. पोस्टाने येणारी मते आधी मोजावीत असा नियम आहे आणि या मतांसाठी 27 फेब्रुवारी ही मुदत आहे. अशा स्थितीत नियमानुसार मतमोजणीला 27 फेब्रुवारीआधी सुरुवात करता येत नाही, हा तांत्रिक मुद्दा आयोगाला अडचणीचा ठरला. या पार्श्वभूमीवर आयोगानेच 27 तारखेला मतमोजणीची तयारी दर्शवली आणि आयोगाच्या अधिकारकक्षेचा प्रश्न अनिणिर्तच राहिला.

चौटाला यांचा हा विजय नसला, तरी त्यांच्या पानिपताची घोषणा चार दिवस लांबणीवर टाकण्यात त्यांना यश आले हे मात्र खरे.

 
</text>
</doc>
