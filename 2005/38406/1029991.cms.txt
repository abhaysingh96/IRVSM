<doc>
<docno>1029991.cms.txt</docno>
<text>
 
महामुंबई
गिरणी जमिनींच्या विकासाबाबत सध्याची स्थिती कायम
[ Wednesday, February 23, 2005  09:36:10 pm]


म. टा. प्रतिनिधी

मुंबई : गिरण्यांच्या जमिनीतील म्हाडा व मुंबई महानगरपालिकेचा हिस्सा कमी करणाऱ्या विकास नियंत्रण नियमावलीनुसार चालू असलेल्या विकासकामांना ' जैसे थे ' आदेश देण्याच्या विनंतीस मुंबई हायकोर्टाने बुधवारी नकार दिला. यासंदर्भात राज्य सरकारने आपली भूमिका येत्या 29 मार्च रोजी हायकोर्टासमोर मांडायची आहे.

राज्य सरकारने 2001 साली विकास आराखड्यात बदल करून जी विकास नियंत्रण नियमावली लागू केली त्यानुसार गिरण्यांच्या जमिनींचा म्हाडा व मुंबई महानगरपालिकेला मिळणारा हिस्सा लक्षणीय प्रमाणात घटल्याने या नियमावलीस आव्हान देणारी याचिका बॉम्बे एन्व्हायरॉन्मेंटल अॅक्शन ग्रुप या स्वयंसेवी संस्थेने मुंबई हायकोर्टात केली आहे. राज्य सरकारने गिरण्यांच्या जमिनींचा विकास करण्याची जी योजना तयार केली होती, त्यानुसार एक तृतीयांश जमीन गिरणीमालकाला, एक तृतीयांश जमीन कमी उत्पन्न गटासाठी सुमारे 28 हजार घरे बांधण्यासाठी म्हाडाला तर अन्य सार्वजनिक उपक्रम व विकासकामांसाठी उरलेली एक तृतीयांश जमीन मुंबई महानगरपालिकेला हस्तांतरित करण्याचा समावेश होता.

मुंबईत राष्ट्रीय वस्त्रोद्योग महामंडळाच्या (एनटीसी) व खाजगी असलेल्या गिरण्यांची मिळून 601 एकर जमीन विक्री व विकासासाठी खुली करण्यात आली होती. सरकारी योजनेच्या विभागणीनुसार म्हाडाला 160 एकर महापालिकेला 165 एकर तर उर्वरित जमीन मालकांना मिळणार होती. दरम्यान चार्ल्स कोरिया समितीचा अहवाल आला व त्याआधारे 2001 मध्ये राज्य सरकारने विकास आराखड्यात बदल केला. या बदलामुळे म्हाडा व महापालिकेला मिळणाऱ्या जमिनीच्या वाट्यात कमालीची घट झाली व मालकांना प्रचंड वाटा मिळाला. मूळ हेतूला धाब्यावर बसवणाऱ्या विकास नियंत्रण नियमावलीलाच अर्जदार संस्थेने आव्हान दिले आहे. तसेच या नियमावलीच्या आधारे चालू असलेली विकास कामे अंतिम निर्णय होईपर्यंत ' जैसे थे ' स्थितीत ठेवण्याचा आदेश द्यावा अशी विनंतीही केली आहे.

यावेळी राज्य सरकारने आपली बाजू मांडताना सांगितले की, अर्जदाराचे म्हणणे चुकीच्या माहितीवर आधारले असून 5 वर्षांपूवीर् आराखड्यात बदल केला त्यावेळी जाहीर नोटीस दिली गेली होती. अर्जदारांना आता जाग आली असल्याचेही सरकारचे म्हणणे होते. मुख्य न्यायमूतीर् दलवीर भंडारी व न्या. शरद बोबडे यांनी अर्जदारांना हंगामी आदेश देण्यास नकार दिला. राज्य सरकारने नियमावली व विकास आराखड्याविषयीचे तपशील 29 मार्च रोजी सादर करण्यास सांगितले आहे. यात हस्तक्षेप करू मागणाऱ्या राष्ट्रीय मिल मजदूर संघास सदर दाव्यात पक्षकार होण्यास सांगितले आहे.

 
</text>
</doc>
