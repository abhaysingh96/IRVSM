<doc>
<docno>1029015.cms.txt</docno>
<text>
 
महाराष्ट्र
प्रिन्स चार्ल्सना पुण्याचा फेटा!
[ Wednesday, February 23, 2005  12:07:36 am]


म. टा. प्रतिनिधी

पुणे : लौकरच विवाहबंधनात अडकणार असलेले ब्रिटनचे युवराज प्रिन्स चार्ल्स यांना मुंबईच्या डबेवाल्यांनी लग्नाचा अनोखा आहेर पाठवण्याचा निर्णय घेतला आहे... डबेवाल्यांच्या असोसिएशनने युवराजच्या वाग्दत्त वधूसाठी नुकतीच साडीची खरेदी केली असून युवराजांसाठी मात्र त्यांनी खास पुण्यातून अस्सल मराठी फेटा तयार करवून घेतला आहे. चार्ल्स मुंबईत आले होते त्यावेळी त्यांचा या डबेवाल्यांशी खास ऋणानुबंध निर्माण झाला होता.

घरचेच लग्न असल्याप्रमाणे मुंबईतील डबेवाल्यांनी चार्ल्सच्या लग्नाची तयारी सुरू केली आहे. त्यांनी वधूसाठी साडी तसेच युवराजांसाठी फेटाही घेतल्याचे वृत्त वाचून, फेटा बांधण्याचे कौशल्य असणारे ब्रिटनमध्ये कोणी असेल का अशी शंका उपस्थित करून पुण्यातल्या गिरीश मुरुडकर यांच्या बहिणीने तयार फेटाच पाठवण्याची कल्पना असोसिएशनच्या प्रमुखांना सुचवली. ती त्यांना अत्यंत आवडली.

गिरीश हे स्वत:च पुण्यातले नावाजलेले फेटा बनवून देणारे कारागीर असल्याने डबेवाल्यांनी ताबडतोब त्यांना फेटा घडवण्याविषयी सांगितले. त्यानुसार गिरीश यांनी फेटा बांधण्याच्या कामाला सुरुवात केली. अस्सल महाराष्ट्रीय फेटा असल्याने तो भगव्या रंगात बनवण्यात आला आहे. अत्यंत साध्या, नऊ वार सुती कपड्याने फेटा बनवण्यात आला आहे. फेट्यावर संपूर्ण जरीकाम केले असून चांदीवर सोन्याचे पाणी दिलेले आणि ऑस्ट्रेलियन डायमंड बसवलेले आकर्षक ब्रोच बसवल्याचे गिरीश यांनी सांगितले.

चार्ल्सच्या डोक्यावर हा फेटा बसेल की नाही अशी शंका निर्माण होणे साहजिकच असल्याने, त्यांनी स्प्रिंग टाइपचा फेटा बनवल्याचे गिरीश यांनी सांगितले. तसेच त्यांच्या व्यक्तिमत्त्वाविषयी डबेवाल्या असोसिएशनचे ज्ञानेश्वर पांगारे आणि रघुनाथ मेदगे यांनी माहिती दिली. शिवाय त्यांच्या फोटोवरून डोक्याच्या मापाचा अंदाज आला आणि हा फेटा घडवल्याचे गिरीश म्हणाले. हा फेटा घडवण्यासाठी सुमारे अडीच हजार रुपये खर्च आला असून प्रथमच देशाबाहेर राजघराण्यात आपण बांधलेला फेटा जात असल्याचे गिरीश यांनी सांगितले.

युवराज चार्ल्सने गेल्या वषीर् मुंबईभेटीत डबेवाल्यांच्या व्यवस्थापनाविषयी कौतुक करून त्यांच्या कार्यक्षमतेची वाखाणणी केली होती.

 
</text>
</doc>
