<doc>
<docno>1029975.cms.txt</docno>
<text>
 
महामुंबई: मुंबई टाइम्स
भावाला सोडवण्याच्या नादात 10 वर्षांची शिक्षा
[ Wednesday, February 23, 2005  09:30:31 pm]


मुंबई टाइम्स टीम

भावाची जामिनावर सुटका करण्यासाठी वकिलाने मागितलेले दीड लाख रुपये जमवण्यासाठी राजस्थानातून मुंबईत आलेल्या एका तरुणानं बनावट नोटा विकण्याचा झटपट मार्ग अवलंबला आणि त्याच गुन्ह्यापोटी त्याला गजाआड व्हावं लागलं.

गुन्हे शाखेला याची खबर मिळाल्यानं, ज्या गुन्ह्यासाठी त्याचा भाऊ तुरुंगात गेला होता, त्याच गुन्ह्यासाठी त्याला दहा वर्षांसाठी तुरुंगात जाण्याची वेळ तर आलीच, पण त्याच्या मित्रालाही आता दहा वर्षं ' अंदर ' काढावे लागणार आहेत.

राजस्थानातील अजमेर इथल्या गांधीनगर भागात राहणाऱ्या फैजान रिझवान खान याचा धाकटा भाऊ इमरान याला बनावट नोटाविक्रीप्रकरणी वांदे पोलिसांनी अटक केली होती. त्याला जामिनावर सोडवण्यासाठी वकिलाने फैजानला दीड लाख रुपये जमवायला सांगितलं होतं.

इतकी मोठी रक्कम रिझवानकडे जवळ नहती. त्यामुळे त्याने आपल्या काही मित्रांकडे मदत मागण्याचं ठरवलं. पण मित्रांकडून त्याला एक पैसाही मिळाला नाही. त्यामुळे त्याने झटपट मार्गाने पैसा कमवायचा निर्णय घेतला.

बनावट नोटा छापणाऱ्या टोळीतील एकाची ओळख झाल्यावर रिझवान त्याच्यामार्फत टोळीत शिरला. मुंबईत बनावट नोटांची विक्री करून त्याने पैशांची जमवाजमवही सुरू केली. बनावट नोटा मुंबईत येतात, अशी माहिती पोलिसांना मिळाली होती. त्यामुळे पोलिस गुन्हेगारांच्या शोधात होत. हे गुन्हेगार दहिसर-पूर्व इथल्या दयानंद हॉटेलजवळ येणार असल्याचे कळताच दहिसर युनिटचे पोलिस इन्स्पेक्टर दत्तात्रय संखे आणि त्यांच्या पथकाने वर्षभरापूवीर् रिझवान व त्याचा साथीदार यांना अटक केली.

चौकशीत प्रकार उघडकीस आला. त्याच्याकडून पोलिसांनी 100 रुपयांच्या 35 बनावट नोटा मिळवल्या. स्कॅनिंग मशिन आणि इतर सामग्रीही हस्तगत केली. या प्रकरणाचा तपास करून आरोपपत्र दाखल केलं. सत्र न्यायाधीश मराठे यांनी या दोघांनाही प्रत्येकी दहा वर्षं सक्तमजुरी आणि पाच हजार रुपयांचा दंड ठोठावला.

 
</text>
</doc>
