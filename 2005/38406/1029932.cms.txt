<doc>
<docno>1029932.cms.txt</docno>
<text>
 
लेख
सुनावणीच्या वेळी गैरहजर राहणाऱ्या वकिलांना धडा
[ Wednesday, February 23, 2005  09:03:48 pm]


शहाण्याने कोर्टाची पायरी चढू नये, असे म्हणतात. न्यायदानाच्या प्रक्रियेतील विलंब, वकिलाची फी आणि एखादा खटला लढताना सुनावणीपासून निकालाच्या काळापर्यंत अशिलास घालावे लागणारे हेलपाटे व न्यायदानाच्या विविध टप्प्यांवरचे अनुभव लक्षात घेऊन, वरील म्हणणे सार्थ असल्याची अनेकांना प्रचीती आली आहे. या आरोपांसाठी सरसकट सर्व वकीलवर्गाला दोष देणे चुकीचे आहे. मात्र बहुतेक अशिलांना कटू अनुभव घ्यावा लागतो हेही वास्तव आहे. या पार्श्वभूमीवर सुनावणीच्या वेळी गैरहजर राहणाऱ्या वकिला-विरुद्ध कोर्टाच्याच मार्गाने लढा देणाऱ्या अशिलाची ही कहाणी अनेकांना मार्गदर्शक ठरू शकेल.

एका खटल्याच्या सुनावणीच्या काळात वकील वारंवार गैरहजर राहिल्याने मुंबई हायकोर्टाने ती याचिका निकालात काढली. या प्रकारामुळे मानसिक त्रास झालेल्या अशिलानेच आपल्या वकिलाविरुध्द मुंबई शहर ग्राहक तक्रार निवारण मंचाकडे तक्रार दाखल केली. या प्रकरणात, अशिलाची बाजू मांडण्याच्या सेवेत वकिलाने हलगजीर् केली ; एकप्रकारे सेवेतील ही त्रुटी असल्याचा ठपका ठेवत त्या वकिलाने नऊ हजार रुपयांची भरपाई अशिलास द्यावी, असा निकाल ग्राहक तक्रार निवारण मंचाने दिला आहे.

मुंबईतील एक नागरिक अरविंद गांधी यांनी एका खटल्याचे कामकाज पाहण्यासाठी या वकिलाची नियुक्ती केली होती. संबंधित खटला लढण्यासाठी वकिलास फीपोटी चेकद्वारे चार हजार आणि रोखीने तीन हजार रुपये दिल्याचे त्यांचे म्हणणे होते. अरविंद गांधी यांची संबंधित याचिका, त्यांचे वकील सुनावणी काळात वारंवार गैरहजर राहत असल्याचे कारण देऊन मुंबई हायकोर्टाने निकालात काढली. यामुळे मानसिक त्रास झालेल्या अरविंद गांधी यांनी या वकिलाच्या विरोधात शहर ग्राहक तक्रार निवारण मंचाकडे दाद मागितली. वकिलाच्या गैरहजेरीमुळे केस निकालात निघाली, यामुळे झालेल्या मानसिक त्रासाबद्दल एक लाख रुपयांची भरपाई मिळावी, अशी मागणी अरविंद गांधी यांनी केली होती.

' सुनावणीसाठी वकील हजर राहत नसल्याने नाराज होऊन आपण त्यांच्याकडून खटल्याची कागदपत्रे परत मागितली, तेव्हा त्यांनी अधिक फीची मागणी केली, असा आरोप अरविंद गांधी यांनी ग्राहक मंचाकडे केला. परंतु ' अशील अरविंद गांधी यांनी आपणास केवळ चार हजार रुपयेच दिले होते. त्या खटल्याच्या सुनावणीसाठी आपण सतत हजर राहून वकिलीची सेवा देत होतो ', असा दावा या वकिलाने मंचापुढे केला.

' आपल्या गैरहजर राहण्याच्या प्रकारामुळे हायकोर्टाने तो खटला निकालात काढला नसून, अशिलाने दिलेल्या असहकारामुळेच तो निकालात निघाला. तसेच अशिलाने या खटल्याच्या कामासाठी लागणारी आवश्यक ती कागदपत्रे उपलब्ध करून न दिल्यामुळेच असे घडले ', असा आरोपही त्याने ग्राहक मंचासमोर सुनावणीदरम्यान केला.

दोन्ही बाजूंचा युक्तिवाद ऐकून घेतल्यानंतर ग्राहक तक्रार निवारण मंचाने अरविंद गांधी यांचे म्हणणे रास्त असल्याचे नमूद करीत वकिलाने दोन महिन्यांच्या आत त्या अशिलास नऊ हजार रुपयांची भरपाई द्यावी, असे आदेश दिले आहेत. मात्र ' एखादा खटला जिंकणे अथवा पराभूत होणे यास विविध घटक जबाबदार असतात. त्यामुळे वकील गैरहजर राहिला, हे खटला हरण्याचे एकमेव कारण असेल, असे समजण्याचे कारण नाही ', असे मत व्यक्त करीत मानसिक क्लेशाची भरपाई म्हणून एक लाख रुपये मिळावेत, हा त्यांचा दावा ग्राहक मंचाने अमान्य केला.

सुनावणी काळात अर्जदारांची बाजू मांडणारे वकील गैरहजर राहत असल्यामुळे संबंधित याचिका निकालात काढण्यात येत असल्याचे हायकोर्टाच्या निर्णयातच नमूद केले आहे, याकडे हा निकाल देताना ग्राहक मंचाने लक्ष वेधले आहे. संपूर्ण फी अशिलाने दिली नाही, म्हणून सुनावणीस गैरहजर राहण्याच्या वकिलाचे कृतीचे समर्थन होऊ शकत नाही, असे मतही ग्राहक मंचाने नोंदविले आहे. वकिलांच्या अनास्थेचे बळी ठरलेल्या अशिलांना दिलासा देणारा असाच हा निर्णय आहे.

समीर मणियार

 
</text>
</doc>
