<doc>
<docno>1029927.cms.txt</docno>
<text>
 
प्रगती फास्ट
ध्येयावरची अढळ श्रद्धा
[ Wednesday, February 23, 2005  08:57:36 pm]


इन्कमटॅक्सचं क्षेत्र हे फक्त मिळालेल्या उत्पन्नावर भरावा लागणारा कर किंवा एखाद्या सरकारी डिपार्टमेण्टमधल्या नोकरीपुरतं मर्यादित नाही. या विषयाचं सखोल ज्ञान तुम्हाला इन्कमटॅक्स कन्सल्टण्ट होण्याची संधी देतं. तुम्हाला स्वत:चा कन्सल्टन्सी बिझनेस करता येतो. योगेश कुडाळकर यांनी हीच स्ट्रॅटजी वापरून यश मिळवलंय. क्लाएण्टच्या मनात तुमच्याबद्दल विश्वास निर्माण झाला, की यश सहज मिळतं, यावर त्यांचा ठाम विश्वास आहे.

परिस्थिती अगदी बेताचीच असल्यामुळे मन मारून जगावं लागतं होतं. तरीही स्वत:चा व्यवसाय असावा, ही दुर्दम्य इच्छाशक्ती त्याने मनात जोपासली. मेहनतीचं खतपाणी घालून योगेश कुडाळकर यांनी आपलं स्वप्न प्रत्यक्षात आणलं. आज काही नावाजलेल्या इन्कमटॅक्स कन्सल्टण्टमध्ये त्यांचं नाव घेतलं जातं. प्रत्येक व्यक्तीच्या मनात धडकी भरवणारा ' इन्कमटॅक्स ' विषय त्यांच्या व्यवसायाचा पाया ठरला.

इन्कमटॅक्सविषयी योग्य सल्ला आणि संबंधित सविर्स पुरवणाऱ्या योगेश कुडाळकर यांच्याकडे फाइल सुपूर्द केली की क्लाएण्टचं टेन्शन संपतं, हा विश्वास निर्माण करण्यासाठी त्यांनी खूप मेहनत केली आहे. 1991 पासून त्यांनी इन्कमटॅक्स कन्सल्टण्ट म्हणून बिझनेस सुरू केला. ठाण्यात कोळीवाड्यातील चाळीत राहणाऱ्या कुडाळकरांचे वडील खाजगी कंपनीत नोकरीला होते. परिस्थिती फारशी चांगली नव्हती. इन्कमटॅक्स कन्सल्टण्ट हा काही अचानक घेतलेला निर्णय नव्हता. कॉमर्सला प्रवेश घेतानाच त्यांनी पुढे या क्षेत्रात करिअर करायचं निश्चित केलं होतं.

पण याच काळात वडिलांची कंपनी बंद पडली आणि घराची संपूर्ण जबाबदारी त्यांच्यावर आली. अशा वेळी डगमगून न जाता बिझनेस करायचं ठरवलं. पेन विकण्याचा दीड वर्षं बिझनेस केल्यावर यातून फार काही साध्य होत नाही, असं लक्षात आलं. आपलं स्वप्न साध्य करण्यासाठी काय करता येईल, याचा विचार सुरू झाला. त्याच वेळी शरद भाटे या इन्कमटॅक्स कन्सल्टण्टची भेट झाली. त्यांच्या हाताखाली प्रशिक्षण सुरू झालं. मधल्या काळात एलएलबीची पदवी हाती आली होती. दोन वर्षं भाटे यांच्याकडे अनुभव घेतल्यावर आता इन्कमटॅक्स कन्सल्टण्ट म्हणून करिअर करण्याचा निर्णय घेतला आणि दोन बाय तीन फूट जागेतून त्यांच्या व्यवसायाला सुरूवात झाली.

आपल्या समस्येवर हमखास तोडगा मिळणार, हा विश्वास ठेवून लोक कुडाळकरांकडे येऊ लागले. त्याच वेळी सिमेन्स कंपनीतील सुमारे 550 कामगारांचा इन्कमटॅक्सचा प्रश्न निर्माण झाला. तो हिकमीने सोडवल्यावर यशाचे दरवाजे जणू उघडत चालले होते. या कामगारांचा प्रश्न सोडवण्यासाठी त्यांनी कम्प्युटर तज्ज्ञ वैभवी ओक यांची मदत घेतली. या सर्व कागदपत्रांविषयी इन्कमटॅक्सच्या एका अधिकाऱ्याने जोरदार आक्षेप घेतला. कम्प्युटरची मदत घेत सरकारी कागदपत्रांचा वापर न केल्याचा आक्षेप अधिकाऱ्याने केला होता. तेव्हा या प्रकरणाचा सोक्षमोक्ष लावण्यासाठी कुडाळकर थेट पोहोचले ते पुण्याच्या इन्कमटॅक्स कमिशनरकडे. त्यांना सर्व हकिकत समजताच उलट तो अधिकारी खुश झाला, त्याने सरकारी स्टेशनरी वाचवल्याबद्दल मनापासून कौतुक केलं. ही घटना कुडाळकर यांच्या आयुष्यातील फार मोठा टनिर्ंग पॉइण्ट ठरली.

जुनी पायवाट न मळवता स्वत:चं विश्व निर्माण करण्याचा त्यांच्या प्रयत्नाला यश मिळायला सुरुवात झाली होती. सिमेन्स कामगारांचा प्रश्न सोडवल्यामुळे लोकांमध्ये त्यांच्याविषयी विश्वास वाढत गेला. कधीकाळी जागेचा मुलभूत प्रश्न त्यांना हैराण करत होता. पण आज त्यांचं ऑफिस पॅराडाइज टॉवरमध्ये आहे. बिझनेसमन म्हणून ओळख निर्माण होत असताना घरच्यांची साथ आणि पत्नीची सोबत मोलाची ठरली.

कष्टप्रद आयुष्याचा सामना करताना व्यावसायिक म्हणून उभं राहणं तितकासा सोपा प्रवास नव्हता, असं योगेश कुडाळकर मान्य करतात. पण अपयशावर मात करून, चुकांची पुनरावृत्ती न करता आणि महत्त्वाचं म्हणजे तत्त्वांशी प्रामाणिक राहत इप्सित साध्य करण्यासारखं खरं समाधान नाही, हेसुद्धा आवर्जून सांगतात. त्यांच्या परिश्रमांचं यश म्हणजे देशभर त्यांचे क्लायण्ट्स पसरले आहेत. त्यांच्याबद्दल प्रत्येकाच्या मनात विश्वास आहे. पैसा, प्रतिष्ठा या गोष्टी आवश्यक असल्या तरी लोकांचा विश्वास कमावणं, हीच आयुष्याची खरी कमाई असते, यावर योगेश कुडाळकर यांची नितांत श्रद्धा आहे.

हेमंत साटम

 
</text>
</doc>
