<doc>
<docno>1029989.cms.txt</docno>
<text>
 
महामुंबई
क्रीडा योजनांची अमलबजावणी आवश्यक
[ Wednesday, February 23, 2005  09:34:55 pm]


दरवर्षी बजेट सादर होतं खरं पण त्यामधून नेमकं हाती काय लागतं, हा खरा प्रश्ान्च आहे. कॉलेजात असल्यापासून या बजेटबद्दल विलक्षण आकर्षण होतं. सुरुवातीला आकड्यांचा खेळ म्हणून याकडे दुर्लक्ष करत होतो. मात्र आता देशाचं भविष्य ठरवणाऱ्या या आकड्यांवरच बरंच काही अवलंबून असतं. हे पूर्णपणे उमगलं आहे.

कॉलेजमध्ये असल्यापासून बजेटचं प्रक्षेपण आवर्जून पाहात होतो. हीच प्रक्रिया आजही कायम राहिली आहे. अपवाद फक्त नेटपॅक्टिस आणि सामन्यांचा! अर्थसंकल्पाचा केंदबिंदू हा नेहमी सामन्य माणसाभोवती राहावा असं मनापासून वाटतं. बजेटमध्ये इन्कमटॅक्स वाढला की आपल्याला डोकेदुखी सुरू होते. पण ज्यांचं उत्पन्नच मुळी तुटपुंजं असतं त्यांना या इन्कमटॅक्सची झळ मोठ्या प्रमाणावर बसते. त्यावर तोडगा काढणे गरजेचे आहे.

याबरोबरच जीवनावश्यक वस्तूंची भाववाढ हा नेहमीच त्रासदायक ठरणारा मुद्दा आहे. डिझेल, पेट्रोलपासून थेट स्टोव्हसाठी लागणाऱ्या रॉकेलपर्यंत आणि टुथपेस्टपासून साखरेपर्यंतचे भाव अस्मानाला भिडायला लागतात तेव्हा टीचभर खळगी भरण्यासाठी धडपडणाऱ्या जिवाला किती कष्ट पडत असतील, याची केवळ कल्पनाच केलेली बरी!

क्रीडाक्षेत्राला बजेटने नेहमीच उपेक्षित ठेवलं आहे. तरतुदी होतात त्या नेहमी गरजवंतांसाठी मग खेळाडू हे काय गरजवंत नाहीत का ?

क्रीडाक्षेत्राला या बजेटकडून नेहमीच वाटाण्याच्या अक्षता लावण्यात आल्या आहेत. प्रचंड टॅलण्ट असणाऱ्या या भारतभूमीवर उत्तम क्रीडाधोरण राबवण्याची आवश्यकता आहे. क्रीडाक्षेत्रातील पायाभूत सोयीसुविधांना प्राधान्य देण्याची गरज आहे. हे केवळ शहरी भागापुरतच मर्यादित न ठेवता गावागावात ही चळवळ पोहचवण्यासाठी धडपड करण्याची नितांत गरज आहे. आजच्या घडीला भारतातील क्रीडाप्रेमी पदरचे पैसे खर्च करून मोठ-मोठ्या क्लबचे सभासद होऊ शकत नाहीत. तर त्यांच्यासाठी विविध प्रकारचे खेळ माफक दरांत उपलब्ध करून देण्याची गरज आहे.

शहरीकरणाच्या नादात आज मैदानांची वानवा भासू लागली आहे. आहेत ती मैदाने वाचवण्यासाठी खेळाडू आणि क्रीडासंघटकांना मैदानात उतरण्याची गरज भासावी यासारखं दुदैर्व ते कोणते ?

शहरातल्या मुलांना खेळण्यासाठी प्रोत्साहन आणि साहित्यसामग्री उपलब्ध आहे. मात्र, गावातल्या मुलांसाठी इतक्या मोठ्या प्रमाणावर ही चळवळ रूजलेली नाही. त्यासाठी आता प्रयत्न करण्याची गरज आहे. एखादी व्यक्ती वा संघटना यासाठी निश्चित प्रयत्न करेल पण ते मर्यादित स्वरूपाचे असतील म्हणूनच अशाप्रकारच्या योजना सरकारी स्तरावर राबवण्यात याव्यात असं मनापासून वाटतं.

दिलीप वेंगसरकर

( शब्दांकन : अमित भंडारी)

 
</text>
</doc>
