<doc>
<docno>1029922.cms.txt</docno>
<text>
 
अग्रलेख
अजब न्याय वर्तुळाचा!
[ Wednesday, February 23, 2005  08:53:25 pm]


सरकारी क्षेत्रातील बँकांना व्यवस्थापन स्वातंत्र्य देण्याचा सरकारचा निर्णय अपेक्षित असाच आहे. देशाच्या अर्थव्यवस्थेला दीर्घकाळ ताब्यात ठेवून तिला निश्चित असे वळण दिल्यानंतर आता ती मुक्त करण्याची प्रक्रिया सरकारने सुरू केल्याने अर्थव्यवस्था नैसगिर्क गतीने विकसित होत आहे. त्यामुळे देशात स्पधेर्चे वातावरण निर्माण झाले आहे.

सरकारी क्षेत्रातले उपक्रम व उद्योग यांना या स्पधेर्त टिकायचे असेल तर त्यांचे व्यवहार त्या क्षेत्रातील व्यावसायिकांकडे सोपविणे आवश्यक आहे आणि एकदा ते तज्ज्ञ अशा व्यावसायिकांकडे सोपविले की, त्यांना निर्णयस्वातंत्र्य द्यायला हवे. इंदिरा गांधींनी राष्ट्रीयीकरण करून बँका सरकारच्या अखत्यारीत आणल्यानंतर बरीच ओरड झाली, तरी त्यामुळे उच्च वर्गांपुरत्या मर्यादित असलेल्या बँका सामान्य माणसांपर्यंत जाऊ शकल्या. त्यांच्या छोट्या-छोट्या रकमा बँकांना ठेवी म्हणून स्वीकाराव्या लागल्या, तसेच छोटे व्यापार-उद्योग काढू इच्छिणाऱ्यांना कर्जे मिळणेही शक्य झाले.

एवढेच नाही तर नफ्याची अपेक्षा न बाळगता खेड्यापाड्यांत सरकारी बँकांच्या शाखा उघडणे शक्य झाले. आज खेड्यापाड्यांतील राहणीमान सुधारत आहे व श्रीमंत शेतकऱ्यांचा एक वर्ग तेथे अस्तित्वात आलेला आहे, त्याचा फायदा आता या बँकांना मिळत आहे.

एकेकाळी याच शेतकऱ्यांकडील कर्जे दुष्काळ आदी कारणांमुळे याच बँकांना बुडीत खात्यात टाकावी लागली होती. थोडक्यात, सरकारी क्षेत्रातील बँकांनी त्यांची सामाजिक जबाबदारी पार पाडल्यानंतर आता त्यांना खाजगी बँकांबरोबरच्या स्पधेर्त टिकण्यासाठी योग्य ते निर्णय घेण्याचे स्वातंत्र्य देणे आवश्यक आहे.

गेल्या सतत तीन वर्षांपासून नफ्यात असलेल्या आपल्या बँका, तसेच ज्यांचे पर्याप्त भांडवल प्रमाण नऊ टक्क्यांपेक्षा अधिक आहे, ज्यांची बुडीत कर्जे नऊ टक्क्यांपेक्षा कमी आहेत आणि किमान 100 कोटींची शिल्लक आहे, अशा बँकांना त्यांच्या कारभारात स्वातंत्र्य देण्याचे सरकारने ठरविले आहे.

दोन- तीन बँका वगळता सरकारी क्षेत्रातल्या बहुतेक सर्व बँका या निकषाला उतरत असल्यामुळे त्यांना हे स्वातंत्र्य मिळणार आहे. त्यामुळे या बँकांना अन्य खाजगी व्यापारी बँकांप्रमाणे आपल्या ग्राहकांशी व्यवहार करता येईल.

सध्या खाजगी बँकांनी आपले सर्व व्यवहार ऑनलाईन आणि एटीएममार्फत सुरू केल्यामुळे ग्राहकांना बँकांमध्ये जावे लागत नाही. त्याउलट सरकारी बँकांचे आहे. प्रत्येक व्यवहारासाठी सरकारी बँकांत जावे लागते आणि सुटीच्या दिवशी ग्राहकांना पैसे काढता-ठेवता येत नाहीत.

त्यामुळे या बँकांचा ग्राहक मोठ्या प्रमाणात खाजगी बँकांकडे वळत आहे. शिवाय सरकारी क्षेत्रातील बँकांच्या कर्मचाऱ्यांना लठ्ठ पगार असूनही कामे तेवढ्या कार्यक्षमतेने होत नाहीत. एकदा व्यवस्थापनाचे स्वातंत्र्य मिळाले की, या बँका कर्मचाऱ्यांच्या वेतनात व सेवाशर्तींत बदल करू शकतील. शिवाय ज्या क्षेत्रात नफा होत नाही त्या क्षेत्राच्या सेवा या बँका बंद करू शकतील किंवा ज्या क्षेत्रात नफा मिळू शकेल अशा सेवा म्हणजे इन्शुरन्स, म्युच्युअल फंड्स सुरू करू शकतील. त्यांना परदेशात शाखा उघडता येतील, तसेच ज्या शाखा किफायतशीरपणे चालत नाहीत, त्या बंद करता येतील.

एवढेच नाही तर अन्य बँकांच्या शाखा ताब्यात घेता येतील किंवा शाखांचे विलीनीकरण करता येईल. या सुधारणांना काही लोकांचा व सध्या सेवेत असलेल्या कर्मचाऱ्यांचा विरोध होईलच ; पण हा विरोध फारसा परिणामकारक ठरेल असे वाटत नाही. कारण जे विद्यमान कर्मचारी अधिक परिश्रम घेऊन कल्पकतेने काम करतील, त्यांचे वेतन मोठ्या प्रमाणात वाढण्याची शक्यता या व्यवस्थेत आहे.

बँकिंग क्षेत्रात परदेशी गुंतवणुकीची मर्यादा वाढविण्याचा सरकारचा इरादा आहे, त्या दृष्टीने टाकलेले हे पहिले पाऊल म्हणावे लागेल. खाजगीकरण ते राष्ट्रीयीकरण आणि राष्ट्रीयीकरणाकडून पुन्हा खाजगीकरणाकडे, असा हा वर्तुळाचा अजब न्याय आहे.

 
</text>
</doc>
