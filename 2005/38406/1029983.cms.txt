<doc>
<docno>1029983.cms.txt</docno>
<text>
 
महामुंबई: मुंबई टाइम्स
मल्टिप्लेक्समध्ये तिकीट घोटाळा?
[ Wednesday, February 23, 2005  09:33:05 pm]


प्रसाद नेरुरकर/अमित भंडारी

मल्टिप्लेक्सची संख्या दिवसागणिक वाढत असताना त्यांना घालून दिलेले नियम मात्र त्यांच्या मॅनेजमेण्टकडून धाब्यावर बसवले जात असल्याचं दिसतंय. बिझी प्रेक्षकांच्या सोयीसाठी ऑनलाइन बुकिंगची सोय मल्टिप्लेक्सवाल्यांनी दिली असली तरी, तिकीटविक्रीत सरकारचा कोट्यवधींचा महसूल बुडत असल्याचा आरोप होत आहे. महागड्या तिकिटांमधून प्रेक्षकांच्या खिशाला कात्री लागत असली तरी, मल्टिप्लेक्सचे कॅशबॉक्स मात्र वजनदार होत असल्याकडेही जाणकार लक्ष वेधत आहेत.

मल्टिप्लेक्स फोफावण्यामागचं मुख्य कारण म्हणजे त्यांच्यावर केलेला सवलतींचा वर्षाव! गेल्या काही वर्षांत वाढत्या केबल चॅनल्समुळे प्रेक्षकांनी थिएटर्सकडे पाठ फिरवली. त्यामुळे थिएटर्सला चांगले दिवस यावेत, म्हणून कौटुंबिक करमणूक केंदाची संकल्पना पुढे आली आणि ' मल्टिप्लेक्स ' जन्माला आलं. पण हे लाड आता राज्य सरकारच्या अंगाशी येण्याची शक्यता आहे. मल्टिप्लेक्सना करमणूक करांमध्ये सुरुवातीची तीन वर्षं पूर्ण आणि त्यानंतरची दोन वर्षं 75 टक्के शुल्कमाफी देण्यात आली. शुल्कमाफी देण्यापूवीर् सरकारी पात्रता प्रमाणपत्र मिळवणं गरजेचं असतं. त्यामुळे विविध मार्गांनी हे प्रमाणपत्र मिळवण्याचं कसब मल्टिप्लेक्सवाल्यांनी पणाला लावलं.

रसिकांना अधिक सुविधा पुरवायच्या उद्देशाने कम्प्युटराइज्ड तिकीटविक्रीची संकल्पना आली. मल्टिप्लेक्समध्ये कम्प्युटरमार्फत होणाऱ्या तिकीटविक्रीचं टमिर्नल प्रिण्टरसह मंत्रालय, कलेक्टर ऑफिस आणि कोकण भवन विभागीय आयुक्त यांच्याशी जोडण्याचं बंधन महसूल खात्याच्या आदेशान्वये (क्र. इएनटी- 1099/ प्र. क्र. 215/ टी- 1 दिनांक 21 सप्टेंबर 2000) घालण्यात आलं. मात्र एकाही मल्टिप्लेक्सने ती व्यवस्था आजतागायत केलेली नाही. त्यामुळे मल्टिप्लेक्समध्ये किती तिकिटं, कोणत्या रेटनं विकली जातात, हे संबंधितांना कळूच शकत नाही. त्यातूनच विक्रीच्या आकड्यात बदल करून महसूल बुडवला जातो, असं सांगितलं जातं. तिकीट नंबरसाठीच्या मार्गदर्शक तत्त्वांचीही सर्रास पायमल्ली होत असते. फक्त 30 टक्के तिकीटविक्री ऑनलाइन करावी आणि उरलेली थिएटरच्या खिडकीवरच विकावीत, या नियमालाही मोडता घातला जातोय.

सिंगल स्क्रीन करणाऱ्या थिएटर्सपेक्षा मल्टिप्लेक्सचं तिकीट जास्त म्हणजे किमान 100 रुपये असावं, असा नियम आहे. अनेक मल्टिप्लेक्स सुट्टीव्यतिरिक्त इतर दिवशी हमखास कमी दरानं तिकीट विकतात. त्याचा सिंगल स्क्रिनिंग करणाऱ्यांच्या व्यवसायावर विपरीत परिणाम होतोे, अशी या थिएटरवाल्यांची तक्रार आहे. काही ठिकाणी ' एकावर एक फ्री ' तिकीट देण्याच्या योजना मल्टिप्लेक्सवाल्यांनी सुरू केल्या आहेत. शाळांसाठी तिकिटांचा दर तब्बल 25-50 रुपयांनी कमी असतो. उरलेली रक्कम मल्टिप्लेक्सचे चालक स्वत:च्या खिशातून भरतात, असं दाखवलं जातं, पण या कार्यपद्धतीमुळे ' काळ्याचं पांढरं ' होत असल्याची चर्चा फिल्म वर्तुळात रंगतेय.

मंत्रालयाचंच ' कनेक्शन ' सदोष!

शंृगार फिल्म्स आणि मालाडच्या ' फेम ' मल्टिप्लेक्सचे श्याम श्रॉफ म्हणाले की, आमच्याकडे नियमांचं उल्लंघन होत नाही. तिकीटविक्रीबद्दलचे नियम चोखपणे पाळले जातात. ऑनलाइन तिकीटविक्रीचा पर्याय व्यवसायाच्या दृष्टीने चांगला ठरत आहे. त्यासंबंधीचे सगळे नियम आम्ही पाळले आहेत. कम्प्युटर कनेक्टही करण्यात आला आहे, मात्र इण्टरनेट कनेक्शनमध्ये कधी कधी प्रॉब्लेम असतो. मंत्रालयातलंच इण्टरनेट व्यवस्थित सुरू नसल्यामुळे समस्या उद््भवते, असा दावा त्यांनी केला. ' सिनेवंडर ' चे कार्यकारी अधिकारी संजय डालिया यांनीही या गोष्टीला दुजोरा दिला.

मुळात अशा प्रकारच्या नियमांबाबत मल्टिप्लेक्सचं व्यवस्थापन आवश्यक तितकं जागरूक नसल्याचं अनेक मल्टिप्लेक्सच्या अधिकाऱ्यांशी बोलताना प्रकर्षाने जाणवलं. मल्टिप्लेक्समधल्या तिकिटांच्या गैरव्यवहाराबाबत महसूल खात्याच्या पदाधिकाऱ्यांशी संपर्क साधला असता अशा प्रकारचे गैरव्यवहार होत असल्याचं त्यांनी मान्य केलं. मात्र अधिकृतपणे आपल्याकडे कुणी तक्रार केली नसल्याचं त्यांनी सांगितलं. याबाबत उघडपणे बोलण्यास मात्र कुणी तयार नाही.

 
</text>
</doc>
