<doc>
<docno>1029944.cms.txt</docno>
<text>
 
अर्थव्यवहार
स्काय इज द लिमिट...
[ Wednesday, February 23, 2005  09:16:40 pm]


इंडियन एअरलाइन्सची ' बंपर सुपर सेव्हर ' योजना

म. टा. व्यापार प्रतिनिधी

मुंबई : इंडियन एअरलाइन्सने एक लाख रुपयांत 16 प्रवास ही एक्झेक्युटिव्ह क्लाससाठी ' बंपर सुपर सेव्हर ' योजना सुरू केली आहे. गेल्या आठवड्यात '65 हजार रुपयांत 16 प्रवास ' या इकॉनॉमी क्लासकरता सुरू केलेल्या ' बंपर सुपर सेव्हर ' योजनेला प्रचंड प्रतिसाद मिळत असल्यामुळे ही योजना जाहीर केल्याचे इंडियन एअरलाइन्सच्या प्रवक्त्याने सांगितले.

' बंपर सुपर सेव्हर ' योजनेप्रमाणे एक्झेक्युटिव्ह प्रवाशाला देशांतर्गत प्रवासासाठी 16 कुपने देण्यात येतील. त्याचा उपयोग त्याने वर्षभरात करायचा आहे. एक प्रवासासाठी एक तिकीट असले तरी दिल्ली ते तिरुवनंतपुरम, कोची, कोझीकोडे व कोइंबतूरसाठी दोन कुपने द्यावे लागतील.

या योजनेद्वारे देशांतर्गत सतत प्रवास करणाऱ्या प्रवाशांना इंडियन एअरलाइन्स प्रत्येक कुपनवर 750 गुण देणार आहे. याशिवाय इंडियन एअरलाइन्स-अमेरिकन एक्सप्रेस या को- ब्रँड कार्डने भरणा केल्यास पाच टक्के सूट मिळेल.

किंगफिशअरची हवाई वाहतूक सेवा

किंगफिशर या ' लिकर ' व्यवसायातील अग्रणी समूहाने हवाई वाहतूक क्षेत्रात प्रवेश केला असून, कंपनी नऊ मेपासून पासून मुंबई-बंगलोर मार्गावर विमानसेवा सुरू होणार आहे. वाहतुकीची सुरुवात करण्यासाठी किंगफिशर एअरलाइन्सने एअर फ्रान्सकडून चार नवीन ' ए 320- 200' ची विमाने भाड्याने घेतली आहेत.

दरम्यान, कंपनी लवकरच एअरबसची 144 आसनांची क्षमता असलेली तीन ' ए 319' विमाने विकत घेणार आहे. या वर्षभरात किंगफिशरच्या ताफ्यात एकंदर 33 विमाने येणार आहेत. त्यात ' ए 320' ची 10 व ' ए 319' ची तीन विमाने असतील. यासाठी किंगफिशरने आठ हजार 792 कोटी रुपयांचा करार एअरबस बरोबर केला आहे.

या विमानांमध्ये प्रत्येक आसनासाठी व्हिडीओ स्क्रिन आणि 10 रेडिओ चॅनल, इंटरनेटद्वारे तिकीट आरक्षणाची सुविधा याशिवाय अंतर्गत हवाई वाहतूकीतील सवोर्त्कृष्ट सुविधा देण्यात येतील, असे किंगफिशर एअरलाइन्सकडून सांगण्यात आले.

कॅथे पॅसिफिकची ' हाँगकॉग भेट ' योजना

मुंबई किंवा दिल्लीहून हाँगकाँग, कोरिया, जपान, चीन, तैवान, फिलिपाइन्स, ऑस्टेलिया किंवा न्यूझीलंडकरिता कॅथे पॅसिफिक एअरलाइन्सने प्रवास करणाऱ्या प्रवाशांची हाँगकाँगमध्ये तीन रात्र निवासाची सोय करण्यात येणार असल्याची घोषणा कॅथे पॅसिफिकने केली आहे. ही योजना 28 फेब्रुवारीपर्यंत आहे.

एमिरेट्स विमानात ' मूड लायटिंग ' सुविधा

एमिरेट्स एअरवेजने 1.8 अब्ज डॉलर खर्च करून 10 नव्या ए 340-500 एअरबस विमानांची खरेदी, विमानातील र्फस्टक्लास सुविधा, आयसीइ ( इन्फोमेशन, कम्युनिकेशन अॅन्ड एंटरटेनमेंट) आणि विशेषत: ' मूड लाइटिंग ' वर भर दिला आहे.

दुबई ते न्यूयॉर्क या दरम्यान प्रवासी वाहतुकीसाठी एमिरेट्सने विकत घेतली असून त्यांच्या ताफ्यात सहा विमाने आली असून चार विमानांची प्रतीक्षा आहे. या शिवाय सर्व विमानांत आयसीइ म्हणजे 100 चित्रपटांचे , 50 टीव्ही , 350 ऑडिओ चॅनेल आणि 40 इनफ्लाइट गेम्सची सुविधा 80 लाख डॉलर खर्च करून केलेली आहे. यामुळे एमिरेट्सच्या प्रवाशांचा शाही प्रवासाचा आनंद लुटता येईल.

मूड लाइटिंग हा नवीन प्रकार अनुभवायला मिळतो. उतरणाऱ्या प्रवाशाला तेथील वातावरणात सहज मिसळून जाता यावे यासाठी त्याप्रमाणे प्रकाशयोजना करून माहौल तयार करणे हा त्या मागील उद्ेश आहे.

 
</text>
</doc>
