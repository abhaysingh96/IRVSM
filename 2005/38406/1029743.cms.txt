<doc>
<docno>1029743.cms.txt</docno>
<text>
 
महाराष्ट्र
शिवसेनेचा भाजपकडून निषेध!
[ Wednesday, February 23, 2005  06:25:24 pm]


म. टा. वृत्तसेवा

रत्नागिरी : रत्नागिरी जिल्हा परिषदेच्या चार विषय समित्यांच्या मंगळवारी झालेल्या निवडणुकीवर शिवसेनेच्या निषेधार्थ भाजपने बहिष्कारच टाकल्याने शिवसेना व भाजपमधील वाद विकोपाला गेल्याचे दिसले ; पण भाजपने पडती बाजू स्वीकारल्याचेही स्पष्ट झाले.

भाजपच्या ताब्यातील एकमेव ' महिला व बाल कल्याण समिती ' चेही सभापतीपद शिवसेनेने यंदा स्वत:कडेच घेतले. त्यामुळे , ' युतीचा धर्म ' पाळला नसल्याची टीका शिवसेनेवर करत भाजपने चारही समित्यांच्या निवडणूक प्रक्रियेवरच बहिष्कार घातल्याचे घोषित केले. शिवसेनेचा निषेध म्हणूनच हे पाऊल उचलावे लागले, असे सांगताना भाजपच्या स्थानिक नेत्यांनी , ' हा निषेध स्थानिक पातळीपुरताच आहे ' हेही नमूद केले! आमचे हे भांडण नवराबायकोतील रुसव्याफुगव्यांसारखे आहे, अशी सारवासारव करीत , ' दोन्ही पक्षांचे राज्य पातळीवरील नेते पुढे काय ते पाहतील ', अशी अपेक्षा या स्थानिक नेत्यांनी व्यक्त केली.

रत्नागिरी जिल्हा परिषदेत भाजपचे अवघे नऊ सदस्य आहेत. त्यामुळे शिवसेनेला त्यांच्या आधाराची गरज भासत नाही. मात्र, शेजारच्या सिंधुदुर्ग जि. प. मध्ये याहीपेक्षा कमी, फक्त पाच सदस्य भाजपकडे असूनही विरोधी पक्षनेते नारायण राणे यांनी भाजपला उपाध्यक्षपद देऊन युतीचा धर्म पाळला, याची आठवण भाजपचे प्रदेश युवा अध्यक्ष व माजी आमदार बाळासाहेब माने यांनी यासंदर्भात दिली.

समित्यांचे नवे सभापती

वादग्रस्त महिला व बालकल्याण समितीचे सभापतीपद शीतल हडीर्कर ( कशेळी, राजापूर-माडबन) यांना मिळाले आहे ; तर समाजकल्याण समितीवरही महिलेचीच, चारुता कामतेकर (जालगाव, दापोली) वणीर् लागली आहे. बांधकाम समिती आणि शिक्षण व अर्थ समिती यांची सभापतीपदे मात्र पुरुषांकडे, अनुक्रमे विजय मनोहर देसाई (खेडीर्, चिपळूण) तसेच शरद बोरकर (वरवडे, जयगड) यांना देण्यात आली. सर्व निवडी अर्थातच बिनविरोध झाल्या.

 
</text>
</doc>
