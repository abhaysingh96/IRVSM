<doc>
<docno>1030118.cms.txt</docno>
<text>
 
महाराष्ट्र
एका चावीमुळे लागला खुनाचा तपास
[ Wednesday, February 23, 2005  11:23:21 pm]


म. टा. प्रतिनिधी

पुणे : एक खून आणि त्यातून झालेला आत्महत्येचा प्रकार उघडकीस आणण्यात विश्रामबाग पोलिसांना केवळ एका चावीमुळे यश आले.

बुधवार पेठेतील घर क्रमांक 1103 मध्ये दुर्गंधी पसरल्याची खबर 20 फेब्रुवारीला पोलिसांना देण्यात आली. पोलिसांनी झडती घेतली असता भवानी पेठेतील संजय कोेंडे यांचा मृतदेह पोत्यात भरलेल्या स्थितीत पोलिसांना आढळला. हे घर व्यापारी गिरीश अगरवाल यांचे आहे. त्यांच्या तक्रारीवरून पोलिसांनी ही कारवाई केली. तत्पूवीर् 19 तारखेला भवानी पेठेतील नेवासकर पेट्रोलपंपाजवळ टेम्पोमध्ये गळफास लावलेल्या स्थितीत पोलिसांना सुरेेश भरेकर याचा मृतदेह सापडला. त्याच्या खिशात पोलिसांना एक चावी सापडली होती.

या दोन घटना उघडकीस आल्यानंतर 22 फेब्रुवारीला कोंडेची पत्नी अर्चना यांनी तक्रार दिली. त्यात त्यांनी भवानीपेठेतील गुळआळीत राहाणारा सुरेश भरेकर आणि गणेश गलांडे यांच्यावर संशय व्यक्त केला. हे दोघेजण आपल्याकडे वाईट नजरेने बघून प्रेमसंबंध जुळावेत म्हणून संजयला दारू पाजत. 13 फेब्रुवारीला संजयबरोबर भांडण झाल्यावर दोघांनी त्याला मारहाण करून घराबाहेर नेल्याचे अर्चनाने तक्रारीत म्हटल्याचे विश्रामबाग पोलिसांनी सांगितले. भरेकर हा अगरवाल यांच्याकडे कामाला होता. त्याच्याकडे सापडलेली चावी अगरवाल यांच्या घराची होती. त्यावरून भरेकर आणि गलांडे या दोघांनी संजयचा खून केल्याचे उघडकीस आल्याचे पोलिसांनी स्पष्ट केले. गलांडेला अटक करण्यात आली असून त्याला 25 फेब्रुवारीपर्यंत पोलिस कोठडी देण्यात आली आहे. संजयचा खून केल्यानंतर अटक होण्याच्या भीतीपोटी भरेकरने आत्महत्या केली असण्याची शक्यता पोलिसांनी वर्तवली आहे.

 
</text>
</doc>
