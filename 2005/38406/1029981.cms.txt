<doc>
<docno>1029981.cms.txt</docno>
<text>
 
महामुंबई
वीजबिलांची जास्त भरलेली रक्कम ग्राहकांना परत मिळणार
[ Wednesday, February 23, 2005  09:32:50 pm]


म. टा. प्रतिनिधी

मुंबई : सदोष मीटरच्या नावाखाली ग्राहकांकडून जादा बिलाची वसुली करणाऱ्या रिलायन्स एनजीर् बेस्ट व राज्य वीज मंडळाने ही अतिरिक्त रक्कम ग्राहकांना परत करावी, असा आदेश राज्य वीज नियामक आयोगाने दिला आहे. यामुळे राज्यात सर्व कंपन्याच्या ग्राहकांना सुमारे 80 कोटी रुपये परत मिळतील.

वीज मंडळासह खासगी कंपन्यांनी गेले काही महिने ग्राहकांना विजेची अतिरिक्त बिले पाठवण्याचा सपाटा लावला आहे. याच्या विरोधात मुंबई ग्राहक पंचायत व ' प्रयास ' संघटनेने वीज नियामक आयोगाकडे तक्रार केली होती.

आयोगाने दिलेल्या निकालानुसार सदोष मीटरच्या नावाखाली आकारण्यात आलेल्या बिलांची रक्कम आता तीन महिन्यांत ग्राहकांना परत करावी लागणार आहे. तसेच येत्या जूनमध्ये त्याबाबतचे प्रतिज्ञापत्रही आयोगाला सादर करावे लागेल.

बेस्ट उपक्रमाने सुमारे 6800 ग्राहकांकडून 14 कोटी, वीज मंडळाने 30 कोटी व रिलायन्स एनजीर् कंपनीने 15 कोटी रुपये सदोष मीटरखाली वसूल केले आहेत. मीटरची तपासणी करून त्याबाबत ग्राहकाला कळवण्यात आले नसेल, तर सर्व बिले मागे घेण्यात यावी, सर्व बिलांची वसूल केलेली रक्कम ग्राहकांना तीन महिन्यांत परत करण्यात यावी, असा आदेश वीज नियामक आयोगाने दिला आहे.

 
</text>
</doc>
