<doc>
<docno>1029970.cms.txt</docno>
<text>
 
महाराष्ट्र
ठाणेकरांचं पुन्हा चंदशेखरना साकडं
[ Wednesday, February 23, 2005  09:28:54 pm]


रवींद मांजरेकर

ठाणे : ठाण्याला ' सुंदर शहरा ' चा मान मिळवून देणाऱ्या माजी आयुक्त टी. चंदशेखर यांच्याकडून आजही ठाणेकरांच्या अपेक्षा आहेत. आजही ते ठाणे स्टेशनला लागलेलं बेशिस्तीचं ग्रहण दूर करतील, असा त्यांना विश्वास वाटतो. त्यासाठीच महापौर राजन विचारे यांनी सूत्रं हाती घेतल्यावर एमएमआरडीएचे अॅडिशनल कमिशनर, एमयूटीपीचे प्रोजेक्ट मॅनेजर टी. चंदशेखर यांची भेट घेतली.

माजी आयुक्तांचा दिलासा आणि ठाण्याचे आयुक्त संजय सेठी यांचा प्रतिसाद यामुळे ठाण्याचे रखडलेले प्रश्न मागीर् लागतील. टी. चंदशेखर ठाण्यात नसले तरी, शहराविषयीच्या आस्थेमुळे शहराच्या विकासाला त्यांचा पुन्हा हातभार लागेल, असा विश्वास महापौरांनी व्यक्त केला. चंदेशखर, ठाण्यात असताना राजन विचारे सभागृह नेते होते.

एमएमआरडीएचे सध्याचे मेट्रोपोलिटन कमिशनर डॉ. सुरेश जोशी यांनीही ठाणे महापालिकेचे आयुक्त म्हणून पदभार सांभाळला होता. त्यामुळे त्यांनाही ठाण्याच्या प्रश्नांची चांगली जाण आहे. या दोघांबरोबर विचारे यांनी ठाण्याच्या प्रश्नांवर चर्चा केली. रस्ते कॉक्रिटीकरण, तसंच चांगल्या विकास योजना आणल्या, तर त्यासाठी पैसा कमी पडू दिला जाणार नाही, असं आश्वासन टी. चंदेशखर आणि डॉ. जोशी यांनी महापौरांना दिलंय.

या भेटीत प्राधान्याने ठाणे रेल्वे स्टेशन भागाचा विकास करण्याबाबत चर्चा झाली. ' एमएसआरडीसी ' ने या प्रकल्पासाठी कर्ज मंजूर केलंय. पण रेल्वेच्या परवानगीअभावी हा प्रश्न रेंगाळलाय. रेल्वेकडून परवानगी मिळवण्यासाठी 1982 पासून ठाणे महानगरपालिकेचे प्रयत्न सुरू आहेत. परंतु ढिम्म न हलणाऱ्या रेल्वे प्रशासनानं यावर आजतागायत कोणतीही कार्यवाही केलेली नाही. उलट ठाणे महापालिकेने हाती घेतलेल्या योजनांमध्ये अडथळे आणण्याचंच काम केल्याची तक्रार आहे. गेल्या काही काळापासून महापालिकेने तिथं प्रायव्हेट सिक्युरिटी गार्ड्स नेमून स्टेशन भागांत फेरीवाले बसणार नाहीत, याची खबरदारी घेतली. रेल्वेकडून त्याही मोहिमेला सकारात्मक प्रतिसाद मिळाला नाही.

महापालिका सिक्युरिटी गार्ड्सच्या देखतच रेल्वेच्या हद्दीत फेरीवाले बिनधास्त उभे राहतात. रेल्वेने या फेरीवाल्यांवर कधीच कारवाई केली नाही. रेल्वे स्टेशन भागात फेरीवाल्यांचा जथ्था असू नये, हे सुप्रीम कोर्टाचे आदेश रेल्वेला लागू नसल्याच्या थाटातच अधिकारी वावरतात. त्यामुळे रेल्वे स्टेशन परिसर मोकळा असला तरी, प्रवेशद्वारापाशी मात्र फेरीवाल्यांचं मोहोळ कायम आहे. रेल्वेचं हे अडवणुकीचं धोरण बंद झालं नाही, तर रेल रोको आंदोलनाचा पर्याय स्वीकारला जाईल, असा इशारा महापौर विचारे यांनी दिला. रेल्वे स्टेशन भागाच्या विकासाबद्दल रेल्वेकडून आठ दिवसात परवानगी मिळेल, अशी आशा आयुक्त संजय सेठी यांनी व्यक्त केली.

 
</text>
</doc>
