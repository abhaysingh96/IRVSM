<doc>
<docno>1021718.cms.txt</docno>
<text>
 
महाराष्ट्र
गिळलेल्या दागिन्यांची कथा
[ Tuesday, February 15, 2005  06:35:49 pm]


कल्याण, डोंबिवलीत दरोडे, रस्त्यावर महिलांचे दागिने खेचण्यांच्या घटना वारंवार घडत आहेत. डोंबिवलीत कॉपोर्रेशन बँकेवर दरोड्याची घटना ताजी असतानाच गेल्या आठवड्यात कल्याणच्या ओक बागेतील एका घरावर दरोडा टाकण्यात आला. रहिवाशांच्या जागरूकतेमुळे मात्र हा चोर पकडण्यात यश आलं

ओक बागेतील प्रेमकृपा इमारतीतील चौथ्या मजल्यावर नारायणराव गावडे राहतात. त्यांच्याबरोबर राहणाऱ्या वयस्कर कमलाबाईंना पंख्याचा त्रास होत असल्याने त्यांनी गॅलरीचं स्लाइडींग उघडं ठेवलं होतं. त्याचाच फायदा घेऊन शुक्रवारी रात्री साडेअकरा-पावणेबाराच्या सुमारास गच्चीवरून गावडे यांच्या घरात एक चोरटा घुसला. घरात शिरताच बाहेरच्या दिवाणखान्यात झोपलेल्या कमलाबाई रघुनाथ शेटे यांना त्याने मारहाण करण्यास सुरुवात केली. कमलाबाई आरडाओरड करू लागल्याने तो चोर स्वयंपाकघरात शिरला. स्वयंपाकघरातला चाकू व सुरी घेऊन कमलाबाईंवर सपासप वार केले.

कमलाबाईंचा ओरडण्याचा आवाज ऐकून नारायण गावडे व रंजना गावडे दिवाणखान्यात आले. तर चोराने त्यांच्यावरही हल्ला केला. नारायणराव यांच्यावरही सपासप वार केले. चोरट्यांनी गावडे दांम्पत्यास गुपचूप बेडरूममध्ये जा नाहीतर या म्हातारीचा जीव घेईन, असं सांगितलं. तेव्हा रंजना गावडे यांनी हवं तर घरातील सर्व सोनं घेऊन जा परंतु आमच्या आईला मारू नकोस, अशी विनंती चोरट्याला केली. चोराने सोन्याच्या दागिन्यांऐवजी रोख रकमेची मागणी केली. परंतु घरात रोख रक्कम नाही सर्व सोनं घेऊन जा असं सांगून रंजना गावडे यांनी सर्व सोनं त्याच्या हवाली केलं.

तरीही चोरट्याने कमलाबाईंवर वार करणं व मारहाण करणं सुरूच ठेवलं होतं. त्यानंतर त्याने नारायणराव गावडे यांच्यावरही पुन्हा दोन वार केले व गावडे दांम्पत्यांना बेडरूममध्ये जाण्यास फर्मावलं. तुम्ही बेडरूममध्ये जा नाहीतर तुमच्या आईला ठार मारीन, असं धमकावल्याने गावडे दांम्पत्य बेडरूममध्ये गेले. त्याने बेडरूमला बाहेरून कडीही लावली. त्यामुळे बेडरूममधून रंजना गावडे यांनी हाका मारून शेजाऱ्यांना सावध केलं. दरवाजा उघडून चोर बाहेर जाण्याच्या तयारीत असतानाच इमारतीतील सगळ्यांनी चोराला ताब्यात घेतलं.

या झटापटीत चोरट्यांनी गावडे यांच्या घरातील सर्व सोने गिळून टाकलं. इमारतीतील रहिवाशांनी त्याला महात्मा फुले पोलिसांच्या ताब्यात दिले. जखमी झालेल्या कमलाबाई शेटे, नारायणराव गावडे व रंजना गावडे यांना श्रीदेवी हॉस्पिटलमध्ये दाखल करण्यात आले.

त्या चोराचं नाव ताजुद्दीन खलील शेख असं असून तो ठाण्यातील राबोडी भागात राहणारा आहे. त्याला ब्राऊन शुगरचं व्यसन असल्याने तो पैशासाठी वाममार्गाला लागला होता. ताजुद्दीन खलील शेख याने यापूवीर्ही कल्याण परिसरात मोठ्या प्रमाणावर घरफोड्या केल्या आहेत. ताजुद्दीनला रुक्मिणीबाई इस्पितळात दाखल केल्यानंतर त्याची क्ष-किरण यंत्राने तपासणी केली असता त्याच्या पोटात सोन्याचा ऐवज असल्याचं आढळलं.

चोरट्याची पुढील शस्त्रक्रिया करण्यासाठी त्याला त्वरेने सायन इस्पितळात हलविण्यात आले. सायन हॉस्पिटलमध्ये त्याच्यावर शस्त्रक्रिया करण्याऐवजी त्याला केळी खायला देण्यात आली. त्यामुळे ते सर्व 22 ग्रॅम सोन्याचे दागिने शौचावाटे बाहेर पडले. कल्याण महात्मा फुले पोलिस ठाण्याचे सीनियर इन्स्प्ेाक्टर सुरेंद मानधने व ज्योतीराम गुंजवटे यांनी ते दागिने हस्तगत केले आहेत.

सुनील जावडेकर

 
</text>
</doc>
