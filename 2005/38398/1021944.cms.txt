<doc>
<docno>1021944.cms.txt</docno>
<text>
 
क्रीडा
खेळाडूंचे आता मुख्यमंत्री, उपमुख्यमंत्र्यांना साकडे
[ Tuesday, February 15, 2005  09:50:07 pm]


चंदशेखर संत

शिवछत्रपती पुरस्काराबाबतच्या सुरस कहाण्या ऐकाव्या तेवढ्या थोड्याच. आपल्यावरील अन्यायासाठी आता खेळाडूंनी, संघटनांनी थेट मुख्यमंत्री विलासराव देशमुख आणि उपमुख्यमंत्री आर. आर. पाटील यांचेच दरवाजे ठोठावायला सुरुवात केली आहे. पॉवरलिफ्टिंगसारख्या खेळात गेली 23 वषेर् शिवछत्रपती पुरस्कार दिला जात आहे. सर्वप्रथम हा मान मिळवणाऱ्या मधुकर दरेकर यांनाच आता खेळाडूंना घेऊन अन्यायाविरुद्ध दाद मागण्यासाठी मुख्यमंत्री आणि उपमुख्यमंत्र्यांच्या कानावर गाऱ्हाणे घालण्याची वेळ आली.

पॉवरलिफ्टिंगमध्ये 37 शिवछत्रपती पुरस्कार देताना गेली 23 वषेर् जो नियम लावला गेला होता तो यंदा अचानक बदलून टाकण्यात आला. पॉवरलिफ्टिंगमध्ये स्क्वॉट, बेंचप्रेस आणि डेडलिफ्ट असे तीन प्रकार असतात. या तिघांचे एकूण गुण लक्षात घेण्याची एवढ्या वर्षांची प्रथा. परंतु यंदा मात्र अचानक बेंचप्रेसचे गुण न मोजण्याचा प्रकार घडला. असे का झाले असा प्रश्ान् पॉवरलिफ्टिंग संघटनेचे अध्यक्ष आणि दादोजी कोंडदेव पुरस्कार विजेते मधुकर दरेकर यांनाही पडला आहे. या निर्णयाचा फटका बसलेल्या खेळाडूंचे गाऱ्हाणे मांडण्यासाठी मुख्यमंत्री आणि उपमुख्यमंत्र्यांकडे ते दाद मागण्यासाठी गेले आणि त्यांनीही त्यांना निराश केले नाही.

पॉवरलिफ्टिंगमधून बेंचप्रेसचे गुण मोजण्याची पद्धत का काढून टाकली गेली या प्रश्ानचे उत्तर मिळणे कठीणच. कदाचित कोणाच्या तरी सोईसाठी हे करण्यात आले असावे. पण याबद्दल जाब हा विचारला गेलाच पाहिजे आणि पॉवरलिफ्टिंग संघटना तसे करतही आहे. बेंचप्रेसला तुम्ही वेगळी राजमान्यता मिळवून घ्या असेही सांगण्यात आले आहे. आता बेंचप्रेसला पॉवरलिफ्टिंगमधून बाहेर काढू पाहणारे उद्या क्रिकेटमधून गोलंदाजी, फलंदाजी वेगळे काढू पाहतील आणि कोणी सांगावे अॅथलेटिक्समधून धावणे, गोळाफेक, थाळीफेक वेगळे काढू पाहतीलही.

कार्यर्कत्यांसाठीच्या शिवछत्रपती पुरस्काराबाबत तर कोळसा उगाळावा तेवढा अधिकच काळा असा प्रकार. अर्जही न मागवता केवळ गुणवत्तेच्या आधारावर खरं म्हणजे पुरस्कार देण्यात यायला हवेत. परंतु घडते ते नेमके उलटेच. हा घुसवाघुसवीचा प्रकार असाच चालू राहिला तर गुणवत्ता असूनही दादा खानोलकर, अदी भरूचा, डॉ. अरूण सम्सी, रमेश वरळीकर यांना या जन्मात हा पुरस्कार मिळणार नाही. अर्थात पुरस्कार न मिळाल्याने त्यांचे महत्त्व कमी होणार नाही पण ज्यांना हा पुरस्कार दिला जातोय त्यांच्यामुळे पुरस्कारांचे महत्त्व मात्र निश्चितच कमी होते आहे. मुख्यमंत्री, उपमुख्यमंत्री यांनी जातीने यात लक्ष घालून योग्य ती उपाययोजना करायला हवी.

 
</text>
</doc>
