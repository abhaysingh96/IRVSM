<doc>
<docno>1021896.cms.txt</docno>
<text>
 
लेख
एचआयव्हीचा नवीन प्रकार? की...
[ Tuesday, February 15, 2005  08:51:43 pm]


न्यूयॉर्क शहरामध्ये राहणाऱ्या दोनजणांमध्ये एचआयव्हीचा जो नवीन प्रकार सापडला आहे, त्याच्यामुळे सर्वत्रच खळबळ उडाली आहे. याची कारणे दोन आहेत. एकतर या विषाणूचा आतापर्यंत अज्ञात असलेला नवीन प्रकार सापडला असल्यामुळे या विषाणूमध्ये उत्परिवर्तन होऊन हा नवीन प्रकार प्रगट झाला आहे काय, ही शंका आणि दुसरे कारण म्हणजे जो नवीन प्रकार सापडला आहे, त्यामुळे संबंधितामध्ये या विषाणूची लागण झाल्यानंतर अलपावधीतच पूर्ण विकसित एड्स आढळून आला आहे. शिवाय हा ' नवीन प्रकार ' सध्या उपलब्ध असलेल्या 20 अँटीरिट्रोव्हायरल औषधांपैकी 19 औषधांना दाद न देणारा आहे. ही अधिकच काळजी करण्यासारखी बाब आहे. मात्र या बातमीबाबत अमेरिकेमध्ये मात्र बरीच मते आहेत.

काही संशोधकांचे म्हणणे असे आहे की ज्या व्यक्तींमध्ये हा नवीन प्रकार सापडला आहे, त्यांच्या शरीरातील रोगप्रतिकारयंत्रणाच पूर्णपणे खिळखिळी झालेली असण्याची शक्यता आहे. त्यामुळेच त्यांच्यामध्ये या विषाणूची लागण झाल्यानंतर अल्पावधीतच पूर्ण विकसित एड्स दिसून आला. यापेक्षा वेगळे काही कारण असेल, तर त्या विषाणूची पूर्णपणे तपासणी केल्यानंतरच त्याचे खरे ' रूप ' समजू शकेल. याबाबत सॅनफ्रान्सिस्को येथील युनिव्हसिर्टी ऑफ कॅलिफोनिर्याच्या स्कूल ऑफ मेडिसिनमधील डॉ. मार्कूस कोनंट म्हणतात की संबंधिताच्या शरीरात सापडलेल्या या नव्या विषाणूची जनुकीय रचना काय आहे, ते आपल्याला समजलं पाहिजे. त्यासाठी त्याची सखोल तपासणी होणं आवश्यक आहे. एक शक्यता अशी आहे की आपण जी औषधे वापरतो, त्यांचा परिणाम म्हणूनच या विषाणूमध्ये उत्परिवर्तन झाले असेल आणि आता तो औषधांना दाद देत नसेल.

नव्याने सापडलेल्या विषाणूची सखोल तपासणी आता मॅनहॅटनमधील आरोन डायमंड एड्स रिसर्च संेटरमध्ये केली जात आहे. या तपासणीचे काही निष्कर्ष आठवड्याभरात हाती येऊ शकतील ; तर काही निष्कर्षांना अधिक कालावध्घ्ी लागू शकेल, असे या सेंटरचे डॉ. डेव्हिड हो यांनी जाहीरही केले आहे. डॉ. हो यांनीच एचआयव्हीवरील नवीन उपचारपद्धती विकसित केली होती आणि त्याबद्दल त्यांना टाइम या प्रतिष्ठित साप्ताहिकाने 1996 सालचा मॅन ऑफ दी इयर म्हणून घोषित केले होते. डॉ. हो यांनी त्यावेळी असे दाखवून दिले होते की ए.झेड.टी. आणि दोन प्रोटिएजरोधक औषधे अशी तीन औषधे एकत्र वापरली तर एचआयव्हीग्रस्ताच्या शरीरातील सीडी फोर पेशींची संख्या वाढते आणि त्याच्या शरीरातील विषाणूंचे प्रमाणही कमी होते. त्यावेळी केल्या गेलेल्या प्रयोगांत ही उपचारपद्धती यशस्वी ठरली होती. मात्र कालांतराने ती तितकी परिणामकारक नसल्याचे दिसून आले. आता हेच डॉ. हो एचआयव्हीच्या नव्याने सापडलेल्या प्रकाराबाबत संशोधन करत आहेत.

या विषाणूची रेण्वीय चाचणी घेण्यात आली, तेव्हा या विषाणूत काही बदल झाले असल्याचे डॉ. हो यांना दिसून आले आहे. परंतु त्या बदलांचा नेमका अर्थ काय आहे, हे नक्की करावे लागेल आणि त्यासाठी काही काळ लागेल. एचआयव्हीग्रस्त म्हणून माहीत असलेल्या न्यूयॉर्कमधील ' त्या ' व्यक्तीच्या शरीरातून डॉ. हो यांनी विषाणू वेगळा काढला आहे. हीच व्यक्ती नंतर एका समलिंगीसंबंध ठेवणाऱ्या व्यक्तीची साथीदार बनली आणि त्यामुळे त्या व्यक्तीलाही या विषाणूची लागण झाली. एवढंच नाही, तर त्याच्यामध्ये झपाट्याने एड्सची लक्षणे दिसू लागली. या प्रकरणातील दुसरी व्यक्ती ही न्यूयॉर्कमधील व्यक्तीच्या पूवीर्च एचआयव्हीग्रस्त झाली होती. मात्र या व्यक्तीमध्ये सापडलेला विषाणू आणि न्यूयॉर्कमध्ये एचआयव्हीने संसगिर्त झालेल्या व्यक्तीमधील विषाणू यांच्यामध्ये रेण्वीय पातळीवर काही साम्यं असल्याचंही डॉ. हो यांनी स्पष्ट केलं आहे. मात्र याबाबतचा अधिक खुलासा हा त्या विषाणूचा समग्र अभ्यास झाल्यानंतरच होऊ शकेल. प्रचलित औषधांना दाद न देणं आणि संबंधिताच्या शरीरामध्ये झपाट्याने पूर्ण विकसित एड्स निर्माण करणं या दोन्ही गोष्टींचा संगमच एचआयव्हीच्या या नव्या प्रकारात दिसून येत आहे. खरं तर तीच काळजी करण्यासारखी गोष्ट आहे.

एक मात्र खरं की अमेरिकेमध्ये अँटीरिट्रोव्हायरल औषधं सहजपणे उपलब्ध होऊ लागल्यानंतर बेछुटपणे जीवन जगण्याची आस असणाऱ्या लोकांमध्ये एचआयव्ही आणि एड्स यांची भीती वाटेनाशी झाली आहे. त्यामुळे खबरदारीचा कोणताही उपाय न योजताच ही मंडळी स्वच्छंदपणे आपल्याला हवे तसे वागत आहेत. त्याचा फटका आता तेथील समाजात दिसून येऊ लागला आहे. त्यामुळेच तिथेही पुन्हा ' वर्तनपद्धतीत बदल ' हा नारा घुमू लागला आहे. तेथील संशोधकही लोकांना ' नाही त्या उद्योगां ' पासून दूर राहा, असं सांगू लागले आहेत. आपल्याकडे तर याबाबतच्या अधिक व्यापक लोकशिक्षणाची नितांत गरज आहे.

श्रीराम शिधये

 
</text>
</doc>
