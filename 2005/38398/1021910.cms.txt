<doc>
<docno>1021910.cms.txt</docno>
<text>
 
देश-विदेश
नदीची विक्री?
[ Tuesday, February 15, 2005  09:16:26 pm]


नदीची विक्री झाल्याचे कधी कानी आले आहे का ? पण उत्तरांचल राज्यात तसे झाले आहे. राज्य सरकारने 30 वर्षांच्या लीजच्या कराराने पश्चिम रामगंगा नदीचा विशिष्ट पट्टा तीन कंपन्यांना विकण्याचा पराक्रम करून दाखवला आहे.

उत्तरांचल राज्य निसर्ग-पर्यटनासाठी ख्यातनाम आहे. मात्र काश्मीर आणि हिमाचल प्रदेशच्या तुलनेत हल्ली या राज्याकडे पर्यटक येण्याचे प्रमाण कमी झाल्यामुळे पर्यावरण-पर्यटनाच्या नावाखाली राज्य सरकारने हिरव्यागार रानावनातील रामगंगा नदीचा काही भाग तीन कंपन्यांना लीजने देऊन पर्यटन विकासाची जबाबदारी त्यांच्यावर सोपविली आहे. रामगंगा नदीत महासीर जातीचे मासे मोठ्या प्रमाणावर मिळतात आणि ते चवीला रुचकर असल्याने त्यांना किंमतही मोठीच असणे स्वाभाविक आहे. पर्यटकांना हे मासे काही रक्कम भरून गळ लावून पकडता येणार आहेत. पण ते खाता येणार नाहीत. ते पुन्हा पाण्यात सोडणे त्यांच्यावर बंधनकारक असणार आहे. पण हे कोण नियंत्रित करणार आणि पाण्यात तो मासा सोडलाच जाईल याची खात्री कोण देणार ? कंपन्या म्हणतात, मासेमारीकडे मत्स्यक्रीडा म्हणून बघितले जाईल. मासे परत पाण्यात सोडण्याचे बंधन पर्यटकांवर टाकण्यात येणार आहे.

उत्तरांचल राज्य सरकारचे वनखाते आणि तीन कंपन्या यांच्यात झालेल्या विक्री-करारानुसार या कंपन्या नैनितालच्या पश्चिम भागात असलेल्या रामगंगा परिसरात पर्यावरण- पर्यटन, मत्स्य-संरक्षण, पर्यटन- प्रोत्साहन असे उद्दिष्ट डोळ्यांसमोर ठेवून काम करणार आहेत. त्याशिवाय ' फिश एंगलिंग ' चा व्यवसायही करतील. रिव्हर राफ्टिंग, कयाकिंग, पक्षी-निरीक्षण, हौशी- छायाचित्रण आणि जवळपासच्या खेड्यांची भ्रमंती यासंबंधीचे अधिकारही या कंपन्यांना दिले आहेत. मात्र त्यांच्या कथित नफ्यात राज्य सरकारचा हिस्सा असेल.

गेल्या वर्षाच्या 5 नोव्हेंबर रोजी उत्तरांचलच्या वनखात्याने स्पोटिर्ंग अँबिशन, फिश कन्झवेर्शन, महासीर कन्झवेर्शन अशा तीन कंपन्यांशी करार केला. त्यानुसार रामगंगा नदीच्या विशिष्ट परिसरातील दहा कि. मी. लांबीचा पट्टा किनारपट्टीसह तीस वर्षांच्या कराराने या कंपन्यांनी ताब्यात घेतला. सरकारच्यावतीने जिम कॉबेर्ट व्याघ्र अभयारण्य आणि वनखात्याच्या वरिष्ठ अधिकाऱ्यांनी करारावर स्वाक्षऱ्या केल्या.

विक्री करारात काय म्हटले आहे ? मासेमारीसाठी करारातील पट्ट्याचाच वापर केला जाईल, वनखात्याच्या जमिनीवर व किनाऱ्यावर अतिक्रमण केले जाणार नाही, नदीच्या संदर्भातील कोणत्याही कायद्याचा भंग केला जाणार नाही, कंपन्यांना हमी म्हणून वनाधिकाऱ्यांकडे एक लाख रु. जमा करावे लागतील, उत्तरांचल वनविकास महामंडळाच्या देखरेखीखालीच ' फिश एंगलिंग ' च्या प्रस्तावाला कार्यरूप दिले जाईल, करारातील कायद्याचा भंग केल्यास तात्काळ लीज बंद केले जाईल, मासेमारीवर बंधने असतील, जंगल- पर्यटन व मासेमारी आणि मासे पुन्हा नदीत सोडून देण्याच्या अटी मान्य असतील तरच मासेमारी करू दिली जाईल, कराराचे व्यवस्थित पालन होत आहे की, नाही याचा अहवाल वर्षभरातून चार वेळा सरकारला दिला पाहिजे, अहवाल तयार करण्यासाठी समिती तयार केली आहे, विदेशी पर्यटकाकडून 100 रु. आणि भारतीय पर्यटकाकडून 30 रु. प्रतिदिवस घेता येतील, मात्र मासेमारी करायची असल्यास केंदातील फिशिंग रॉड 200 रु. तास याप्रमाणे घ्यावा लागेल, परिसर-विकासासाठी वेगळे 100 रु. आकारता येऊ शकतील, असा तपशील करारात दिला आहे.

हा सगळा करार अभ्यासल्यानंतर असे लक्षात येते की, रामगंगा नदीचे पर्यावरण व परिसर कोणत्याही दृष्टीने संकटात येईल, असे त्यात काहीही नाही. मात्र त्यावर पर्यावरणवाद्यांचे म्हणणे असे की, अत्यंत महागड्या समजल्या जाणाऱ्या महासीर या चविष्ट माशांचे ' एंगलिंग ' च्या नावाखाली सरकारी नियंत्रणात शिरकाण केले जाईल. त्यातून स्थानिक लोकांच्या पदरात काहीच पडणार नाही ; मग विकास दूरच. राज्य सरकारने लीजचा करार अत्यंत पारदर्शक पद्धतीने केला आहे आणि तो स्वच्छही आहे, असे वनमंत्री शमशेर सिंह विष्ट म्हणतात. नदीच्या स्वामित्वाचे हस्तांतरण करणारा हा लीजचा करार नदीचा परिसर उजाड करणारा ठरेल आणि रामगंगेच्या धतीर्वर अन्य नद्याही लवकरच विकल्या जातील, अशी भीती पर्यावरणाच्या क्षेत्रात काम करणाऱ्या संघटनांना वाटते. उत्तरांचलचा विरोधी पक्ष म्हणतो, पर्यटनाच्या नावाखाली आरक्षित क्षेत्र खाजगीकरणाच्या हातात सोपविणे म्हणजे प्रभावशाली व्यक्ती व सरकार यांच्यात साटेलोटे होत असल्याचे हे संकेत आहेत. जनता काहीच म्हणत नाही ; कारण तिला आवाजच नाही.

अनिल डोंगरे

 
</text>
</doc>
