<doc>
<docno>1021741.cms.txt</docno>
<text>
 
महाराष्ट्र
शिवानंदन यांचा नवीन पायंडा
[ Tuesday, February 15, 2005  06:46:17 pm]


सुनील जावडेकर

डी.शिवानंदन यांनी ठाणे पोलिस आयुक्तपदाचा कार्यभार गेल्या शुक्रवारी स्वीकारल्यानंतर लगेचच आपल्या कार्यक्षमतेचा झपाटा सुरू केला असून जिल्ह्यातील सर्व पोलिस अधिकाऱ्यांच्या बैठका ठाणे शहरात घेण्याऐवजी त्या त्या शहराच्या डी.सी.पी. ऑफिसमध्ये घेण्यास सुरुवात करून एक नवीन पायंडा ठाणे पोलिस आयुक्ताालयात घालून दिला आहे. यानुसार पहिलीच बैठक जिल्ह्यातील सर्वात संवेदनक्षम शहर असणाऱ्या उल्हास नगरात चार्ज घेतल्याच्या दुसऱ्याच दिवशी शनिवारी घेण्यात आली. कल्याण-डोंबिवली आणि उल्हासनगर झोनमधील दोन्ही डी.सी.पी., चार ए.सी.पी. , 12 पोलिस ठाण्यांचे इनचार्ज, ऑफिसर उल्हासनगरातील बैठकीला हजर होते.

पोलिस आयुक्तालयाचं मुख्यालय ठाणे इथं आहे. पोलिस आयुक्तालय क्षेत्रात ठाणे, कल्याण, भिवंडी आणि उल्हासनगर असे चार झोन आहेत. मुख्यालयात बैठक ठेवल्यास सर्व अधिकाऱ्यांना आपली नित्याची कामं बाजूला ठेवून ठाण्याला जावं लागतं. त्यात वेळ तर जातोच मात्र तक्रारदारांचाही खोळंबा होतो. त्यातच गेल्या काही दिवसांमध्ये कल्याण, डोंबिवली, उल्हसनगर, अंबरनाथ, बदलापूर शहरांमध्ये वाढत्या गुन्हेगारीने पोलिसांपुढे आव्हान उभं केलं आहे. त्यामुळेच अधिकाऱ्यांचा वेळ बैठकांसाठी ठाण्याला येणाजाण्यामध्ये वाया घालवण्याऐवजी आयुक्त डी. शिवानंदन यांनी स्वत:च संबंधित झोनमध्ये जाऊन पोलिस अधिकाऱ्यांची प्रगती पुस्तकं तपासायला सुरुवात केली आहे. संबंधित डी.सी.पी. ऑफिसमध्ये बैठक घेतल्यामुळे पोलिस अधिकाऱ्यांच्या फिडिंगबरोबरच इतरही अभ्यासू अधिकारी आणि नागरिकांकडून पोलिस आयुक्तांना चांगल्या प्रकारची माहिती मिळते आणि त्याचा उपयोग शहरातील गुन्हेगारी काबूत ठेवण्यासाठी चांगलाच केला जाऊ शकतो. त्यामुळे ही प्रथा सुरू करण्यात आल्याचं सांगण्यात आलं. अर्थात अतिमहत्त्वाच्या व तातडीच्या बैठका मात्र ठाण्यालाच होणार आहेत.

डोंबिवलीतील कॉपोर्रेशन बँकेवर पडलेल्या दरोड्यातील आरोपींना पकडण्यासाठी पोलिसांनी आरोपीचं रेखाचित्र तयार केलं असून, याबाबत माहिती देणाऱ्या नागरिकांना ठाणे पोलिस आयुक्तांनी 50 हजार रुपयांचं बक्षीस जाहीर केलं आहे. पोलिसांचं एक पथकही आरोपींच्या शोधासाठी नाशिक इथे गेलं आहे.

उल्हासनगरात दरोडा पडलेल्या बॅसीन कॅथलिक बँक आणि डोंबिवलीतील कॉपोर्रेशन बँक या दोन्ही दरोड्यांत उल्हासनगरमधील टोळी असावी, असा पोलिसांचा कयास आहे.

 
</text>
</doc>
