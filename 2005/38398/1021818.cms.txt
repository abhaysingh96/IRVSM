<doc>
<docno>1021818.cms.txt</docno>
<text>
 
देश-विदेश
परीर्कर सरकारची बरखास्ती ही धोक्याची घंटा
[ Tuesday, February 15, 2005  07:25:24 pm]


म. टा. प्रतिनिधी

भाजपचे माजी अध्यक्ष व्यंकय्या नायडू यांचा इशारा

पणजी : गोव्यातील मनोहर परीर्कर सरकारच्या बरखास्तीवरून संसदेच्या बजेट अधिवेशनात काँग्रेस सरकारला कोंडीत पकडण्याची व्यूव्हरचना भारतीय जनता पक्ष आखीत आहे हे त्यांच्या ज्येष्ठ नेत्यांच्या विधानांवरून स्पष्ट होत आहे.

परीर्कर सरकारची राज्यपालांनी केलेली बरखास्ती ही केवळ आमच्यासाठीच नव्हे तर देशातील विरोधी पक्षांच्या सर्व सरकारांसाठी धोक्याची घंटा आहे. त्यापासून वेळीच सावध होऊन सर्व विरोधकांनी या कृतीचा तीव्र निषेध करायला हवा. भारतीय जनता पक्ष संसदेत या बरखास्तीविरुद्ध जोरदार आवाज उठवेल, अशी घोषणा पक्षाचे माजी अध्यक्ष व्यंकय्या नायडू यांनी येथे केली, तर राज्यपालांना हटवेपर्यंत भाजप संसदेचे कामकाज चालू देणार नाही, असा इशारा मदनलाल खुराणा यांनी दिला.

परीर्कर सरकार बरखास्त करण्याच्या राज्यपाल एस. सी. जमीर यांच्या कारवाईवर नायडू यांनी कडाडून टीका केली. सरकारने बहुमत सिद्ध केल्यानंतरही राज्यपालांनी केलेली ही बरखास्तीची कारवाई घटनाविरोधी व लोकशाहीविरोधी आहे. यानिमित्त राज्यपालांच्या अधिकारांविषयी देशभरात चर्चा घडवून आणण्याची वेळ येऊन ठेपली आहे, असे ते म्हणाले.

जमीर यांची कृती घाणेरडी होती अशी संभावना करून नायडू यांनी सांगितले की, या सरकारच्या बरखास्तीविषयी डाव्या पक्षांनीही गंभीरपणे विचार करायला हवा. कारण कधीतरी हा डाव काँग्रेस आपल्यावरही उलटवू शकेल हे त्यांनी लक्षात ठेवावे.

लोकशाहीची हत्या - खुराणा

परीर्कर सरकारची बरखास्ती म्हणजे जमीर यांनी राज्यपालपदाला चिकटून राहण्यासाठी लोकशाहीची केलेली हत्या आहे. त्यामुळे भाजपने त्यांना हटवण्याची मागणी राष्ट्रपती ए. पी. जे. अब्दुल कलाम यांच्याकडे केली आहे, असे खुराणा यांनी सांगितले.

विश्वासदर्शक ठराव जिंकूनही सरकार बरखास्त करण्याची घटना स्वातंत्र्यानंतर प्रथमच घडली आहे. या कृतीद्वारे जमीर यांनी राज्यपालपदाला कलंक लावला आहे, अशी टीका खुराणा यांनी केली.

 
</text>
</doc>
