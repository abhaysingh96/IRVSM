<doc>
<docno>1021926.cms.txt</docno>
<text>
 
देश-विदेश
महाराष्ट्रालाही लागू शकते 'बूथ मॅनेजमेंट'ची कीड
[ Tuesday, February 15, 2005  09:38:24 pm]


प्रवीण मुळ्ये

बेगुसराय : बेगु मॅनेजमेंट... जगातील टॉप मॅनेजमेंट संस्थांमधील शिक्षकांनाही ही काय भानगड आहे, हे सांगता येणार नाही. पण लाखोंची कमाई करून देणारे हे तंत्र शिकण्यासाठी बिहारमध्ये जणू स्पर्धाच लागली आहे. मतदानकेंद कसे लुटावे, याचे आधुनिक तंत्र शिकवणाऱ्या या ' मॅनेजमेंट कोर्स ' ची डिग्री मिळवण्यासाठी अनेक उमेदवारांपासून नक्षलवादी टोळ्यांपर्यंत कोणीही मागे राहिलेले नाही. आश्चर्याची गोष्ट म्हणजे रस्ते, पाणी, वीज अशा मूलभूत सुविधाही नसलेल्या एका गावात या मॅनेजमेंटचा शोध लागला आहे. मते ' लुटण्यात ' यशस्वी ठरत असलेल्या या तंत्राचा प्रसार महाराष्ट्रासह इतर राज्यांतही झपाट्याने होऊ लागला आहे.

' बूथ कॅप्चरिंग ' च्या घटनांना आळा घालण्यासाठी निवडणूक आयोगाने बिहारमध्ये सारी शक्ती पणाला लावली होती. पण तरीही अनेक टोळ्यांनी आपली कमाल दाखवल्यामुळे निवडणुकीचा दुसरा टप्पाही गाजला. शक्ती आणि युक्तीच्या जोरावर विरोधी पक्षांची मतेही आपल्या पारड्यात पाडण्याची परंपरा बेगुसराय जिल्ह्यातील राचाधारी गावाने 47 वषेर् अखंडितपणे सुरू ठेवली आहे. बूथ लुटण्याच्या पहिल्या घटनेची नोंद 1957 मध्ये याच गावात झाली होती. 1972 नंतर तर गुन्हेगारी प्रवृत्तीच्या उमेदवारांबरोबरच प्रमुख राजकीय पक्षही हे अस्त्र वापरू लागले.

बदलत्या काळानुसार या तंत्रातही बदल होत गेला आहे. मतदान केंदांभोवती असलेला सशस्त्र पोलिसांचा पहारा, बॅलट बॉक्सच्या जागी आलेली ईव्हीएम मशिन्स, निवडणूक आयोगाच्या कठोर उपाययोजना यामुळे हमला करून बूथ लुटण्यापेक्षा शांतपणे, कोणतीही हिंसा न करता बूथ लुटण्याची ' सायलेंट बूथ मॅनेजमेंट ' ची पद्धत सर्वच टोळ्यांनी (आणि पक्षांनीही) आत्मसात केली आहे. या तंत्रानुसार मतदान केंदावरील सर्व कर्मचाऱ्यांना बंदुकीचा धाक व पैशाचे आमीष दाखवून आधीच ' मॅनेज ' केलेले असते. मतदान न करणाऱ्या मतदारांच्या नावे ठराविक पक्षाच्या नावावर मत टाकण्याचा आदेश या कर्मचाऱ्यांना असतो. अनेकदा मतदार बनून रांगेत उभ्या असलेल्या टोळ्याच हे कार्य उरकतात. आपल्या बाजूने कमी मते पडण्याची शक्यता असलेल्या मतदानकेंदांवर हा प्रयोग केला जातो. उमेदवारांकडून टोळ्यांना लाखो रुपयांचा ' मेहेनताना ' दिला जातो.

बंदुकीचा धाक दाखवून सबंध गावालाच एका पक्षाच्या बाजूने मत टाकण्यास भाग पाडणे, हा देखील या तंत्राचाच एक भाग आहे. गावातील ग्रामसेवकाला ताब्यात घेऊन एकाच पक्षाच्या लोकांसाठी ओळखीचे पुरावे बनवून घेणे, नकली ओळखपत्रे तयार करणे, असे छोटे छोटे उपप्रकारही यात आहेत. हे सर्व ' शांततावादी उपक्रम ' अयशस्वी ठरले तरच मग बॉम्ब आणि आधुनिक हत्यारांसह मतदानकेंदांवर हल्ला करण्याचा ' डायरेक्ट अॅक्शन प्लॅन ' तडीस नेला जातो.

बॅलेटवर बुलेटच्या जोरावर ताबा मिळवण्याच्या आधुनिक पद्धतीचा प्रसार आता महाराष्ट्र, राजस्थान, मध्य प्रदेश, उत्तर प्रदेश या राज्यांतही होऊ लागला आहे. हे संकट वेळीच आवरण्यासाठी 70 टक्क्यांहून अधिक मतदान झालेल्या केंदांवर मतदानाची पुनर्तपासणी करण्याचा निर्णय निवडणूक आयोगाने घेतला असला तरी यातूनही मार्ग काढण्याचा विश्वास ' बूथ मॅनेजमेंट ' मधील तज्ज्ञ टोळ्यांना वाटत आहे.

 
</text>
</doc>
