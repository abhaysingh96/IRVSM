<doc>
<docno>1020959.cms.txt</docno>
<text>
 
महामुंबई
मेधाचा 'हल्ला बोल'
[ Tuesday, February 15, 2005  12:10:09 am]


म. टा. प्रतिनिधी

कृपाशंकरही सामील

मुंबई : मुंबईतील अनधिकृत झोपडपट्ट्या हटविण्याबाबत सरकारने सुरू केलेल्या मोहिमेविरोधात मेधा पाटकर यांनी पुकारलेला लढा अधिकाधिक तीव्र होत असतानाच सोमवारी शेकडो झोपडीवासीयांनी पाटकर यांच्या नेतृत्वाखाली प्रदेश काँग्रेसच्या टिळक भवनावर केलेल्या ' हल्ला बोल ' मध्ये राज्याचे माजी गृहराज्यमंत्री कृपाशंकर सिंह सहभागी झाल्याने खळबळ उडाली.

सोमवारी सकाळी साडेअकराच्या सुमारास प्रदेश काँग्रेसची बैठक सुरू होण्याआधीच पाटकर व त्यांच्या समवेत चार-पाचशे झोपडीवासीयांनी टिळक भवनाबाहेर घोषणा देत बैठा सत्याग्रह सुरू केला. घोषणाबाजीचा कल्लोळ इतका वाढला की बैठक न घेताच काँग्रेसच्या सरचिटणीस व महाराष्ट्राच्या प्रभारी मार्गारेट अल्वा व प्रदेश अध्यक्षा प्रभा राव यांनी पाटकर यांना आतमध्ये बोलावून घेतले.

मुंबईतील हजारो नागरिकांचे जीवन उद्ध्वस्त करणारी ही मोहीम ताबडतोब थांबविण्यात यावी, अशी मागणी त्यांनी केली. मुख्यमंत्री देशमुख यांच्याशी चर्चा करण्याचे आश्वासन या नेत्यांनी आंदोलकांना दिले असले तरी मुख्यमंत्र्यांनी मात्र , ' हा विषय समन्वय समितीत मांडण्यात येणार असून नंतर त्यावर अंतिम निर्णय घेण्यात येईल! ' या वक्तव्याचा पुनरुच्चार केला आहे.

राष्ट्रवादीचे अध्यक्ष शरद पवार यांनीही या मोहिमेच्या विरोधात भूमिका घेतली आहे. आता कृपाशंकर सिंह यांच्यासारखे काँग्रेस नेते जनआंदोलनात सहभागी होऊ लागल्याने मुख्यमंत्र्यांना नव्या तापाला सामोरे जावे लागण्याची चिन्हे आहेत.

झोपडपट्ट्यांच्या विरोधात सुरू केलेली मोहिम ताबडतोब थांबवावी, मोकळ्या केलेल्या जागेवर पोलिस व खाजगी सुरक्षा रक्षकांचा ठेवलेला पहारा काढून घेण्यात यावा, तसेच नागरी कमाल जमीन धारणा कायदा (युएलसी) रद्द करू नये, या मागण्यांचे निवेदन पाटकर यांनी अल्वा आणि राव यांना सादर केले.

पाटकर यांच्या नेतृत्वाखाली विद्या चव्हाण, राजू भिसे, सिद्धार्थ जाधव यांच्या शिष्टमंडळाच्या भेटीत अल्वा यांनी, या कारवाईच्या पद्धतीबद्दल दु:ख व्यक्त करून अशी कारवाई तात्काळ थांबविण्याचे आदेश दिले जातील, असे आश्वासन दिल्याचा दावा झोपडी बचाव संयुक्त कृती समितीच्या पत्रकात करण्यात आला. हुसेन दलवाई आणि कृपाशंकर सिंह यांनी तीन दिवसांत याबाबत काँग्रेसतफेर् निर्णय घेतला जाईल, असेही स्पष्ट केल्याचे या पत्रकात म्हटले आहे.

 
</text>
</doc>
