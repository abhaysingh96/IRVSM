<doc>
<docno>1021730.cms.txt</docno>
<text>
 
महाराष्ट्र
कल्याणमध्ये उभं राहणार प्रल्हाद शिंदेचं स्मारक
[ Tuesday, February 15, 2005  06:41:16 pm]


मुंबई टाइम्स टीम

कल्याण : महाराष्ट्रातील घराघरात पोहचलेले सुप्रसिद्ध गायक व कल्याणकरांचं भूषण प्रल्हाद शिंदे यांचं भव्य आणि नयनरम्य स्मारक कल्याणातील कोळीवली इथे दोन एकरच्या परिसरात साकारलं जात आहे. कल्याण-डोंबिवली महापालिका सुमारे 25 लाख रुपये खर्च करून हे स्मारक उभारत आहे.

शिवसेनेचे कार्याध्यक्ष उद्धव ठाकरे यांच्या निदेर्शानुसार उपमहापौर रमेश जाधव यांनी घेतलेल्या आग्रही भूमिकेमुळे महापालिकेला हे स्मारक उभारावं लागत आहे. हिरव्यागार उद्यानात मध्यभागी प्रल्हाद शिंदे यांचा साडेसात फुटी पंचधातूचा पुतळा उभारण्यात येणार आहे. त्याभोवती रोषणाई, बगिचा, कुंपण भिंत तसंच पुतळ्याच्या मागे 27 फूट उंचीचे मिरर पॅनल उभारण्यात येणार आहे. शिल्पकार नरेश कुंभार यांनी पुतळा तयार करणार आहेत

27 फुट उंचीच्या मिरर पॅनलमध्ये प्रल्हाद शिंदे यांचा महाराष्ट्रातील मान्यवरांनी सन्मान केला अशा गायिका लता मंगेशकर, पहिले मुख्यमंत्री यशवंतराव चव्हाण आणि व्यंगचित्रकार बाळासाहेब ठाकरे यांची फायबरची मॉडेल्स उभारण्यात येणार आहेत. प्रल्हाद शिंदे महाराष्ट्रातील खेडोपाड्यात लोकप्रिय झाले, त्या विठ्ठलाची आणि श्री सत्यनारायणाच्या पूजेची प्रतिकात्मक मॉडेल्सही उभारण्यात येणार आहे. तसंच भारतीय संगीतातील अत्यंत प्राचीन वाद्य म्हणून ओळखली जाणारी सतार आणि सनई या वाद्यांच्या प्रतिकृतीही या 27 फुटी मिरर पॅनलवर असणार आहे. स्मारकाच्या कुंपण भिंतींवरील आतल्या बाजुला तबला, पेटी वाद्य फायबरच्या मॉडेलमध्ये साकारण्यात येणार आहे. स्मारकाचे सौंदर्य वाढावं आणि शिवाय शिंदे यांच्या गाण्यांची धुन संध्याकाळच्या विशिष्ट वेळांमध्ये वाजवली जाणार आहे. या सर्व योजनेला 25 लाख रुपये खर्च आहे.

शिवसेनेचे कार्याध्यक्ष उद्धव ठाकरे यांच्या हस्ते या स्मारकाचे भुमिपूजन होणार असून पालिका क्षेत्रात प्रथमच अशा प्रकारचे स्मारक उभे राहत असल्याचं उपमहापौर रमेश जाधव यांनी सांगितलं.

कल्याणकरांचा गौरव

शिल्पकार नरेश कुंभार यांनी आतापर्यंत राज्यातील सुमारे 25 शहरांमध्ये छत्रपती शिवाजी महाराजांचे पंचधातूचे, सीमेंटचे, फायबर ग्लासचे पुतळे उभारण्याचं काम केलं आहे. सुमारे 30 वर्षं शिल्पकलेचं काम ते करत आहेत. प्लास्टर ऑफ पॅरीस, सीमेंट, रबर मोल्ड, माती, शिल्पाकृती, मॉर्डन आर्ट पॅनल, फिल्म सिटी क्ले मोल्डर आणि गणपतीच्या मूर्त्या बनवण्यांमध्ये कुंभार यांचा हातखंडा असून धनगर समाजाच्या वतीने त्यांना ताम्रपदक तर कल्याण-डोंबिवली महापालिका, भिवंडी, अंबरनाथ पालिका तसंच वेगवेगळी शिवजयंती आणि नवरात्रौत्सव मंडळांतफेर् त्यांना सन्मानित करण्यात आलं आहे.

दुर्गाडी येथील शिवस्मारकाची कल्पनाही त्यांनी महापालिकेसमोर सादर केली असून फिल्म आर्ट डायरेक्टर नितीन देसाई यांच्या ग्रुपमध्ये क्ले मोल्डर म्हणून त्यांनी कामं केलेली आहेत. देवदास, लिजंड ऑफ भगतसिंग, मंगल पांडे यांच्या जिवनावरील रायझिंग, या फिल्म सेटवर तर भरत शहा यांच्या पुतण्याच्या लग्नासाठी बेल्जिअम इथेही सेट डेव्हलप करण्याचं कामं नरेश कुंभार यांनी केली आहेत.

 
</text>
</doc>
