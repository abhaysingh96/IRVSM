<doc>
<docno>1021737.cms.txt</docno>
<text>
 
महाराष्ट्र
सहज वाहतुकीचा मार्ग मोकळा
[ Tuesday, February 15, 2005  06:44:28 pm]


मंुबई टाइम्स टीम

ठाणे : टेंभी नाक्यावरील वादग्रस्त जुनी इमारत जमीनदोस्त झाल्याने हा परिसर मोकळा झाला आहे. महापालिकेच्या विकास आराखड्यात टेंभी नाक्याचा रस्ता 60 फुटी दाखवण्यात आला आहे. परंतु टेंभी नाका ते जैन मंदिर हा रस्ता या वादग्रस्त इमारतीमुळे लोकांना वापरण्यासाठी केवळ 25 फूट इतकाच शिल्लक राहिला होता. टेंभी नाक्यावर सदैव रहदारीची वर्दळ असते. बसेस, रिक्षा, स्कुटर्स, मोटरी, ट्रक्स, टुरिस्ट बसेस, टेम्पो, सायकली आदी अनेक प्रकारच्या वाहनांची ये-जा चोवीस तास सुरू असते. टेंभी नाक्याचा परिसरातच जिल्हाधिकारी कार्यालय, जिल्हा न्यायालय, टाऊन हॉल, जैन मंदिर, भारत पेट्रोलियम गॅसचे कार्यालय, आनंदश्रम, सिव्हिल हॉस्पिटल, बँका, शाळा, वाचनालये आदी गोष्टी असल्याने टेंभी नाका नेहमी गजबजलेला चौक म्हणून मान्यता पावला आहे.

शहरातील रस्ते रुंद आणि प्रशस्त करण्याचं श्रेय माजी आयुक्त टी. चंदशेखर यांना जातं. परंतु त्यांनी ही जुनी वादग्रस्त इमारत जमीनदोस्त करणं जमलं नव्हतं. 1985 मध्ये ठाणे महापालिकेने 45 लाख रुपयांची रक्कम भूमिअभिलेख कार्यलयाकडे भरली होती. भूखंड संपादन करून रस्तारुंदीकरणासाठी ही इमारत मोकळी करून मिळावी. म्हणून एवढी मोठी रक्कम भरण्यात आली होती. गेली सुमारे 20 वर्षं ही इमारत मुख्यामंत्र्याचा स्थगिती आदेश, न्यायालयीन अडथळे, महापालिका अधिकारी आणि लोकप्रतिनिधींची निष्क्रीयता या भोवऱ्यात सापडून नाकावर टिच्चून तशीच उभी होती. ध्वनी प्रदूषण, इंधनावरील भरमसाठ खर्च, अपघाताच्या भीतीची टांगती तलवार, रहदारीला अडथळा आदी गोष्टींमुळे लोकांचा श्वास गुदमरलेला होता. ही इमारत आता पाडण्यात आल्यामुळे या टेंभी नाका पसिसराचा श्वास मोकळा झाला, अशी प्रतिक्रिया व्यक्त होत आहे.

टेंभी नाका ते जैन मंदिर या 25 फूट रस्त्यांवरून पादचाऱ्यांना चालणं म्हणजे एक दिव्यच होतं. बसेस, रिक्षा, स्कूटर्स आणि सायकली आदी वाहनांच्या कोलाहलात त्यांचा जीव टांगणीला लागलेला असे. हा रस्ता आता अधिक 35 फूट वापरायला मिळणार असल्यामुळे लोकांना चालणं तर सुकर होईलच. शिवाय वाहतूक कोंडीचा प्रश्न सुटून लोकांना दिलासा मिळेल, अशी अपेक्षा आहे. टेंभी नाक्यावरून ठाणे रेल्वे स्टेशनकडे जाताना सध्या सरळ वाहतुकीस बंदी आहे. वाहनांना कोर्ट नाक्याला वळसा घालून जावं लागत असल्यामुळे लोकांना जास्त भाड्याचा भुर्दंड पडत असे. तर वाहनांचा इंधनावरील खर्च वाढत असे. ही इमारत पाडल्यामुळे आता टेंभी नाक्यावरून स्टेशनकडे थेट सरळ वाहतूक सुरू करण्याचा मार्गही मोकळा झाला आहे.

ठाण्याच्या सार्वजनिक हितासाठी इथलेसमाजसेवक वसंत केळकर यांनी हा प्रदीर्घ लढा दिला. पत्रव्यवहार, संबंधितांच्या गाठीभेटी, जिल्हाधिकाऱ्यांच्या लोकशाही दिनामध्ये तक्रार, मुख्यमंत्र्यांच्या लोकशाही दिनात धडक, उपोषणास बसण्याचा इशारा, न्यायालयात आव्हान, न्यायालयाने इमारत पाडण्याचा आदेश देऊनही कारवाई होत नसल्याचं आढळून येताच संबंधितांना कायदेशीर नोटीसा आदी सर्व सनदशीर मार्ग वापरून त्यांनी हा लढा यशस्वी केला.

ठाण्यातील पत्रकारांनी जशी या लढ्याला साथ दिली. तशीच न्यायालयानेही त्यांची बाजू उचलून धरली. जिल्हाधिकारी नंदकुमार जंत्रे यांनी या प्रश्नांची गंभीरपणे दखल घेऊन चांगलं काम केल्यामुळे त्यांची प्रतिमा उंचावली आहे.

 
</text>
</doc>
