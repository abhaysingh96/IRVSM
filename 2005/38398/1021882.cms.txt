<doc>
<docno>1021882.cms.txt</docno>
<text>
 
बहुतांची अंतरे
झोपडीवासीयांसाठी मदतनिधी
[ Tuesday, February 15, 2005  08:41:11 pm]


सध्या राज्य सरकारने अनधिकृत झोपड्यांच्या विरोधात जी मोहीम चालवली आहे, त्यामुळे हजारो लोक बेघर होत आहेत, ही गोष्ट दु:खदायक असली व सरकार ही संस्थाच त्याला मुख्यत: जबाबदार असली, तरी सरकार करीत असलेली कारवाई चूक आहे, असे म्हणता येणार नाही ; कारण त्यामागचा उद्देश मुंबईचा बकालपणा नाहीसा करून ती स्वच्छ व सुंदर बनवणे हा आहे आणि म्हणूनच सरकारच्या या मोहिमेला झोपड्यांतून न राहणाऱ्या बहुतांश नागरिकांचा पाठिंबा आहे. या मोहिमेविरुद्ध आंदोलन छेडणारांची भूमिका असमंजसपणाची वाटते व ' अगोदर पर्यायी जागा द्या व मगच झोपड्या तोडा ', ही मागणी अव्यवहार्य वाटते.

तसे पाहिले तर या तणावपूर्ण परिस्थितीला आपण सर्वच थोड्या फार प्रमाणात जबाबदार आहोत. त्यामुळे झोपड्या पाडल्यामुळे बेघर झालेल्यांसाठी लोकांना आवाहन करून मदतनिधी उभारण्यात यावा व तो सरकारकडे जमा करावा. सरकारविरुद्ध आंदोलन करणाऱ्यांनी झोपड्या परत उभारून देण्याचा प्रयत्न करण्याऐवजी जास्तीत जास्त निधी गोळा करण्याचे काम करावे. लोकप्रतिनिधींनीही त्यांना मिळणाऱ्या निधींतून काही रक्कम द्यावी. एकूण जमा झालेल्या निधीतून सरकारने बेघर झालेल्यांना परत न करण्याच्या तत्त्वावर काही रक्कम द्यावी. लाभधारकांनी ती कायदेशीर बांधकाम असलेल्या इमारतीत जागा घेण्यासाठी वापरावी किंवा ती घेऊन मूळ गावी जावे.

शरद कोर्डे, ठाणे.

 
</text>
</doc>
