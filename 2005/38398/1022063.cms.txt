<doc>
<docno>1022063.cms.txt</docno>
<text>
 
महाराष्ट्र
शेतीविषयक जैवतंत्रज्ञान धोरण लवकरच जाहीर
[ Tuesday, February 15, 2005  11:54:32 pm]


म. टा. प्रतिनिधी

पुणे : देशाचे शेतीसाठी वापरायचे जैवतंत्रज्ञान धोरण स्पष्ट नसल्याने केंदीय कृषी मंत्री शरद पवार आणि विज्ञान-तंत्रज्ञान मंत्री कपिल सिब्बल यांच्या उपस्थितीत मंगळवारी दिल्लीत झालेल्या बैठकीत नवीन धोरण ठरवण्यात आले असल्याचे राष्ट्रीय कृषी वैज्ञानिक परिषदेचे (नास) अध्यक्ष डॉ. एम. एस. स्वामीनाथन यांनी जाहीर केले.

जैवतंत्रज्ञानाविषयी शिफारशी करण्यासाठी डॉ. स्वामीनाथन यांच्या मार्गदर्शनाखाली टास्क फोर्स तयार करण्यात आले होते. त्यांनी केंदीय कृषी मंत्रालयाकडे शिफारशी सादर केल्या आहेत. त्यानुसार नवीन धोरण आखण्यात येणार आहे.

राहुरीमधील महात्मा फुले कृषी विद्यापीठातफेर् शिवाजीनगरमधील अॅग्रीकल्चर कॉलेजमध्ये 16 ते 18 फेब्रुवारी रोजी सातव्या कृषी विज्ञान काँगेसचे आयोजन करण्यात आले आहे. त्यासाठी डॉ. स्वामीनाथन आले आहेत. यानिमित्त घेतलेल्या पत्रकार परिषदेत त्यांनी औषधांबाबत जैव-तंत्रज्ञान धोरण स्पष्ट आहे ; पण शेतीच्या वापराबाबत संदिग्धता असल्याचे सांगितले. कृषी विज्ञान काँगेसमध्ये शरद पवार हे धोरण जाहीर करण्याची शक्यता असल्याचे डॉ. स्वामीनाथन यांनी नमूद केले.

जैवतंत्रज्ञान क्षेत्रात गुंतवणूक करण्यासाठी उद्योगांची तयारी आहे. तसेच, तरुणांचाही ओढा या क्षेत्राकडे असल्याचे स्वामीनाथन यांनी स्पष्ट केले.

राहुरीत जैवतंत्रज्ञान प्रयोगशाळा उभारण्यात येणार असून त्याचा उपयोग राज्यातील चारही कृषी विद्यापीठांना होणार असल्याचे महात्मा फुले कृषी विद्यापीठाचे कुलगुरू डॉ. राजाराम देशमुख यांनी सांगितले. या प्रयोगशाळेसाठी राज्य सरकारने 15 कोटी रुपये मंजूर केले असून पाच वर्षांत टप्प्याटप्प्याने ते देण्यात येणार आहेत. पहिल्या टप्प्यात चार कोटी रुपये मंजूर झाले असून वर्षभरात या प्रयोगशाळेचे काम पूर्ण होईल, असेही देशमुख म्हणाले.

कृषी विज्ञान काँगेसचे उद्घाटन शरद पवार यांच्या हस्ते होणार असून कार्यक्रमाला डॉ. स्वामीनाथन यांच्यासह भारतीय कृषी संशोधन परिषदेचे महासंचालक डॉ. मंगला राय, नासचे उपाध्यक्ष डॉ. पंजाबसिंग, राज्याचे कृषी मंत्री बाळासाहेब थोरात उपस्थित राहाणार आहेत. यानिमित्त कृषी-उद्योग प्रदर्शन भरवण्यात येणार असून ते सर्वांसाठी खुले असेल.

 
</text>
</doc>
