<doc>
<docno>1021745.cms.txt</docno>
<text>
 
महामुंबई: मुंबई टाइम्स
शॉपिंग विथ डिफरन्स!
[ Tuesday, February 15, 2005  06:48:14 pm]


दर महिन्याच्या सुरुवातीला गृहिणींना करावं लागणारं सर्वात महत्त्वाचं काम म्हणजे महिन्याभराचं धान्य आणि इतर घरगुती गोष्टींची खरेदी करणं. अनेकांना हे काम कटकटीचं वाटत असलं तरी ही खरेदी हा एक सुखद अनुभवही ठरू शकतो. जुहू इथल्या ' स्पार ' या दुकानाला भेट दिलीत तर कटकटीचं वाटणारं हे काम तुम्हाला आनंंददायी वाटू लागेल. रोजच्या वापराच्या धान्यांपासून फळं, ताज्या भाज्या इतकंच नव्हे तर ताजे मासेही इथे मिळतात. एकाच ठिकाणी स्वयंपाकासाठी लागणारे सर्व जिन्नस मिळत असल्यामुळे ' स्पार ' च्या ग्राहकांमध्ये रोज भरच पडत असते.

पूर्वी ' फूडलॅण्ड ' या नावाने ओळखलं जाणारं हे दुकान आता ' स्पार ' या नव्या नावानिशी तसंच नव्या रूपानिशी आपल्यासमोर आलं आहे. बॉलिवूडमधल्या कलाकारांचं आवडतं दुकान असणाऱ्या ' फूडलॅण्ड ' चं रूपांतर ' स्पार ' मध्ये होऊनही इथे नियमितपणे येणाऱ्यांच्या संख्येत अजिबात घट झालेली नाही. ' स्पार ' हा आघाडीचा इंटरनॅशन फूड रिटेल ब्रॅण्ड असून त्यांचं हे भारतातलं पहिलंच रिटेल आऊटलेट आहे. येत्या वर्षात ' स्पार ' ची 50 आऊटलेट्स मुंबईत तसंच देशातल्या इतर मुख्य शहरांमध्ये दिसू लागतील.

हारीने मांडून ठेवलेल्या हिरव्यागार भाज्या आणि रंगीबेरंगी फळं आपलं स्वागत करतात. त्याचबरोबर विविध प्रकारच्या चॉकलेट्सचाही वेगळा रॅक इथे आहे. त्याचबरोबर मासिकं आणि वर्तमानपत्रंही इथे मिळतील. ताजे मासे, मटण, चिकन अशा मांसाहारी पदार्थांसाठी या दुकानात विशेष भाग राखून ठेवण्यात आला आहे. त्यामुळे शाकाहारी मंडळींनाही शॉपिंगची मजा घेता येते! रोजच्या वापरातल्या कॉस्मेटिक्ससाठीही इथे जागा राखून ठेवण्यात आली आहे. या दुकानातला आणखी एक इंटरेस्टिंग काऊंटर म्हणजे बेकरी काऊंटर. या काऊंटरवर मिळणारे सर्व पदार्थ तळमजल्यावर असणाऱ्या त्यांच्या बेकरीमध्येच बनवले जातात. डच ट्रफल, ब्ल्यूबेरी चीझ केक, स्ट्रॉबेरी मूस, डेथ बाय चॉकलेट अशा गोड पदार्थांपासून क्रॉसिएण्ट्स, बिस्कीट्स, विविध प्रकारचे बेड, सॅण्डविच असे स्नॅक्सही मिळतात.

उच्चभ्रू वस्तीत असूनही ' स्पार ' मध्ये मिळणाऱ्या या वस्तूंच्या किमती तुमच्या खिशाला चाट देणाऱ्या नाहीत. त्यामुळे शॉपिंगचा वेगळा आनंद आणि अनुभव घेण्यासाठी ' स्पार ' ला भेट देण्यास हरकत नाही.

मुंबई टाइम्स टीम

 
</text>
</doc>
