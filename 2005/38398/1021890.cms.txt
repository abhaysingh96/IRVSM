<doc>
<docno>1021890.cms.txt</docno>
<text>
 
धावते जग
सौदेबाजीत अडथळा!
[ Tuesday, February 15, 2005  08:48:00 pm]


रायबरेली आणि अमेठी हे दोन लोकसभा मतदारसंघ सोडले, तर उत्तर प्रदेशात सोनिया गांधी आणि राहुल गांधी यांच्या नावाने काँग्रेसचे उमेदवार विजयी होणे सोडाच, अनामतही वाचवू शकत नाहीत, हे गेल्या वर्षभरात समाजवादी पक्षाचे मुलायमसिंग यादव यांनी दाखवून दिले आहे.

तरीही मुलायमसिंग यांना अपमानित करून, मायावतीं-सारख्या बेभरवशाच्या नेतृत्वाशी सोयरिक करण्याचा काँग्रेसचा आत्मघातकी प्रयत्न चालूच आहे. मायावतींना ताज कॉरिडॉर प्रकरणातून सोडविण्यासाठी अॅटनीर् जनरलच्या मदतीने सीबीआयमार्फत चाललेली धडपड, हा त्याचाच एक भाग आहे.

परंतु या प्रयत्नांत सुप्रीम कोर्टानेच आता खोडा घातल्यामुळे काँग्रेसची पंचाईत झाली आहे. ताज कॉरिडॉर प्रकरणी नियमबाह्य पद्धतीने आणि कोर्टाची दिशाभूल करून बांधकामे करण्याच्या प्रकरणाची गंभीर दखल घेत, सीबीआयकडे चौकशी सोपवण्यात आली होती.

त्यावेळी केंदात राष्ट्रीय लोकशाही आघाडीचे सरकार होते आणि मायावतींचा या सरकारला पाठिंबा होता. त्या बदल्यात मायावतींना उत्तर प्रदेशात मुख्यमंत्रीपद लाभले होते. सुप्रीम कोर्टाने सीबीआयला कारवाईचे आदेश देताना, राजकीय मांडवलीपायी तपासात हयगय होऊ नये, यासाठी या प्रकरणाची देखरेख स्वत:कडे ठेवली होती.

या प्रकरणी सीबीआयला मिळवता आलेला पुरावा, हा फौजदारी गुन्हा सिद्ध करण्यास पुरेसा आहे की नाही, याविषयी सीबीआय अधिकाऱ्यांतच मतभेद असल्याचे कारण देत, त्याविषयी अॅटनीर् जनरलचे मत मागवण्यात आले. काँग्रेसप्रणीत आघाडीचे सरकार केंदात आल्यानंतर आणि काँग्रेसने मायावतींशी संबंध सुधारण्यास सुरुवात केल्यावर अचानक अॅटनीर् जनरल यांचे मत मागवण्यात आल्याने साहजिकच हा राजकीय सौदेबाजीचा प्रकार आहे, अशी टीका सुरू झाली. अॅटनीर् जनरल यांनी मायावती यांच्यावरील खटल्यात यश येण्याइतका पुरावा नाही असे मत दिल्यानंतर, सीबीआयने लखनौच्या कोर्टास खटला काढून टाकण्याची विनंती करणे तेवढे बाकी होते. परंतु सुप्रीम कोर्टाने आता या प्रक्रियेसच गंभीर स्वरूपाचे आक्षेप घेतले आहेत. सुप्रीम कोर्टाच्या आदेशावरून गुन्हा नोंदवून खटला भरण्यात आला असताना, तो चालवावा की नाही याविषयी अॅटनीर् जनरलचे मत का मागवण्यात आले, हा न्यायमूतीर्ंचा सवाल सीबीआयच्या हेतूंविषयी संशय घेणाराच आहे. ताज कॉरिडॉरप्रकरणीच्या गुन्ह्यातील मायावतींच्या सहभागासंदर्भात गोळा केलेल्या पुराव्याचा सर्व तपशील आता कोर्ट तपासून पाहणार आहे. ही एकप्रकारे अॅटनीर् जनरल आणि केंद सरकार यांनाही चपराक आहे. राजकीय सौदेबाजीसाठी सीबीआयचा वापर होणे टळावे यासाठी तपासयंत्रणेला स्वायत्तता देणाऱ्या कायद्याचा पुरस्कार याआधी सुप्रीम कोर्टाने केला असला, तरी त्याकडे भाजप तसेच काँग्रेस या दोन्ही पक्षांच्या नेतृत्वाखालील सरकारांनी दुर्लक्ष केले आहे. !

 
</text>
</doc>
