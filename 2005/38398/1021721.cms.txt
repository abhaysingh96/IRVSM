<doc>
<docno>1021721.cms.txt</docno>
<text>
 
महाराष्ट्र
कम्प्युटराइज्ड कारभारानेच गोंधळ
[ Tuesday, February 15, 2005  06:36:49 pm]


मुंबई टाइम्स टीम

भाईंदर : मीरा-भाईंदर महापालिकेच्या कम्प्युटरराइज कारभाराने गोंधळ घातला असून घरपट्टी भरलेल्या शेकडो रहिवाशांना पुन्हा टॅक्स भरण्याच्या नोटीसा बजावण्यात आल्या आहेत. जन्म-मृत्यू दाखल्यातही चुका होत असल्याचं निदर्शनास आल्याने प्रचंड असंतोष पसरला आहे.

पालिकेने आपला कारभार कम्प्युटराइज करण्यासाठी स्वतंत्र विभाग उघडला आहे. त्यासाठी सुभाष मशाळकर नावाच्या कम्प्युटर तज्ज्ञाची विशेष कार्य अधिकारी म्हणून नियुक्ती करण्यात आली आहे. महासभेत मशाळकर यांना मुदतवाढ देण्यास अनेक नगरसेवकांचा विरोध असतानाही सत्तारुढ पक्षाने बहुमताच्या जोरावर त्यांना पाच महिन्यांची मुदतवाढ दिली. त्यांच्या कारकिदीर्त पालिकेच्या घरपट्टीची बिलं तब्बल तीन महिने उशीराने देण्यात आली. याचा परिणाम करवसुलीवर झाला असून आजवर केवळ 47 टक्केच करवसुली झाली आहे.

ज्या करदात्यांनी घरपट्टीची बिलं मिळताच टॅक्सचा भरणा केला त्यातल्या शेकडो करदात्यांना पुन्हा वसुलीच्या नोटीसा बजावण्यात आल्या आहेत. कर भरूनही पुन्हा नोटीसा बजावण्यात आल्याने या नोटीसीची फी वसूल करण्याची त्यात तरतूद केल्याने आणि याउपर या नोटीसी सोबत टॅक्स वसुलीसाठी जप्तीची तसंच पाणी कनेक्शन कापण्याची कारवाई सुरू केल्याने संतापाची लाट उसळली आहे. पालिकेच्या वसुली पथकाला रहिवाशांच्या या रोषाला रोजच सामोरे जावं लागत आहे. पालिकेच्या कम्प्युटरराइज नागरी सुविधा केंदात दिल्या जाणाऱ्या जन्म-मृत्यू दाखल्यांमध्येही असंख्य चुका असल्याचं निदर्शनास आलं असून दीड कोटी रुपये खर्चुन केेलेले कम्प्युटरराइजेशन वादग्रस्त ठरू लागलं आहे.

परिवहन समितीची निवडणूक

पालिकेच्या परिवहन समितीच्या सदस्यात्वासाठी होणाऱ्या निवडणुकीसाठी 24 उमेदवारांनी आपली उमेदवारी दाखल केली आहे. 18 फेब्रुवारीला ही निवडणूक होणार आहे.

पालिकेने स्वत:ची परिवहन सेवा सुरू करण्याचा निर्णय घेतल्यानंतर परिवहन समिती गठीत करण्याचं ठरवण्यात आलं. त्यानुसार निवडणुकीचा कार्यक्रम जाहीर करण्यात आला. सोमवारी दुपारी तीन ते सहा या वेळेत समितीच्या बारा जागांसाठी 24 उमेदवारांनी आपापले अर्ज दाखल केलं. राष्ट्रवादीकडून नऊ, काँग्रेस आणि भाजपकडून प्रत्येकी सहा, शिवसेनेकडून दोन तर विकास आघाडीकडून एका उमेदवाराने उमेदवारी दाखल केली. उमेदवारी अर्ज मागे घेण्याची तारीख 17 असून 18 तारखेला होणाऱ्या महासभेत ही निवडणूक होणार आहे.

 
</text>
</doc>
