<doc>
<docno>1021825.cms.txt</docno>
<text>
 
देश-विदेश
फेरपरीक्षणासाठी गुजरातेत
[ Tuesday, February 15, 2005  07:32:28 pm]


वृत्तसंस्था

जम्मू : देशभरात गाजलेल्या अश्लील सीडीतील युवती माजी ' मिस जम्मू ' अनारा गुप्ता होती की नाही, याबाबत हैदराबाद व चंडीगड येथील न्यायवैद्यक शास्त्राच्या प्रयोगशाळांनी परस्पर विरोधी अहवाल दिल्यामुळे जम्मू पोलिसांनी या सीडी फेरपरीक्षणासाठी गुजरातमध्ये पाठवल्या आहेत.

सीडींबरोबरच हैदराबाद व चंडीगड येथील प्रयोगशाळांनी दिलेले अहवालही गांधीनगरला पाठवल्याचे वरिष्ठ पोलिस अधिकाऱ्याने सांगितले.

हैदराबाद येथील प्रयोगशाळेच्या अहवालानंतर या प्रकरणाची फाइल बंद करण्याच्या गुन्हे शाखेच्या निर्णयाला आव्हान देणारी याचिका जम्मूच्या कोर्टात दाखल असतानाच पोलिसांनी हे पाऊल उचलले आहे. शिवसेनेचा कार्यकर्ता अमित चौहान यांच्यावतीने शेख शकील यांनी ही याचिका शनिवारी दाखल केली.

चंडीगड प्रयोगशाळेच्या अहवालाचा विचार न करता फाइल बंद करता येत नाही, असा त्यांचा युक्तिवाद आहे.

अश्लील सीडीतील युवती अनारा नसल्याचा निर्वाळा हैदराबादच्या प्रयोगशाळेने दिला होता, तर ती अनाराच असल्याचा चंडीगड येथील प्रयोगशाळेचा दावा आहे.

 
</text>
</doc>
