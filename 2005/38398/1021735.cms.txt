<doc>
<docno>1021735.cms.txt</docno>
<text>
 
महाराष्ट्र
ठाण्याचे महापौर बिनविरोध?
[ Tuesday, February 15, 2005  06:43:14 pm]


मुंबई टाइम्स टीम

ठाणे : महापौरपदाचे राष्ट्रवादी काँग्रेसचे उमेदवार विलास तथा बापू गायकर यांची स्थायी समिती सदस्यपदी बिनविरोध निवड झाल्यामुळे महापौरपदाच्या निवडणुकीतून त्यांनी माघार घेतल्याचं वृत्त आहे. त्यामुळेच ठाणे महापालिकेच्या इतिहासात बहुधा प्रथमच महापौरपदी शिवसेनेच्या राजन विचारे यांची बिनविरोध निवड होण्याची शक्यता निर्माण झाली आहे.

स्थायी समितीच्या आठ जागांसाठी मंगळवारी सकाळी साडे दहा वाजता महासभा बोलवण्यात आली होती. सभा सुरू होताच शिवसेेनेचे विजय कदम यांनी माघार घेतल्यामुळे आठ जागांसाठी आठ उमेदवार रिंगणात उरले. त्यामुळे मनोहर गाढवे, एकनाथ काजारी, रवींद फाटक ( शिवसेना), प्रताप सरनाईक, विलास गायकर (राष्ट्रवादी काँग्रेस), हरिश्चंद पाटील (काँग्रेस), संदीप लेले (भाजप) आणि लक्ष्मण टिकमाणी (शिवसेना पुरस्कृत अपक्ष) या नगरसेवकांची स्थायी समिती सदस्यपदी बिनविरोध निवड झाली. महापौर शारदा राऊत, उपमहापौर सुभाष काळे, शिवसेना पक्षप्रतोद अनिल सावे, काँग्रेसचे गटनेते रवी राव आणि ज्येष्ठ नगरसेवक गोपाळ लांडगे यांनी नवनियुक्त सदस्यांचं अभिनंदन केलं.

स्थायी समितीत विरोध न करण्याचे वचन शिवसेनेने पाळल्यामुळे आता महापौरपदाच्या निवडणुकीत राष्ट्रवादीने विरोध न करण्याची भूमिका घेतली आहे. तसंच नव्या महापौरांच्या अध्यक्षतेखाली होणाऱ्या सभेत उपमहापौराची निवड केली जावी, असा सरकारी आदेश निघाल्याच्या बातमीमुळे काहीशी संभ्रमावस्थाही निर्माण झाली आहे. मुळातच महापौरांची निवडणूक शुक्रवारी झाली तरी मुदतवाढ देण्याच्या आधीच्या अध्यादेशाप्रमाणे शारदा राऊत यांची मुदत 21 नोव्हेंबरपर्यंत असल्यामुळे नव्या महापौरांना 21 तारखेलाच पदभार स्वीकारता येणार आहे. त्यांनी तो स्वीकारल्यानंतर मग उपमहापौरांची निवड केली जाईल, असं चित्र सध्यातरी दिसतं आहे.

दरम्यान पालिकेतील विरोधी पक्षनेते सुभाष भोईर यांनी पदाचा राजीनामा दिल्यानंतर त्यांच्या जागी पक्षश्रेष्ठींनी प्रकाश बडेर् यांची नियुक्ती केली होती. त्यांनीही मंगळवारी विरोधी पक्षनेतेपदाचा पदभार स्वीकारला. ही घोषणा झाल्यानंतर सभागृहात माजी विरोधी पक्षनेत्यांच्या कार्यकाळाचं कौतुक करणारी भाषणं सत्ताधारी आणि विरोधक यांनी केली. महापालिकेत असेही बऱ्याच काळानंतर घडल्याची प्रतिक्रिया ज्येष्ठ नगरसेवकांनी व्यक्त केली. दोन वर्षांत प्रथमच काँग्रेस सदस्याला स्थायी समितीत सिंधी मिळाली आहे.

 
</text>
</doc>
