<doc>
<docno>1020956.cms.txt</docno>
<text>
 
महामुंबई
दाभोळ प्रकल्पाची वीज 2.20 दराने घेण्याची तयारी
[ Tuesday, February 15, 2005  12:08:14 am]


म. टा. विशेष प्रतिनिधी

पवारांच्या टीकेनंतर सरकारला जाग

मुंबई : महाराष्ट्रात विजेची प्रचंड टंचाई असतानाही राज्य सरकार दाभोळ प्रकल्पाची स्वस्त वीज घेण्याबाबत उदासीन आहे, अशी उघड टीका केेंदीय कृषीमंत्री शरद पवार यांनी रविवारी केल्यानंतर खडबडून जागे झालेल्या सरकारने, आपणाला दोन रुपये 20 पैसे दराने सर्वच्या सर्व 2100 मेगावॉट वीज हवी, असल्याचे पत्र सोमवारी तातडीने केंदाला पाठविले.

राज्यात विजेची टंचाई असल्याने 2700 मेगावॉटचे लोडशेडिंग करावे लागत आहे. असे असताना पुनरुज्जीवित करण्यात येणाऱ्या दाभोळ प्रकल्पातून राज्य सरकार किती व कोणत्या दराने वीज घेणार आहे, घेऊ इच्छिते, अशी विचारणा करुनही उत्तर पाठवित नसल्याने सरकार उदासीन असल्याचा आरोप करुन विजेच्या प्रश्ानत तरी राजकारण आणू नका, असे आवाहन पवार यांनी पुण्यातील कार्यक्रमात केले होते.

पवार यांच्या टीकेमुळे सोमवारी जबरदस्त खळबळ उडून अद्याप पत्र का गेले नाही, अशी विचारणा उच्च स्तरावरुन झाल्याचे समजते. महाराष्ट्राला विजेची गरज असल्याने दाभोळ प्रकल्पाच्या पहिल्या व दुसऱ्या टप्प्यातून निर्माण केली जाणारी सर्वच्या सर्व 2100 मेगावॉट वीज दोन रुपये 20 पैसे प्रति युनिट दराने घेण्याची तयारी राज्य सरकारने दाखविली व तसे पत्र तातडीने सोमवारी केंदाकडे पाठविण्यात आले, असे समजते.

ऊर्जा खात्याने शुक्रवारी पत्र तयार करुन मुख्य सचिवांच्या सहीसाठी शुक्रवारीच त्यांच्याकडे पाठविले होते. पण मुख्य सचिव दौऱ्यावर असल्याने त्यांची सही झाली नव्हती. मुख्य सचिव सोमवारी मंत्रालयात आल्याने त्यांनी सही करुन पत्र केंद सरकारला पाठविले.

 
</text>
</doc>
