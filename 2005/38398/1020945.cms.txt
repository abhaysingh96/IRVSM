<doc>
<docno>1020945.cms.txt</docno>
<text>
 
महामुंबई
महापौरपदासाठी दळवींचा अर्ज
[ Tuesday, February 15, 2005  12:00:20 am]


म. टा. प्रतिनिधी

उपमहापौरपदासाठी दिलीप पटेल यांचे नाव

मंुबई : मंुबई महापालिकेच्या 18 फेब्रुवारी रोजी होणाऱ्या महापौरपदाच्या निवडणुकीसाठी, सत्ताधारी शिवसेना-भाजप युतीच्यावतीने विद्यमान स्थायी समिती अध्यक्ष दत्ता दळवी यांनी, तर उपमहापौरपदासाठी दिलीप पटेल यांनी सोमवारी अर्ज भरले. काँग्रेसच्यावतीने महापौर व उपमहापौरपदासाठी आर.आर.पिल्लई व सलमा मस्तान शेख रिंगणात आहेत.

काँग्रेसचे दोन्ही उमेदवार अर्ज भरताना अनुपस्थित होते. विरोधी पक्षनेते राजहंस सिंह यांनी त्यांच्यावतीने अर्ज सादर केले. 18 फेब्रुवारीला निवडणुका होणार असली तरी, नवे महापौर 21 फेब्रुवलारीला पदभार स्वीकारतील. 19 व 20 फेब्रुवारी रोजी अनुक्रमे शनिवार आणि रविवार येत असल्यामुळे, सोमवारी पदभार स्वीकारण्याची सूचना राज्य सरकारच्या नगरविकास खात्याने केली आहे.

विद्यमान महापौर महादेव देवळे यांना तीन महिन्यांच्या मुदतवाढीची ' दिवाळी भेट ' मिळाल्यामुळे दत्ता दळवी हे महापौर होता होता राहिले. नोव्हेंबर 2004 मध्ये देवळे यांना ही भेट मिळाली, तेव्हा दळवी यांनी राज्य सरकारच्या निर्णयाविरोधात कोर्टातही धाव घेतली होती. पण कोर्टात त्यांचा दावा टिकू शकला नाही. अखेर देवळे यांना मुदतवाढीसह 18 फेब्रुवारीपर्यंत महापौरपदाचा अधिक कालावधी मिळाला. देवळे यांना जवळपास दोन वषेर् 11 महिने इतका प्रदीर्घ कालावधी मिळाला.

महापौरपदाच्या दिशेने कूच करीत असलेले दत्ता दळवी 1992 सालापासून विक्रोळीच्या कन्नमवार नगरमधील विभाग क्रमांक 207 मधून नगरसेवक म्हणून निवडून येत आहेत. पालिकेच्या सार्वजनिक आरोग्य समिती आणि स्थापत्य समितीचे (उपनगरे) ते अध्यक्ष होेते. ' बेस्ट ' तसेच लेखा समितीवर त्यांनी सदस्य म्हणून काम पाहिले आहे. 2001 साली ते स्थायी समितीचे अध्यक्ष झाले. सलग तिसऱ्यांदा त्यांची अध्यक्ष म्हणून निवड झाली होती.

दळवी यांचा ' अजेंडा '

विघटन न होणाऱ्या आणि पावसाळ्यात पाणी तंुबविण्यास मोठ्या प्रमाणावर कारणीभूत ठरणाऱ्या प्लास्टीकच्या पिशव्यांवर बंदी घालण्याचा इरादा महापौरपदाचे उमेदवार दत्ता दळवी यांनी व्यक्त केला आहे. अर्ज भरल्यानंतर पत्रकारांशी बोलताना, महापौर झाल्यानंतर आपला अजेंडा काय असेल याची माहिती त्यांनी दिली. ' नागरी सुविधांवर आपण भर देणारच आहोत, पण प्रत्येक प्रभागात क्रीडांगण आणि उद्यान उभारण्यासाठी प्रयत्न करू ', असे त्यांनी सांगितले.

स्थायी समितीवर प्रभू ?

दत्ता दळवी यांनी महापौरपदाचा अर्ज भरल्यामुळे स्थायी समितीचे अध्यक्षपद रिक्त होणार आहे. या पदासाठी पालिकेतील शिवसेनेचे उपनेते सुनील प्रभू तसेच रवींद वायकर व श्रद्धा जाधव यांच्या नावाची चर्चा आहे. सुनील प्रभू यांच्याकडे अध्यक्षपदाची तर, वायकर यांच्याकडे सभागृह उपनेते पदाची जबाबदारी सोपविण्यात येईल, अशी शक्यता वर्तविण्यात येत आहे. प्रभू हे स्थायी समितीचे सदस्य नाहीत. त्यांनी सोमवारी स्थायी समितीच्या सदस्यत्वासाठी अर्ज भरला. त्यांच्यासाठी मनोहर पांचाळ यांनी राजीनामा दिला आहे. त्यामुळे प्रभू यांच्या नावाची चर्चा आहे.

 
</text>
</doc>
