<doc>
<docno>1021727.cms.txt</docno>
<text>
 
महाराष्ट्र
मनोरुग्णांच्या सोयींकडे दुर्लक्ष
[ Tuesday, February 15, 2005  06:40:15 pm]


मुंबई टाइम्स टीम

वसई : ठाण्याच्या सिव्हील हॉस्पिटलमध्ये मनोवैज्ञानिक आणि श्रवणतज्ज्ञांची नियुक्ती न केल्यामुळे रुग्णांना दाखल्यांपासून तसंच विविध सरकारी सवलतींपासून वंचित राहावं लागत असल्याची तक्रार वसई तालुका काँग्रेसचे अध्यक्ष मायकल फुटर््याडो यांनी आरोग्यमंत्र्यंकडे केली आहे.

जिल्ह्यातील एकमेव असलेल्या सिव्हील रुग्णालयात मनोवैज्ञानिक आणि श्रवणतज्ज्ञ ही पदं अस्तित्वातच नाहीत. त्यामुळे अपंगांना दाखले मिळवण्यात अनेक अडचणी उद्भवत आहेत. जिल्ह्यातील 13 पैकी 10 तालुके आदिवासी भागात मोडतात. त्या परिसरातील मानसिक संतुलन बिघडलेल्या रुग्णांची मानसिक तपासणी करण्यासाठी सिव्हिल रुग्णालयात करावी लागते. या रुग्णालयात मनोवैज्ञानिक आणि श्रवणतज्ज्ञ नसल्याने त्यांना खारघर इथल्या राष्ट्रीय मानसिक विकलांग संस्थानात जाऊन मनोवैज्ञानिकाकडून तपासणी करून घ्यावी लागते. तपासणीनंतर त्यांनी दिलेलं प्रमाणपत्र घेऊन पुन्हा सिव्हील रुग्णालयात जावं लागतं. तिथं मानसोपचार पुन्हा त्या रुग्णाची तपासणी करतात आणि त्यानंतरच जिल्हा शल्य चिकित्सकाचा दाखला दिला जातो. खारघरच्या विकलंाग संस्थेतील मनोवैज्ञानिकाची भेट घेण्यासाठी किमान एक महिना आधी नोंदणी करणं आवश्यक असल्यामुळे होणाऱ्या अडचणीत मनोरुग्णांची अवस्था आणखीनच बिघडते.

मूकबधीर रुग्णांना स्वत:चा दाखला घेण्यासाठी प्रथम खाजगी श्रवणतज्ज्ञाकडून तपासणी करावी लागते. त्याने दिलेल्या प्रमाणपत्राच्या आधारे सिव्हील रुग्णालयातील कान-नाक-घसा तज्ज्ञाकडून तपासणी केली जाते. त्यानंतरच दाखला दिला जातो. काही रुग्ण तर या कटकटीची माहिती मिळाल्यावर दाखला मिळवण्याच्या भानगडीत पडत नाहीत. त्यामुळे हजारो रुग्णांना सरकारच्या विविध सवलतींपासून वंचित राहावं लागत आहे. ही बाब फुटर््याडो यांनी आरोग्यमंत्र्यांच्या निदर्शनास आणून दिली असून मनोवैज्ञानिक आणि श्रवणतज्ज्ञांच्या जागा भराव्यात, अशी मागणी त्यांनी केली आहे.

 
</text>
</doc>
