<doc>
<docno>1021757.cms.txt</docno>
<text>
 
महामुंबई: मुंबई टाइम्स
युरोपच्या टूर पॅकेजमध्येही 'हिडन कॉस्ट'?
[ Tuesday, February 15, 2005  06:53:52 pm]


श्वेता प्रधान

युरोपातल्या आकर्षक टूर्स पॅकेजेससाठी विविध ट्रॅव्हल कंपन्यांमध्ये चढाओढ लागली आहे. ' ट्रॅव्हल नाऊ, पे लेटर ' च्या लक्षवेधी योजना आणि मध्यमवगीर्यांना परवडण्याजोग्या किमती, अशा या टूर्सची प्रलोभनं सध्या दाखवली जात आहेत. मात्र त्यापासून सावधच राहा, असा सल्ला या क्षेत्रातील जाणकार देत आहेत. मोबाइल आणि क्रेडिट कार्डप्रमाणेच या टूर्समध्येही ' हिडन कॉस्ट ' मुळे तुम्हाला आयत्या वेळी परदेशातल्या विमानतळावर फाटका खिसा घेऊन परतायची वेळ येऊ शकते.

गेल्या काही वर्षांत केसरी टूर्स, भ्रमणमंडळ या अस्सल मराठी आणि थॉमस कुक, कॉक्स अॅण्ड किंग्ज, टीसीआय या इंग्रजाळलेल्या ट्रॅव्हल कंपन्यांमध्ये युरोपवारीची इच्छा पूर्ण करण्याची विलक्षण चढाओढ लागली. सुरुवातीच्या काळात तरी या ऑफर्स मध्यमवर्गाच्या आवाक्याबाहेर होत्या. पण आज युरोप टूर हे स्वप्न राहिलेलं नाही. टूर कंपन्यांची पॅकेजेस पाहून विमान कंपन्याही आकर्षक योजना जाहीर करत आहेत. त्यामुळे डोमॅस्टिकच्या भाड्यामध्येच इण्टरनॅशनल विमानप्रवास करण्याची सवलत पर्यटकांना मिळत आहे.

अशा ऑफर्समुळे शाळा-कॉलेजांना सुट्ट्या नसूनही अनेक जण युरोप टूर्सचा आनंद घेत आहेत. युरोप टूरसाठी चार ते पाच दिवसांना सुमारे 1300 बुकिंग्ज इतका प्रचंड वेग आहे. ड्रीम ऑफरसदृश एखादं नाव दिलं, की त्याकडे कस्टमर्स आपसूक ओढले जातात. या युरोप टूरचा खर्च माणशी सर्वसाधारण एक लाखाच्या घरात दाखवला जातो. सध्या युरोप टूर कॉस्ट साधारणपणे 83,000 ते 1,85,000 च्या दरम्यान आहे. पण काही पॅकेजेसमध्ये एक छोटंसं स्टारचं चिन्ह दाखवलं जातं आणि बारीक अक्षरात ' अटी लागू ' हे दोन शब्द सापडतात. त्यात अक्षरश: काहीही समाविष्ट असू शकतं. व्हिसा फी, एअरपोर्ट टॅक्स अशा गोष्टी या गटात येतात. प्रत्येक देशाची व्हिसा फी वेगवेगळी असते. ती वेगळी भरायला सांगितली जाते. शिवाय एअरपोर्टवर गेल्यानंतर आयत्या वेळी चाजेर्स भरायला लावणारे ट्रॅव्हल एजण्ट्सही कमी नाहीत.

केसरी टूर्सच्या वीणा पाटील यांनी मात्र हा मुद्दा स्वत:पुरता तरी अमान्य केला. त्या म्हणाल्या, की ' हिडन कॉस्टसारखा प्रकार ही कस्टमर्सची निव्वळ फसवणूक असते. त्यामुळे याबाबतीत आता त्यांनीच सावध व्हावं. सध्या एअर फेअर कमी झाल्याची चर्चा आहे. पण हे सगळं तात्पुरत्या स्तरावर आहे. एअर फेअर कमी झालंय ते लंडनचं. 15 हजारांत लंडन, असं भन्नाट एअर फेअर सुरू आहे. पण लंडन म्हणजे सगळा युरोप नाही. त्यामुळे कॉस्ट कमी होऊनही फारसा फरक पडत नाही. एअर लंकाने ही ऑफर दिली असली, तरी मुंबई-श्रीलंका-लंडन, असा उलटसुलट प्रवास करावा लागतो. त्यात प्रवासाचा वेळ विनाकारण वाढतो. शिवाय एरोफ्लोटसारख्या नॉन आयाटा ( इण्टरनॅशनल एअर ट्रान्सपोर्ट असोसिएशन) विमान कंपन्यांची दर्जा, विश्वासार्हता अशा कोणत्याच बाबतीत खात्री देता येत नाही. याचा कस्टमर्सनी विचार करावा. दर्जात तडजोड करायला तयार नसल्याने आलिटालिया, लुफ्तान्सा, एअर इंडिया, एमिरेट्स अशा एअरलाइन्स अविश्वसनीय ऑफर्स देत नाहीत. '

एकूणच सध्या युरोप टूर्सना मागणी वाढत असली, तरी हिडन कॉस्टचा विचार करूनच पर्यटकांनी आपले पर्याय निवडावेत, असा सल्ला अशा टूर्सचा अनुभव घेतलेल्या पर्यटकांनी दिला आहे.

 
</text>
</doc>
