<doc>
<docno>1020951.cms.txt</docno>
<text>
 
महामुंबई
कोर्टाने मागितली अतिक्रमणांची आकडेवारी
[ Tuesday, February 15, 2005  12:02:50 am]


म. टा. प्रतिनिधी

मुंबई : मुंबई विकास आराखड्यातील सरकारी तसेच सार्वजनिक उपक्रमांसाठी राखीव भूखंड मोकळे व्हायला हवेतच, पण त्यावरील झोपडपट्टीवासीयांचेही योग्य पुनर्वसन व्हावे अशा पद्धतीची विविधस्तरीय योजना राबवता येईल का अशी विचारणा हायकोर्टाने केल्याने सरकारची याप्रश्ान्ी पंचाईत झाली आहे. सार्वजनिक जागांचा नियोजित हेतूंसाठी उपयोग होईल असे पाहतानाच झोपडपट्टीवासीयांनाही न्याय मिळेल असा समतोल साधण्याची सूचनाही कोर्टाने केली आहे.

विमानतळाबाहेरील अतिक्रमणांबाबत एअरपोर्ट ऑथोरिटी ऑफ इंडियाच्या तसेच मोकळ्या भूखंडांवरील अतिक्रमणांबाबतच्या याचिकांची एकत्रित सुनावणी सोमवारी मुख्य न्यायमूतीर् दलवीर भंडारी आणि न्या. शरद बोबडे यांच्या खंडपीठापुढे झाली. या जागांवर झालेले झोपड्यांचे अतिक्रमण अनेकांच्या संगनमताने झालेले असून त्याचे मोठे अर्थकारण आहे, मात्र याबाबतची माहिती असूनही सरकार ती दडवत आहे असे अर्जदारांचे म्हणणे आहे. हे भूखंड मोकळे केले जावेत व ते ज्यासाठी राखीव आहेत त्यासाठीच ते वापरले जावेत असेही अर्जदारांचे म्हणणे आहे.

मात्र मुंबईत असे किती भूखंड अतिक्रमणग्रस्त आहेत याची माहिती खंडपीठाने विचारली असता अर्जदार तसेच सरकार अशा दोन्ही पक्षांना त्याबाबत कोर्टाचे समाधान करता आले नाही. याबाबतचा एकत्रित तपशील सरकारकडे नाही, मात्र काही अभ्यास अहवाल आहेत तसेच काही नोंदी आहेत असे अॅडव्होकेट जनरल विजयसिंह थोरात यांनी स्पष्ट केले.

अतिक्रमित भूखंडावरील एक तृतीयांश जागेत झोपडीवासीयांचे पुनर्वसन व उर्वरित जागेत बांधा, वापरा, हस्तांतरित करा अशा तत्त्वावर सार्वजनिक उपक्रम असे सरकारी योजनेचे स्वरूप असल्याचे ते म्हणाले.

परंतु सर्वच ठिकाणी अशी योजना राबविता येणार नाही, दलदलीत कसेबसे जगणाऱ्या माणसांचे अन्यत्रच पुनर्वसन करावे लागेल हे लक्षात घेऊन विविधस्तरीय पुनर्वसनयोजना कशी करता येईल त्याबाबत तपशील सादर करण्याचे निदेर्श कोर्टाने सरकारला दिले आहेत.

 
</text>
</doc>
