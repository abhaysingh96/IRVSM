<doc>
<docno>1021817.cms.txt</docno>
<text>
 
लेख
गांधी विचारांचे पाईक : दादा उंडाळकर
[ Tuesday, February 15, 2005  07:22:45 pm]


ज्येष्ठ स्वातंत्र्यसैनिक दादा उंडाळकर यांचा शुक्रवारी 31 वा स्मृतिदिन असून त्यानिमित्ताने त्यांचे स्मरण...

स्वातंत्र्यलढ्यात सातारा जिल्हा चळवळीचे केंदस्थान होते. लढ्याच्या मंतरलेल्या काळाचे आम्ही प्रत्यक्ष साक्षीदार आहोत. कराडचे सुपुत्र दादा उंडाळकर यांच्या नेतृत्वाखाली आम्ही प्रत्यक्ष लढ्यात सहभागी झालो होतो. कराडच्या दक्षिणेस ' उंडाळे ' या डोंगराळ व दुर्गम गावातून पुढे आलेल्या दादांनी आपले संपूर्ण आयुष्य गांधीबाबांच्या विचाराचा प्रसार आणि प्रत्यक्ष कृतीतून समाजाचा सर्वांगीण विकास साधण्यासाठी वेचले. दादांचा लढा स्वातंत्र्यप्राप्तीनंतरही अखंड चालूच राहिला तो दीन दुबळ्यांना माणूसपण मिळवून देण्यासाठी.

24 ऑगस्ट 1942 चा तो सुवर्णदिवस माझ्या चांगलाच स्मरणात आहे. श्रावणी सोमवारच्या या दिवशी दादांच्या निरोपावरून आम्ही उंडाळे परिसरातील तरुण सकाळी एकत्र जमलो होतो. प्रत्येकाच्या हातात काठी, खांद्यावर घोंगडी, पाठीवर शिदोरी होती. दादांच्या पाठीमागे चालत-चालत आम्ही उंडाळ्यावरून कराडकडे आगेकूच करीत होतो. रस्त्यात अनेक तरुण आमच्या मोर्चात सहभागी होत होते.

काँग्रेस कमिटीच्या व गांधीबाबांच्या सूचनेनुसार कराड कचेरीवर मोर्चा जाणार होता. कराडमध्ये हजारोंच्या संख्येने तरुण मंडळी जमा झाली होती. ' चले जाव ' आंदोलनास देशभर हिंसक वळण लागले होते. कराड कचेरीवर जाणाऱ्या मोर्चाचे नेतृत्व ' राजकीय समज ' असणाऱ्या दादा उंडाळकरांनी करावे, असे यशवंतराव चव्हाणांनी सुचविले. मोर्चाचे नेतृत्व म्हणजे साक्षात मृत्यूशी भेटच! कराडचा फौजदार वालावलकर निर्दयी होता. त्यामुळे मोर्चावर तो गोळीबार करणार हे निश्चित होते. दादा निर्भपणे पुढे झाले. चार हजार तरुण त्यांच्या मागून शिस्तीत, शांततेत ' चले जाव ' च्या घोषणा देत चालले होते. मोर्चा मामलेदार कचेरीवर येऊन थडकला. पोलिसांनी मोर्चा अडविला. तरुण खवळले, पोलिसांवर दगडफेक सुरू झाली. फौजदार वालावलकरने दादांना अटक केली. दादांना अटक होताच मोर्चातील लोक खवळले. आता अनर्थ होणार या विचारांनी आम्ही क्षणभर स्तब्ध होतो. एवढ्यात दादा समोर उभे राहिले. त्यांनी सर्वांना शांतता पाळावयास सांगितली आणि प्रचंड जनसमुदायास उद्देशून म्हणाले : '' आपला मोर्चा यशस्वी झाला आहे. विजय आपलाच झाला आहे. आता आपण शांतपणे परत फिरा. जे आपणास अटक करू इच्छितात त्यांनाच अटक करण्याइतपत आपण या घटकेला सार्मथ्यवान आहोत.

पण तो या मोर्चाचा उद्देश नाही. मला झालेली अटक मी शांतपणे स्वीकारली आहे. ' करा किंवा मरा ' हा गांधीजींचा संदेश आहे ; पण त्याबरोबरच त्यांनी अहिंसेचे पालन करण्याबद्दल बजावले आहे. आता आपण हिंसाचारी कृत्य केले तर महात्माजींना ते आवडणार नाही. उलट त्यांना अतिशय दु:ख होईल. म्हणूनच तुम्ही शांततेत परत जा. स्वातंत्र्याचा लढा गांधींजींच्या मार्गाने पुढे चालवा. '' सर्व जमाव शांत झाला. आम्ही शांततेत आपापल्या घरी परतलो. दादांना मात्र एक वर्षाचा तुरुंगवास झाला.

स्वातंत्र्यप्राप्तीनंतर दादा मात्र राजकारणापासून दूरच राहिले. गांधींचा वीस कलमी कार्यक्रम खेडोपाडी प्रभावीपणे राबविण्यासाठी त्यांनी आम्हा तरुणांची एक फौज उभी केली. दलितांचा उद्धार, अंधश्रद्धा निर्मूलन, आरोग्य, लोकशिक्षण इत्यादी उपक्रम त्यांनी समाजात स्वत: सहभागी होऊन राबविले. दादा अल्पशिक्षित होते. मात्र माझ्याकडून दररोज वृत्तपत्र वाचून घेत. अग्रलेख पहिल्यांदा वाचायला लावीत. राजकीय घडामोडी कळायला हव्यात व राज्यकतेर् सामान्य जनतेशी काही करतात का ? याबद्दल दादा उत्सूक असत. तळागाळातील सामान्य जनतेबद्दलची त्यांची तळमळ आम्ही जवळून पाहिली आहे. गावासाठी रस्ता मागायला आलेल्यांना दादा दरडावत , ' रस्ता मागायचा नाही. पाझरतलाव मागा. पाणीही मिळेल वरून रोजगार आणि रस्ता आपोआप मिळेल. '

महात्मा गांधींच्या निधनानंतर ब्राह्माणविरोधी हिंसक लाट निर्माण झाली. दादांनी मात्र ब्राह्माणांची घरे जाळणाऱ्या समाजकंटकांना प्रखर विरोध केला. दादांचा मानवतावाद त्या वेळी जवळून पाहता आला. मी व माझ्यासारख्या अनेकांनी घरे दंगलखोरांपासून दादांनी वाचविली. खूप कमी नेते या वेळी दंगलखोरांच्या विरोधात लढले. ' ब्राह्माण असले तरी ते आधी माणूस आहेत ,' असे ठणकावून सांगणारे दादा गांधी विचारांशी एकनिष्ठ झाल्याची प्रचिती देत होते.

डॉ. बाबासाहेब आंबेडकरांनी 14 ऑक्टोबर 1956 मध्ये बौद्ध धर्माची दीक्षा घेतली. गावोगावी दलितांना सवर्णांनी वाळीत टाकले. त्या वेळी दलितांच्या मदतीस दादा धावून आले. आपल्या घरातील धान्य गावोगावी आम्हा तरुण कार्यर्कत्यांच्या मदतीने दादांनी दलितांच्या घरी पोहचविले. दलितांच्या घरी दादांनी दिलेल्या धान्यामुळे अनेक दिवस चुली पेटल्या. स्वत: सवर्ण असून दलितांच्या पाठीशी खंबीरपणे दादा उभे राहिले. सामाजिक विषमता दूर होत नाही, ही त्यांची खंत होती. ' सदा लोक शिकाया हवी, तर घर सुदरतिल ,' असे सांगणारे दादा अखेरपर्यंत गांधीजींचे विचार घेऊन जगले.

सदाशिव नावलीकर

 
</text>
</doc>
