<doc>
<docno>1021900.cms.txt</docno>
<text>
 
अग्रलेख
पाकची मुजोरी
[ Tuesday, February 15, 2005  08:54:46 pm]


भारतात येणाऱ्या पाकिस्तानी प्रवाशांच्या कागदपत्रांवर ' भारत सरकार ' चा शिक्का चालणार नाही, अशी मुजोर भूमिका घेऊन पाकिस्तानने नेहमीप्रमाणे एका नव्या वादाला तोंड फोडले आहे. पाक क्रिकेट संघ भारतात येण्यास जेमतेम दोन आठवडे उरले असताना आलेल्या या वृत्तामुळे पाकिस्तानचे पितळ तर उघडे पडले आहेच ;

शिवाय त्या कागदपत्रांवर ' जम्मू-काश्मीर ' चा शिक्का चालू शकेल, असे जाहीर करून पाकने पुन्हा जखमेवर मीठ चोळले आहे. भारताने पाकच्या या भूमिकेबद्दल अत्यंत कडक धोरण स्वीकारायला हवे. अटलबिहारी वाजपेयी यांनी आपल्या पंतप्रधानपदाच्या कारकीदीर्त ' बस डिप्लोमसी ' चा आधार घेऊन ' दिल्ली- लाहोर ' असा प्रवास केला.

त्यानंतर पुलाखालून बरेच पाणी वाहून गेलेे. जनरल परवेझ मुशर्रफ यांच्याशी भारतातही नंतर बोलणी झाली, ती फसली. आता डॉ. मनमोहन सिंग पंतप्रधान झाल्यावर पुन्हा काही पावले उचलण्यात आली. परंतु, पाकिस्तानने ' काश्मीर र्फस्ट ' ही भूमिका कायम ठेवल्याने दोन्ही देशांतील संबंध सुधारणे ही स्वप्नातलीच गोष्ट ठरू पाहत आहे.

आता पुन्हा ' अमृतसर ते लाहोर ' बसला हिरवा कंदिल मिळण्याची चिन्हे दिसू लागली असून, एकमेकांकडून होणाऱ्या क्षेपणास्त्र चाचण्यांची पूर्वसूचना देण्याबाबतही करार होण्याची शक्यता निर्माण झाली आहे. परंतु, पाकिस्तानशी संबंध सुधारण्याचा प्रयत्न करताना आपण किती पावले मागे टाकायची, असा प्रश्ान् या बसप्रवासाच्या संदर्भात पाकने घेतलेल्या ताज्या भूमिकेमुळे उभा राहिला आहे.

या प्रवासासाठी इच्छुक पाक प्रवाशांना पासपोर्ट आणि व्हिसा लागेल, अशी भूमिका भारताने याआधीच घेतली होती. नंतर व्हिसाची अट काढून पासपोर्टचा आग्रह भारताने धरला. आता हा आग्रहही भारत सोडणार असल्याचे वृत्त आल्याने खळबळ माजली असतानाच, पाकिस्तानी प्रवाशांच्या कागदपत्रांवर ' भारत सरकार ' असा शिक्का बसता कामा नये, त्याऐवजी ' जम्मू-काश्मीर सरकार ' चा बसला तरी चालेल, अशी भूमिका पाकने घेतली आहे.

भारतीय प्रवाशांच्या कागदपत्रांवर ' आझाद काश्मीर ' चा शिक्का मारला जाऊ नये, ही भारताची मागणी जितकी ग्राह्य आहे, तेवढीच पाकिस्तानची भूमिका निषेधार्ह आहे. ' भारत सरकार ' ची एवढी अॅलजीर् असेल तर पाकिस्तानने ही बससेवा सुरू न करणेच चांगले! जम्मू-काश्मीरमधल्या घुसखोरीचा प्रश्ान् मिटण्याची चिन्हेही नसताना पाकिस्तानातून बसमधून सर्वांना वैध कागदपत्रांविना येऊ देणे केव्हाही धोकादायक आहे. सध्याच भारतात पाकिस्तानातून अधिकृतपणे येणाऱ्यांची संख्या कमी नाही आणि आल्यावर येथेच बस्तान ठोकणारेही अनेक आहेत.

' भारत सरकार ' चा शिक्का नको याचाच अर्थ या सरकारला आमची मान्यता नाही असा होऊ शकतो, हे पाकिस्तानला कळत नसेल असे नाही. आपण ' आझाद काश्मीर ' चा शिक्का स्वीकारला तर त्या भागाला आपण मान्यता देतो असा अर्थ होतो. ती मान्यता याप्रकारे तरी मिळावी असाच पाकिस्तानचा प्रयत्न दिसतो! दोन्ही देशांतील असंख्य नागरिक भारत- पाक संबंध सुधारावेत, अशी मनीषा दीर्घकाळापासून बाळगून आहेत. पण म्हणून डोळे बंद करून पाकिस्तानातून सर्वांनाच येऊ द्यावे, असे नाही. त्यासाठीची सर्वमान्य नियमावली पाळावीच लागेल. मात्र क्रिकेटपासून ' सरकारी शिक्क्या ' सह सर्वच बाबतींत पाकिस्तान अवास्तव अटी घालत असेल, तर परराष्ट्र मंत्री नटवर सिंग यांनी आपल्या भेटीत पाक नेत्यांना कडक समज द्यायला हवी.

 
</text>
</doc>
