<doc>
<docno>1021909.cms.txt</docno>
<text>
 
महाराष्ट्र
हिंसक घटनांना उधाण!
[ Tuesday, February 15, 2005  09:15:15 pm]


स्वत:च्या दृष्टिकोनातून विचार करताना काहींना अतिशय ' न्याय्य आणि हक्का ' च्या वाटणाऱ्या मागण्या जनतेसमोर किंवा प्रसार-माध्यमांसमोर मांडत असताना हिंसक होणे आणि आक्रमक पवित्रा स्वीकारून थेट मोडतोड किंवा जाळपोळ करण्याचे प्रकार वेगवेगळ्या राजकीय किंवा अन्य संघटना पुण्यात वारंवार करताना दिसू लागल्या आहेत. लोकशाहीत आपले म्हणणे मांडण्याचा किंवा त्याबद्दल आवाज उठवण्याचा हक्क प्रत्येकाला असला तरी ते म्हणणे मांडताना कोणत्याही प्रकारचा हिंसाचार होता कामा नये, हा नियमच हे संबंधित संघटनांचे सदस्य विसरत आहेत. पुण्याच्या परिसरात या हिंसक कृत्यांची व्याप्ती आणि त्यांची फ्रिक्वेन्सी वाढत चालली असल्याचे दिसते आहे.

पुण्याच्या शैक्षणिक क्षेत्राची शान असलेल्या र्फग्युसन कॉलेजात मंगळवारी दुपारी आंदोलनकारी विद्यार्थ्यांनी किंवा खरेतर त्यांचे नेतृत्व करणाऱ्या काही कॉलेजबाह्य मंडळींनी प्राचार्यांच्याच कार्यालयावर केलेला हल्ला आणि त्याठिकाणी केलेली प्रचंड मोडतोड ही या हिंसक घटनांच्या मालिकेतली एक ताजी गोष्ट आहे. फिजिकल एज्युकेशन, म्हणजे पीटी या विषयाला कॉलेजच्या जीवनात विद्यार्थ्यांकडून फारसे महत्त्व दिले जात नाही. परंतु या विषयाच्या तासांना उपस्थित न राहिल्याबद्दल काही विद्यार्थ्यांना कॉलेजने दंड ठोठावला. या दंडांची पावती देताना मात्र ती ' जिमखाना विकास निधी ' या नावाने दिली, त्यावरून हा सगळा प्रकार झाला. कॉलेजच्या प्रशासनाने हा विषय वादग्रस्त बनतो आहे आणि त्यावरून कॉलेजच्या आवाराबाहेर विद्यार्थ्यांचे उपोषण सुरू झाले आहे हे पाहिल्यावर दंडाची रक्कम विद्यार्थ्यांना परत केली जाईल, अशी घोषणा सोमवारी केली होती. पण मंगळवारी हे प्रकरण चिघळून प्राचार्यांच्या कार्यालयावर हल्ला करून त्या ठिकाणी प्रचंड मोडतोड, काचा फोडणे आदी प्रकार करण्यात आले. एका हल्लेखोराने तर कार्यालयातल्या कार्पेटवर पेट्रोलही टाकले. म्हणजे हे कार्यालय जाळून टाकण्याचा त्यांचा प्रयत्न होता ; पण वेळीच तेथे पोलिस पोहोचल्याने अनर्थ टळला.

अवघ्या एकाच दिवसापूवीर् याच कॉलेजच्या मुख्य प्रवेशद्वारासमोर ' व्हॅलेंटाइन डे ' च्या विरोधात राजकीय पक्षांची हिंसक निदर्शने झाली आणि त्या ठिकाणीही पोलिसांना पाचारण करण्याची वेळ आली. शहरातल्या प्रतिष्ठित समजल्या जाणाऱ्या आणि 125 वर्षांची परंपरा असलेल्या एका कॉलेजमध्ये शैक्षणिक विकासाचे चांगले कार्यक्रम किंवा चर्चासत्रे आदी गोष्टी होण्याऐवजी जवळपास दररोज असे हिंसक प्रकार होताना पाहून पुणेकर उद्विग्न झाले आहेत.

या आणि अशा स्वरूपाच्या आक्रमक किंवा हिंसक घटना केवळ शैक्षणिक क्षेत्रातच नाही, तर पुण्याच्या राजकीय क्षेत्रातही घडत आहेत. चारच दिवसांपूवीर् पुण्यातल्या काँग्रेस भवनाच्या आवारात पक्षाचे शहराध्यक्ष मोहन जोशी यांना खासदार सुरेश कलमाडी यांच्या समर्थकांनी ज्या पद्धतीने घेराव घालून शिवीगाळ केली, ते काही पुण्याच्या राजकीय परंपरांना शोभणारे नव्हते. महापालिकेच्या स्थायी समितीच्या काही पदांच्या निवडीबद्दलचा निर्णय घेण्यासाठी बैठक कोठे घ्यावी, यावरून एकमेकांचे राजकीय प्रतिस्पधीर् असलेल्या मोहन जोशी आणि सुरेश कलमाडी यांच्यात वाद निर्माण झाला. काँग्रेस भवनात बैठक घेण्याचा आग्रह शहराध्यक्ष या नात्याने मोहन जोशी यांनी घेतला. त्यावर बैठकीच्या ठिकाणीच कलमाडी समर्थकांनी प्रचंड गोंधळ घातला. याठिकाणी अर्वाच्य शब्दात शिवीगाळ करणे आदी प्रकार झाल्याचे वृत्तपत्रप्रतिनिधींनी पाहिले. दुसऱ्याच दिवशी शहरातल्या काही ज्येष्ठ स्वातंत्र्यसैनिकांनी काँग्रेसभवनात असा प्रकार होण्याचा निषेध म्हणून त्याठिकाणी जाऊन काही फलक लावले आणि धरणे धरले, त्यावर या वयोवृद्ध मंडळींनाही काहींनी दमदाटी करून काँग्रेस भवनातून हुसकावून लावले.

काँग्रेस भवनासारख्या जागेची जशी परंपरा आहे, तशीच र्फग्युसन कॉलेजसारख्या संस्थेचीही आहे. पण अशा ठिकाणी आता राजरोस हिंसक प्रकार, गुंडगिरी आणि दडपशाहीचे वातावरण तयार होताना दिसते आहे. लागोपाठ या घटना पुण्यात घडत असताना आता त्यावर राजकीय नेतृत्व, प्रसारमाध्यमे आणि पोलिस यंत्रणा यांनी पुढाकार घेऊन काही कार्यवाही करण्याची वेळ आली आहे. ' आपले म्हणणे योग्य आहे, म्हणून ते मांडण्यासाठी आपण केलेली हिंसक कृतीही बरोबरच होती ' असे ठासून आणि ओरडून सांगण्याची प्रवृत्ती काही संघटनांमध्ये वाढीला लागली आहे. हे वेळीच रोखले गेले नाही आणि हिंसक प्रकार असेच सुरू राहिले तर महाराष्ट्रात सर्वांनीच शस्त्रे घेऊन फिरण्याची वेळ फार दूर नाही.

रोहित चंदावरकर

 
</text>
</doc>
