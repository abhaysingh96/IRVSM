<doc>
<docno>1021733.cms.txt</docno>
<text>
 
महाराष्ट्र
शिवसेनेचे गोविंद चौधरी मुलासह अटकेत
[ Tuesday, February 15, 2005  06:42:17 pm]


मुंबई टाइम्स टीम

डोंबिवली : सिटी केबलचे मालक गोपीचंद म्हात्रे हत्येप्रकरणी शिवसेनेचे नेते गोविंद चौधरी आणि त्यांचा मुलगा केवल चौधरी यांना अटक झाली आहे. आतापर्यंत या प्रकरणात सात जणांना अटक केली आहे.

सिटी केबलचे मालक व शिवसेनेचे शाखाप्रमुख गोपीचंद म्हात्रे यांची गेल्या आठवड्यात बुधवारी रात्री सहा जणांनी चॉपर व कोयत्याने वार करून हत्या केली होती. हल्लेखोरांना म्हात्रे यांचे सहकारी व प्रमुख साक्षीदार जयराम पाठारे यांनी ओळखलं होतं. त्यांनी दिलेल्या माहितीनुसार कुंदन धुळे यास रामनगर पोलिसांनी लगेचच अटक केली तर इतर आरोपींच्या शोधात कर्जत, वांगणी व मुरबाड इथे स्वतंत्र पथकं रवाना झाली होती.

कर्जत तालुक्यातील शेलू गावातून पाच हल्लेखोरांना पोलिसांनी अटक केली. हे आरोपी डोंबिवलीतील तडीपार झालेला प्रवीण मडकेकर याच्या घरी आश्रयाला होते. सचिन भोळे, दीपक ऊर्फ बब्बू कळंबे, मारुती गुंजाळ, राकेश श्रीयन यांच्यासह त्यांना आश्रय देणारा मडकेकर यालाही अटक केली आहे.

रामनगर पोलिस ठाण्याचे वरिष्ठ पोलिस निरीक्षक दिलीप जगताप यांच्या मार्गदर्शनाखाली उपनिरीक्षक सुरेश पाटील, प्रदीप मिसर, सहाय्यक पोलिस उपनिरीक्षक पी.ए. काकडे, निकम, पोलिस शिपाई मोहन चौधरी, मोहन पाटील, सुरेश पाटील, तडेर्, राजू पाटील- उमप यांनी ही कामगिरी केली.

 
</text>
</doc>
