<doc>
<docno>1021902.cms.txt</docno>
<text>
 
अग्रलेख
गोंधळ-नीती
[ Tuesday, February 15, 2005  09:02:06 pm]


लोकसभेच्या 1952 साली झालेल्या पहिल्या निवडणुकीत काँग्रेसला प्रचंड बहुमत मिळाले व विरोधकांचा पुरता पाडाव झाला. त्यावेळी पंतप्रधान जवाहरलाल नेहरू म्हणाले की , ' संसदेत विरोधी पक्ष फारसा दिसत नसला, तरी हरकत नाही. जनतेच्या हितांचे रक्षण करण्यासाठी काँग्रेसच विरोधकांचेही काम करील. ' पुढे इंदिरा गांधी आणि राजीव गांधी यांच्या राजवटीत अशी परिस्थिती निर्माण झाली की, संसदेत सोडाच पक्षांतर्गत चचेर्तही नेतृत्व व सरकारविरुद्ध ब्र काढण्याची कुणात हिंमत उरली नाही.

पण आता परिस्थिती बदललेली दिसते. तसे नसते, तर खुद्द पंतप्रधान मनमोहन सिंग यांनी मुंबईचे शांघाय करण्याचे स्वप्न बोलून दाखवल्यानंतर काँग्रेसच्याच महासचिव मार्गारेट अल्वा यांना या कल्पनेच्या मुळालाच जाहीरपणे सुरुंग लावण्याची हिंमत झाली नसती!

मुंबईच्या भवितव्याविषयीच्या काँग्रेसच्या दृष्टिकोनाबद्दल इंडियन मर्चंट्स चेंबरमध्ये झालेल्या परिसंवादात बोलताना अल्वा यांनी अनधिकृत झोपड्या हटवण्याच्या महाराष्ट्र सरकारच्या मोहिमेबद्दल कडवट टीका तर केलीच, शिवाय गिरणी मालकांच्या खाजगी जमिनींच्या विकास आराखड्यांत हवे तसे बदल करून देणारे सरकार मिठागरांच्या जागांबाबत आग्रही का राहते, असा सवाल करून सरकार पातळीवरील भ्रष्टाचारालाच तोंड फोडले.

अल्वाबाई अशा आवेशात बोलल्या की, त्या सत्ताधारी पक्षाच्या सरचिटणीस की विरोधी पक्षनेत्या असा संभ्रम निर्माण व्हावा. अल्वाबाईंचे भाषण सभेत टाळ्या घेणारे असले, तरी त्यांच्या वक्तव्यामुळे झोपडपट्टी निर्मूलनाचा तिढा सुटण्याऐवजी गोंधळातच भर पडली. तोच त्यांच्या भाषणाचा उद्देश असेल, तर तो सफल झाला. वकिली पेशात असे म्हणतात की , if you can't convince, confuse. परिसंवादातील अल्वाबाई, महाराष्ट्र काँग्रेसच्या अध्यक्ष प्रभा राव आणि उद्योगमंत्री अशोक चव्हाण यांची वेगवेगळे सूर लावणारी भाषणे न पटणारी असली, तरी त्यांनी गोंधळ मात्र निर्माण केला.

वास्तवाचे कमालीचे अज्ञान असलेली मंडळी राज्यकतेर् बनली की, कसा गोंधळ निर्माण करू शकतात, याची प्रचीती अल्वाबाईंनी आणून दिली. त्यांच्या मते मुंबईतील 80 टक्के जनता रेल्वे व बसमधून प्रवास करत असल्याने फ्लायओव्हर्स कशाला हवेत ? त्याऐवजी रेल्वेगाड्यांचे मार्ग आणि डबे वाढवावेत व बसेसची संख्या वाढवावी. अल्वाबाईंनी मुंबईचा नकाशा बघितला, तर आपल्याच बोलण्यातला फोलपणा त्यांना जाणवेल. लोकल रेल्वेचे डबे वाढवायचे, तर प्लॅटफॉर्मस्ची लांबीही वाढवावी लागेल. ते करणे शक्य नाही.

लोकल वाहतूक सुधारण्यासाठी रेल्वेचे आठ कॉरिडॉर्स करण्याची योजना गेली 25 वषेर् बासनात पडून आहे, कारण त्यासाठी लागणारी जमीन झोपड्यांनी व्यापली आहे. त्या 1995 पूवीर्च्या असल्याने हालवता येत नाहीत. बेस्टच्या ताफ्यात 650 नव्या बसेस येणार असल्याचे चव्हाण यांनी जाहीर केले खरे, पण या नव्या बसेस चालण्यासाठी रस्त्यांवर जागा कुठे आहे ? मुंबईतील रस्त्यांची रुंदी वाढवणे आवश्यक असले, तरी ते शक्य नाही ; कारण पी. डिमेलो मार्ग, सेनापती बापट मार्ग, स्वामी विवेकानंद मार्ग आदी सर्वच महत्त्वाच्या मोठ्या रस्त्यांच्या दुतर्फा झोपड्यांचे राज्य आहे.

या झोपड्या हालवायच्या, तर त्यासाठी राजकीय इच्छाशक्ती व कठोर प्रशासकीय कौशल्य हवे. या दोन्हीची वानवा काँग्रेसमध्ये आहे. याची जाणीव अल्वाबाईंना नसेल, तर जाहीर परिसंवादात भाषण करण्यापूवीर् त्यांनी बंद दरवाजाआड समस्यांची माहिती करून घ्यायला हवी होती. अर्थात अल्वाबाईंनी आपल्या सरकारवरच चाबूक हाणण्यामागे गरिबांबद्दलचा कळवळा आहे की, मुंबईत मेधा पाटकरांच्या ' हल्ला बोल ' ला मिळणाऱ्या भरघोस पाठिंब्याला सुई लावण्यासाठी त्यांनी विचारपूर्वक सरकारला धारेवर धरले, हे तपासून पाहायला हवे. 1 जानेवारी 1995 पर्यंतच्या झोपड्यांना संरक्षण देण्याचे ठरले, या गोष्टीला आता सहा वर्षे उलटली.

1999 पासून राज्यात काँग्रेस व राष्ट्रवादी काँग्रेसचेच सरकार आहे. निवडणुकीच्या तोंडावर 2000 पर्यंतच्या झोपड्यांना संरक्षण देण्याचे स्वप्न गरिबांना दाखवले गेले. त्यामुळे मुंबईत काँग्रेसचे 19 आमदार निवडून आले. आता 1995 नंतरच्या झोपड्या पाडायचे ठरले, तर करदाते मुंबईकर त्याचे स्वागतच करतील. पण ती मोहीम चालू असतानाच अल्वाबाईंनी त्याविरुद्ध मतप्रदर्शन करायचे आणि पक्षाध्यक्ष सोनिया गांधींनी सर्व फायली घेऊन मुख्यमंत्र्यांना दिल्लीत बोलवायचे, याचा अर्थ काय ? पक्षश्रेष्ठींच्या संमतीशिवायच ही मोहीम आखली गेली असेल, असे वाटत नाही. मग आता पाय मागे घेण्याचे काय कारण ? की, स्वत:च विरोध दर्शवत विरोधकांच्या शिडातील हवा काढून घ्यायची आणि दरम्यान झोपड्या हटवण्याचे काम फत्ते करायचे, असा डाव रचण्यात आला आहे ?

अल्वाबाईंच्या विरोधाच्या बातम्या प्रसिद्ध झाल्यानंतर काही तासांतच विमानतळाजवळच्या झोपड्या हटवण्याची मोहीम पार पडली. यावरून काय समजायचे ? मराठ्यांच्या गनिमी युद्धात काही योद्धे घोड्यावरून पुढे जाऊन बरीच धूळ उडवत. त्या धुराळ्यात सैन्य पुढे चाल करी. काँग्रेसने हीच नीती वापरणे सुरू केले आहे काय, हे सोनिया उद्या मुख्यमंत्री विलासराव देशमुखांना काय ' आदेश ' देतात, यावरून कळेलच.

 
</text>
</doc>
