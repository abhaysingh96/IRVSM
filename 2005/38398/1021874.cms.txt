<doc>
<docno>1021874.cms.txt</docno>
<text>
 
हेल्थ
कावीळ
[ Tuesday, February 15, 2005  08:30:10 pm]


कावीळ होण्याची वेगवेगळी कारणे असू शकतात. सर्वप्रथम आपण कावीळ कशी होते ते पाहू या. रक्तापासून बिलीरुबिन हा घटक तयार होतो. त्यावर यकृतात प्रक्रिया होते व ते मल मूत्राद्वारे नियमितपणे बाहेर फेकले जाते. या प्रक्रियेत कुठेही बिघाड झाला की रक्तातील बिलीरुबिनचे प्रमाण वाढते व त्यामुळे त्वचा व डोळे पिवळे दिसू लागतात व कावीळ होते.

कावीळ होण्यामागची विविध कारणे: जंतूसंसर्ग : अनेक प्रकारचे रोगजंतू व सूक्ष्म जिवाणूंमुळे यकृत बिघाड होऊ शकतो. यात मुख्यत्वेकरून हेपेटायटीस ए, बी, सी, डी व ई या पाच जिवाणूंचा समावेश होतो. मलेरियासारख्या अन्य रोगजंतूमुळेही कावीळ होऊ शकते. हेपेटायटीस ए : या जिवाणूंचा संसर्ग दूषित अन्न व पाण्यावाटे होतो.

हेपेटायटीज बी : या जिवाणूंचा संसर्ग एड्सच्या जिवाणूसारखा रक्ताद्वारे व शारीरिक संबंधातून होतो. काही वेळा आईकडून तिच्या अर्भकास या जंतूचा संसर्ग होऊ शकतो. यकृतात बनणारे पित्त पित्तनलिकेद्वारे आतड्यात सोडले जाते. अडथळा निर्माण झाला की कावीळ होते. मद्याचे दीर्घकाळ अतिसेवन केल्यामुळे यकृतात पूर्णपणे बिघाड होतो व त्यामुळे कावीळ होते.

यालाच ' लिव्हर सिरोसिस ' म्हणतात. टी. बी. च्या काही औषधामुळे यकृतावर परिणाम होऊन कावीळ होऊ शकते. अशा वेळी औषधात बदल केल्यास कावीळ बरी होते. काही आजारांमध्ये रक्तपेशी खराब झाल्यामुळे रक्त फाटते व रक्तात बिलिरुबिनचे प्रमाण वाढते याला ' हिमॉलिटिक जाँडीस ' म्हणतात. सिकलसेल, अॅबिमिया मलेरिया इ. चुकीचे रक्त दिल्यामुळेही असे होऊ शकते. नवजात अर्भकामध्ये यकृत पूर्णपणे कार्यान्वित न झाल्यामुळे कावीळ होऊ शकते. ही कावीळ साधारणत: दहा, पंधरा दिवस राहते. कोवळ्या सूर्यप्रकाशात किंवा विशिष्ट प्रकारच्या कृत्रिम प्रकाशात बाळास ठेवल्यास ही कावीळ पूर्णपणे बरी होते.

डॉ. राजशेखर सिंहासन

 
</text>
</doc>
