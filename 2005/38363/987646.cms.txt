<doc>
<docno>987646.cms.txt</docno>
<text>
 
महाराष्ट्र
असा घेतला सरांनी शिवसैनिकांचा वर्ग!
[ Tuesday, January 11, 2005  11:03:18 pm]


म. टा. प्रतिनिधी

पुणे : शिवसेनेतील सर्व खासदारांच्या एकत्रित जिल्हा दौऱ्यात अधिकाऱ्यांसोबत बैठक आणि सेनेतील पदाधिकाऱ्यांसाठी मार्गदर्शन मेळावा असे प्रामुख्याने दोन कार्यक्रम सोमवारी झाले असले तरी चचेर्त राहिला तो मेळावाच.

मेळाव्यात मनोहर जोशी यांनी पदाधिकाऱ्यांचा जणू वर्गच घेतला. जयवंतराव टिळक, यशवंतराव चव्हाण आणि खुद्द शिवसेनाप्रमुख बाळासाहेब ठाकरे यांचे दाखले देत त्यांनी ' शिवसैनिक कालचे आणि आजचे ' हे चित्र तर उभे केलेच पण कालानुरूप बदलण्याची आणि ' सर्वांपेक्षा वेगळा ' ( वुुईथ डिफरन्स) ही ओळख कायम ठेवण्याची गरज व्यक्त केली.

मेळाव्याला अनंत गिते, संजय राऊत, एकनाथ ठाकूर, आनंदराव आडसूळ, चंदकांत खैरे, प्रकाश परांजपे, तुकाराम रेंगे-पाटील, मोहन रावले, अनंतराव गुढे, भावना गवळी, कल्पना नरहिरे आणि संयोजक शिवाजीराव आढळराव-पाटील अशा एकूण बारा खासदारांची फौज उपस्थित होती. निवडणुकीतील पराभवानंतर शिवसैनिकांमध्ये आलेले नैराश्य घालवण्यासाठी सेनाप्रमुखांनी ' राज्यात फिरा ' असा आदेश खासदारांना दिल्याने हा मेळावा होत आहे

दिल्लीतील महाराष्ट्राची लॉबी ताकदवान बनवणे हाही यामागील प्रमुख उद्देश असून देशात अशाप्रकारे होणारा हा पहिलाच उपक्रम असल्याचे अनंत गिते यांनी सांगितले.

भाषणासाठी आढळरावांनी ' समन्वयातून जनविकास ' हा विषय दिल्याचे सांगून मनोहर जोशी यांनी भाषणाची सुरुवात करताच , ' सर आता वर्ग घेणार ' याची चाहूल सर्वांनाच लागली आणि झालेही तसेच. शिवसैनिकांसाठी, पदाधिकाऱ्यांसाठी आणि शेवटी खासदारांसाठी त्यांनी काही कानमंत्र तर दिलेच पण, भूतकाळ उभा करून ' एक वो भी जमाना था और ये भी जमाना है ' हे नेमकेपणाने सूचित करून सेनेत शिरलेल्या अपप्रवृत्तीं आवरण्याची गरज व्यक्त केली.

शिवसेना काल कशी होती हे उगाळत बसण्यापेक्षा आज कशी आहे, हे पाहून योग्य तेथे दुरुस्ती करण्याची आवश्यकता व्यक्त करून सरांनी सांगितले की, निवडणुकीतील पराभव हा आपल्याशी निगडित आहे. सेनेत शिस्तीला महत्त्व आहे. शिस्त बिघडली की पराभव होतो. तसेच लोकप्रतिनिधी आणि जनतेतील समन्वयही कमी झाला आहे. सेनेचा प्रतिनिधी वेगळा असतो, तो काँग्रेसचा प्रतिनिधी बनता उपयोगाचा नाही. राज्यात दरोडे पडत असल्यामुळे कायदा सुव्यवस्था बिघडल्याची ओरड केली जाते मात्र, दरोडे पडत असताना शिवसैनिक काय करीत आहेत ? पहारा सुरू करा. दरोडेखोर पोलिसाला घाबरत नाहीत पण ; ' जय महाराष्ट्र ' म्हणून निर्धाराने उभ्या राहणाऱ्या शिवसैनिकाला घाबरतात.

लोकसेवा करावी स्वकार्य करण्याचा प्रयत्न करू नये. हल्ली पदाधिकारी निर्माण केले जातात. खजिनदाराची सध्या गरज काय ? वास्तविक खजिनदार, कार्यालय प्रमुख, सहाय्यक शाखाप्रमुख, ही पदे शिवसेनेत नाहीत. तरी वाघाच्या व्हिजीटिंग कार्डवर तसे दिसते. हे कशासाठी, असा प्रश्न त्यांनी केला.

 
</text>
</doc>
