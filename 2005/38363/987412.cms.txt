<doc>
<docno>987412.cms.txt</docno>
<text>
 
धावते जग
अनान यांचा मुखभंग
[ Tuesday, January 11, 2005  07:19:26 pm]


तामिळनाडूतील त्सुनामीग्रस्त भागाला भेट देण्याची संयुक्त राष्ट्रांचे सरचिटणीस कोफी अन्नान यांची इच्छा भारताने नम्रपणे अव्हेरली आहे.

त्यामागे आपत्तीग्रस्त भागातील बंदोबस्ताच्या कामावर ताण पडेल असे कारण देण्यात आले असले, तरी खरे कारण अन्नान यांच्यावर भारताचा असलेला अविश्वास हेच आहे.

अन्नान यांनी आपल्या दोन र्टम्सच्या कारकीदीर्त अमेरिकेचा संयुक्त राष्ट्रांतील ' कायम प्रतिनिधी ' असल्यासारखेच काम केले आहे. ते रहिवासी असलेल्या तिसऱ्या जगासाठी त्यांनी काहीही केले नाही.

आफ्रिकेतील अनेक राष्ट्रांत यादवी व रक्तपात चालू असताना त्यांनी त्याला पायबंद घालण्यासाठी आवश्यक असलेली उपाय-योजना केली नाही.

हाताशी संयुक्त राष्ट्रांची शांतिसेना व भारतासारखा अलिप्त राष्ट्रांचा पुढारी असलेला देश या शांतिसेनेचा महत्त्वाचा घटक असताना त्यांना आफ्रिकेतील रक्तपात आटोक्यात आणणे सहज शक्य होते. नाही म्हणायला सोमालियात शांतिसेना पाठविण्यात आली, पण तीही तेथे अमेरिकेचे हितसंबंध गुंतले असल्यामुळे. इराकमधील अमेरिका- ब्रिटनचा हस्तक्षेप, हे तर अन्नान यांच्या अपयशाचे मोठे उदाहरण.

अमेरिकेने अन्नान यांच्या मदतीने संयुक्त राष्ट्राला आपल्या दावणीला बांधून घेऊन ही कारवाई समर्थनीय ठरविली. आता जगभर अमेरिकेविरुद्ध ओरड सुरू झाल्यावर अन्नान दबत्या आवाजात बोलू लागले आहेत.

आफ्रिकेचे रहिवासी म्हणून अन्नान यांच्याविषयी खूप अपेक्षा होत्या, पण आपण त्या देशांचे नाहीच असा आव आणून ते वावरत राहिले. त्यामुळे वाजपेयी यांनी पंतप्रधान असताना संयुक्त राष्ट्रांच्या दौऱ्याच्या काळात अन्नान यांची कधीही भेट घेतली नाही.

एवढेच नाही, तर त्यांच्या कोणत्याही वक्तव्याचीही कधी दखल घेतली नाही. आताही भारताला संयुक्त राष्ट्रांच्या सुरक्षा समितीचे कायम सदस्यत्व देण्याबाबत अन्नान यांनी गुळमुळीत भूमिका घेतली आहे. हा निर्णय अमेरिका, ब्रिटन यांच्या दडपणाखाली होणार हे उघड आहे, पण आता दुसऱ्या टर्ममध्ये स्पष्ट भूमिका घेण्याने कोणताच तोटा होण्याची शक्यता नसताना त्यांनी ' भारतासारख्या अलिप्त राष्ट्रांचा नेता असलेल्या 100 कोटी लोकसंख्येच्या देशास व्हेटोच्या अधिकारासह कायम सदस्यत्व दिले नाही तर संयुक्त राष्ट्राने एक संधी गमावल्यासारखे होईल ', असे ठणकावून सांगण्यास काहीच हरकत नव्हती पण ते त्यांनी केले नाही.

त्यामुळे अन्नान यांना फाजील महत्त्व देण्याचे भारताने टाळले, हे बरेच केले.

 
</text>
</doc>
