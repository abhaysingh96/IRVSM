<doc>
<docno>987575.cms.txt</docno>
<text>
 
क्रीडा
आयसीसीचे मुख्य कार्यालय दुबईत?
[ Tuesday, January 11, 2005  09:19:18 pm]


लंडन : आंतरराष्ट्रीय क्रिकेट समितीचे (आयसीसी) मुख्य कार्यालय लंडनहून दुबईला हलवण्याचा निर्णय घेण्यात आला असल्याची बातमी येथील एका वर्तमानपत्राने दिली आहे.

येथील ' द टेलिग्राफ ' या वर्तमानपत्राने दिलेल्या बातमीनुसार आयसीसीचे मुख्य कार्यालय दुबईला हलवण्याच्या बाजूने आयसीसी कार्यकारिणी मंडळाच्या 11 सदस्यांनी संमती दिली आहे. तर एका सदस्याने विरोध केला आहे. आयसीसीला आयकरात कोणत्याही प्रकारची सूट दिली जाणार नाही असा निर्णय इंग्लंडने घेतला असल्यामुळे आयसीसीत तीव्र नाराजी दिसत होती. त्यामुळे मुख्य कार्यालय हलवण्याच्या बाजूने निर्णय झाला असण्याची शक्यता आहे. इंग्लंडसह 11 सदस्य देशांच्या प्रतिनिधींनी मुख्य कार्यालय दुबईला हलवण्याच्या बाजूने मतदान केले असल्याचे वृत्त टेलिग्राफने दिले आहे. हे कार्यालय क्वालालंपूरला हलवण्यात यावे अशी मागणी मलेशियाने आधीच केली होती. त्यामुळे दुबईला कार्यालय हलवण्यात यावे या ठरावाच्या विरूद्ध मलेशियाने मत दिले असावे. 3 आठवड्यांपूवीर्च मतदान झाले असूनही अजून आयसीसीने याबाबत कोणतीही अधिकृत घोषणा केलेली नाही.

 
</text>
</doc>
