<doc>
<docno>987578.cms.txt</docno>
<text>
 
क्रीडा
धनराज, गगन पीएचएलमध्ये खेळणार
[ Tuesday, January 11, 2005  09:21:46 pm]


हैदराबाद : भारतीय हॉकी फेडरेशनचे अध्यक्ष कंवरपालसिंग गिल यांनी केलेल्या टीकेमुळे निराश न होता धनराज पिल्ले व गगन अजितसिंग यांनी प्रिमियर हॉकी लिगमध्ये ( पीएचएल) खेळण्याचा निर्णय घेतला आहे. ही लिग गुरूवारपासून सुरू होत असून पाच संघांच्या या स्पधेर्त भारतातील आणि पाकिस्तानमधील अव्वल हॉकीपटू सहभागी होत आहेत.

धनराजचे दिवस संपले असून गगनने हॉकीची मुळाक्षरे गिरवावीत, अशी टीका गिल यांनी केली होती. या टीकेमुळे देशातील हे अव्वल खेळाडू पीएचएलमध्ये खेळतील की नाही, अशी शंका वाटत होती. गगनने गिल यांच्या व्यक्तव्यावर प्रतिक्रिया देण्यास नकार दिला. तर धनराज ज्या संघामधून खेळणार आहे त्या संघाचा कर्णधार वीरेन रासक्युन्हाने धनराजच्या सहभागाबाबत हिरवा कंदील दाखवला आहे.

दिलीप तिकीर् ( हैदराबाद सुलतान), अर्जुन हलाप्पा ( बंगलोर हाय फ्लायर्स), इग्नेस तिकीर् ( चेन्नई वीरन्स), वीरेन रासक्युन्हा ( मराठा वॅरियर) व गगन अजितसिंग ( शेर ए जालंधर) यांनी पीएचएलमुळे हॉकीला चालना मिळेल, असा आत्मविश्वास व्यक्त केला.

गगन म्हणतो , ' माझा संघ जेतेपद मिळवेल, अशी खात्री वाटत असून आमच्या संघाची ताकद आघाडीच्या फळीत आहे '.

गिल यांच्या टीकेवर मात्र त्याने दुर्लक्ष करण्याचे ठरवले. यावर त्याची प्रतिक्रिया होती , ' मी काय सांगणार ?

भारताचा मधल्या फळतील भरवशाचा खेळाडू वीरेन रासक्युन्हाही आपल्या मराठा वॅरियर संघाबाबत आशावादी असून तो सांगतो , ' अनुभवी व युवा खेळाडूंचा छान मिलाप असलेला आमचा संघ आहे. या स्पधेर्त तो नक्कीच छाप पाडेल '. अर्जुन हलाप्पानेही आपला बंगलोर हाय फ्लायर्स संघ समतोल असल्याचे सांगत कुठल्याही आव्हानाचा मुकाबला करण्यास समर्थ असल्याचे स्पष्ट केले. तर हैदराबाद सुलतान संघाला पेक्षकांचा मोठा प्रतिसाद लाभेल, असे या संघाचा नेता दिलीप तिकीर् म्हणाला.

गेल्यावर्षी झालेल्या भारत-पाक क्रिकेट मालिकेसाठीचा सॅमसुंग करंडकाचे डिझायन बनवणाऱ्या विभोर सोगानी यांनी पीएचएल करंडक तयार केला आहे.

 
</text>
</doc>
