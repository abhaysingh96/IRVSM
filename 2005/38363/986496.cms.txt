<doc>
<docno>986496.cms.txt</docno>
<text>
 
महामुंबई
अनधिकृत बांधकामांवरही आता पालिकेचा हातोडा
[ Tuesday, January 11, 2005  12:10:09 am]


म. टा. प्रतिनिधी

मुंबई : बेकायदा झोपड्यांप्रमाणेच धनदांडग्यांनी केलेल्या अनधिकृत बांधकामांवरही कारवाई करण्यासाठी दबाव येऊ लागल्यानंतर अखेर अशा प्रकारच्या सुमारे दीडशे अनधिकृत बांधकामांवर कारवाई करण्यास मुंबई महापालिका सज्ज झाली आहे. या कारवाईला त्वरित सुरुवात होत असून इमारतींवर बेकायदा इमले चढवून सुरू केलेली आलिशान हॉटेल्स, तळघरांचा गैरवापर, बेकायदा पोटमाळे आणि रम्य समुदकिनारी कोणत्याही परवानगीविना उभे राहिलेले बंगले यांच्यावर कोणत्याही क्षणी पालिकेचा हातोडा पडेल.

बेकायदा झोपड्यांवरील कारवाईबाबत मुंबईकरांमध्ये समाधान असतानाच धनदांडग्यांच्या अनधिकृत बांधकामांवरील कारवाईवरून गृहमंत्री आर. आर. पाटील व महापालिका आयुक्त जॉनी जोसेफ यांच्यात जाहीर शाब्दिक खडाजंगी उडाली होती. या बांधकामांवर कारवाई न केल्यास झोपड्यांवरील कारवाईसाठी देण्यात येणारे पोलिस संरक्षण थांबवण्याची धमकीच गृहमंत्र्यांनी दिल्यामुळे झोपड्यांवरील धडाकेबाज कारवाई थांबणार की काय, अशी चिंता मुंबईकरांना वाटू लागली होती. मात्र, महापालिकेने सर्व अनधिकृत बांधकामांची रीतसर यादी तयार केली असून आयुक्त जोसेफ यांनी सोमवारी पाटील यांची भेट घेऊन त्यांच्याशी चर्चाही केली. आता फिल्मवाले, पोलिसवाले यांच्यासह अनेक धनिकांची गुंतवणूक असलेल्या बेकायदा मालमत्तांवर अतिक्रमण निर्मूलन पथकाचा हातोडा पडणार आहे.

यादीनुसार काही बंगले तर कागदोपत्री कोणतीही परवानगी न घेता बांधण्यात आले आहेत. दक्षिण मुंबईत पोटमाळ्यांचा गैरवापर करण्याचे प्रकार बेसुमार असून पूर्व-पश्चिम उपनगरांमध्ये इमारतींमध्ये बेकायदा मजले किंवा विस्तार करण्याचे प्रकार उघड झाले आहेत. दुसऱ्या-तिसऱ्या मजल्यावर आलिशान हॉटेलांच्या खोल्या बांधण्यात आल्या आहेत. यापैकी काही मालमत्तांची किंमत तर तीन ते चार कोटी रुपयांच्या घरात आहे. पवईसह काही भागांमध्ये इमारतीच्या इमारती अनधिकृत सापडल्याची धक्कादायक माहितीही मिळाली आहे. या सव्वाशे ते दीडशे बांधकामांवर कारवाई करण्यात कायदेशीर प्रक्रियांचा अडसर येण्याची शक्यता नाही. तरीही या सर्व बांधकामांना रीतसर नोटिसा देण्यात येणार आहेत. महापालिका उपायुक्त विजय कळम- पाटील यांच्या मार्गदर्शनाखाली ही कारवाई करण्यात येणार आहे. 64 हजार झोपड्या पाडण्यात आल्या, त्याच जोमाने ही कारवाई करण्यात येईल, असे त्यांनी सांगितले.

पोलिस अधिकाऱ्याची मौज

मालाड ( पूर्व) येथे रिझरव्हॉयर रोडवर मौज नावाच्या हॉटेलमध्ये तळमजल्यावर सुमारे हजार ते दीड हजार चौरसफुटांचे विस्तारित बांधकाम अनियमितपणे करण्यात आले होते. एका वरिष्ठ पोलिस अधिकाऱ्याची गुंतवणूक त्यात असल्याचे पालिकेतील विश्वसनीय सूत्रांनी सांगितले. आतापर्यंत या अधिकाऱ्याकडून वारंवार दडपण येत असल्यामुळेच कारवाई झाली नव्हती. पी-उत्तर विभागाचे सहायक महापालिका आयुक्त डॉ. किशोर क्षीरसागर यांच्या मार्गदर्शनाखाली महादेव शिंदे, दाभोळकर तसेच अन्य कर्मचाऱ्यांनी एका जेसीबीच्या साह्याने ही कारवाई पार पाडली.

 
</text>
</doc>
