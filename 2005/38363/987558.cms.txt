<doc>
<docno>987558.cms.txt</docno>
<text>
 
महाराष्ट्र
बनावट सोने विक्री; तिघांना अटक
[ Tuesday, January 11, 2005  09:01:48 pm]


म. टा. वृत्तसेवा

मनमाड : बनावट सोन्याची वीट विकण्याचा प्रयत्न करणाऱ्या तिघांना पोलिसांनी एका लॉजवर छापा टाकून अटक केली.

बनावट सोने विकणारी टोळी मनमाड शहरात कार्यरत असल्याची माहिती पोलिसांना मिळाली होती. त्यावरून पोलिसांनी विविध लॉज व हॉटेलांवर छापे घातले. निरीक्षक जेम्स ढगे व ज्ञानेश्वर गणोरे यांच्या पथकाला एका लॉजवरील हाजीर खान झम्मन खान ( 42) व सोरब कानू खान ( 27, दोघे रा. जहाँगीरपुरा, दिल्ली) यांच्या हालचाली संशयास्पद असल्याचे आढळले.

या दोघांना प्रश्न् विचारल्यावर त्यांनी उडवाउडवीची उत्तरे दिली, तेव्हा पोलिसांना संशय आला. त्यांच्या बॅगेची झडती घेतली असता बनावट सोन्याची पाच किलोची वीट मिळाली.

ही वीट मोगलकालीन असल्याचे भासवून ती भरमसाट रकमेला विकण्याचा त्यांचा डाव उघड झाला. त्यांनी ग्राहक मिळाल्याचे निमित्त करून शरफोद्दीन युनूस शेख ( 36, रा. ओयरा, केरळ) या तिसऱ्या साथीदाराला फोन करून बोलावून घेतले. त्यानंतर पोलिसांनी तिघांनाही अटक केली. पोलिस निरीक्षक जेम्स ढगे या प्रकरणाचा पुढे तपास करत आहेत.

या प्रकरणातील आरोपी बाहेरील राज्यातील असल्याने बनावट सोने विकणारी आंतरराज्यीय टोळी असावी, असा पोलिसांचा संशय आहे.

 
</text>
</doc>
