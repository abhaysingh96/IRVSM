<doc>
<docno>987434.cms.txt</docno>
<text>
 
अग्रलेख
सत्कृत्य आणि चपराक
[ Tuesday, January 11, 2005  07:26:28 pm]


सामना अधिकृत आहे की प्रदर्शनी याचा विचार न करता, सुमारे 70 हजार प्रेक्षकांनी आशिया संघ विरुद्ध जागतिक संघ यांच्यातील त्सुनामीग्रस्तांच्या मदतीसाठी असलेल्या लढतीला दिलेला प्रतिसाद लक्षणीय म्हणावा लागेल.

आपण केवळ चार घटका मौज करण्यासाठी येथे जमलेलो नाही तर सुमारे दीड लाख बळी गेलेल्यांचे नातेवाईक आणि घरदार गमावलेले असंख्य नागरिक यांच्या दु:खात सहभागी आहोत, याची जाणीव यापैकी प्रत्येकाला होती. त्यामुळे त्यांनी आणि अनेक प्रमुख कंपन्यांनी प्रत्येक धावेमागे, षट्कारामागे बरीच मोठी रक्कम देण्यासाठी खिशात हात घातला.

एका सामन्यात तब्बल 50 कोटी रुपये जमावेत आणि निवृत्ती विसरून, आपली दुखापत मागे सारून जगातले अव्वल 22 खेळाडू मैदानात उतरावेत यावरून हेच दिसते की आपत्ती आली की आपण साऱ्या सीमा ओलांडून साह्याचा हात पुढे करतो.

फलंदाजीला न येणाऱ्या सचिनने मैदानावर पाणी नेण्यात कमीपणा मानला नाही आणि वर्षापूर्वी खेळणे थांबवणारा स्टीव वॉ बदली खेळाडू म्हणून मैदानावर उतरला.

सर्वाधिक बळी घेणारा शेन वॉर्न होता यात नवल नाही, पण आपल्या संघाबरोबर ऑस्ट्रेलिया दौऱ्यावर न गेलेल्या मुथय्या मुरलीधरनने यावेळी तेथे पाऊल ठेवले आणि प्रेक्षकांनी त्याचे कौतुक केले.

त्सुनामीच्या लाटेपासून थोडक्यात बचावलेला मुरलीधरन हा ' फेकतो ' असा आरोप ऑस्ट्रेलियात केला गेल्यामुळे तो नाराज असणे साहजिक आहे. सर्वाधिक बळी घेणारा गोलंदाज या सन्मानासाठी सध्या वॉर्न आणि मुरली यांच्यात चुरस आहे.

सध्या वॉर्न पुढे असला तरी मुरली त्याला गाठू शकेल अशीही पार्श्वभूमी या संघर्षाला आहे. पण यावेळी मात्र दोघांनी सारे मतभेद विसरून एकमेकाला आलिंगन देऊन त्सुनामीग्रस्तांसाठी आम्ही एक आहोत, असा संदेश दिला.

एकीकडे हे चित्र असताना, भारतीय क्रिकेट नियामक मंडळातील राजकारणाला बऱ्याच प्रमाणात सवोर्च्च न्यायालयाने चाप लावल्याचे दृश्य दिसते आहे. मुख्य आश्रयदाते म्हणून आपली वर्णी लावण्याचा जगमोहन दालमिया यांचा प्रयत्न न्यायालयाने हाणून पाडला.

अध्यक्षपदाची वादग्रस्त निवडणूक हा आणखी एक मुद्दा न्यायालयापुढे होता. याबाबत मदास उच्च न्यायालयात दाद मागण्यात आली आहे आणि तेथेच याचा फैसला व्हावा असे सवोर्च्च न्यायालयाने स्पष्ट केले आहे. सवोर्च्च न्यायालयाने, मंडळाच्या कारभाराविषयी ताशेरे झोडले आहेत आणि यंदाची अध्यक्षपदाची निवडणूक ज्या पद्धतीने घेण्यात आली त्याबद्दलही असमाधान व्यक्त केले आहे हेही दालमिया यांनी लक्षात घ्यायला हवे.

शरद पवार यांना शह देण्याच्या भरात दालमिया आणि त्यांच्या चेल्यांनी महाराष्ट्र क्रिकेट संघटनेचे अध्यक्ष ज्ञानेश्वर आगाशे यांना मत देण्यापासून रोखले आणि दालमिया यांनी निर्णायक मत देत आपले उमेदवार रणबीरसिंग यांना त्या खुचीर्वर बसवले.

दालमिया यांच्या गटाला आनंद वाटावा असा एकच निर्णय सवोर्च्च न्यायालयाने दिला आहे. तो म्हणजे मंडळाचा कारभार हाकण्यासाठी मदास उच्च न्यायालयाने नेमलेल्या प्रशासकाची नेमणूक रद्दबातल ठरवली आहे. पण दालमिया मात्र जितं मया अशा थाटात फिरत आहेत.

आंतरराष्ट्रीय क्रिकेट परिषद आणि भारतीय नियामक मंडळ यांचे अध्यक्षपद आपण भूषवले असल्यामुळे आणखी कोणत्याही पदाची आता लालसा नाही असे ते म्हणतात. मग आश्रयदाते बनण्यासाठी इतकी खटपट त्यांनी का केली ? आपले पाठीराखे मंडळात प्रमुखपदांवर असावेत यासाठी धडपड का चालवली होती ? या प्रश्नंची उत्तरे ते काय देतील. आता मदासच्या न्यायालयात सुनावणीप्रसंगी मंडळाची अनेक लक्तरे वेशीवर टांगली जाण्याची चिन्हे आहेत.

दालमिया यांची एकाधिकारशाही कदाचित जगाला दिसेल. त्याआधीच दालमिया यांनी योग्य ते निर्णय घ्यावेत ही अपेक्षा आहे.

 
</text>
</doc>
