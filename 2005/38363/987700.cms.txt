<doc>
<docno>987700.cms.txt</docno>
<text>
 
महामुंबई
जे. जे.मधील रॅगिंग प्रकरण वैयक्तिक हेव्यादाव्यातून?
[ Tuesday, January 11, 2005  11:56:21 pm]


म. टा. प्रतिनिधी

मंुबई : जे. जे. कॉलेज ऑफ आकिर्टेक्चरमधील रॅगिंगच्या तक्रारीत रॅगिंग झाल्याचा ठोस पुरावा यासंदर्भात नियुक्त करण्यात आलेल्य समितीला आढळला नाही, असे समजते. दोन विद्यार्थ्यांमधील परस्पर हेवेदाव्यातून हे प्रकरण उद्भवल्याचे निरीक्षणही समितीने नोंदविल्याचे समजते. या प्रकरणातील दोन्ही विद्यार्थ्यांना कौन्सिलिंगची गरज असल्याचे मतही समितीने मंुबई विद्यापीठाचे प्र-कुलगुरू डॉ. अरुण सावंत यांना सादर केलेल्या अहवालात नमूद केल्याचे समजते.

कॉलेजच्या खेरवाडी येथील वसतीगृहातील द्वितीय वर्षाच्या कुमार दत्ता या विद्यार्थ्याने आपल्यावर रॅगिंग केल्याची तक्रार पुनीत कुमार नरेंदकुमार गुप्ता या प्रथम वर्षाच्या विद्यार्थ्याने केली होती. दत्ता हा आपणास रोज अश्ालि कविता म्हणण्यास सांगे आणि तसे न केल्यास शरीराच्या विशिष्ट भागास मारत असे, असे त्याने खेरवाडी पोलिस ठाण्यात केलेल्या तक्रारीत नमूद केले होते. त्याच्या या तक्रारीवर कॉलेजचे प्राचार्य राजन लाकुले यांनी चौकशी समिती नियुक्त केली होती. समितीने वसतीगृहातील विद्यार्थ्यांकडे यासंदर्भात चौकशी केली. या दोघा विद्यार्थ्यांच्या पालकांनाही बोलावण्यात आले होते. पण तक्रारदार विद्यार्थ्याचे पालक उपस्थित राहिले नाहीत, असे सांगण्यात येते.

रॅगिंग झाले की नाही, यासंदर्भात समितीला कोणताही ठोस निष्कर्ष काढता आला नसला तरी, अहवालातील तपशील रॅगिंग न झाल्याचे अप्रत्यक्ष सूचित करतात, असे माहितगारांनी सांगितले.

यासंदर्भात प्र-कुलगुरू डॉ. सावंत यांच्याशी संपर्क साधला असता, त्यांनीही रॅगिंग झाल्याचा कोणताही निष्कर्ष अहवालात नाही, यास दुजोरा दिला. या अहवालाचा आपण बारकाईने अभ्यास करीत असून नेमके काय घडले हे जाणून घेत आहे, असेही ते म्हणाले.

 
</text>
</doc>
