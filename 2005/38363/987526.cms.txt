<doc>
<docno>987526.cms.txt</docno>
<text>
 
महामुंबई: मुंबई टाइम्स
...त्या दोघींना खेळवतंय जे.जे. हॉस्पिटल!
[ Tuesday, January 11, 2005  08:34:55 pm]


मुंबई टाइम्स टीम

जे.जे. हॉस्पिटलच्या आवारात प्रवेश करणाऱ्या कोणत्याही नवख्या व्यक्तीला या दोघी अगदी सारख्याच वाटतात. पण जे.जे.च्या नसेर्सना मात्र आता त्यांना ओळखण्याची सवय झालीय. या दोघींतली धाकटी कोण आणि थोरली कोण, हे त्या नसेर्सना अगदी चटकन कळतं. त्या दोघींची ओळख जरी ' अनोळखी एक ' आणि ' अनोळखी दोन ' अशी असली तरी, तिथल्याच सगळ्यांनी अश्विनी आणि अक्षता असं त्यांचं नामाकरणही करून टाकलंय. जे.जे. हॉस्पिटलच्या कम्पाऊन्डमध्ये साधारण महिन्याभरापूवीर् सापडलेल्या या दोघा जुळ्या मुलींनी हॉस्पिटलच्या डॉक्टर आणि नर्सेसपासून पेशण्ट्सच्या नातेवाईकांनाही लळा लावलाय.

त्या दोघींना लवकरच अनाथालयात देण्यात येईल. पण या घडीला त्यांची परिस्थिती अगदी नाजूक आहे. सकाळ- संध्याकाळी हवा सध्या बरीच थंड असल्याने वातावरणातला बदल त्यांच्या तब्येतीला सहन न होण्याची शक्यता आहे. म्हणून त्या दोघींचं वजन अडीच किलोपेक्षा थोडं वाढल्यावरच त्यांना योग्य त्या ठिकाणी नेण्यात येईल, अशी माहिती डॉक्टर अशोक राठोड यांनी दिली.

सध्या जे.जे.तल्या 39 क्रमांकाच्या वॉर्डात असलेल्या या दोन चिमुरड्या फक्त त्या वॉर्डातच नाही, तर देशात आणि परदेशातही सगळ्यांच्या लाडक्या झाल्यात. त्यांच्यासाठी कपडे, स्वेटर, खेळणी, दुपटी, डायपरचा मोठ्ठे डबे, अशा अनेक वस्तूंनी तिथल्या कपाटाचा एक कप्पा भरून गेलाय. विशेष म्हणजे एखाद्या बाळाची आई ज्या कौतुकाने सर्वांना आपल्या बाळाचा ' बाळंतविडा ' दाखवते त्या उत्साहाने तिथल्या नसेर्स या दोघींचा कुठून कुठून जमलेला संसार दाखवतात. या वस्तू त्यांच्यासाठी बऱ्याच मोठ्या असल्यामुळे भविष्यकाळासाठी त्या जपून ठेवल्या आहेत. एका डॉक्टरांनी या दोघींसाठी एक ऐसपेस पाळणासुद्धा आणून ठेवलाय.

स्वाती शिंदे नावाच्या नर्स कौतुकाने सांगत होत्या, की दोघींमधली थोरली जवळ घेतल्याशिवाय झोपतच नाही. सतत तिला जोजवावं लागतं. नववर्षानिमित्त या दोघींना छान कपडे आणि पावडर वगैरे लावून नटवलं होतं.

या लहान मुलांच्या वॉर्डात इतरही अनेक छोटे पेशण्ट्स आहेत. त्यांच्या आया आपल्या मुलांबरोबर या दोघींकडेही जातीने लक्ष देतात. एखादी नर्स दुसरीकडे गुंतली असेल, तर त्यांना खेळवायला सगळा महिलावर्ग हजर असतो. या दोन छोट्या बाहुल्या कशा दिसतात, या उत्सुकतेपोटी आजूबाजूची लहान मुलं हळूच पाळण्यात डोकावून पाहात असतात.

दुदैर्वाची गोष्ट अशी की, अश्विनी आणि अक्षताला कोणीतरी जन्मत:च कुठेतरी तसंच सोडून गेलं होतं. आता मात्र त्यांचं पालकत्व स्वीकारण्यासाठी अनेक जण इच्छुक आहेत. ते कोणाला आणि कधी द्यायचं, याचा विचार मात्र त्यांना अनाथालयात दिल्यानंतरच होईल, असं जे. जे. हॉस्पिटलमधले डॉक्टर सांगतात.

 
</text>
</doc>
