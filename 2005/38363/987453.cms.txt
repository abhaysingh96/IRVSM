<doc>
<docno>987453.cms.txt</docno>
<text>
 
लेख
इंधनभेसळीकडे अक्षम्य डोळेझाक!
[ Tuesday, January 11, 2005  07:50:30 pm]


पेप्सी आणि कोक यासारख्या पेयांमध्ये कीटकनाशकांचे अंश असल्याचे संपूर्ण देशासमोर उघड करणाऱ्या फायरब्रँड पर्यावरणवादी कार्यर्कत्या सुनिता नारायण परवाच पुण्यात आल्या होत्या. पुण्यात वाहनांमुळे होणाऱ्या प्रदूषणावर काय उपाययोजना करायची, हा त्यांच्या अभ्यासाचा सध्या विषय आहे. सुप्रीम कोर्टाने नेमलेल्या पर्यावरण आणि प्रदूषण नियंत्रण मंडळाच्या सदस्य म्हणून श्ाीमती नारायण पुण्यात आल्या होत्या आणि त्यांच्याबरोबर या मंडळाचे दुसरे सदस्य माजी केंदीय सचिव भुरे लाल हेही होते.

या दोघांनी पुण्याचे पर्यावरण सुधारण्यासाठी आणि प्रदूषण नियंत्रणात आणण्यासाठी काय उपाययोजना करण्यात येणार आहेत, त्याची यादीच वाचून दाखवली. एप्रिलपासून पुण्यातल्या पंधरा वर्षांपेक्षा जुन्या रिक्षांना एलपीजी किट बसवणे सक्तीचे केले जाणार आहे, पुण्यात वाहनांच्या पाकिर्ंगसाठी काहीतरी धोरण महापालिकेला ठरवावे लागणार आहे आणि पुण्यासाठी भावी काळात सार्वजनिक वाहतूक व्यवस्था विकसित करण्यासाठी काहीतरी निश्चित धोरण ठरवले जावे, असा आग्रह हे मंडळ करणार आहे, प्रदूषणकारक वाहनांविरुद्ध कारवाई केली जाणार आहे. या सगळ्या सूचना पॉझिटिव्ह असल्या तरी वाहनांतून होणाऱ्या अमर्याद प्रदूषणामागे असलेले मुख्य कारण म्हणजे आपल्याकडे पेट्रोल आणि डिझेलमध्ये होणारी कमालीची भेसळ! मात्र याबद्दल या दोघांच्या मंडळाने अवाक्षरही काढले नाही. पुणेकरांपैकी कोणीही त्यांना त्याबद्दल ठाम प्रश्ान् विचारला नाही.

गेल्या काही वर्षांपासून देशातल्या मोठ्या शहरांमध्ये वाहनांमधून होणाऱ्या प्रदूषणाच्या मुद्द्याने जोर पकडला आहे. पण ज्या देशात रस्त्यावरच्या अपघातांमध्ये दरवषीर् 75 हजार माणसे मरत असतानाही वाहतूक सुरक्षिततेच्या उपायांची सक्ती सरकारने करावी म्हणून कोणी कोर्टात गेलेले नाही, त्याच देशात प्रदूषणाच्या धोक्याबद्दल कमालीची जागरुकता दाखवली जात असूनही, त्यावरही जे उपाय केले पाहिजेत, ते न करता भलत्याच ठिकाणी नाड्या आवळल्या जात असल्याचे यामधून पुन्हा एकदा स्पष्ट झाले.

पंधरा वर्षांपेक्षा जुन्या रिक्षांना सीएनजी किट लावण्याची सक्ती करण्याचा निर्णय एकवेळ ठीक आहे ; पण ते करतानाही पुण्यात सीएनजी पुरेशा प्रमाणात उपलब्ध आहे की नाही हे पाहण्याची जबाबदारी सुनीता नारायण आणि भुरे लाल घेणार आहेत काय ? हा सवाल रिक्षाचालकांच्या संघटनांनी उपस्थित करायला पाहिजे. मुंबईत पंधरा वर्षांपेक्षा जुन्या गाड्यांना सीएनजीची सक्ती काही काळापूवीर् करण्यात आली ; पण पंपांवर सीएनजी आवश्यक त्या प्रमाणात उपलब्ध नसल्यामुळे तिथे वाहनांच्या आणि विशेषत: टॅक्सींच्या प्रचंड मोठ्या रांगा दिसायला लागल्या. त्यामुळे मूळ समस्या सुटली नाही ; उलट वाढली. पुण्यातल्या रिक्षाचालकांवर सीएनजीची सक्ती करण्याआधी या संदर्भातला विचार सुप्रीम कोर्टाच्या नियंत्रणाखालील समितीने करायला हवाच.

दुसरा वादग्रस्त भाग प्रदूषण करणाऱ्या वाहनांविरोधातल्या कारवाईचा आहे. एखाद्या वाहनातून समजा कमालीचे प्रदूषण होत असेल, तर त्याला त्या वाहनाचा चालक किंवा मालकच जबाबदार असतो असे गृहीत का धरले जात आहे हे कळायला मार्ग नाही. याचे कारण वाहनातून निघणाऱ्या धुराचा दर्जा बऱ्याच अंशी इंधन कोणत्या दर्जाचे आहे, त्यावर अवलंबून असतो. पुण्यातल्या पेट्रोलपंपांवर मिळणाऱ्या इंधनाचा दर्जा पूर्णत: शुद्ध असावा आणि त्यात कोणतीही भेसळ नसावी, यासाठी सुनीता नारायण आणि भुरे लाल काही करणार आहेत का ? पेट्रोल डीलर्सशी चर्चा केल्यावर त्यांच्याकडूनही खाजगीत ( ऑफ द रेकॉर्ड) असं ऐकायला मिळतं की पेट्रोल आणि डिझेलमध्ये होणारी भेसळ रोखणे काही केल्या शक्य नाही आणि त्यामागे मोठ्या राजकीय लॉबीज् कार्यरत आहेत. मग भेसळयुक्त पेट्रोल किंवा डिझेल सार्वजनिक क्षेत्रातल्या कंपन्यांच्याच पंपांवर भरल्यामुळे जर वाहन जास्त काळा धूर सोडायला लागले, तर त्याबद्दल वाहनचालक किंवा वाहनमालकावर जबाबदारी का टाकली जावी ? पीयुसी टेस्टचे सटिर्फिकेट नसेल, तर हजार रुपये दंड करणे हे एकवेळ ठीक आहे ; पण एकदा एखाद्या वाहनचालकाने पीयुसी टेस्टचे सटिर्फिकेट काढले की ते वाहन सरकारी यंत्रणेकडून दंडवसुलीच्या उद्देशाने किमान सहा महिने तपासले जाता कामा नये. कारण सटिर्फिकेट घेतल्यावर काही दिवसांनीच जर भेसळयुक्त इंधनामुळे प्रदूषणपातळी वाढली तर त्याला वाहनचालक काय करणार ? पुण्यात मिळणाऱ्या इंधनात बेंझीनचे प्रमाण जास्त असते आणि मुंबईत मिळणाऱ्या इंधनापेक्षा त्याचा दर्जा वाईट असतो, हे जगजाहीर आहे. त्यावर सुनीता नारायण काही करणार आहेत की नाही ?

सार्वजनिक वाहतूक यंत्रणा सुधारण्याची समितीने केलेली शिफारस मात्र स्वागतार्ह आहे ; कारण शेवटी सगळ्या प्रकारच्या वाहतूक समस्यांवर तोच मार्ग आणि उपाय आहे. पण वाहतूक सुरक्षेसारख्या विषयांकडे कमालीचे दुर्लक्ष होत असताना उगीच प्रदूषणाच्या नावाने भुई धोपटण्यात काही अर्थ नाही.

रोहित चंदावरकर

 
</text>
</doc>
