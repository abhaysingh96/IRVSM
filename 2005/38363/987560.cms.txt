<doc>
<docno>987560.cms.txt</docno>
<text>
 
महामुंबई
त्सुनामीच्या माहितीसाठी पालिका घेणार सॅटेलाइट फोन!
[ Tuesday, January 11, 2005  09:04:02 pm]


संजय सावंत

मुंबई : मुंबईला भविष्यात त्सुनामीचा धोका बसू शकतो, अशी माहिती मिळाल्यानंतर असा प्रसंग ओढवला, तर त्याची माहिती काही काळ आधी तरी मिळावी, यासाठी महापालिकेनं ' सॅटेलाइट फोन ' विकत घ्यायचं ठरवलं आहे. भूकंप, आग, पूर आणि वादळांसारख्या आपत्ती सव्वा कोटी मुंबईकरांवर कोसळल्या, तर पालिकेची एकच रेस्क्यू टीम अपुरी पडत असल्याने आपत्कालिन यंत्रणेत आता दोन टीम्सचा समावेश करण्यात येईल.

शिवसेनेचे नगरसेवक - आमदार सदा सरवणकर यांनी मुंबईवर त्सुनामीसारखी आपत्ती आली, तर कोणकोणती उपाययोजना आहे, अशी विचारणा प्रशासनाकडे केली होती. तसंच आपल्याकडची एकमेव डिझास्टर मॅनेजमेण्ट टीम कार निकोबारला पाठवल्यानं त्यांच्या अनुपस्थितीत मुंबईत अशी आपत्ती आली, तर पर्यायी व्यवस्थेचं काय, असा सवालही त्यांनी केला होता. त्याला उत्तर देताना अतिरिक्त आयुक्त विजयसिंग पाटणकर यांनी मुंबई महापालिकेच्या आपत्कालीन व्यवस्थापन कक्षामध्ये सध्या सर्व वॉर्ड कार्यालयं, रेल्वे, पोलिस, बेस्ट, हॉस्पिटल्स, कुलाबा वेधशाळा, भूदल, नौदल, नागरी संरक्षण दल, होमगार्ड, वाहतूक पोलिस, तटरक्षक दल आदी विविध यंत्रणांच्या नियंत्रण कक्षांशी संपर्क साधण्याची व्यवस्था करण्यात आल्याचं आणि भविष्यासाठी दीड कोटीची तरतूद केल्याचं सांगितलं.

कोणत्याही आपत्तीच्या वेळी या सगळ्या यंत्रणांशी समन्वय ठेवण्यात येईल. पण अनेकदा अफवांचं पीक आल्यास किंवा बातम्या पसरल्या, तर मोबाइलचं नेटवर्क हमखास जॅम होतं. वायरलेस सिस्टिममध्येही कधीकधी अडसर येतो. त्यामुळे हॅम रेडिओ हाताशी असावेत, असं महापालिकेला वाटतं. कोणतीही आपत्ती आल्यावर महापालिकेला राज्य सरकारच्या नियंत्रण कक्षावर आणि वेधशाळेवर अवलंबून राहावं लागत असल्यानं महापालिकेकडे स्वत:चा सॅटेलाइट फोन असण्याची गरज असल्याचं आपत्कालीन केंदाची जबाबदारी असणाऱ्या अतिरिक्त आयुक्त श्रीकांत सिंग यांनी सांगितलं.

याव्यतिरिक्त दोन अॅडिशनल रेस्क्यू टीम्स कार्यान्वित करण्यात येत आहेत. सध्या एका टीममध्ये 40 जणांचा समावेश असून, अजून 100 जणांची निवड आपत्कालीन यंत्रणेत केली जाणार आहे.

तसंच मुंबईत 24 तास सुरू असणारी मेडिकल शॉप्स, हॉटेल्स-कॅण्टीन्स, हॉस्पिटल्स, बुलडोझर, गाड्या, निवाऱ्यासाठी प्रत्येक वॉर्डात पाच रिकाम्या शाळा , 10 हजार रक्ताच्या बाटल्या आणि इतर सुविधांची नोंद तयार केल्याचंही सिंग यांनी सांगितलं.

 
</text>
</doc>
