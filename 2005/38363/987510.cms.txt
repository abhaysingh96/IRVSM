<doc>
<docno>987510.cms.txt</docno>
<text>
 
हेल्थ
पायावरचे चट्टे
[ Tuesday, January 11, 2005  08:26:10 pm]


खूप जणांच्या पायावर लालसर, सपाट न खाजवणारे चट्टे दिसतात. साधारणपणे खूप वेळ उभं रहावं लागणाऱ्या व्यक्तींच्या पायावर दिसतात. वाहतूक पोलिस, वेटर, शाळेत शिकवणारे शिक्षक यांच्या पायावर हे चट्टे दिसतात. अनेकदा वयात येणाऱ्या मुलांमध्ये उंची वाढल्यामुळे, खूप धावपळ केल्यामुळे, पायाकडून हृदयाकडे जाणारा रक्तप्रवाह थोडा संथ होतो.

ट्रॅफिक जाम झाल्यावर गाड्या जशा आजूबाजूच्या गल्यांमधून वाट काढतात, त्याप्रमाणे रक्तवाहिन्यांमधील रक्तपेशी थोड्याफार प्रमाणात आजूबाजूच्या त्वचेमध्ये शिरतात.

यांच्यामधील लोहाचे प्रमाण असलेले हिमोसिडरिन त्वचेमध्ये हळुवारपणे शिरते. त्वचेच्या वरच्या भागात असलेल्या या हिमोसिडरिनमुळे हे लालसर सपाट डाग दिसतात.

याला प्रोग्रेसिव्ह पिगमेंटेड परप्युरा म्हणतात. यामध्ये सुद्धा मुख्य तीन प्रकार आहेत. औषधाने हा प्रकार आटोक्यात येतो. पण हे डाग पूर्णपणे जाणं जरा कठीण असतं. थोडाफार लालसर काळा डाग पायावर राहतोच.

हे डाग पायाच्या खालच्या 2/3 भागातच दिसतात आणि अंगभर पसरण्याची शक्यता फार कमी असल्यामुळे औषध वेळेवर घेतल्यास त्याचा उपयोग होतो. काही काळजी घेणेही आवश्यक असते. ज्यांना खूप वेळ चालणे आणि उभे राहण्यावाचून पर्याय नसतो, त्यांनी सुरुवातीपासूनच क्रेप्ट बँडेज किंवा क्रेप्ट स्टॉकिनेट वापरायला सुरुवात करावी.

इलॅस्टिकयुक्त असलेलं हे क्रेप्ट बँडेज किंवा मोजे पायात घातल्यावर बाहेरून पायाच्या त्वचेवर दाब येतो जेणेकरूण रक्तवाहिन्यातलं रक्त आजूबाजूच्या त्वचेत पसरत नाही.

शिवाय या दाबामुळे त्वचेबरोबर स्नायू आवळले जाऊन एक प्रकारची आकुंचन - प्रसरण क्रिया होते. रक्त हृदयापर्यंत पोचण्यासाठी मदत मिळते आणि त्यामुळे हिमोसिडरीन त्वचेमध्ये साचत नाही, लाल चट्टे वाढत नाहीत आणि पुढे खाज वगैरे येत नाही.

डॉ. रघुनंदन तोरसेकर

 
</text>
</doc>
