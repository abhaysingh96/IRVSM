<doc>
<docno>987504.cms.txt</docno>
<text>
 
महाराष्ट्र
वसईतील बँक लुटणाऱ्या दरोडेखोराला अटक
[ Tuesday, January 11, 2005  08:23:24 pm]


मुंबई टाइम्स टीम

वसई : वसई विकास बँक लुटणाऱ्या टोळीतील दरोडेखोराला पोलिसांनी ताब्यात घेतलं आहे. त्याच्याकडून साडेतीन लाख रुपयांची रोख रक्कम हस्तगत करण्यात आली. त्याने दिलेल्या माहितीवरून त्याचं इतर साथीदारही आता हाती लागतील, असा विश्वास पोलिसांनी व्यक्त केला आहे.

दीड महिन्यांपूर्वी वसई विकास बँकेच्या नवघर शाखेत दरोडा टाकून दरोडेखोरांनी रोख रक मेसह 50 लाखांचा ऐवज लुटून नेला होता. भरदिवसा पडलेल्या दरोड्याने वसई हादरली होती. त्यानंतर काही दिवसातच डहाणूतील देना बँक लुटण्याचा अयशस्वी प्रयत्न झाला. त्यात बँकेच्या सुरक्षारक्षकाने गोळीबार केल्याने त्यात एक दरोडेखोर ठार झाला होता. त्यावरून वसई विक ास बँकेवर शिकलगार टोळीनेच दरोडा घातल्याचं निष्पन्न झालं होतं. ही टोळी पकडण्यासाठी पोलिस अधीक्षक रामराव पवार यांनी पथक नेमलं होतं.

या पथकाने फिरोज शेख या आरोपीला दहिसरमधील कोकणी पाड्यातून अटक केली. नालासोपारा शहरात राहणाऱ्या फिरोजचा या दरोड्यात हात होता. पण दरोडा टाकल्यानंतर तो नालासोपारा शहरातून गायब झाला होता. म्हणून त्याच्या घरावर पोलिसांनी पाळत ठेवली होती. पोलिसांनी त्याच्या पत्नीच्या हालचालीवर लक्ष ठेवलं होतं. पोलिस तिचा पाठलाग करत दहिसरच्या कोकणीपाड्यात पोहोचले. तेव्हा एका घरात फिरोझ आढळून आल्यानंतर त्याला अटक करण्यात आली. त्यानंतर त्याच्या नालासोपारा इथल्या घरावर धाड टाकली असता साडेतीन लाख रुपये सापडले. फिरोजच्या साथीदारांची माहिती मिळाल्याने संपूर्ण टोळी लवकरच हाती लागेल, असा विश्वास पोलिसांनी व्यक्त केला.

 
</text>
</doc>
