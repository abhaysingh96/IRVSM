<doc>
<docno>986491.cms.txt</docno>
<text>
 
महामुंबई
शरद पवारांचे काँग्रेसवर शरसंधान
[ Tuesday, January 11, 2005  12:07:53 am]


म. टा. विशेष प्रतिनिधी

मुंबई : झारखंड निवडणुकीतील जागावाटपावरून आगपाखड केलेले लालूप्रसाद यादव शांत होत नाहीत तोच केंदातील सत्ताधारी आघाडीतील दुसरे महत्त्वाचे नेते, राष्ट्रवादी काँग्रेसचे अध्यक्ष शरद पवार यांनी काँग्रेसला धारेवर धरले आहे. संयुक्त पुरोगामी आघाडीतील लालूप्रसाद यादव आणि अन्य कोणाशीही चर्चा न करता काँग्रेसने परस्पर या निवडणुकीतील जागावाटप केल्याने आपणाला धक्का बसला असून ' बिग ब्रदर ' दृष्टिकोनात काँग्रेसने बदल न केल्यास आम्हाला लालूप्रसाद व इतर डाव्या पक्षांबरोबर आघाडी करून बिहार, झारखंड आणि हरयाणाच्या निवडणुका लढवाव्या लागतील, असा तिखट इशारा पवार यांनी सोमवारी दिला.

सत्ताधारी आघाडीत असताना आम्हाला अस्थिरता निर्माण करायची नाही. सध्या 543 सदस्यांच्या लोकसभेत काँग्रेसचे अवघे 145 सदस्य असून सत्ताधारी आघाडीतील निम्म्याहून अधिक सदस्य काँग्रेसेतर पक्षांचे आहेत, हे वास्तव काँग्रेसने लक्षात घेणे गरजेचे आहे. त्यामुळे लालूप्रसाद आणि अन्य पक्षांशी बोलून त्यांनी हा प्रश्ान् सोडविला पाहिजे, असे पवार म्हणाले.

रविवारी रात्री लालूप्रसाद यादव यांच्याशी आपली सविस्तर चर्चा झाली असून त्यांना काँग्रेसशी बोलण्यास सांगण्यात आले आहे. लालू यांनी डाव्या पक्षांशीही चर्चा केली असून काँग्रेस आपला दृष्टिकोन बदलणार नसेल तर आम्ही सर्व एकत्रितरीत्या निवडणूक लढविणार आहोत, असे ते म्हणाले.

राष्ट्रवादी काँग्रेसला फार जागा लढवायच्या नाहीत, असेही त्यांनी स्पष्ट केले.

' प्रभा राव शक्तिशाली नेत्या! '

महाराष्ट्रात स्वबळावर निवडणुका लढविण्याबाबत काँग्रेसच्या प्रदेशाध्यक्ष प्रभा राव यांच्या वक्तव्याकडे लक्ष वेधून राज्यातील दोन पोटनिवडणुकांबाबत राष्ट्रवादीची भूमिका काय राहील, असे विचारता त्या शक्तीशाली आणि जनाधार असलेल्या नेत्या असून काँग्रेसची स्थिती उत्तम आहे, असे मानण्याचा त्यांना पूर्ण अधिकार आहे. त्यामुळे त्यांच्या नेतृत्त्वाखाली आम्हालाही खारीचा वाटा उचलण्याची इच्छा आहे, असा टोला पवार यांनी लगावला.

सोलापूर आणि नागपूर या दोन्ही जागा काँग्रेसच्या असून तिथे

आम्हाला निवडणूक लढविण्यात रस नाही, असे त्यांनी सांगितले.

माझ्याही काही सहकाऱ्यांची वक्तव्ये बरोबर नाहीत, असे सांगून सरकारमध्ये एकत्र असताना या प्रकारची वक्तव्ये योग्य नसून ती बंद केली पाहिजेत, असे आपण आपल्या सहकाऱ्यांना सांगितले आहे, असे पवार म्हणाले.

 
</text>
</doc>
