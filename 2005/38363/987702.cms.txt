<doc>
<docno>987702.cms.txt</docno>
<text>
 
महामुंबई
...तरी सातव्या मजल्याचे बांधकाम
[ Tuesday, January 11, 2005  11:57:00 pm]


म. टा. प्रतिनिधी

मुंबई : मरोळ येथे मिलिटरी रोडवर एका पाच मजली इमारतीत सहावा मजला अनधिकृत बांधल्यावर परवानगी-शिवाय आणखी एक मजला चढविण्यात आले होते. सहाव्या मजल्याचे काम झाल्यावर काम थांबविण्याची नोटिस दिल्यानंतरही सातवा मजला चढविण्याचे धाडस या बिल्डरने केले होते. सहायक आयुक्त वसंत प्रभू यांच्या पथकाने सातवा मजला स. 11 च्या सुमारास तोडायला घेतल्यावर दुपारी तीन वाजेपर्यंत सातवा मजला तोडून होईपर्यंत कोर्टातून स्थगिती आल्यामुळे सहाव्या मजल्याचे पाडकाम मंगळवारी पूर्ण होऊ शकले नाही.

मरोळ येथील या इमारतीमध्ये चार मजल्यांवर लोक राहण्यास आले होते. हायकोर्टाकडून स्थगिती आल्यानंतर आजची कारवाई थांबवावी लागली. असा प्रकार यापुढे होऊ नये, यासाठी महापालिकेने कोर्टात सर्व प्रकरणांसाठी कॅव्हिएट दाखल करावा, असा पर्याय समोर येत आहे.

महापालिकेने धनदांडग्यांच्या बांधकामांविरोधात कारवाई सुरू केली असतानाच झोपडपट्ट्या पाडण्याच्या कामातही खंड पडला नाही. वांदा-कुर्ला संकुलात भारत नगरात अवघ्या दीड महिन्यांपूवीर् उभ्या राहिलेल्या सव्वादोनशे झोपड्या महापालिकेच्या एच-पूर्व विभागाचे सहायक पालिका आयुक्त मनोहर यांच्या पथकाने तोडल्या. एमएमआरडीएच्या विनंतीवरून ही कारवाई झाली. हे काम रात्री उशिरापर्यंत सुरू होते. या भागात रस्त्याचे सुशोभिकरण करण्यात येणार आहे. इतरत्र वांदे, अंधेरी, चेंबूर, कुर्ला व भांडुप या भागात मिळून 836 बांधकामे पाडण्यात आली.

ओबेरॉय, सम्राट हॉटेलांना नोटिसा

ए विभागातील हिल्टन टॉवर्स (ओबेरॉय) या हॉटेलला अनियमितपणे पाटिर्शन घालून बांधकाम केल्याबद्दल तसेच दिलेल्या कारणाव्यतिरिक्त जागेचा गैरवापर केल्याबद्दल नोटिसा बजावण्यात आल्या आहेत.

चर्चगेट येथील सम्राट हॉटेल व के. सी. कॉलेज जवळचे ऑक्सफर्ड बुक स्टोअर यांनाही नियमभंगाच्या नोटिसा देण्यात आल्या आहेत, असे सहायक पालिका आयुक्त राजेंद वळे यांनी सांगितले.

 
</text>
</doc>
