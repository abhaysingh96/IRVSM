<doc>
<docno>987456.cms.txt</docno>
<text>
 
लेख
आता एकच 'लक्ष्य'
[ Tuesday, January 11, 2005  07:51:34 pm]


उमा भारती यांना भाजपने पुन्हा पक्षात घेतल्यानंतर मध्य प्रदेशातील राजकारणातील शह-काटशह यांना हळूहळू जोर चढत आहे. प्रदेशाध्यक्ष कैलास जोशी-मुख्यमंत्री बाबुलाल गौर आणि उमा भारती यांच्यातील हा संघर्ष काय वळण घेतो, त्यात कोण यशस्वी होतो आणि त्याचे राज्याच्या राजकारणावर काय परिणाम होतात, याकडे आता साऱ्यांचे लक्ष लागले आहे.

मध्य प्रदेशच्या माजी मुख्यमंत्री उमा भारती यांची पक्षशिस्तीच्या नावाखाली ' व्यवस्थित ' उपेक्षा केल्यानंतर भाजपचे अध्यक्ष लालकृष्ण अडवाणी यांनी त्यांच्यावरील निलंबन मागे घेऊन उमा भारती यांना परत पक्षात घेतले आहे. बिहारच्या निवडणुका तोंडावर आलेल्या असताना मागास समाजातील नेत्यास बाजूला टाकणे परवडण्यासारखे नसल्याची जाणीव झाल्यानंतर अडवाणी यांनी उमा भारती यांना पक्षात परत घेतले असावे, अशी चर्चा झाली असली तरी तेवढेच एक कारण नसावे.

उमा भारती यांच्या निलंबनाचा भाजपने फारसा गाजावाजा केला नाही ; त्याचप्रमाणे त्यांच्या आगमनाचाही फार बोलबाला केला नाही. त्या कालावधीत झाले ते सारे ठरवूनच, अशा प्रकारचे वर्तन उमा भारती आणि भाजपतील ज्येष्ठ नेत्यांचे झाल्याचे सर्वसामान्य जनतेला दिसले. निलंबनाच्या काळात उमा भारती यांनी फार मोठे अकांडतांडव केले नाही. आता त्या पक्षात परत आल्या आहेत आणि आपले मित्र कोण आणि खरे शत्रू कोण, याची त्यांना निश्चितच कल्पनाही आली असणार. म्हणूनच मध्य प्रदेशच्या राजकारणात पुन्हा सक्रिय होऊन प्रत्युत्तर देणे गरजेचे असल्याचीही जाणीव उमा भारती यांना असणार. तशा काही हालचाली मध्य प्रदेशात होऊ लागल्या आहेत.

उमा भारती यांनी भाजपच्या दुसऱ्या फळीतील नेतृत्वावर हल्लाबोल केला होता. निलंबनानंतर पक्षाचा आधार तुटला होता ; म्हणूनच बाबुलाल गौरसारखे दुय्यम नेतेही उमा भारती यांच्यावर टीका करण्याचे धाडस करू लागले होते. उमा भारती यांचा करिष्मा पक्षातीलच काहीजणांना नकोसा झाला होता. त्यात मध्य प्रदेशातील जुने जाणते नेते कैलास जोशी आणि कप्तान सिंह सोळंकी हे आघाडीवर होते. म्हणूनच उमा भारती यांची संघर्षाची पहिली नजर असेल, ती या दोघांवरच. मुख्य म्हणजे उमा भारती पक्षात परतल्यावर त्या आणि कैलास जोशी यांच्यात केव्हाही ठिणगी उडण्याची शक्यता दिसते. मध्य प्रदेश विधानसभा निवडणुकीत उमा भारती यांनी एकहाती प्रचार केला होता. काँग्रेसचा सपाटून पराभव होईल याची जाणीव भाजपलाही नव्हती. त्यामुळेच मुख्यमंत्री बनण्यापासून उमा भारती यांना जेवढे रोखता येईल तेवढे प्रयत्न जोशी आणि सोळंकी यांनी केलेही होते. त्या मुख्यमंत्री बनल्यानंतर जोशी आणि सोळंकी यांनी गौर यांच्याच खांद्यावर बंदुका ठेवून त्यांच्या दिशेने हवेत का होईना, पण फैरी झाडल्याही होत्या. याची कल्पना उमा भारती यांना आहे. म्हणूनच उमा भारती यांना पुन्हा मुख्यमंत्रीपद देता कामा नये, अशी भाषा करणाऱ्या बाबुलाला गौर यांनी काही दिवसांपूवीर् आपल्या वक्तव्याबद्दल उमा भारती यांची माफी मागितलेली दिसते. अगदी निविर्कार चेहऱ्याने त्यावेळी उमा भारती ' माझ्या मनात गौर यांच्याबद्दल किंतू नाही ' असे म्हणाल्याचे वृत्तवाहिन्यांवर साऱ्यांनी पाहिले असेलच. उमा भारती यांची माफी मागताना गौर यांनी जोशी व सोळंकी यांना काही कल्पना दिलेली नसावी. अन्यथा उमा भारती यांच्याकडून गौर यांनीही माफीनामा मागायला हवा होता, असे वक्तव्य कैलास जोशी यांनी केलेच नसते.

तिरंगा यात्रेचा फज्जा उडाल्यानंतर भाजपने उमा भारतींकडे पुन्हा मुख्यमंत्रीपद दिले नाही. त्या येनकेनप्रकारे सरकारी कामकाजात हस्तक्षेप करतील, याची भीती गौर यांना होती. म्हणूनच राज्य सरकार आणि पक्ष यांच्यात समन्वय साधण्यासाठी स्वायत्त समिती असावी, या उमा भारतींच्या कल्पनेला पहिला सुरुंग राज्य सरकारकडूनच लावला गेला होता, हे फार थोड्याजणांना आठवत असेल. कैलास जोशी प्रदेशाध्यक्ष आहेत आणि ते तर उमा भारती यांना दिल्लीतच ठेवा ; परत मध्य प्रदेशमध्ये पाठवू नका, असे अडवाणी यांना सारखे सांगत होते. उमा भारती यांच्या कथित समन्वय समितीच्या कल्पनेला कैलास जोशी यांचाही विरोध होताच. पण दरम्यान उमा भारती यांचे निलंबन झाल्यावर हा प्रश्नही पुढे आलाच नाही.

आता उमा भारती यांना घाई आहे, ती पुन्हा महासचिवपदी येण्याची. बिहारच्या निवडणुकीच्या प्रचारासाठी मुख्य प्रचारक म्हणून उमा भारती यांनाच पाठवावे, अशी मागणी तेथील भाजपच्या प्रदेशाध्यक्षाने केल्यानंतर प्रचारासाठी उमा भारती यांना बिहारला पाठवण्याचे पक्षाने ठरवले आहे. अलीकडेच उमा भारती यांनी मध्य प्रदेशचे संघटन सचिव संजय जोशी यांची भेट घेतली होती. या भेटीत बहुदा त्यांनी राज्याच्या संघटनांतर्गत राजकारणात भाग घेण्याची इच्छा व्यक्त केली असण्याची शक्यता आहे. सध्या तरी त्यांचा एकच कार्यक्रम दिसतो ; तो म्हणजे कैलास जोशी यांना त्यांच्या स्थानावरून दूर करणे. उमा भारती यांच्याकडे सध्या कोणतेही पद नाही. त्यामुळे जोशी यांना हलवून दूर केले की, संघर्षाला जोर येईल, असा उमा भारती यांचा कयास आहे. जोशी यांना हटवून आपल्या मजीर्तला माणूस आणला की, त्या पहिली लढाई जिंकतील. अर्थात हे सोपे नाही, याची कल्पना उमा भारती यांना असेलच. मध्य प्रदेशच्या निवडणुकांत भाजप विजयी झाला, त्याचे थोडेफार श्रेय कैलास जोशी यांनाही जाते. त्यामुळेच पक्षश्रेष्ठी तातडीने त्यांना दूर करणार नाहीत, हे त्या जाणून आहेत.

उमा भारती यांनी मुख्यमंत्री झाल्यावर जोशी आणि सोळंकी यांच्याकडे पार दुर्लक्ष केले होते. हे दोघे नाराज होणे स्वाभाविकच होते. आता गौर मुख्यमंत्री झाल्याने त्यांचे गुरू म्हणून वावरणारे सोळंकी खुश आहेत. तेच ' सुपर मुख्यमंत्री ' म्हणून वावरत असल्याने कैलास जोशीदेखील आनंदात आहेत. उमा भारती यांना शक्तिहीन करायचे, तर त्यांना मानणारे जे मंत्री सध्या सत्तेत आहेत, त्यांना हळूहळू दूर करण्याची चाल गौर खेळणार आहेत, असे दिसते. कारण पहिल्या फटक्यात त्यांनी सुनील नायक यांचे मंत्रिपद काढून घेऊन इतरांना गप्प बसण्याचा जणू इशाराच दिला आहे. सध्या उमा भारती यांनी प्रल्हाद पटेल यांच्या मागे आपला गट उभा केला आहे आणि याच प्रल्हाद पटेल यांची नजर कैलास जोशी यांच्या प्रदेशाध्यक्षपदावर आहे, हे काही लपून राहिलेले नाही. सध्या तरी गौर हे प्रल्हाद पटेल यांना हात लावणार नाहीत, असे दिसते. कैलास जोशी आणि गौर यांना पदभ्रष्ट करणे हा लांबचा पल्ला असला, तरी उमा भारती यांचे ' लक्ष्य ' ठरलेले दिसते.

अनिल डोंगरे

 
</text>
</doc>
