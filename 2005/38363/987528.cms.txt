<doc>
<docno>987528.cms.txt</docno>
<text>
 
महामुंबई: मुंबई टाइम्स
प्रायव्हेट सिक्युरिटी एजन्सीजकडे बनावट शस्त्र परवाने?
[ Tuesday, January 11, 2005  08:36:56 pm]


संजय व्हनमाने

बनावट कागदपत्रांच्या आधारे तयार केलेले शस्त्र परवाने नागालॅण्ड तसंच जम्मू आणि काश्मीर इथून मुंबईत आणले जात असल्याचं उघडकीस आलं आहे. हे बनावट परवाने खरेदी करण्यात काही प्रायव्हेट सिक्युरिटी एजन्सीज पुढे असल्याची माहितीही हाती आली आहे. त्यामुळे क्राइम ब्रँचची वक्रदृष्टी या एजन्सीजवर पडणार आहे.

नागालॅण्ड, उत्तर प्रदेश आणि जम्मू- काश्मीरमध्ये तयार केलेले बनावट शस्त्र परवाने आणि अवैध शस्त्रं मुंबईत येत असल्याची माहिती पोलिसांना मिळाली आहे. या माहितीच्या आधारे पोलिसांनी दादरच्या स्वामीनारायण मंदिराजवळून सहा जणांना अटक केली आहे. त्यांच्याकडून 40 पिस्तुलं आणि बनावट शस्त्र परवाने हस्तगत केले आहेत. शहरातले बिल्डर्स, व्यापारी आणि खासकरून प्रायव्हेट सिक्युरिटी पुरवणाऱ्या एजन्सीजना हे परवाने विकण्यात येत असल्याची माहिती पोलिसांनी मिळाली. त्यानुसार पोलिसांनी चौकशी सुरू केल्यावर धक्कादायक माहिती हाती आली आहे.

अनेक बिल्डर, बडे व्यापारी सुरक्षेसाठी पोलिस संरक्षण मागतात. मात्र यातल्या सगळ्यांनाच संरक्षण देणं पोलिसांना शक्य नसतं. काही जणांना आलेल्या धमक्या तात्पुरत्या असतात, तर काहींना वैयक्तिक वैमनस्यातून धमक्या दिल्या जातात. अशा सगळ्या बाबींचा विचार करूनच पोलिस प्रोटेक्शन दिलं जातं. त्यामुळे कायम संरक्षण मिळवण्याचे कित्येकांचे मनसुबे धुळीला मिळतात.

नेमकी जबाबदारी प्रायव्हेट सिक्युरिटी एजन्सीज उचलतात. पिस्तुलधारी गार्ड पुरवणाऱ्या या एजन्सीजना त्याबदल्यात काही हजारांची माया मिळते. याचा फायदा मिळवण्यासाठी काही सिक्युरिटी एजन्सीज चांगली देहयष्टी असणाऱ्यांना निवडतात. त्यांच्या नावे बोगस शस्त्र परवाने मिळवतात. शस्त्र परवाना असलेल्या एका बॉडीगार्डसाठी क्लायंट दहा ते बारा हजार रुपये मोजण्यात येतात. त्यामुळे अनेक प्रायव्हेट गार्ड्सनी मलिद्यानं मोहाला बळी पडत बनावट शस्त्र परवाने मिळवले असल्याची पोलिसांची माहिती आहे.

 
</text>
</doc>
