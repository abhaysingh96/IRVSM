<doc>
<docno>987405.cms.txt</docno>
<text>
 
बहुतांची अंतरे
..रहिवाशांना अनधिकृत उपऱ्यांचा अडथळा
[ Tuesday, January 11, 2005  07:16:37 pm]


मुंबई शहरात सध्या महापालिका प्रशासनातर्फे अनधिकृत झोपडपट्ट्या तसेच बांधकामांवर जोमाने कारवाई सुरू आहे. अगोदर अनधिकृत झोपडपट्ट्यांवर सुरू झालेली ही कारवाई पुढे श्रीमंतांच्या इमारतीमध्ये झालेल्या अनधिकृत बांधकामावरदेखील करण्याचे आदेश उपमुख्यमंत्री आर. आर. पाटील यांनी दिले आहेत.

मुंबईत खाजगी मालकीच्या तसेच इतर अशा जवळ जवळ 19000 उपकरप्राप्त इमारती आहेत. या इमारतींच्या परिसरातील मोकळ्या जागा संबंधित इमारत मालकांनी तात्कालिक स्वार्थासाठी अनेक उपऱ्यांना विकल्या आहेत. इमारतीतील रहिवाशांचा विरोध असूनही महापालिकेच्या अधिकाऱ्यांच्या संगनमताने या मोकळ्या जागांवर अनधिकृतपणे शेड, टपरी इ. कच्चे बांधकाम केले जाते. आज या इमारती ढासळण्याच्या बेतात आहेत. रहिवाशांनी या इमारतींच्या पुनर्बांधणीची तयारी सुरू केल्यानंतर हे आगंतुक व अनधिकृत रहिवासी या इमारतीतील रहिवाशांच्या स्वप्नावर पाणी फिरवण्यासाठी दंड थोपटून उभे राहतात आणि मग या रहिवाशांची परवड सुरू होते.

सुरुवातीला तात्कालिक स्वार्थासाठी जागा विकणारे मालक एकतर या अनधिकृत रहिवाशांना इमारतींच्या पुनर्बांधणीत सामावून घेण्यासाठी इमारतीतील रहिवाशांवर दबाव टाकतात किंवा हा प्रकल्पच मग अनिश्चिततेच्या वावटळीत सापडतो. मुंबईतील कोणत्याही मोकळ्या जागांवर बांधकाम करण्यासाठी महापालिकेची परवानगी अनिवार्य आहे. तरीसुद्धा सुटीचे दिवस साधून ही बांधकामे उरकली/ उठवली जातात. महापालिकेने सध्या सुरू असलेल्या अनधिकृत बांधकामे पाडण्याच्या योजनेत याही बांधकामांचा शोध घेऊन समावेश करावा व या बांधकामांवरही बुलडोझर चालवून प्रामाणिकपणे महापालिकेचे सर्व कर भरणाऱ्या तसेच इमारतींची पुनर्बांधणी करू इच्छिणाऱ्या रहिवाशांचा दुवा घ्यावा.

रामचंद गावकर, शिवडी, मुंबइ

 
</text>
</doc>
