<doc>
<docno>986482.cms.txt</docno>
<text>
 
देश-विदेश
खरं कोण बोलतंय, जाहिरा, की तिस्ता?
[ Tuesday, January 11, 2005  12:03:57 am]


वृत्तसंस्था

नवी दिल्ली : बेस्ट बेकरी प्रकरणी मुख्य साक्षीदार जाहिरा शेख आणि समाजसेवक तिस्ता सेटलवाड यांच्यापैकी कोण सत्य मांडत आहे, याचा शोध घेण्यासाठी सुप्रीम कोर्टाने सोमवारी उच्चस्तरीय चौकशीचे आदेश दिले.

जाहिराने आपल्या निवेदनाशी विसंगत भूमिका घेतली आहे इतकेच नव्हे तर सेटलवाड यांच्या विश्वासार्हतेबाबतही शंका घेतली आहे. जाहिराने वेळोवेळी आपला पवित्रा बदलला असून यामागे बडोद्यातील विश्व हिंदू परिषद आणि भाजप नेत्यांचा हात असल्याचा आरोप सेटलवाड यांनी केला आहे.

विशेष म्हणजे गुजरातहून मुंबईला खटला हस्तांतरित करण्याचा आदेश सुप्रीम कोर्टाने दिला असला तरी या सर्व कालावधीत जाहिराने एकही प्रतिज्ञापत्र कोर्टात कधीही सादर केले नसल्याचे स्पष्ट झाले आहे. त्यामुळे या साऱ्याच घडामोडीत कोण नेमके किती खरे बोलत आहे, याचा शोध घेण्याचा आदेश खंडपीठाने सुप्रीम कोर्टाच्या रजिस्ट्रार जनरलना दिला आहे. दिल्ली पोलिस दलातील महानिरीक्षक दर्जाचा अधिकारी ही चौकशी करील.

 
</text>
</doc>
