<doc>
<docno>987698.cms.txt</docno>
<text>
 
महामुंबई
कोर्टातून पळून जाण्याचा आरोपीचा प्रयत्न अयशस्वी
[ Tuesday, January 11, 2005  11:55:41 pm]


म. टा. प्रतिनिधी

मुंबई : कोलकाता येथील अमेरिकन दूतावासात बॉम्बस्फोट घडवून आणणारा आफताब अन्सारी याचा हस्तक राजू अनाडकट याचा पोलिस संरक्षणातून पळून जाण्याचा बेत पोलिसांनी हाणून पाडला. शहरातील एका बड्या व्यावसायिकाला कोट्यवधी रुपयांच्या खंडणीसाठी धमकी देण्याच्या प्रकरणात त्याला अटक झाल्यानंतर त्याने जामिनासाठी अर्ज केला होता. याची सुनावणी हाय कोर्टात सुरू असताना त्याने पळण्याचा प्रयत्न केला होता.

वाशी व मस्जिद बंदर येथे कार्यालय असणाऱ्या हरेश द्वारकादास गांधी यांची लेनयर फूड्स लिमिटेड नावाची कंपनी आहे. सिंगापूर तसेच इतर काही परदेशातून खाद्यतेल आयात करण्याचा त्यांचा व्यवसाय आहे. सिंगापूरमधील अनिवासी भारतीय विजय ननलाल शहा यांचा खाद्यतेल निर्यातीचा व्यवसाय असून त्यांच्याकडून गांधी मालाची खरेदी करीत. एका मध्यस्थ कंपनीमार्फत या दोघांमध्ये व्यवसाय सुरू होता. सुरुवातीचे काही वषेर् सुरळीत चालल्यानंतर गांधी यांनी मोठ्या प्रमाणात मालाची आयात करून त्याचे पैसेच दिले नाहीत. व्यवसायात अडचणी निर्माण झाल्याने त्यांना पैसे देता आले नसले तरी यामुळे शहा यांचाही व्यापार ढासळला. सुमारे 15 ते 20 कोटी रुपयांचा माल देऊनही त्याचे पैसे न मिळाल्यामुळे शहा यांनी याप्रकरणी कोर्टाचे दरवाजे ठोठावले.

दरम्यान, गांधी यांना खंडणीसाठी धमक्या येऊ लागल्या. 20 कोटी रुपयांची खंडणी न दिल्यास त्यांचे व त्यांच्या मुलाचे अपहरण करण्याची धमकी देण्यात आली. धमकी देणाऱ्यांमध्ये कुख्यात दाऊद इब्राहिम, छोटा राजन, गुरू साटम अशा सर्वच टोळ्यांच्या गुन्हेगारांचा समावेश होता. याप्रकरणी गांधी यांनी पोलिसांकडे तक्रार केल्यानंतर त्याचा तपास सुरू झाला. राजकोट पोलिसांनी आफताब अन्सारी, मेहुल पॉल व राजू अनाडकट या तिघांना अटक केल्यानंतर बरेच गुन्हे उघडकीस आले. शहा यांच्या सांगण्यावरून गांधी यांनाही धमक्या दिल्याचे या तिघांनी सांगितले. याप्रकरणी गजाआड असणाऱ्या राजूने जामिनासाठी अर्ज केला होता. त्यावर सोमवारी सुनावणी सुरू असताना राजूने पळण्याचा प्रयत्न केला. मात्र, पोलिसांनी तो शिताफीने हाणून पाडला. त्याचा जामीनअर्जही फेटाळण्यात आला आहे.

 
</text>
</doc>
