<doc>
<docno>987648.cms.txt</docno>
<text>
 
महाराष्ट्र
वहिदा, शक्ती सामंतांना जीवनगौरव पुरस्कार
[ Tuesday, January 11, 2005  11:03:59 pm]


म. टा. प्रतिनिधी

पुणे : ज्येष्ठ अभिनेत्री वहिदा रेहमान आणि निर्माता- दिग्दर्शक शक्ती सामंता यांना शुक्रवारपासून सुरू होणाऱ्या तिसऱ्या पुणे आंतरराष्ट्रीय चित्रपट महोत्सवात ( पीआयएफएफ 2005) जीवन गौरव पुरस्कार मंगळवारी जाहीर करण्यात आला. 16 जानेवारी रोजी ' इ-स्क्वेअर ' मल्टिप्लेक्स येथे या महोत्सवातील एका कार्यक्रमात तो प्रदान करण्यात येणार आहे. त्यावेळी श्रीमती रेहेमान यांनी काम केलेल्या गुरुदत्त यांचा ' प्यासा ' हा सिनेमाही दाखवण्यात येणार आहे. यावषीर्पासून स्पर्धात्मक बनलेल्या या महोत्सवात विविध देशांमधील एकंदर 21 सिनेमांचा सहभाग आहे.

महाराष्ट्राचे राज्यपाल एस. एम. कृष्णा यांच्या हस्ते 14 जानेवारी रोजी पीआयएफएफ 2005 चे उद्घाटन होणार आहे. फ्रान्समधील 16 सिनेमे असणाऱ्या या महोत्सवाचा प्रारंभ मायकेल मुंझ आणि जिरार्ड बिट्टॉन यांनी दिग्दशिर्त केलेल्या ' सी! जेइटिश रिश! ' ( मी जर श्रीमंत असतो तर) या सिनेमाने होत आहे.

जीवनगौरव पुरस्कारासंबंधी बोलताना या महोत्सवाचे संचालक डॉ. जब्बार पटेल म्हणाले की, वहिदाजींचे योगदान भारतीय सिनेमात मोठे असून अनेक प्रकारच्या दिग्दर्शकांबरोबर त्यांनी मोठ्या ताकदीने काम केले. ' प्यासा ' ला यावषीर् 50 वषेर् पूर्ण होत आहेत. त्यामध्ये वहिदाजींची ' गुलाबो ' ही भूमिकाही तेवढीच गाजलेली आहे. त्यांनी काम केलेला दिवंगत दिग्दर्शक विजय आनंद यांचा ' गाईड ' हाही या महोत्सवात दाखवण्याचा प्रयत्न राहील.

आपली कारकीर्द कोकणातील दापोली येथे सुरू करणारे शक्तीदा यांनी शम्मी कपूर, राजेश खन्ना ते अमिताभ बच्चन यांच्याबरोबर अनेक उत्तम सिनेमे दिले. तसेच सचिनदेव बर्मन, ओ. पी. नैयर ते राहूलदेव बर्मन यांच्या अजोड संगीतानेही त्यांचे सिनेमे श्रवणीय झाले होते, असे डॉ. पटेल यांनी सांगितले. पहिल्या चित्रपट महोत्सवात जीवनगौरव पुरस्कार मिळालेल्या ज्येष्ठ बंगाली दिग्दर्शक मृणाल सेन यांना यंदाचे दादासाहेब फाळके पारितोषिक मिळाले आहे, हा मोठा सुखद योग आहे. तसेच जीवनगौरव पुरस्कार आणि नंतर दादासाहेब फाळके पारितोषिकाचे विजेते प्रसिद्ध अभिनेते दिग्दर्शक देव आनंद हे पीआयएफएफ 2005 च्या उद्घाटनप्रसंगी उपस्थित राहाणार आहेत.

महोत्सवाच्या उद्घाटन समारंभात अमेरिकन दिग्दर्शक लॉरेन्स डेव्हिड फोल्डेस, फ्रेच दिग्दर्शक झेका लॅपलेन आणि ' होल्ड ऑन टू युवर हॅट ' या गाजलेल्या सिनेमाचे दिग्दर्शक डेनिस बोविन योवेळी उपस्थित राहाणार आहेत. प्रसिद्ध अमेरिकन अभिनेत्री जिनेवाव बिजोल्ड, तसेच अमेरिका आणि लेबेनॉन येथील अभिनय क्षेत्रातील जोएल न्युन्झ आणि निडा वाकिम हजेरी लावणार आहेत.

याशिवाय मिल्टन शेफ्टर (अमेरिका), डान वोलमन ( इस्त्राइल), रॅमेस मारझोक (इजिप्त), तसेच भारतातील सुधीर मिश्रा, पी. के. नायर आणि गौतम भास्करन हे आंतराष्ट्रीय आणि राष्ट्रीय पातळीवरील परिक्षकही उद्घाटन समारंभास उपस्थित राहणार आहेत. स्पर्धात्मक 21 सिनेमांमध्ये भारतातील ' आमू ', ' श्वास ', जर्मनीच्या ' गोईंग होम ' आणि अमेरिकेच्या ' फाइंडिंग होम ' इत्यादी सिनेमांचा समावेश आहे.

 
</text>
</doc>
