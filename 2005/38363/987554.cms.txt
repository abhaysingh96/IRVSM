<doc>
<docno>987554.cms.txt</docno>
<text>
 
महामुंबई
बेकायदा दारूविरोधातील कारवाई सुरूच राहणार
[ Tuesday, January 11, 2005  08:56:27 pm]


म. टा. प्रतिनिधी

मुंबई : महाराष्ट्रात बेकायदा गावठी दारूच्या विरोधात सरकारने सुरू केलेली कारवाई यापुढेही ठामपणे राबविली जाईल. तसेच, कोणत्याही परिस्थितीत देशी दारू दुकानांच्या संख्येत वाढ केली जाणार नाही, असे आश्वासन राज्याचे उपमुख्यमंत्री आर. आर. पाटील यांनी दिल्याची माहिती ज्येष्ठ सामाजिक नेत्या मृणाल गोरे यांनी मंगळवारी मुंबईत दिली.

बेकायदा दारूच्या विरोधात सातत्याने कारवाई करण्यासाठी प्रत्येक पोलिस ठाण्यात स्थापन करण्यात येणाऱ्या दारू नियंत्रण समितीत दारूमुक्तीचे काम करणाऱ्या कार्यर्कत्यांना सामावून घेण्यात येईल. 50 टक्क्यांपेक्षा जास्त महिलांचा सहभाग असलेल्या अशा प्रकारच्या पथदशीर् योजनेतील समित्या पुणे, वर्धा आणि गडचिरोली जिल्ह्यात स्थापन करण्याची मागणी सरकारने तत्वत: मान्य केल्याचे श्ाीमती गोरे यांनी वार्ताहरांना सांगितले.

गोरे यांच्यासह पुण्यातील दारूमुक्ती आंदोलन समितीच्या प्रतिनिधी वसुधा सरदार, शांता रानडे, चंदभागा सपकाळ, निर्मला साठे, माधवी राहिरकर, नामदेव माळी आदींचा समावेश असलेल्या शिष्टमंडळाने सोमवारी मुंबईत उपमुख्यमंत्र्यांची भेट घेतली. बेकायदा दारू उत्पादन, साठवण, वाहतूक व विक्रीबाबतचे गुन्हे अजामीनपात्र करण्याची समितीची मागणी रास्त आहे. दारूड्या व्यक्तीचा पगार त्याच्या पत्नीच्या हातात देण्यासाठी कायदेशीर तरतूद करण्याचा विचार राज्य सरकार जरूर करील, असे आश्वासन सरकारकडून मिळाल्याचे त्यांनी सांगितले. भ्रष्टाचार, गुन्हेगारी याप्रमाणे दारू व व्यसनाधीनता हे सामाजिक अरिष्ट असल्यामुळे यात सरकारचे हितसंबंध असता कामा नयेत. उत्पन्न वाढविण्याचा भाग म्हणून सरकारने दारूला उत्तेजन देता कामा नये, या समितीच्या भूमिकेशी पाटील सहमत असल्याचेही त्यांनी सांगितले.

 
</text>
</doc>
