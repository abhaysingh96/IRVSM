<doc>
<docno>987520.cms.txt</docno>
<text>
 
सदर
हाडाचा खलाशी?
[ Tuesday, January 11, 2005  08:30:22 pm]


त्यादिवशी झोप छान लागली होती. बेकफास्ट व्यवस्थित झाला होता. चालणं-फिरणं मनाजोगतं झालं होतं. तरीही मनाची अस्वस्थता दूर होत नव्हती. ही अस्वस्थता मनाची आहे की तनाची ते कळनासं झालं होतं. घशाशी ओकारी दाटून आल्यासारखं वाटत होतं. पण जे वाटतंय ते शारीरिक आहे की नाही हेच समजत नव्हतं, ओकायचा प्रयत्न करूनही ओकता येईल असं वाटत नव्हतं. त्या दुपारी मी दही सोडून काहीच खाऊ शकलो नाही. जेवणाचा ट्रे दूर सारून परत लाऊंजमध्ये येऊन बसलो. दर्शनालाही माझी अस्वस्थता जाणवली. तिने परतपरत विचारलं. मला उबग आणणाऱ्या त्या विशिष्ट वासाबद्दल मी प्रथमच तिला सांगितलं. तिला सांगताना माझ्याच लक्षात आलं की मला श्वास घ्यायलासुद्धा त्रास होतोय. तिच्या नकळत मी स्वत:च्या श्वासोच्छवासाचं निरीक्षण करू लागलो. मी श्वास घेत होतो, छाती प्रसरण पावत होती. पण हवा उरात भरल्यावर-प्राणवायू मिळाल्यानंतर होणारं शरीराचं समाधान जाणवत नव्हतं. मी गुदमरत होतो. हवा नुसतीच फुफ्फुसात जाऊन बाहेर येत होती. ' मिस्टर सामंत, आर यू ब्रिदिंग ?...' एसआयसीयूतले ते क्षण मला आठवले. एसआयसीयूची थंडगार नि:शब्दता स्पर्शून गेली. अचानक माझ्यासमोर लोकल-कॉजवे-रहदारी- आभाळ-कबुतरं दिसतायत. पण ती काचेच्याबाहेर. मी हवाबंद जगात आहे. दर्शना मला निरखत होती.

' काय होतंय ?' तिने अस्वस्थपणे विचारलं.

' मला असह्य होतंय हे सारं. पोटात ढवळतंय. श्वाससुद्धा पुरेसा मिळत नाहीय. मी गुदमरतोय! ' अनावर होत मी तिला सांगितलं.

' डॉक्टरांना बोलावू ?' तिने विचारलं.

' नको. मला फक्त या काचबंद वातावरणातून काही क्षणांसाठी तरी बाहेर पडायचंय. मला मोकळ्या हवेचा स्पर्श हवाय. ' मी म्हणालो.

आम्ही वॉर्डमध्ये गेलो. तिथल्या खिडकीला कुलूप आहे हे प्रथमच आमच्या लक्षात आलं. ती उघडण्यासाठी आम्ही सिस्टरला विनंती केली. तेव्हा त्या मजल्यावरच्या कुठल्याही दालनाची कुठलीही खिडकी उघडता येणं अशक्य आहे हे आमच्या लक्षात आलं. संपूर्ण इमारतीत खेळत असलेली हवा कृत्रिमरित्या खेळवली होती. आम्ही लाऊंजमध्ये परतलो. काचेभोवतालच्या लाकडाच्या चौकटीत कुठे फट दिसते का, हे मी शोधू लागलो. एखादी फट सापडली तर तिला नाक लावून मी श्वास घेणार होतो. मोकळ्या हवेसाठी, वाऱ्याच्या झुळकीसाठी मी सैरभैर झालो होतो. दर्शना सिस्टरकडे गेली. माझी विचित्र गुदमर तिने सिस्टरच्या लक्षात आणून दिली. त्यांचीही धावपळ उडाली. अशा अवस्थेत पेशण्टला कुठली गोळी द्यावी हे विचारायला कुठल्याशा सिस्टरने कुठल्यातरी डॉक्टरला फोनसुद्धा लावला. बाकीच्या आपापसात खल करू लागल्या. मी दुरून बघत होतो. दर्शना त्यांना समजावण्याचा प्रयत्न करत होती की उपाय सोपा आहे. त्याला फक्त उन्हं, वारा अंगावर घ्यायचाय. त्याला सगळ्यात वरच्या मजल्यावरच्या टेरेसवर जाऊ द्या किंवा तळमजल्यावर इमारतीबाहेर सोडा.

सिस्टरच्या मते दोन्ही उपाय अशक्य होते. पेशण्टला त्या दोन्ही ठिकाणी जाऊ देण्याची परवानगी त्यांना नव्हती. मोकळ्या हवेचा एक श्वास मिळवणं इथे एवढं दुर्लभ आहे हे कळल्यावर माझी घुसमट अधिकच वाढली. माथा भिरभिरला.

' आहेत, दोन मार्ग आहेत. ' मी दर्शनाला म्हणालो.

' एकतर खुचीर् आदळून लाऊंजची काच फोडायची किंवा इथून जबरदस्तीने पळून जायचं! '

' थांबा! ' कोणीतरी म्हणालं. तिने आमचा संवाद ऐकला होता की नाही कोणास ठाऊक, पण तिला उपाय सुचला होता. पाचव्या मजल्यावरच्या खूपशा खिडक्या दुरुस्तीसाठी काढून टाकल्या होत्या. तिथे आम्हाला मोकळी हवा मिळणं शक्य होतं. त्यांनी आम्हाला अटेण्डण्ट सोबत दिला. थोडावेळ पाचव्या मजल्यावर जाऊन येण्याची परवानगी दिली. पाचव्या मजल्यावर पोहोचेपर्यंत मी अक्षरश: अंधाऱ्या डोहात बुडणाऱ्या माणसाप्रमाणे गुदमरलो होतो. पाचव्या मजल्यावर पोहोचलो. मोकळी हवा अंगावर आली. शुद्ध उन्हं त्वचेला जाणवलं. ते उन्हं, ती हवा मी भसाभस फुफ्फुसात भरून घेतली. डोळे बंद करून परत एकदा मी माझं जग अनुभवलं. या वातावरणात भरलेला गोंगाट, आवेग, ओळख वरच्या वातानुकूलित वातावरणात नव्हती. उडणाऱ्या कबुतरांच्या पंखांचा फडफडाटसुद्धा इथे स्पष्ट ऐकू येत होता. घारीच्या वेगाने कापलेल्या हवेचा थरकाप जाणवत होता. इथली हवा स्पंदत होती. कितीतरी वेळ मी तिथे खोल श्वास घेत उभा राहिलो. माझी गुदमर, अस्वस्थता क्षणार्धात नाहीशी झाली. हळूहळू मी ताजातवाना झालो. सोबत आलेल्या अटेण्डण्टलासुद्धा ते जाणवलं असावं.

' परत कधीही सांगा, मी तुम्हाला इथे घेऊन येईन. ' असं आश्वासन त्याने दिलं. दहा- पंधरा मिनिटांनी परतताना दोन जिने चढण्याएवढा जोर माझ्यात आला होता. लिफ्टने वर आलो तेव्हा सर्व सिस्टर मला हसत होत्या. हा अनुभव त्यांच्यासाठी अनोखा असावा. इथे कोपऱ्याकोपऱ्यात ठेवलेल्या ' सजेशनबुक ' मध्ये मला लिहावंसं वाटलं , ' इथली हवा शुद्ध, स्वच्छ, वातानुकुलित असेल ; पण मोकळ्या हवेत जगणाऱ्या प्राण्यांना दिवसातले काही क्षण तरी मोकळ्या हवेची गरज असते. झुळूक, वारा, उन्हाला पर्याय नसतो. पंचतारांकित आयुष्यातली काचबंद अवस्थेची सवय नसणाऱ्या सामान्यजनांसाठी कृपया एका तरी उघड्या दालनाची सोय करा, जिथे त्याला मोकळ्या हवेचा एकतरी श्वास रोज घेता येईल. '

त्यानंतर, त्यादिवशी मी फिजिओथेरपिस्टसोबत अर्धा जिना चढलो. संध्याकाळी सगळ्यांना मनसोक्त भेटलो. रात्रीही दाबून जेवलो. आल्यागेल्या सगळ्यांना दर्शनाने माझ्या ' गुदमरण्याची ' कहाणी ऐकवली. पुढल्या शिफ्टच्या सिस्टरही माझ्याकडे पाहून कुजबुजत हसल्या. रात्री अघोरी पोटॅशिअमचा घोट देणारी ' पोटॅशिअम सिस्टर ' म्हणाली,

' यहां रह्यनेका कंटाला आया क्या ?'

मीही मजेत उत्तरलो , ' कंटाळा नाही आला पण पैसे संपलेयत. पुढल्या दिवसांचं बिल भरायला माझ्याकडे पैसे नाहीत. '

' काही हरकत नाही ,' ती हसत म्हणाली.

' आम्ही तुम्हाला इथेच ठेऊन घेऊ. पेशण्टचा वेष काढून आमचा गणवेष घालायला देऊ. मग बिलाची वसुली होईपर्यंत तुम्हालाही काम करावं लागेल आमच्यासारखं! '

' अच्छा ?' मी बोलून गेलो. ' तुमचीसुद्धा बायपास झाली होती ?'

माझ्या बोलण्याचा अर्थ लक्षात यायला तिला काही क्षण लागले. मग ती गबदुल हसत सुटली.

' तू हाडाचा खलाशी आहेस. ' सिस्टर गेल्यावर दर्शना म्हणाली. ' मोकळा वारा, जळतं उन्ह आणि एखाद्या स्त्रीचं कौतुक नाही मिळालं तुला तर काही तासांतच केवढा गुदमरतोस... '

क्रमश:

अनंत सामंत

 
</text>
</doc>
