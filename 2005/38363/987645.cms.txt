<doc>
<docno>987645.cms.txt</docno>
<text>
 
महाराष्ट्र
स्मृती ऐतिहासिक भूमिपूजनाच्या ...
[ Tuesday, January 11, 2005  11:02:41 pm]


विवेक सबनीस

पुणे : पेशवाईतील शनिवारवाड्याच्या भूमिपूजनदिनाला सोमवारी 275 वर्षे पूर्ण झाली, तर या वाड्याच्या बांधकामाचा पहिला टप्पा बांधून पूर्ण झाल्याला येत्या 22 जानेवारी रोजी 273 वषेर् पूर्ण होत आहेत! शनिवारवाड्यातील पेशव्यांचा सुवर्णकाळ आठवण्यासाठी पुणे महापालिकेतफेर् 22 जानेवारीला यंदाही ' शनिवारवाडा महोत्सवा ' चे आयोजन करण्यात आले आहे.

' शनिवारवाड्यास 275 वर्षांचा होत आहे ' अशी बातमी देणाऱ्या पुण्यातील एका दैनिकामधील माहिती चुकीची असल्याचे इतिहासाचे अभ्यासक, तसेच पेशवे यांच्या वंशजांनीही ' महाराष्ट्र टाइम्स ' शी बोलताना सांगितले. त्यानिमित्त सोमवारी शनिवारवाडा भूमिपूजनानिमित्त विशेष सांस्कृतिक कार्यक्रमाचे आयोजन केले होते.

दिवंगत प्रसिद्ध इतिहास संशोधक ग. ह. खरे यांनी त्यांच्या ' शनिवार वाडा ' या पुस्तकातही स्पष्टपणे म्हटले आहे की, वाड्याचा पाया शके 1651 शुद्ध तीन ( सन 1730, जानेवारी 10) रोजी घालण्यात आला, तर शके 1613 च्या रथसप्तमी (इस. 1732, जानेवारी 22) रोजी वाड्याची वास्तूशांत करण्यात आली. त्या काळात खर्च 16 हजार 120 रुपये झाला होता. त्यासाठी आसपासच्या भागातून कुस, लाकूड, चुना, दगड, विटा आणि कारंज्याच्या नळ्या वगैरे सामान आणण्यात आले. त्यासाठी भाडे आणि मजुरीसाठी हजारो रुपये खर्च आला.

त्यावेळी पेशव्यांसाठी झोपण्याच्या दोन खोल्या, पुढचा दिवाणखाना, समोरचे कारंजे, वाड्याचे दरवाजे, दरवाजाची माडी, रहाटाचा हौद आणि त्यावरील बंगला बांधण्यात आला. पुण्याचे सरसुभेदार आणि नंतर पेशवाईची वस्त्रे धारण करणारे बाळाजी विश्वनाथ शनिवार वाड्यात राहू शकले नाहीत. ते याकाळात धडफळे यांच्या वाड्यात राहात असत, असे खरे यांनी या पुस्तकात म्हटले आहे.

वाड्याचा अभ्यास करण्यासाठी खरे यांनी पेशवे रोजनिशीचे एकूण 780 रुमाल पाहिले होते. त्यांच्या सांगण्यानुसार वाड्याचे बांधकाम जवळजवळ सर्व पेशवाईभर चालले होते. थोरले बाजीराव यांनी शनिवार वाडा बांधण्यासाठी लाल महालाच्या पश्चिमेस असणारी बहिरजी आणि वाकोजी झाबडे यांच्याकडून ही जमीन घेतली होती. थोरल्या बाजीरावांनंतर नानासाहेब पेशवे, थोरले माधवराव, काही काळ रघुनाथराव पेशवे, सवाई माधवराव, विनायकराव पेशवे आणि शेवटी दुसरे बाजीराव येथे राहून गेले. इस. 1713 ते 1818 असा पेशवाईचा कालखंड आहे.

पेशवे यांचे वंशज कृष्णराव पेशवा ' महाराष्ट्र टाइम्स ' शी बोलताना म्हणाले की , 10 जानेवारी 2005 रोजी शनिवारवाड्याला 275 वर्षे होत असल्याची माहिती पूर्ण चुकीची आहे. ते म्हणाले की , 22 जानेवारी 1732 रोजी वाड्याची वास्तूशांत करण्यात आली, त्यानंतरच वाड्यात पेशवे राहायला आले. वाड्याचे खालचे दगडी बांधकाम हे थोरल्या बाजीरावांच्या काळात झाले तर त्यानंतरचे वरच्या भागातील विटांचे बांधकाम नानासाहेब पेशवे यांच्या काळात झाले. बाजीराव पेशवे यांना वाड्याची तटबंदी संपूर्ण दगडांची करायची होती! वाड्याचा मुख्य दरवाजाही शाहू महाराजांच्या निधनानंतर 1749 च्या सुमारास बांधण्यात आला.

प्रत्येक पेशवे यांच्या काळात वाड्यात नवे बांधकाम होत गेले. तर दुसऱ्या बाजीरावाच्या काळात मस्तानी महाल पाडण्यात आला. दुसरा बाजीराव 1817 मध्ये वाडा सोडून पळून गेला आणि पुढे सौराष्ट्रातील धुळकोट येथे इंग्रजांना शरण गेला, असे पेशवा यांनी सांगितले. इतिहासाचे अभ्यासक निनाद बेडेकर आणि पुणे शहराचे ज्ञानकोशकार डॉ. शां. ग. महाजन यांनीही वाड्याला दहा जानेवारी रोजी 275 वषेर् पूर्ण होत असल्याची माहिती चुकीची असल्याचे सांगितले.

 
</text>
</doc>
