<doc>
<docno>987516.cms.txt</docno>
<text>
 
महाराष्ट्र
तामिळनाडूतील मुलांना ठाणेकरांचा मदतीचा हात
[ Tuesday, January 11, 2005  08:28:08 pm]


रवींद मांजरेकर

ठाणे : उद्ध्वस्त झालेली गावं, मोडून पडलेली घरे, अनाथ झालेली मुलं आणि इतस्तत: पसरलेले संसार असं मन विषण्ण करून टाकणारं दृश्य पाहून केवळ हेलावून न जाता निसर्गाच्या या प्रलंयकारी आपत्तीनंतर बचावेल्या अनाथांचं आयुष्य उभारणीसाठी ठाण्यातील तीन चार्टर्ड अकाउटण्ट कामाला लागले आहेत.

महेश माडखोलकर, विजय शेट्टी, भरत परमार हे तीन चार्टर्ड अकाउटण्ट आणि त्यांचा प्रशांत माळी हा मित्र असे चौघेजण एक ते चार जानेवारी या काळात तामिळनाडू येथील नागपट्टणम, वेलंकणी, कल्हार आणि तरंगबाडी या गावांमध्ये जाऊन आले. त्यांनी तेथे जायचं नक्की केल्यानंतर रोटरी कल्ब ऑफ ठाणे हिलच्या मंडळींनी त्यांना तिथल्या रोटरी क्लबच्या पदाधिकाऱ्यांशी संपर्क साधून दिला.

दोन जानेवारी रोजी नागपट्टणममध्ये दाखल झाल्यानंतर त्यांनी समुदकिनाऱ्याजवळील उद्ध्वस्त भागात जाऊन परिस्थितीचा माहिती घेतली. बचावलेल्या कुटुंबांचं सांत्वन केले. बरोबर नेलेली औषधं आणि बिस्किटचे पुडे यांनी तिथल्या प्रमुख मदत कार्यकेंदावर दिले. तिथून त्यांचे उत्तमरित्या वितरण होत असल्याची खात्री करून घेतली.

वेलंकणी गावात समुदकिनाऱ्यावरती एकही घर शिल्लक नाही. दबलेल्या घरांखाली अजूनही मृतदेह बाकी आहेत. कुजलेल्या मृतदेहांची दुर्गंधी बऱ्याच ठिकाणी जाणवते. कल्हार गावात काही घरे अजून शिल्लक आहेत. परंतु तिथे राहण्याची कोणाची तयारी नाही. बरीच घरे वाळूने भरली आहेत. एक गोष्ट मात्र निसर्गाची कमाल दाखवणारी आहे. ती म्हणजे सुनामीच्या वेळी बचावलेली पाळलेली जनावरे आता घरापुढच्या गोठ्यातील जनावरे आता आपल्या मालकांच्या घरांपुढे वस्तीला पुन्हा आली आहेत. त्या घरांमधील कोणी हयात असल्यास ते रिलिफ कॅम्पमध्ये आहेत.

नागपट्टणम येथील डी. बी. जी. महल मॅरेज हॉलमध्ये अनाथाश्रम उभारण्यात आला आहे. किचन कूपम या गावातील, मातापित्यांची छत्रं हरवून बसलेली लहान मुलं इथे वास्तव्याला आहेत. त्यापैकी सहा मुलांची जबाबदारी या ठाणेकरांनी घ्यायचं ठरवलं आहे. रोजा रामाणी हेनियान ही बारावीपर्यंत शिकलेली मुलगी तेरा वर्षांच्या भीष्मन या भावासह या अनाथाश्रमात आहे. मौनिक जीवनरत्नम ( 11), रेखा पुन्नुस्वामी ( 16), सत्या आणि वेदवल्ली (7 व 3) अशा सहा जणांना सुदैवाने त्यांच्या शेजाऱ्यांकडे किंवा दूरच्या नातेवाईकांकडे आसरा मिळणार आहे. त्यामुळे प्रश्न येणार तो त्यांच्या दैनंदिन आणि शैक्षणिक खर्चाचा. या सहा मुलामुलींचा हा मासिक खर्च माडखोलकर, शेट्टी आणि परमार करणार आहेत. साधारणपणे महिना 10 हजार रुपयांच्या घरात जाणारी ही रक्कम ते स्थानिक रोटरी क्लबच्या माध्यमातून त्या मुलांपर्यंत पोहोचवली जाणार आहे. ही मुलं स्वत:च्या पायावर उभी राहीपर्यंत त्यांचा मासिक खर्च करण्याचा निर्धार त्यांनी केल्याचं महेश माडखोलकर यांनी सांगितलं. माडखोलकर हे जोशी-बेडेकर कॉलेजच्या ' सर्ज ' या माजी विद्यार्थ्यांच्या संघटनेचं अध्यक्ष असून वेलंकणीच्या जिल्हाधिकाऱ्यांनी तयार केलेल्या स्वयंसेवी संस्थांच्या यादीत ' सर्ज ' चं नाव नोंदवण्यात आलं आहे.

सांत्वन आणि मदतकार्याची पाहणी झाल्यानंतर या मंडळींनी तरंगबाडी येथे मदतकार्यात सहभाग घेतला. तरंगबाडी या गावात कोणी नव्हतं. परंतु एका घराशेजारून जात असताना त्यांना मृतदेह कुजल्याचा वास आला. त्यामुळे त्यांनी त्या घरात जाऊन

पाहिल्यावर तेथे दोन वर्षांच्या मुलाचा मृतदेह सापडला. त्या मृतदेहाची अधिकृत नोंद करून ग्रामीण अधिकाऱ्याला माहिती दिल्यानंतर त्यांज्याच सल्ल्यानंतर त्या मृतदेहावर अंत्यसंस्कार करण्यात आले.

या गावांत किंवा या भागांत मदतकार्यासाठी जायचं असल्यास किंवा मदत करण्याची इच्छा असल्यास महेश माडखोलकर ( 9820075966) किंवा विजय शेट्टी ( 25402848) यांच्याशी संपर्क साधावा.

 
</text>
</doc>
