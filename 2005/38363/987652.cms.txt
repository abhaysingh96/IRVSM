<doc>
<docno>987652.cms.txt</docno>
<text>
 
महाराष्ट्र
उदयोन्मुख पिढीही शास्त्रीय संगीतात मागे नाही
[ Tuesday, January 11, 2005  11:06:26 pm]


म. टा. प्रतिनिधी

पुणे : उदयोन्मुख पिढीतील कलाकारांमध्ये संगीताची योग्य जाण असल्याने शास्त्रीय संगीतातील सूरसागरात त्यांना निश्चितच किनारा मिळू शकेल, असे उद्गार पं. जसराज यांनी मंगळवारी काढले.

पं. जसराज मित्रमंडळ ट्रस्टतफेर् डॉ. अश्विनी भिडे-देशपांडे आणि उस्ताद रशीद खान यांना त्यांच्या उपस्थितीत देण्यात आलेल्या '15 व्या जसराज गौरव ' पुरस्कारांनंतर ते बोलत होते. ज्येष्ठ संगीतकार भास्कर चंदावरकर यांच्याहस्ते पुरस्कारांचे वितरण करण्यात आले. नवोदित कलाकारासाठी देण्यात येणारा पैंगणकर पुरस्कार तेजश्री पिटके हिला देण्यात आला.

शास्त्रीय संगीताच्या क्षेत्रात नव्या दमाच्या अनेक गुणी कलाकारांची पिढी तयार होत आहे. त्यांच्यापैकी अनेकांच्या गाण्यांचे आपण ' आशिक ' असल्याचे सांगून नवोदित कलाकारांमध्ये असलेल्या प्रतिभेच्या सार्मथ्यामुळेच ते शास्त्रीय संगीतातील ' तारे ' म्हणून ओळख मिळवतील, असा विश्वासही पं. जसराज यांनी व्यक्त केला.

संगीताच्या विशाल सागराचा ओढा अनेकांना असतो. त्याच्या आकर्षणामुळे या क्षेत्रात दाखल होणारे कित्येकजण असतात ; पण सन्मानाचे भाग्य गुणवंतांच्या नशिबी असते, असे मत भास्कर चंदावरकर यांनी व्यक्त केले. तपश्चयेर्ने संगीत क्षेत्रात प्राप्त केलेल्या कलाकारांच्या कर्तृत्वाचा गौरव करणेही आवश्यक असल्याचे ते म्हणाले. पं. जसराज, पं. भीमसेन जोशी आणि कुमार गंधर्व यांसारख्या दिग्गजांच्या सांगितिक संस्कारांचा ठेवा लहानपणापासून मिळाला आहे. समृद्धीनंतर प्रगती खुंटते म्हणूनच पुरस्कारानंतर नव्या पर्वाची सुरुवात झाल्याचे सांगून ही परंपरा पुढे कायम टिकवण्यासाठी प्रयत्न करणार असल्याचे मनोगत अश्विनी भिडे-देशपांडे यांनी व्यक्त केले. पुरस्काराची 25 हजार रुपये रक्कम त्यांनी त्सूनामीग्रस्तांसाठी मदत म्हणून दिली.

उस्ताद रशीद खान यांनीही शास्त्रीय संगीतातील थोर कलाकारांच्या आशीर्वादामुळेच पुरस्कार प्राप्त झाल्याचे सांगितले. पुरस्कार वितरण सोहळ्यानंतर उस्ताद रशीद खान, अश्विनी भिडे-देशपांडे आणि तेजश्री पिटके यांच्या गायनाचा कार्यक्रम झाला.

 
</text>
</doc>
