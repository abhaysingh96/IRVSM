<doc>
<docno>987690.cms.txt</docno>
<text>
 
महाराष्ट्र
टोल नाक्याच्या विरोधात ग्रामस्थांचे रास्ता रोको
[ Tuesday, January 11, 2005  11:52:33 pm]


म. टा. प्रतिनिधी

ठाणे : घोडबंदर रस्त्यावर चेन्ना गावाजवळ असलेल्या टोल नाक्याच्या विरोधात चेन्ना, काजूपाडा येथील ग्रामस्थांनी रिपब्लिकन पक्षाचे ठाणे शहर अध्यक्ष सुनील खांबे यांच्या नेतृत्वाखाली मंगळवारी सकाळी टोल नाक्यावर ठिय्या आंदोलन केले. त्याप्रकरणी कांबळे यांच्यासह 120 ग्रामस्थांना काशिमिरा पोलिसांनी ताब्यात घेऊन मग सुटका केली.

घोडबंदर रोडवर असलेला हा टोलनाका सतत गजबजलेला असतो. त्यामुळे येथे मोठ्या प्रमाणावर ध्वनी व हवेचे प्रदूषण होत आणि ग्रामस्थांना त्रास सहन करावा लागतो. म्हणूनच हा टोल नाका येथून हलवावा अशी ग्रामस्थांची मागणी आहे. या टोलनाक्यावर दररोज सुमारे पाच लाख रुपयांचा टोल टॅक्स जमा होतो. परंतु या रस्त्याच्या दुरुस्तीकडे दुर्लक्ष केले जाते, असा आरोपही ग्रामस्थांनी केला.

दरम्यान, घोडबंदर रस्त्याची दुरावस्था आणि त्यामुळे परिसरातील वाहनचालकांना व रहिवाशांना होणारा त्रास याची माहिती घेण्यासाठी सार्वजनिक बांधकाममंत्री अनिल देशमुख हे ' मंत्री आपल्या दारी ' या कार्यक्रमांतर्गत सायं. 6 वाजता याच मार्गावरील पीटर अॅण्ड वाँग रेस्टॉरंटमध्ये लोक दरबारासाठी उपस्थित राहणार आहेत.

 
</text>
</doc>
