<doc>
<docno>987692.cms.txt</docno>
<text>
 
महामुंबई
'कादंबरी हे जगाचे प्रतिबिंब'
[ Tuesday, January 11, 2005  11:53:24 pm]


म. टा. प्रतिनिधी

मुंबई : ' कादंबरी लिहिणे ही जगातील सर्वश्ाेष्ठ गोष्ट आहे, कारण कादंबरी स्वत:चे नवीनच जग निर्माण करत असते. कादंबरीकाराने सर्व काही संवेदनशीलतेने जाणून घ्यायला हवे. ते सृष्टीचे प्रतिबिंब पाडणारे साधन आहे. ' असे विचार पत्रकार-लेखक अरुण साधू यांनी ' मॅजेस्टिक गप्पां ' मध्ये व्यक्त केले.

लोकमान्य सेवा संघ आणि मॅजेस्टिक प्रकाशन यांच्या संयुक्त विद्यमाने शुक्रवारी सायंकाळी विलेपालेर् येथील टिळक मंदिरात मॅजेस्टिक गप्पांच्या उपक्रमाचे उद्घाटन पत्रकार संजीव लाटकर यांनी घेतलेल्या अरुण साधूंच्या प्रकट मुलाखतीने झाले. मॅजेस्टिकचे अशोक कोठावळे यांनी प्रास्ताविक केले.

पत्रकारिता करत होतो तेव्हा कादंबरी लेखनही करत होतो. दोन्ही क्षेत्राचा अंतिम हेतू जग कसे आहे, लोक कसे वागतात हे सर्व पडताळून पाहण्याचाच ; उद्याचे जग कसे हवे हे सांगण्याचाच आहे असे साधू म्हणाले. लेखन करताना सामाजिक रचना डोळ्यांसमोर ठेवता का, या प्रश्ानच्या उत्तरात, माणसाचा स्वभाव व्यवहाराशी निगडित करून विश्लेषणाचा माझा प्रयत्न असतो, केवळ हळवेपणाला मी महत्व देत नाही. प्रत्येकाच्या आयुष्यात नाट्य खच्चून भरलेले असते, ते लेखनातून दिसते, असे त्यांनी सांगितले.

नीतीमत्ता ही आजच्या घडीला महत्त्वाची बाब असल्याचे ते म्हणाले. पत्रकार हे कुशल माहीतगार, चांगले वाचक असायला हवेत, कारण त्याआधारेच ते प्रतिक्रिया व्यक्त करत असतात, समाजापुढे मते मांडत असतात, असे ते म्हणाले. मी घडलेल्या घटनांचे विश्लेषण चांगले करू शकत असे, पण आक्रमक पत्रकारिता मला जमली नाही, असेही ते म्हणाले. आजकालच्या जगातली धावपळ न मानवल्यामुळेच पत्रकारिता सोडून लेखनाची बांधिलकी स्वीकारली, असे ते म्हणाले.

 
</text>
</doc>
