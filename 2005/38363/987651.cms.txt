<doc>
<docno>987651.cms.txt</docno>
<text>
 
महाराष्ट्र
मालमत्ताकर, पथकरात वाढीचा पालिकेचा प्रस्ताव
[ Tuesday, January 11, 2005  11:05:27 pm]


म. टा. प्रतिनिधी

पुणे : पाणीपट्टीत भरघोस वाढ, बिगर निवासी क्षेत्राचे वगीर्करण करून त्यावर भरघोस कर, विदेशी मालावर वेगळी जकात तसेच व्यावसायिक उपयोगासाठी वापरल्या जाणाऱ्या शाळा, रुग्णालये यांच्यावरची करातली सवलत रद्द, मालमत्ता करात वाढ असे अनेक बदल सुचवत महापालिका प्रशासनाने कराचे अंदाजपत्रक मंगळवारी स्थायी समितीला सादर केले.

दरवर्षी फेब्रुवारीमध्ये सादर केले जाणारा अर्थसंकल्प यंदा निवडणुकीच्या जबाबदारीमुळे महापालिका आयुक्त सात फेब्रुवारीलाच सादर करणार असून 15 फेब्रुवारीपर्यंत तो मंजूर करावा लागणार आहे. कराचे अंदाजपत्रक 20 जानेवारीपूवीर् सर्वसाधारण सभेत मांडावे लागणार असल्याचे, स्थायी समिती अध्यक्षा संगीता देवकर यांनी वार्ताहर बैठकीत सांगितले. ज्या विभागामध्ये वाढ करण्यात आली आहे त्यातून मिळणारे उत्पन्न हे त्याच विभागाच्या विकासासाठी वापरण्यात येणार असल्याचा प्रस्ताव आयुक्तांनी स्थायी समितीपुढे ठेवला होता. त्याला तत्त्वत: मान्यता दिल्याचे देवकर यांनी सांगितले. वाषिर्क पाणीपट्टीत सुमारे 31 टक्के वाढ करण्यात आली आहे. पाण्यासाठी मीटरधारकांसाठी वेगळी 33 टक्के वाढ सुचवण्यात आली असून, ती प्रति एक हजार लिटरला साडेतीन रुपयांवरून साडेपाच रुपये करण्यात आली आहे. पाणी देण्यासाठी प्रति किलो लिटरला सुमारे साडेपाच रुपये खर्च येत होता तरीही पालिका केवळ साडेतीन रुपयेच शुल्क आकारत असल्याने पालिकेला तोटा सहन करावा लागणार होता. खर्च होणारी रक्कम पाणीपट्टीतूनच वसूल होणार असल्याने आता पालिकेला तोटा सहन करावा लागणार नाही.

झोपडपट्ट्यांसाठी दिवसाला एक रुपया या प्रमाणे वाषिर्क दर 365 रुपये आकारण्यात येणार आहे. अमृततुल्यांसाठी वाषिर्क दर तीनशे रुपयांवरून एक हजार रुपये, शैक्षणिक संस्थांसाठी निवासी दराने पाणीपट्टी लागू करण्यात आली होती आता ती प्रति किलो लिटरला 11 रुपये आकारण्यात येणार आहे. जादा कनेक्शन घेणाऱ्यास तीन रुपयांवरून पाच रुपये, बिगर निवासीसाठी 16 रुपयांवरून 21 रुपये, खडकी कॅन्टोन्मेण्टसाठी 3.75 रुपयांवरून पाच रुपये दर आकारण्यात येणार असल्याचे प्रस्तावित केले आहे. शिवाय बांधकामासाठी लागणाऱ्या पाण्यासाठी प्रति किलो लिटरला 50 रुपये ऐवजी 65 रुपये दर आकारण्यात येणार आहे.

मालमत्ता करात भरघोस वाढ सुचवण्यात आली आहे. सध्या ती 217 कोटी रुपये असून त्यात सुमारे शंभर कोटी रुपयांची वाढ सुचवण्यात आली आहे. थकलेल्या मालमत्ता कराच्या वसुलीसाठी वेगळी यंत्रणा उभारण्यात येणार आहे. जी रुग्णालये, शाळा, संस्था यांना महापालिकेने या पूवीर् सवलती दिल्या होत्या त्या सवलती काढून घेऊन त्या मालमत्तेवर कर आकारण्याचे प्रशासनाने प्रस्तावित केले आहे.

पथकरात दुप्पट वाढ तर वृक्ष करातही वाढ सुचवण्यात आली आहे. थिएटरच्या करातही वाढ सुचवली असून, ती पाचशे पेक्षा कमी आसनसंख्या असलेल्या थिएटर्सना चाळीस रुपयांवरून 80 रुपये, पाचशे पेक्षा जास्त आसनसंख्या असलेल्या थिएटर्समध्ये 70 रुपयांवरून 140 रुपये, वातानुकूलित थिएटर्ससाठी शंभर रुपयांवरून दोनशे रुपये कर प्रस्तावित केला आहे. नाटक, सर्कस, तमाशा यांना दरवाढीतून वगळण्यात आले असून, कुस्त्यांवरील कर माफ करण्याचे सुचवले आहे.

 
</text>
</doc>
