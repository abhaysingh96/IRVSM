<doc>
<docno>987418.cms.txt</docno>
<text>
 
धावते जग
पुढे काय?
[ Tuesday, January 11, 2005  07:21:34 pm]


यासर अराफत यांच्या निधनानंतर पॅलेस्टिनी चळवळीचे काय होणार असा प्रश्न् खरे म्हणजे पडलाच नव्हता.

अराफत यांची भूमिका जगजाहीर होती. इस्त्रायलने ' बळकावलेली ' भूमी आपल्या ताब्यात यावी आणि तिच्यावर वसलेली अन्य लोकांची वस्ती हटवली जावी म्हणून अराफत आयुष्याच्या अखेरपर्यंत प्रयत्न करीत राहिले. त्यांचे स्वतंत्र पॅलेस्टीनचे स्वप्न साकार होऊ शकले नाही, याला बरीच कारणे आहेत.

अमेरिकेच्या आशीर्वादाने होत असलेली इस्त्रायलची दादागिरी हे त्याचे प्रमुख कारण असले तरी स्वत: अराफत यांची खंबीर व काहीशी अडेलतट्टू भूमिका, हेही त्याचे एक कारण म्हणायला हवे.

यामुळे अराफत नेतेपदी असेपर्यंत हा प्रश्न् सुटणार नाही, असे इस्त्रायल म्हणत होती आणि अराफत यांची जमेल तेवढी कोंडी करीत होती. त्यांना काही काळ नजरकैदेत ठेवून दबाव आणण्याचा प्रयत्न करतानाच त्याचवेळी पॅलेस्टिनी भागांत सैन्य घुसवून आपले कार्य साधत होती.

या संघर्षातूनच कट्टरवाद्यांची ' हमास ' ही संघटना अस्तित्वात आली आणि इस्त्रायल, पॅलेस्टीन व अमेरिका या त्रिकूटाबरोबरच ' हमास ' मुळे एक वेगळाच चौकोन निर्माण झाला. अराफत यांच्या निधनानंतरही हा चौकोन बदलण्याची शक्यता दिसत नाही.

पॅलेस्टिनींनी शांततापूर्ण निवडणुकीत अबू माझेन उर्फ महमूद अब्बास यांना अध्यक्षपदी निवडले. मतदानाची टक्केवारी पाहता त्यांचा हा विजय म्हणजे मतदारांनी त्यांच्यावर जवळपास पूर्ण विश्वास ठेवल्याचे दिसते. त्यांच्या निवडीचे इस्त्रायल आणि अमेरिका यांनी औपचारिक स्वागत केले आहे. फरक एवढाच की अमेरिकेने अब्बास यांना ' व्हाइट हाऊस ' मध्ये येण्याचे निमंत्रण दिले आहे.

अराफत यांना असे निमंत्रण कधीच मिळाले नव्हते. पॅलेस्टिनी प्रांतात शांतता नांदावी, अशी आपली इच्छा असल्याचे जॉर्ज बुश यांनी अब्बास यांना फोन करून सांगितले. ही इच्छा आधीही पूर्ण करता आली असती. आता अब्बास अधिकृतपणे निवडून आल्याने इस्त्रायल त्यांच्याशी चर्चा करू शकते एवढेच. प्रश्न् असा आहे कोण दोन पावले मागे घेणार हा! हमासकडे दुर्लक्ष करून त्यांना चालणार नाही. त्यांच्या हिंसाचाराला रोखणे कठीण आहे.

कारण अनेक वर्षे हा प्रश्न् खितपत पडल्याने लोकांच्या भावनाही खूप तीव्र आहेत. त्यात इस्त्रायलच्या गेल्या काही महिन्यांतल्या कारवाईमुळे अधिकच राग धुमसत आहे. इस्त्रायलने पश्चिम किनारपट्टीवर वादग्रस्त अडथळे उभारले आहेत, अतिरेक्यांना वेचून ठार मारणे सुरू केले आहे, ज्यूंच्या वसाहती उभारणे चालूच ठेवले आहे आणि मुख्य म्हणजे पॅलेस्टिनींच्या हालचालींवर नियंत्रण आणले आहे. यावर तोडगा काढावा लागेल.

त्याआधी शांतताप्रक्रिया मार्गी लावावी लागेल. अब्बास यांच्या निवडीने पहिला टप्पा पार झाला आहे. तरी पुढे काय, हा प्रश्न् कायमच आहे.

 
</text>
</doc>
