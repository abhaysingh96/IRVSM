<doc>
<docno>1016547.cms.txt</docno>
<text>
 
देश-विदेश
करकपातीचे रिटर्न आता ऑनलाइन!
[ Thursday, February 10, 2005  12:12:35 am]


म. टा. विशेष प्रतिनिधी

नवी दिल्ली : करदात्यांना कर भरणे सुलभ व्हावे, त्यातील कागदपत्रांचे जंजाळ कमी व्हावे आणि करवसुलीचे प्रमाण वाढावे, या उद्देशाने आखण्यात आलेल्या ' टॅक्स इन्फॉमेर्शन नेटवर्क ' मध्ये (टिन) उपलब्ध होणार असून या प्रकल्पाच्या दुसऱ्या टप्प्याच्या विस्ताराला केंदीय मंत्रिमंडळाने बुधवारी मंजुरी दिली आहे. तो पूर्णपणे कार्यरत झाल्यावर उत्पन्नाच्या मूळ ठिकाणची करकपात ( टीडीएस) आणि करवसुली (टीसीएस) यांची विवरणपत्रे (रिटर्न) संगणकावर ऑनलाइन भरण्याची सुविधा ' टिन ' मध्ये ' ऑनलाइन ' उपलब्ध होईल.

त्यामुळे, सरकार आणि कंपन्यांना संबंधित कागदपत्रे आणि चलने सांभाळण्याचा त्रास तर वाचेलच, शिवाय मोठ्या सौद्यांच्या बाबतीत अॅन्युअल इन्फमेर्शन रिटर्नच्या (एआयआर) संगणकीकरणामुळे व्यापक स्वरूपाची माहिती सरकारच्या हाती येईल तसेच करवसुलीचाही व्यापक विस्तार होईल, अशी सरकारची अपेक्षा आहे.

' टिन ' ची घोषणा 2003 च्या अर्थसंकल्पात करण्यात आली होती. इंटरनेटवर नॅशनल सिक्युरिटीज डिपॉझिटरी लि. (एनएसडीएल) प्रकल्पाअंतर्गत, गेल्या वषीर्च्या एप्रिलपासून कंपन्यांना ' टीडीएस ' ची विवरणपत्रे दाखल करण्यास अनुमती देण्यात आली होती. एक जून 2004 पासून आजतागायत ' ई टीडीएस ' ( इलेक्ट्रॉनिक टीडीएस) माध्यमाचा अवलंब करीत 4.35 लक्ष रिटर्न दाखल झाली. लेखा प्रमाणपत्रांना अनुसरून देशभरातल्या 32 बँकांच्या 11905 शाखांकडे जवळपास एक कोटी चलने भरली गेली. ' टिन ' च्या दुसऱ्या टप्प्यात ' टीडीएस ' बरोबर ' टीसीएस ' चाही समावेश करण्यात आला आहे. या टप्प्याच्या विस्तारासाठी 101 कोटी 25 लाख रु. खर्चाचा अंदाज आहे. यापैकी 68.75 कोटी रु. केंद सरकार, तर 32.5 कोटी रु. मूळ ठिकाणी इन्कम टॅक्स कापणाऱ्या कंपन्या करतील.

 
</text>
</doc>
