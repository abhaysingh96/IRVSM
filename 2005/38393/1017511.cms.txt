<doc>
<docno>1017511.cms.txt</docno>
<text>
 
क्रीडा
शोएबसह हमिद, बट यांना दंड
[ Thursday, February 10, 2005  10:25:27 pm]


कराची : ऑस्ट्रेलियाच्या दौऱ्यात बेशिस्त वर्तणुकीबद्दल जलदगती गोलंदाज शोएब अख्तरसह यासिर हमिद व सलमान बट या तीन जणांना दंड सोसावा लागला. पाकिस्तान क्रिकेट व्यवस्थापनातफेर् ही कारवाई करण्यात आली होती.

सरावासाठी उशीरा आल्याबद्दल शोएब, यासिर व सलमान या तिघांनाही प्रत्येकी 50 ऑस्ट्रेलियन डॉलर्सचा दंड ठोठावण्यात आला. दौऱ्यावर प्रथमच नियम मोडल्यामुळे ही काहीशी सौम्य शिक्षा त्यांना करण्यात आल्याची माहिती पाकिस्तानचे व्यवस्थापक हरून रशिद यांनी दिली.

कसोटी मालिकेला सुरूवात होण्यापूवीर् आयोजित करण्यात आलेल्या सरावाला वेळेवर हजर न राहिल्याबद्दल या तिघांवर कारवाई करण्यात आली. वेळेवर हजर न राहिल्यामुळे खेळाडूंना घेऊन निघालेली या तिघांची बस चूकली आणि शेवटी त्यांना टॅक्सीने मैदानावर यावे लागले.

दुसऱ्या एक घटनेत पाक संघ सराव करत असताना शोएब कार चालवत होता. याविषयी रशिद म्हणाले, यामध्ये शोएबची काहीच चूक नव्हती. त्याच्या प्रायोजकांची लेक्सस कार चालवण्याची परवानगी त्यांनी संघ व्यवस्थापनाकडून घेतली होती.

एका पाकिस्तानी खेळाडूने बलात्कार केल्याच्या आरोपामुळे या दौऱ्यात पाक संघ आणखीनच बदनाम झाला. याविषयी रशिद म्हणाले, पाक संघाला बदनाम करण्याचा हा कट होता. बलात्काराच्या आरोपात काहीएक तथ्य नव्हते. या घटनेची तक्रारही नोंदवण्यात आली नव्हती. तसेच शोएब नाईट क्लबमध्ये गेल्याच्या बातमीतही काहीच तथ्य नाही.

 
</text>
</doc>
