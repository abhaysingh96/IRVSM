<doc>
<docno>1017466.cms.txt</docno>
<text>
 
महामुंबई
आर. के. लक्ष्मण, राजेंदनाथ यांना जीवन गौरव पुरस्कार
[ Thursday, February 10, 2005  09:42:25 pm]


म. टा. प्रतिनिधी

मुंबई : दैनंदिन धकाधकीच्या आयुष्यातील व्यंग अचूक हेरून विनोदाचा शिडकावा करून सामान्यांच्या रूक्ष जीवनात विरंगुळा निर्माण करणाऱ्या विनोदवीरांचा सन्मान करण्यासाठी मार्शल अॅवॉर्ड्स सुरू करण्यात आले असून यंदा प्रख्यात व्यंगचित्रकार आर. के. लक्ष्मण आणि एकेकाळी ' पोपटलाल ' म्हणून गाजलेले विनोदवीर राजेंदनाथ यांना जीवन गौरव पुरस्काराने सन्मानित करण्यात येणार आहे.

द इंडियन कॉमेडियन्स असोसिएशनने आयोजिलेले ' मार्शल कॉमेडी अॅवॉर्ड्स ' 12 फेब्रुवारी रोजी अंधेरीतील चित्रकूट ग्राऊंडवर होणार आहेत. पुरस्कारांचे हे दुसरे वर्ष असून त्यांनी फिल्म इंडस्ट्रीतील तमाम मान्यवरांचा विश्वास संपादन केला आहे, असे यावषीर्चे ' मिशन अॅम्बेसेडर ' आणि विनोदवीर पेण्टल म्हणाले. तीन तासांच्या या कार्यक्रमाचे सूत्रसंचालन अर्चना पुरणसिंग करणार आहे. यात जसपाल भट्टी, ज्युनिअर मेहमूद, राजेश पुरी, हास्य कवी सुरेन्द शर्मा इत्यादी कलावंत आपल्या अदाकारीने पुरस्कारांच्या संध्याकाळी पुन्हा एकदा हास्याची कारंजी उडवणार आहेत. पार्श्वगायक विनोद राठोड गाणी पेश करणार आहे. चित्रपटाबरोबर टीव्ही, रेडिओ, जाहिरात, कार्टुनिस्ट, मिमिक्री, पत्रकार इत्यादी क्षेत्रातल्या विनोदालासुद्धा पुरस्काराने सन्मानित करण्यात येणार आहे.

 
</text>
</doc>
