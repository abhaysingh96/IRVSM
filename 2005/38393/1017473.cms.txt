<doc>
<docno>1017473.cms.txt</docno>
<text>
 
महामुंबई
...तर परदेशी बँकांचे व्यवहार बंद पाडू
[ Thursday, February 10, 2005  09:46:45 pm]


म. टा. प्रतिनिधी

मुंबई : क्रेडिट कार्डाच्या माध्यमातून बँका करत असलेल्या गैरव्यवहारांच्या विरोधात केलेल्या मागण्यांचा आठ दिवसाच्या आत विचार न केल्यास या बँकांचे व्यवहार बंद करावे लागतील, असा इशारा ऑल इंडिया क्रेडिट कार्ड युजर असोसिएशनने दिला आहे.

स्टँडर्ड चार्टर्ड बँक, सिटी बँक, अमेरिकन एक्सप्रेस, एबीएन अॅम्रो यांसारख्या परदेशी बँकांच्या क्रेडिट कार्डांसंदर्भातील वाढत्या तक्रारींमुळे ' ऑल इंडिया क्रेडिट कार्ड युजर असोसिएशन ' संघटनेची स्थापना करण्यात आली असून या संघटनेच्या द्वारे भारतातच नव्हे तर देशभरात गैरव्यवहारांना आळा घालण्याचे काम करण्यात येणार असल्याचे संघटनेचे उपाध्यक्ष विजय कांबळे यांनी सांगितले.

परदेशात क्रेडिट कार्डामागे दर महिन्याला एक टक्का व्याज आकारणी करण्यात येते ; भारतात मात्र परदेेशी बँका 3 टक्क्यांनी व्याज आकारतात. ग्राहकाला आकर्षक योजनांच्या पाशात अडकवून नंतर त्याच्याकडून अक्षरश: सावकारी पद्धतीने वसुली करण्यात येते. अनेकदा मूळ खर्चाच्या कित्येकपट जास्त पैसे वसूल करण्यात येतात. या गैरव्यवहारांमुळे गेल्या 10 वर्षांत क्रेडिट कार्डाच्या नावाखाली 80 हजार कोटीहूनही जास्त पैसा परदेशी जात आहे, असेही त्यांनी सांगितले.

कर्जवसुलीच्या कार्यपद्धतीविषयी ते म्हणाले की, अनेक क्रेडिट कार्डधारकांना वसुलीसाठी या बँकांच्या एजंटांकडून धमकावण्यात, तसेच अर्वाच्य भाषेत शिवीगाळ करण्यात येते. एवढेच नव्हे, तर ग्राहकांच्या घरी थकबाकी वसूल करण्यासाठी गुंडही धाडण्यात येतात. या प्रकारांनी त्रस्त होऊन अनेकांनी घरातला फोनच बंद केला असून काही ठिकाणी आत्महत्या केल्याच्या घटना घडल्याचा दावाही त्यांनी केला.

या संघटनेतर्फे याआधी माजी उपमुख्यमंत्री छगन भुजबळ यांची भेट घेऊन सदर गैरप्रकारांबद्दल त्यांना सांगण्यात आले होते. त्यांनी याविरोधात तातडीने कारवाई करण्यात येईल, असे आश्वासनही दिले होते, असे असे कांबळे यांनी सांगितले.

याबाबत आता केंदीय अर्थमंत्री पी. चिदंबरम, रिर्झव्ह बँकेचे गव्हर्नर, महाराष्ट्राचे मुख्यमंत्री विलासराव देशमुख, उपमुख्यमंत्री आर. आर. पाटील यांनाही संघटनेने पत्रे पाठवली आहेत. तसेच, शेतकऱ्यांना क्रेडिट कार्ड देण्याच्या योजनेमुळे सावधगिरीच्या तरतुदीसाठी केंदीय कृषिमंत्री शरद पवार यांच्याशीही या गैरव्यवहारांसंदर्भात पत्रव्यवहार करण्यात आल्याचे सांगितले आहे.

क्रेडिट कार्डाचा योग्य तऱ्हेने वापर केल्यास त्याचे अनेक फायदे आहेत ; मात्र परदेशी बँकांच्या गैरव्यवहारांना सहन केले जाणार नाही, असा इशारा त्यांनी दिला. बळजबरीने गोळा करण्यात आलेली रक्कम व्याजासह परत करावी, यासारख्या या संघटनेच्या मागण्या आहेत. आमच्या मागण्यां या परदेशी बँकांनी आठ दिवसात विचार न केल्यास आक्रमक भूमिका घेण्यात येईल ; प्रसंगी बँकांचे व्यवहार बळजबरीने बंद करावे लागतील, असा इशाराही या संघटनेतफेर् देण्यात आला आहे.

 
</text>
</doc>
