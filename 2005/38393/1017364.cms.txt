<doc>
<docno>1017364.cms.txt</docno>
<text>
 
बहुतांची अंतरे
गावांचे उकिरडे करणारा निर्णय?
[ Thursday, February 10, 2005  07:59:38 pm]


' घरबांधणीत विदेशी कंपन्यांना मुक्तद्वार ?' ही बातमी (म. टा. 6 फेब्रु.) वाचली. ' ग्रामीण भागातील घरबांधणीला विशेष सवलतीं ' च्या शक्यतेने मनात भीतीचे काहूर उभे राहिले. गावाचे गावपण संपविणारा हा निर्णय ठरेल.

चाळीस लाख झोपडपट्टीवासीयांना मोफत घरे, ही योजना ऐकून यू. पी., बिहारींचे तांडे मुंबईत मिळेल त्या खुल्या जागेत वसत राहिले. आता शासनाने/ महापालिकेने अनधिकृत झोपडपट्ट्या भुईसपाट करण्याचा सपाटा लावला आहे. त्यातून विस्थापित होणाऱ्या परप्रांतीयांनी थेट मुंबईभोवतीच्या गावांतील अनधिकृत चाळींमधून आसरा घ्यायला सुरुवात केली आहे.

गावागावातून अतिशय कमी दराने मिळणाऱ्या जमिनी खरेदी करून ' झोपडीदादा ' ' चाळ माफिया ' होऊ लागले आहेत. स्थानिक ग्रामपंचायतींसमोर दाणे टाकून अनधिकृत चाळींची बांधकामे जोरात सुरू आहेत. केंद शासनाने कायदे शिथिल करत काही सवलती देऊ केल्या, तर पहिले उखळ पांढरे ' चाळ माफियां ' चे होणार आहे. चाळींच्या आसऱ्याला आलेल्या, कायम बकालपणाचा वसा घेतलेल्या परप्रांतीयांकडून केला जाणारा केरकचरा, सांडपाणी यामधून गावांचे उकिरडे होणार आहेत ; कारण कोणत्याही संताच्या नावाने स्वच्छता अभियानाचा डंका वाजविला, तरी स्थानिक ग्रामपंचायतींना गावाच्या स्वच्छतेत रस नाही. केवळ स्थानिक ग्रामपंचायतींच्या ' ना हरकत ' दाखल्यावर अनधिकृत चाळी वाढत आहेत.

त्यानंतरची गंभीर बाब अशी की, आताही चाळ माफियांना सर्वतोपरी मदत करणाऱ्या ग्रामपंचायतीच्या सदस्यांना मोकळे रान मिळून त्यांची चलती अन् पूर्वापार राहणाऱ्या गावकऱ्यांची गच्छंती होणार आहे. सर्व विवेक हरवून बसलेले स्वाथीर् ग्रामपंचायत सदस्य हैदोस घालणार आहेत. त्यातून गावकऱ्यांच्या हिताच्या नावाने अधिकाधिक अधिकार मिळविणारे , ' ग्रामसभे ' त आपल्याच लोकांकडून ठराव मांडून, तर विरोधातील ठरावांना धूप न घालता ' पंचायती राज ' चे तीन तेरा वाजवून, मूळ गावकऱ्यांना ' अल्पसंख्याक ' करणार आहेत, हे सूर्यप्रकाशाइतके स्वच्छ आहे.

निशिकांत म्हात्रे, जूचंद, वसई.

 
</text>
</doc>
