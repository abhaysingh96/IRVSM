<doc>
<docno>1017274.cms.txt</docno>
<text>
 
महाराष्ट्र
रत्नागिरीत युतीचा वरचष्मा
[ Thursday, February 10, 2005  07:11:12 pm]


म. टा. वृत्तसेवा

रत्नागिरी : जिल्ह्यातील पंचायत समित्यांच्या सभापती आणि उपसभापती पदाच्या निवडणुकांमध्ये मंडणगड, दापोली, खेड, संगमेश्वर, लांजा, राजापूर येथे शिवसेनेने निविर्वाद बाजी मारली. तर गुहागर पंचायत समितीमध्ये काँग्रेस आघाडी विरुद्ध भाजप सेना युतीमध्ये लढत होऊन समसमान मते पडल्याने चिठ्ठी टाकून सभापती निवडण्यात आले. यात सभापतीपदी नंदकिशोर पवार (राष्ट्रवादी) तर विजया बेलवलकर (काँग्रेस) यांचे नशीब बलवत्तर निघाले.

चिपळूण पंचायत समितीच्या सभापतीपदी स्वाभिमान गटाच्या चारुशीला पालांडे यांची निवड झाली असून भाजपचे गोविंद आव्हेरे उपसभापतीपदी निवडून आले. चिपळुणात काँग्रेस, राष्ट्रवादीला फायदा झाला नाही. युतीमध्ये पंचायत पातळीवर कटुता टळल्याचे दिसून आले.

संगमेश्वर सभापती म्हणून दिगंबर देसाई, उपसभापती सुभाष नलावडे (दोघे शिवसेना), मंडणगडच्या सभापती वैशाली चोरजे तर उपसभापती सुलताना खरपे (दोन्ही शिवसेना), दापोलीच्या सभापती म्हणून शिवसेनेच्या तबस्सुमबानू हवा, उपसभापती शिवसेनेचेच दत्ताराम पेडपे, खेडमध्ये सुरेश उसरे सभापती तर उपसभापती मोहन आंब्रे (दोघे शिवसेना) असे बलाबल आहे.

रत्नागिरी पंचायत समिती सभापतीपदी शिवसेनेचे मंगेश साळवी सभापती तर भाजपचे किसन घाणेकर उपसभापती झाले. गुहागर चिपळूणमध्ये चुरस होती. लांजा पंचायत समितीचे सभापती म्हणून शिवसेनेचे दत्ता कदम तर उपसभापती म्हणून सेनेचेच नारायण वालम, राजापूर पंचायत समिती सभापतीपदी हरिश्चंद गुरव व उपसभापती नारायण मोरे ( दोन्ही सेनेचे) यांची निवड झाली आहे.

जिल्हाभरात नूतन सभापतींच्या मिरवणुका काढण्यात आल्या. संगमेश्वरचे आमदार सुभाष बने व राजापूरचे आमदार गणपत कदम यांना यावेळी आपला आनंद आवरता येत नव्हता. जिल्हा शिवसेना प्रमुख रवींद माने व दत्ता नलावडे यांच्या कौशल्याचे हे फलित असल्याची प्रतिक्रिया त्यांनी दिली.

 
</text>
</doc>
