<doc>
<docno>1017384.cms.txt</docno>
<text>
 
अग्रलेख
परीक्षांची विश्वासार्हता
[ Thursday, February 10, 2005  08:11:21 pm]


दहावी तसेच बारावी परीक्षांच्या उत्तरपत्रिकांच्या तपासणीसाठी मुंबई विभागीय मंडळात गेली सुमारे दहा वर्षे लागू असलेली पद्धत महाराष्ट्रभर राबवण्याचा शिक्षण मंडळाचा निर्णय तत्त्वत: योग्यच आहे.

मात्र मुंबई विभागात तो राबवताना, प्रत्यक्ष व्यवहारात येणाऱ्या अडचणींचा विचार करून त्यातून मार्ग काढण्याची संवेदनशीलताही मंडळाने दाखवली, तर उत्तरपत्रिका तपासणाऱ्या शिक्षकांचा अधिक मनापासूनचा सहभाग या प्रक्रियेत मिळू शकेल आणि ती कार्यक्षम व विश्वासार्ह व्हावी, हे उद्दिष्टही साध्य होईल.

उत्तरपत्रिका तपासण्याच्या कामासाठी आवश्यक ते व्यावसायिक वातावरण घरापेक्षा शाळा वा कॉलेजांतील केंदावर अधिक प्रमाणात असेल हे खरे असले, तरी त्यात अन्य कामांचा अडथळाही येता नये. अनेक शाळांत दहावीच्या वर्गाला शिकवणारे शिक्षकच, सातवी ते नववीचेही वर्ग घेत असतात. हे पेपर तपासण्यासाठी येतात, तेव्हा या वर्गांवर शिकवण्याचे काम संपलेले नसते. अशा स्थितीत दहावीच्या शिक्षकांनी पेपरतपासणीसाठी शाळेच्या नियमित कामातून वेगळा वेळ कसा काढायचा, याचा विचार मंडळाने केलेला दिसत नाही.

मंडळाच्या मुदतीत काम पूर्ण व्हावे म्हणून मुंबईतील अनेक शाळा, शिक्षकांना घरी पेपर घेऊन जायला मुभा देतात आणि शिक्षकही कर्तव्याचा भाग म्हणून ' नियमबाह्य ' असूनही हे काम करतात ; कारण मंडळाचा नियम पाळण्यासाठी, या काळात अन्य वर्गावर शिकवण्यास नकार देणे त्यांना पटत नाही!

गेली दहा वर्षे मुंबईत ही पद्धत लागू आहे असे मंडळ म्हणत असले, तरी राज्यभर ती राबवताना शिक्षकांच्या होणाऱ्या या कोंडीची दखल मंडळ कशी घेणार आहे ? दहावी आणि बारावीच्या विद्यार्थ्यांवरील ताण दिवसेंदिवस वाढत आहे. प्रश्नपत्रिका न फुटता वेळेवर परीक्षा व्हावी, त्यात कॉपीसारख्या गैरमार्गांना वाव मिळू नये आणि उत्तरपत्रिका तपासण्याचे काम नि:पक्षपातीपणे, आत्मीयतेने व लक्षपूर्वक केले जावे, ही वर्षभर प्रामाणिकपणे अभ्यास करणाऱ्या विद्यार्थ्यांची किमान अपेक्षा असते. त्याची हमी परीक्षा मंडळ आणि सरकारने दिली, तर त्यांच्या मनावरील ताण कमी होऊ शकतो.

महाराष्ट्रातील शालान्त परीक्षा मंडळाने या दिशेने पावले उचलायला सुरुवात केली असेल, तर विद्यार्थी आणि पालक यांच्याकडून त्यांना दुवाच मिळेल.

गेल्या काही वर्षांत पेपरफुटीच्या रोगाची लागण ' कॅट ' सह सर्वच महत्त्वाच्या परीक्षांना झाली आहे. अशा स्थितीत राज्याच्या कानाकोपऱ्यात हजारो केंदांवर घेतल्या जाणाऱ्या आणि दहा लाखांच्या आसपास परीक्षार्थींची संख्या असलेल्या परीक्षांत, गैरप्रकाराला वाव मिळणार नाही अशी पूर्ण सुरक्षित पद्धत अस्तित्वात आणणे एरवीही कठीणच आहे. त्यात भ्रष्टाचाराचा सुळसुळाट आणि कुंपणानेच शेत खाण्याचा प्रकार सार्वत्रिक असेल, तर परीक्षा मंडळाच्या इच्छाशक्तीची कसोटीच दरवर्षी लागणार.

पेपरफुटी, प्रश्नपत्रिका गहाळ होणे, पैशांच्या बदल्यात गुणपत्रिकांवर गुणवाढ करणे यासारख्या गैरप्रकारांना आळा घालण्यासाठी वेगवेगळे उपाय मंडळ योजीत आले आहे. बारकोडमुळे परीक्षकाच्या पातळीवर गैरव्यवहारांची शक्यता कमी झाली आहे.

प्रश्नपत्रिकांचे एकापेक्षा अधिक संच एकाच वेळी वापरण्याचा पर्याय, प्रश्नपत्रिका चोरून त्या फोडण्याच्या प्रकाराला आळा घालू शकेल, अशी अपेक्षा आहे. कॉपीच्या बाबतीतही कडक फौजदारी कारवाईची तरतूद करण्यात आली आहे. आता शाळा-कॉलेजांत कामाच्या वेळेत पेपरतपासणी करण्याचे बंधन महाराष्ट्रभर लागू करण्यात येणार आहे.

मात्र या सर्व उपाययोजनांचे स्वरूप हे घडलेल्या गैरव्यवहारांना मंडळाने दिलेला प्रतिसाद अशा स्वरूपाचे आहे. चोरांनी चोरीच्या नवनव्या वाटा शोधायच्या आणि मंडळाने नंतर त्या बंद करण्याचा प्रयत्न करायचा, अशी ही प्रक्रिया आहे.

कोणत्याही गैरप्रकारांना वाव नसलेल्या अशा परीक्षापद्धतीत बहुसंख्य विद्याथीर् आणि पालकांचे हितसंबंध असतील, तर त्यांचाही या शुद्धीकरणात वाटा असायला हवा. दुदैर्वाने आपण यात काही भूमिका बजावू शकतो आणि बजावली पाहिजे, असा विश्वास या वर्गात कमी कमी होताना दिसतो आहे.

विद्यार्थी, पालक आणि शिक्षक या घटकांतीलच काहींच्या सक्रिय सहभागामुळे या गैरप्रकारांना वाव मिळत असतो. गेल्या काही वर्षांत गुणांच्या स्पधेर्ने जे जीवघेणे वळण घेतले आहे, त्यामुळे उघडकीला येण्याचा धोका नसेल, तर गुणवाढीसाठी अशा गैरव्यवहारांचा आश्ाय घेण्यास, एरवी नैतिकतेवर प्रवचने देणाऱ्या वर्गातील विद्याथीर् आणि पालकांचीही ना नसते, असे आढळून येत आहे.

' संभाव्य ' प्रश्न मिळतात असा लौकिक असलेल्या क्लासेसना वा अध्यापकांच्या खाजगी शिकवणीला होणारी गर्दी, हा याच वृत्तीचा साळसूद आविष्कार. विद्यार्थी, पालक आणि शिक्षक यांना आपल्यातील गैरव्यवहारांच्या अशा सोतांची अनेकदा माहिती असते, पण त्याविषयी अनेक कारणांनी मुग्धता पाळणेच ते पत्करतात.

शिक्षण मंडळाला या घटकांच्या इच्छाशक्तीची जोड मिळाली, तरच परीक्षापद्धतीची विश्वासार्हता वाढवण्याच्या प्रयत्नांना यश येऊ शकेल.

 
</text>
</doc>
