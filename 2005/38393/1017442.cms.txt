<doc>
<docno>1017442.cms.txt</docno>
<text>
 
लेख
केवळ घरे खपविण्याची चाल की...?
[ Thursday, February 10, 2005  09:10:24 pm]


रिंग रुट रेल्वेसारख्या प्रकल्पांच्या घोषणाबाजीने घोडबंदर, बाळकुम, कोलशेत या परिसरात निवासी, व्यापारी बांधकामाच्या मागणीला जोर आला. आज असा संशय येतो की, महापालिकेतील लोकप्रतिनिधी, अधिकारी व बिल्डर्स यांची घरे खपविण्याची ही चाल तर नाही ना ?

ठाण्याची रिंग रुट रेल्वे, स्कायबस, चुंबकीय रेल्वे वगैरे योजनांची बरीच वावटळ मध्यंतरी उठवण्यात आली. परंतु यापैकी कोणतीच योजना प्रत्यक्षात आली नाही. त्याच्या सवेर्क्षणासाठी मात्र जनतेचा पैसा खर्च झाला. त्या चचेर्च्या काळात घोडबंदर, बाळकुम, कोलशेत या परिसरात चालू असलेल्या निवासी, व्यापारी बांधकामाच्या मागणीला जोर आला आणि बऱ्याच बिल्डर्सनी पैसा कमावला. आज असा दाट संशय येतो की, महापालिकेतील लोकप्रतिनिधी, अधिकारी व बिल्डर्स यांची घरे खपविण्याची ही चाल तर नाही ना ?

मात्र त्या अनुषंगाने वाढलेल्या लोकसंख्येत ठाणे परिवहन सेवा अपुरी पडू लागली. खराब रस्ते व वाढलेली वाहतूक यामुळे ठाणे स्थानकात पोहोचण्यास विलंब होतो आहे. जाण्याचे ठिकाण वेगवेगळे असले, तरी बस सुटण्याचे स्थान एकच असल्याने ठाणे स्थानकात पडलेला रांगेचा विळखा भेदून बस पकडणे मोठे खडतर झाले आहे.

वरील आकर्षक योजनांचे नागरिकांना गाजर दाखवून हे संबंधित आता सुस्तावले आहेत. मात्र या परिसरात कर्ज काढून घर घेऊन बसलेल्यांना जिणे कठीण झाले आहे. बिल्डर्ससुद्धा आपले रंग दाखवू लागले आहेत. मोठ्या सोई- सुविधा, बस सव्हिर्स, तरण तलाव, गार्डन वगैरे आमिषे जागा घेतेवेळी दाखवली गेली. आता सर्व बांधकाम पूर्ण किंवा सर्व सदनिका विकल्या गेल्यावर या सोयी होतील, असे ते सांगू लागले आहेत. पालिका आयुक्तांनी, पालक मंत्र्यांनी, राज्य सरकारने या समस्येकडे त्वरित लक्ष द्यावे. तसेच खालील सूचनांवर विचार करून कार्यवाहीचे आदेश द्यावेत.

1) बऱ्याच निवासी संकुलांना बसेसची जरुरी आहे. तेव्हा महापालिका परिवहन सेवेने आपल्या ताफ्यात मिनी बसेस ठेवून संकुलांना कंत्राटी पद्धतीवर द्याव्यात. त्यांचे थांबे स्थानकावर ठेवल्यास त्याला मागणी येईल.

2) या विस्तारलेल्या परिसरासाठीच फक्त ठाणे स्थानकावरून सहा आसनी रिक्षांना भागीदारीत प्रवासी नेण्याची मुभा द्यावी ; कारण तीन आसनी रिक्षांचा दर प्रवाशांना परवडत नाही.

3) एक सोईस्कर मार्ग म्हणजे पूर्व दुतगतीर् मार्गावरून मुंबईच्या बेस्टला या वाढलेल्या परिसरात येण्याची परवानगी द्यावी. त्यामुळे ठाणे स्थानकावर न जाता नागरिकांना मुंबईशी संपर्क ठेवणे सोपे होईल.

4) ठाणे-बोरिवली या रेल्वे स्थानकांना जोडणाऱ्या नवीन रेल्वे मार्गाची चाचपणी करण्यात यावी व शक्य असल्यास त्याला युद्धपातळीवर अग्रक्रम द्यावा.

एकंदरित या विस्तारलेल्या परिसरातील वाहतूक व्यवस्था सुधारली न गेल्यास, इथल्या नागरिकांना केवळ ठाणे महानगरपालिकेशी कर देण्याइतपत नाते ठेवणे व्यवहारिक होणार नाही. नवीन नगरपालिकेची मागणी करणे भाग पडेल.

नंदकुमार प्रधान

 
</text>
</doc>
