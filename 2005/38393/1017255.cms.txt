<doc>
<docno>1017255.cms.txt</docno>
<text>
 
महाराष्ट्र
गुटखा रुसला पानसुपारी हसली
[ Thursday, February 10, 2005  06:54:03 pm]


म. टा. वृत्तसेवा

कराड : चटकन पाकीट फोडा, तोंडात टाका, अशा सुटसुटीतपणाचा फायदा लाभलेल्या गुटख्याच्या वापरावर पुन्हा बंदी घालण्यात आल्यामुळे लोक पुन्हा पानसुपारीच्या पारंपरिक नशेकडे वळले आहेत. त्यामुळे आता आपल्याला चांगले दिवस आले, या कल्पनेने पानउत्पादक शेतकरी, पान विक्रेते आणि सुपारी उत्पादक समाधान मानताना दिसत आहेत.

विधानसभा निवडणुकीच्या पार्श्वभूमीवर गुटख्याची कायद्याच्या कचाट्यातून सुटका झाली खरी, पण गुटख्यात मॅग्नेशिअम असल्याचे कारण दाखवत नव्या सरकारने पुन्हा त्याच्या विक्रीवर बंदी आणली. परिणामी वापरायला सोपा आणि प्रतिष्ठेचे लक्षण बनलेला गुटखा सहजी मिळेनासा झाला. विक्रेते मात्र निराश झाले नाहीत. त्यांनी जुन्या नशांना स्थान दिले आणि ठेल्यांवर पानसुपारी मोठ्या संख्येने दिसू लागली आहे. पानपट्टीवाले या प्रकाराने खुश आहेत कारण या व्यापारातून त्यांना आथिर्क मोबदला जास्त मिळू लागला आहे.

ग्राहक आता गरजू झाल्यामुळे पानसुपारी चढ्या भावाने विकली जात आहे. 120/300 पानांबरोबर बनारस व फूलचंद पानालाही मागणी आहे. माव्याच्या विक्रीची तर ' सुनामी ' च आली आहे, असे पान विक्रेते सांगतात.

यातही खास शौकिनांसाठी खास माल पुरवणारे गाजू लागले आहेत. शहर आणि ग्रामीण भागात मिळून दररोज 200 किलोपासून 500 किलोपर्यंत सुपारी माव्यासाठी फोडली जाते, अशी माहिती विकेत्यांनी दिली. यावरून गुटखाबंदीमुळे सुपारी विक्रीचे प्रमाण चौपट झाल्याचे स्पष्ट होते. पानमळ्यांतील शेतकरीही आपल्याला बाजारपेठ मिळेल, या आशेने सुखावला आहे.

 
</text>
</doc>
