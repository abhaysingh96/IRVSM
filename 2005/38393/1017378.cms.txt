<doc>
<docno>1017378.cms.txt</docno>
<text>
 
लेख
बालशिक्षणाची प्रयोगशाळा
[ Thursday, February 10, 2005  08:06:51 pm]


महाराष्ट्र बालशिक्षण परिषदेच्या मुंबई केंदाचे विशेष अधिवेशन येत्या शनिवारी मुंबईत होत आहे. त्या निमित्ताने ' करमणुकीतून शिक्षण ' हा केंदबिंदू मानून महाराष्ट्रात सुरू असलेल्या या चळवळीचा आढावा घेणारा लेख...

बालशिक्षणातला पहिला पायाभूत सिद्धांत , ' मूल स्वत: आपणहून शिकत असते ' हा आहे. मुलांच्या स्वाभाविकपणे स्वयंशिक्षण घेण्याच्या शक्तीस आपण ओळखले पाहिजे. तसे केले तरच नवीन शिक्षणाचे उद्याचे स्वरूप आपल्या ध्यानात येईल व आज चालू असलेल्या शिक्षणाची दशा काय आहे, ते आपल्याला पटेल. भारतीय बालशिक्षणाचे पितामह, गिजुभाई बधेका यांनी सत्तर वर्षांपूवीर् दिलेला हा संदेश आजही घराघरांतून पोचविण्याची तेवढीच गरज आहे.

करमणुकीतून शिक्षण ही बालवाडीतील शिक्षणाची पायाभूत पद्धत. किंडरगार्डन पद्धतीतही गोष्टी, गाणी, छोटी नाटुकली याद्वारे मुलांची करमणूक करणे आणि त्याला आपणहून शिकता येईल असे आनंदी वातावरण निर्माण करणे, यास महत्त्वाचे स्थान आहे. गिजुभाई, ताराबाई, अनुताई या साऱ्यांनीच या पद्धतीचा विकास केला. करमणूक करणाऱ्या गाणी-गोष्टी आणि नाच-नाटुकली अशा परिकथांवर आधारलेल्या असण्यापेक्षा त्या शिकणाऱ्यांच्या जीवनाशी जवळीक साधणाऱ्या असाव्यात यावर त्यांनी भर दिला.

गाणे हा बालवाडीतील एक आवश्यक भाग आहे. गाणी ऐकत असताना अथवा म्हणत असताना मुलांचे मन शांत होते. चित्त स्वस्थ होते, एकाग्र होते. बालवाडीच्या वातावरणाशी समरस होण्यास गाण्याने पुष्कळ मदत होते.

बालवयात खेळांचे महत्त्व तर अनिवार आहे. सामान्यत: समजूत अशी आहे की, शाळेत जाणे किंवा शिकणे म्हणजे खेळापासून दूर जाणे. त्यामुळे मूल शाळेत जायला लागल्यापासून पालक मुलांच्या खेळांवर आणि खेळांच्या स्वातंत्र्यावर बंधने आणायला सुरुवात करतात. जे असे करतात ते अंतिमत: मुलांचे नुकसानच करीत असतात. नूतन शिक्षणपद्धतीत खेळांनाच शिक्षणाचे माध्यम बनविलेले आहे ; कारण त्यात शास्त्रीय विचार आहे. '' मूल बालवाडीत येते तेव्हा ते लहान असते. तोपर्यंत बऱ्याच मुलांना चांगले चालता येत असते. अरुंद जागेवरून हाताची कसरत करीत जाणे त्यांना आवडते. पाठीचे व पोटाचे स्नायू बळकट व्हावेत म्हणून घसरगुंडीचा खेळ शोधून काढतात. जिन्याचा कठडाही त्यांना घसरायला चालतो. शरीराला सर्व बाजूंनी लवचिकपणा यावा म्हणून लोळणे, अडचणीच्या जागेतून अंगाच्या वेड्यावाकड्या कमानी करीत हिंडणे, हे चालू असते. हातावर सर्व शरीराचा भार ठेवून झाडाला अथवा जेथे लोंबकळणे शक्य असेल तेथे लोंबकळतात. चढण, उतरण, उड्या मारणे वगैरेंसारखे खेळ खेळून पायांचे स्नायू मजबूत करतात. मुलांच्या या सर्व नैसगिर्क गोष्टी विचारात घेऊन बालवाडीत खेळांतून करमणूक व व्यायाम या दोन्ही गोष्टी केल्या जातात. अशा तऱ्हेने शेकडो खेळ निर्माण करण्यात आलेले आहेत. या सगळ्या खेळांतच ' शांतीचा खेळ ' हा एक वैशिष्ट्यपूर्ण खेळ आहे.

स्नायूंच्या हालचालींना अवकाश मिळावा हे जितके अगत्याचे आहे, तितकेच काही वेळ काहीच न करता स्वस्थ बसण्यासाठी संयम वापरावा लागतो. तसेच एकसारखे चलनवलन करून उत्तेजित झालेले ज्ञानतंतू थोडा वेळ शांत ठेवल्यास मनास स्वास्थ्य वाटते. म्हणून या प्रकारास ' शांती ' चा खेळ म्हणतात.

बालमंदिरातील शांतीचा खेळ बघण्यासारखा असतो. खोलीत दारे बंद असतात. खिडक्यांना पडदे असतात. खोलीत उदबत्तीचा वास दरवळत असतो. अंधारात उदबत्तीची जळणारी टोके चकचकीत गर्द गुलाबी रंगाची दिसत असतात. जिकडे-तिकडे शांत असते. आता लहान मुले शांतीने बसलेली असतात. मांडी घालून, दोन मांड्यांवर हात ठेवून, पाठीचा कणा ताठ ठेवून, डोके सरळ ठेवून बसलेली असतात. कोणी डोळे आपोआप मिटलेले राहत नाहीत म्हणून डोळ्यांवर आपले हात ठेवून बंद ठेवतात, तर कोणी बाकीची कशी शांत बसलेली आहेत, डोळे कसे मिटले आहेत, उदबत्ती कशी दिसते, अंधारात काय दिसते, कसे दिसते, काय दिसत नाही वगैरे पाहण्यासाठी डोळे उघडे ठेवून इकडेतिकडे नजर फेकीत असतात व मधूनमधून आपणही डोळे मिटून कसे वाटते ते अनुभवीत असतात, तर कोणी हे शांत दृश्य पाहून थक्कच होऊन बसलेली असतात.

लहान मुलांना सतत काहीतरी करत राहण्याची उमीर् असते. यातून एकीकडे स्नायुगत हालचाली होऊन मुलांना व्यायामही होतो व स्नायूंवर नियंत्रणही येते, तर दुसरीकडे त्यांना जीवनशिक्षणही प्राप्त होते. त्यामुळे बालवाडीच्या शिक्षणात ज्ञानपाठांबरोबर कृतिपाठांनाही महत्त्वाचे स्थान प्राप्त झाले. ' कृतीतून शिक्षण ' ही शिक्षणाची नवी पद्धती रूढ झाली आहे. किसणे, कुटणे, निवडणे, दवपदार्थ बाटलीत भरणे-ओतणे इत्यादी अनेक कामे मुले हौसेने करतात. मातीकाम आणि रानावनातून अगर आजूबाजूच्या परिसरातून गोळा केलेल्या पाना-फुलांचे प्रदर्शन मांडणे असे कृतिपाठ मुलांची हौस भागवतात.

'' निसर्गातून शिक्षण '' ही अत्यंत प्रभावी अशी शिक्षणपद्धत. गिजुभाई बधेकांनी एके ठिकाणी म्हटले आहे , '' घराच्या अथवा शाळांच्या चार भिंती बालविकासाला आज खरोखरच बंदीशाळेसारख्या झाल्या आहेत. बालशरीराला खुरटे व निकस करून टाकणाऱ्या या बंदीशाळेतून मुक्त करून त्यांना निसर्गाच्या विशाल आकाशाखाली आणि विस्तृत वसुंधरेच्या मोकळ्या अंगणात मोकळे सोडता येईल अशी व्यवस्था करणे. हे आपले पहिले कर्तव्य आहे. ज्ञानेंदियाच्या कलिका खुलवि-ण्यासाठी आकाश, तारे, सूर्य, चंद, तेज, छाया, तरुलता, पल्लव, पशू, पक्षी, फुलपाखरे, जीवजंतू, प्रभात, संध्या इत्यादी निसर्गाची स्वरूपे बघण्याकरिता बालमन सारखे तळमळत असते. बालनेत्र निसर्गाची सुंदर रूपे आणि विविध रंगकला पाहून प्रसन्न होतात. मधुर संगीताने त्यांचे कान तृप्त होतात. सुगंधाच्या विविधतेमुळे ती प्रफुल्लित होतात. कोमल व मधूर स्पर्शामुळे त्यांची त्वचा पुलकित होते आणि रसनेला मिळालेल्या विविध रसमाधुर्यामुळे ती आनंदित होतात. विकसणाऱ्या बालमनाला या ज्ञानेंदियांच्या विषयी विविधतेची अत्यंत आवश्यकता आहे. आजची घरे अथवा शाळा ज्ञानेंदियांसाठी जणू अंधारकोठड्यांसारख्या होऊन बसल्या आहेत. त्यातून बालकांची मुक्तता करून त्यांना निसगोर्द्यानात फिरू दिले पाहिजे. खुला भव्य निसर्ग हा स्वत:च शिक्षणाचे एक मोठे स्थान आहे. '' मनुष्य हा निसर्गाचाच अंश असल्यामुळे निसर्गाच्या सान्निध्यात तो उमलतो, फुलतो. मनाचा मोठेपणा आणि व्यक्तिमत्त्वाची व्यापकता निसर्गसेवेने साध्य होतात.

पूर्वप्राथमिक स्तरावरील शिक्षणात शैक्षणिक साधनांचे फार मोठे स्थान आहे. ही साधने स्थानिक समाजाच्या जीवनाशी संबंधित आणि ओळखीची असावीत. ' साधने ' विद्याथीर् आणि शिक्षण यांमधील दुवा असतो. विद्यार्थ्याची साधनांशी जेवढी जवळीक साधेल तितका तो त्यांचा वापर करण्याची शक्यता अधिक. त्यामुळे लाकूड, बांबू, दगड, शंख-शिंपल्या अशा नेहमीच दृष्टीसमोर असणाऱ्या वस्तूंतून अनेक साधनांची निमिर्ती केलेली दिसून येते.

लहान बालकांच्या स्नायंूना सराव देणारी साधने वेगळी, तर त्यांना ध्वनीचे वा नादाचे भान देणारी साधने वेगळी. मुलांना कृतिप्रवण करणारी साधने वेगळी, तर त्यांची मानसिक वाढ निरोगी करण्यासाठी आणि बुद्धी सतेज करण्यासाठी वापरायची साधने आणखी वेगळी. असा वेगवेगळा हेतू आणि शास्त्रीय दृष्टिकोन ठेवून कितीतरी प्रकारची साधने सातत्याने निर्माण करता येतील. हे साधनांचे जग समजून घेणे हा आता बालवाडी-शिक्षकांच्या प्रशिक्षणातील महत्त्वाचा भाग मानला जातो.

नुसती तयार असलेली साधनेच शिक्षकांनी वापरावीत असे नाही तर त्यांनी स्वत: डोळे उघडे ठेवून नवनवीन साधनांचा वेध घ्यावा आणि एकूण साधनांच्या जगात स्वत:च्या संशोधनाने भर घालावी, असाच प्रयत्न सातत्याने होत राहिला पाहिजे.

मुलांचे शिक्षण जेवढे शाळांतून होते, त्याहीपेक्षा अधिक ते घरांतून होत असते. त्यामुळे मुले जे आणि ज्या पद्धतीने शाळेत शिकवतात त्याच्याशी निदान विसंगत असे शिक्षण घरांतून होऊ नये यासाठी पालकसंपर्क महत्त्वाचा आहे. ' शिक्षणपत्रिका ' हे मासिक साठाहून अधिक वषेर् सातत्याने चालविले जात आहे. या मासिकाने केवळ बालवाडीत येणाऱ्या बालकांचा पालकवर्ग डोळ्यासमोर ठेवलेला नाही, तर एकूणच पालकवर्ग आपल्या प्रबोधनाचा विषय केलेला आहे.

आज बालकशिक्षणाचेच महत्त्वाचे अंग म्हणून पालक शिक्षण विचारात घेण्याची गरज आहे. आज तरी पालकांची भूमिका, मुलांचे स्वातंत्र्य आणि शिक्षणाचे त्यांचे ' स्व-तंत्र ' नाहीशी करणारीच दिसून येते. आपल्या सर्व अपेक्षा आणि इच्छा मुलांवर लादून, शक्य तितक्या लवकर मुलांना शिकती करण्याची घाई पालकांना झालेली असते. मुलांचा नैसगिर्क कल आणि वेग पाहण्याइतकी सवड त्यांना नसते.

खरोखर मोठ्या मंडळींकरिता जसे निरक्षरतेविरुद्ध बंड करतात तसे बालकांच्या बाबतीत साक्षरतेविरुद्ध बंद उभारायला हवे आहे! ही अकाली साक्षरता मुलांची जिज्ञासा खच्ची करते- त्यांच्या बुद्धीचे ताजेपण घालवते, त्यांची मौलिकता दाबते.

अनौपचारिक शिक्षणाच्या स्वयंसेवी प्रयोगांतून निर्माण झालेल्या आचार- विचारांची गाठोडी पाठीशी घेऊन उभी राहणारी नवी पिढी कदाचित शिक्षणक्षेत्रात क्रांतीची मशाल पेटवील. तेव्हा तिला ऊर्जा पुरविण्याइतके काहीतरी खासच या बालशिक्षणाच्या प्रयोगांच्या इतिहासात दडलेले आहे.

प्रा. रमेश पानसे

 
</text>
</doc>
