<doc>
<docno>1017462.cms.txt</docno>
<text>
 
महामुंबई
महानंदच्या बंद पडलेल्या पशुखाद्य कारखान्यांची चौकशी कधी?
[ Thursday, February 10, 2005  09:40:46 pm]


म. टा. प्रतिनिधी

मुंबई : महानंद डेरीने जवळपास 16 कोटी रुपयांची गुंतवणूक करून चार ठिकाणी सुरू केलेले पशुखाद्य कारखाने सध्या बंद पडले असून त्यामुळे संस्थेची ही गुंतवणूक वाया जाण्याची धोका निर्माण झाला आहे. महानंदचे अटकेत असलेले निलंबित कार्यकारी संचालक शिवाजी तळेकर यांच्या पुढाकाराने झालेल्या या गुंतवणुकीचा खोलात जाऊन तपास झाल्यास काही बडे मासे जाळ्यात सापडण्याची शक्यता व्यक्त करण्यात येत आहे.

महानंदने सिंधुदुर्ग जिल्ह्यातील कुडाळ, नगर जिल्ह्यातील सुपा तसेच लातूर व सोलापूर अशा चार ठिकाणी पशुखाद्य कारखाने सुरू केले होते. शेतकऱ्यांना पशुखाद्य पुरविणे हे महानंदचे काम नसताना, तसेच शेतकऱ्यांची व जिल्हा दूध उत्पादक संघाचीही तशी मागणी नसताना हे कारखाने सुरू करण्यात आले होते.

या कारखान्यांच्या उभारणीवर प्रत्येकी सरासरी चार कोटी रुपये खर्च झाले असले तरी प्रत्यक्षात अशा स्वरुपाच्या उद्योगातील प्रत्यक्ष गुंतवणूक खूपच कमी असते, असे जाणकारांचे म्हणणे आहे. युती सरकारच्या काळात नारायण राणे दुग्ध व्यवसाय विकासमंत्री असताना कुडाळ येथे, राधाकृष्ण पाटील यांच्या काळात नगरजवळील सुपा येथे, आनंदराव देवकाते यांच्या काळात सोलापूरला तर विलासराव देशमुख यांच्या मुख्यमंत्रीपदाच्या काळात लातूरला असे हे कारखाने उभारले गेले. एकाच व्यक्तीला पैसे देऊन महानंदने हे कारखाने उभे करून घेतले. त्यासाठी लागणारे भांडवल पुरविण्याबरोबरच ठराविक मर्यादेपर्यंत तयार पशुखाद्य खरेदी करण्याची हमीही देण्यात आली होती. पण मुळातच मागणी नसल्याने हे चारही कारखाने फारसे चाललेले नाहीत. सध्या तर चारही कारखाने बंद असून महानंदनेच ते ताब्यात घ्यावेत, म्हणून प्रयत्न होत आहेत.

या सगळ्याच व्यवहाराची खोलात जाऊन चौकशी करण्याची मागणी करण्यात येत आहे. कारखाना उभारणीचा खर्च प्रचंड फुगवून पैशाचा अपहार करण्यात आल्याचा आरोप असून सखोल तपास झाल्यास हा पैसा कुठे गेला तसेच यात कोण कोण गुंतले होते, ते उघड होऊ शकेल, असे सांगण्यात येते.

याबाबत विचारण्यात आले असता, हे कारखाने महानंदनेच ताब्यात घ्यावेत म्हणून पत्र आले असल्याचे सांगतानाच, या व्यवहाराची संपूर्ण चौकशी लवकरच करण्यात येणार असल्याचे महानंदचे व्यवस्थापकीय संचालक राजीव यांनी सांगितले.

 
</text>
</doc>
