<doc>
<docno>1017588.cms.txt</docno>
<text>
 
महाराष्ट्र
केबलचालकाच्या हत्येप्रकरणी शिवसेना नेत्यावर संशय
[ Thursday, February 10, 2005  11:29:51 pm]


म. टा. वृत्तसेवा

डोंबिवली : येथील केबल व्यावसायिक गोपीचंद तुकाराम म्हात्रे ( 45) यांची बुधवारी रात्री दहा वाजण्याच्या सुमारास नेहरू रोडवर चॉपर, तलवारींनी वार करून हत्या करण्यात आली. व्यावसायिक मतभेदातून ही हत्या झाल्याचा पोलिसांचा अंदाज आहे. या प्रकरणी हल्लेखोरांमध्ये शिवसेना नेते व केबल व्यावसायिक गोविंद चौधरी यांच्या भाच्याचा सहभाग असल्याचा संशय व्यक्त होत आहे. हत्या झाल्यापासून ते शहरात नसल्याचे रामनगर पोलिस ठाण्याचे वरिष्ठ पोलिस निरीक्षक दिलीप जगताप यांनी सांगितले.

बुधवारी रात्री 9.30 च्या सुमारास गोपीचंद म्हात्रे व त्यांचा सहकारी जयराम पबरे संध्याकाळी देढीया रोडवर फिरत असताना सहा हल्लेखोरांनी त्यांच्यावर हल्ला केला. शिरोडकर हॉस्पिटलमध्ये दाखल केल्यानंतर म्हात्रे यांना मृत घोषित करण्यात आले. पोलिसांनी घटनास्थळाहून काही शस्त्रे जप्त केली असून पोलिसांची पथके हल्लेखोरांच्या अटकेसाठी रात्रीच रवाना झाली आहेत.

म्हात्रे हे डोंबिवलीतील बडे केबल व्यावसायिक असल्यामुळे, तसेच केबल संघटनेशी संबंधित असल्यामुळे त्यांच्या हत्येनंतर डोंबिवलीतील केबलसेवा तत्काळ बंद करण्यात आली. दोन वर्षांपूवीर् डोंबिवलीतील एक केबल व्यावसायिक पालन यांचीही अंतर्गत वादातून हत्या करण्यात आली होती. डोंबिवली शहरात पहिली केबल सेवा गोपीचंद म्हात्रे यांनी सुरू केली. मात्र, हळुहळू व्यवसायातील स्पर्धा व माफियागिरीमुळे त्यांना या व्यवसायात सुमारे 25 भागिदार करावे लागले. 2000 साली झालेल्या कल्याण डोंबिवली महापालिका निवडणुकीत म्हात्रे यांनी शिवसेनेच्या तिकिटावर निवडणूक लढवली होती.

सहा हल्लेखोरांपैकी तिघा हल्लेखोरांची नावे रामनगर पोलिसांना समजली असून त्यात कुंदन धुळे , ( गोविंद चौधरी यांचा भाचा), सचिन अजित भोळे (रा. वांगणी) आणि बब्बू यांचा समावेश असून इतर तिघांची नावे अद्याप समजू शकलेली नाहीत. सर्व हल्लेखोर फरारी आहेत.

 
</text>
</doc>
