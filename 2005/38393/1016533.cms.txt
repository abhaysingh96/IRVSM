<doc>
<docno>1016533.cms.txt</docno>
<text>
 
महामुंबई
'विको'च्या मालकांकडे एक कोटीची रोकड
[ Thursday, February 10, 2005  12:06:48 am]


म. टा. प्रतिनिधी

मुंबई : ' विको लॅबोरेटीज ' कंपनीच्या कार्यालयांवर तसेच मालकांच्या निवासस्थानावर मंगळवारी सुरू झालेले इन्कम टॅक्सचे छापासत्र बुधवारीही सुरूच होते. कंपनीचे मालक गजानन पेंढारकर यांच्या, परळच्या टाटा हॉस्पिटलसमोरील निवासस्थानातून एक कोटी रुपयांची रोख रक्कम आणि 30 लाख रुपयांचे दागिने आढळून आल्याचे इन्कम टॅक्स खात्याच्या गोटातून सांगण्यात आले.

विको वज्रदंती आणि विको टर्मरिक क्रीममुळे महाराष्ट्राच्याच नव्हे, तर देशातील घराघरांत पोहचलेल्या ' विको ' च्या नागपूर, गोवा आणि डोंबिवली येथील औषध- सौर्ंदर्यप्रसाधन कारखान्यांवर तसेच व्यवस्थापक गजानन पेंढारकर यांच्या परळ येथील निवासस्थानावर मंगळवारी इन्कम टॅक्सने छापे घातलेे. हे छापे बुधवारीही सुरूच होते. गजानन, त्यांचे बंधू यशवंत, जयंत, अशोक आणि सुमंत अशा पाच भावांच्या मालकीची ही कंपनी आहे. छाप्याची माहिती कळताच गोव्यात असलेले गजानन पेंढारकर बुधवारी परळ येथील निवासस्थानी आले. सकाळी दहा वाजल्यापासून त्यांच्या उपस्थितीतच अधिकाऱ्यांचे तपास काम सुरू होते.

या निवासस्थानातून आतापर्यंत एक कोटी रुपयांची रोख रक्कम आणि 30 लाख रुपयांचे दागिने मिळून आले असून त्याच्या तपशीलाबाबत चौकशी सुरू आहे. या निवासस्थानी काही आक्षेपार्ह कागदपत्रेही आढळून आली असून त्याआधारे इतर व्यवहारांचीही माहिती पुढे आल्याने ती पडताळून पाहिली जात आहे. विको कंपनीने इन्कम टॅक्स चुकवल्याच्या संशयातून ही कारवाई सुरू झाली असल्याचे इन्कम टॅक्सच्या एका वरिष्ठ अधिकाऱ्याने सांगितले.

नागपूर, गोवा आणि डोंबिवली येथेही छापे घालण्यात आले असून त्यात काय आढळून आले, याचा तपशील समजू शकला नाही. गजानन पेंढारकर यांचे दोन भाऊ गोव्यात तर दोन भाऊ नागपूर येथे असल्याचे सांगण्यात आले.

 
</text>
</doc>
