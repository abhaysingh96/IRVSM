<doc>
<docno>1017379.cms.txt</docno>
<text>
 
अग्रलेख
सावकारी पाश
[ Thursday, February 10, 2005  08:08:14 pm]


भारतीय समाजात एकेकाळी कर्जबाजारी असणे अप्रतिष्ठेचे समजले जाई. पण अलीकडे कर्जाला प्रतिष्ठा प्राप्त झाली आहे. अर्थात आजच्या कर्जांना जुन्या सावकारी कर्जाचे निकष लावून चालणारे नाही.

आज जनतेच्या ठेवींतून चालणाऱ्या बँका आहेत व या बँका हेच पैसे योग्य व माफक व्याजदरात कर्ज म्हणून गरजू लोकांना देऊन त्यातून नफा कमवीत असतात. त्यामुळे ज्यांची परतफेडीची ऐपत आहे, अशांनी बँकांकडून कर्ज घेण्यात काहीच गैर नाही.

बँकाही आवश्यक ती हमी व तारण घेऊन ही कर्जे देत असतात, त्यामुळे कर्जबुडीचे प्रमाणही कमी आहे. इत:पर कर्ज बुडण्याचा धोका निर्माण झाला तर वसुलीसाठी कायदेशीर उपाय योजण्याची तरतूद आहे.

त्यामुळे घर, शिक्षण, व्यवसाय, विवाह आदी कामांसाठी गरजू लोक बँकांकडून कर्ज घेतात व ते नियमित हप्त्यांत फेडतात. गेल्या काही वर्षांपासून नोकरदारांच्या उत्पन्नात वाढ झाल्यामुळे त्यांच्या परफेडीच्या क्षमतेत वाढ झाली आहे.

घर, वाहन, शिक्षण आदीच्या कर्जांचे हप्ते फेडूनही नोकरदार वर्ग चार पैसे बाळगू शकतो व अन्य वस्तूंवर खर्च करू शकतो. थोडक्यात, मोठे कर्ज घेतल्यानंतरही छोटे, अल्पमुदतीचे व कमी हप्त्याचे कर्ज घेण्याची क्षमता मध्यमवगीर्यांमध्ये आहे. त्यातच बँकांकडे कमी व्याजदराच्या ठेवी मोठ्या प्रमाणावर पडून आहेत.

या ठेवी जास्त व्याजाने कर्ज म्हणून दिल्यास ते फायद्याचे ठरते. त्यामुळे बँकांनी ग्राहकांना तारण, हमीपत्रांच्या कटकटी टाळून कर्ज देण्याची पद्धत सुरू केली आहे. एक लाख रुपयांपर्यंतचे दोन- तीन वर्षांच्या मुदतीचे कर्ज किंवा क्रेडिट कार्डाच्या माध्यमांतून महिना-दोन महिने मुदतीचे कर्ज देण्याची क्लृप्ती या बँकांनी शोधून काढली आहे.

पूर्वी हे क्रेडिट कार्ड ऐपतदाराला अर्ज केल्यानंतरच मिळत असे. पण आता त्यासाठी ऐपत असण्याची आणि अर्ज करण्याचीही गरज नाही. बँका ग्राहकांच्या गळ्यातच हे कार्ड विविध मार्गांनी मारतात. हे कार्ड वापरून काही खरेदी केली तर बँका ती पूर्ण रक्कम फेडण्याची कधीच सक्ती करीत नाहीत. किंबहुना पूर्ण रक्कम फेडू नये अशीच त्यांची इच्छा असते. कारण उरलेल्या रकमेवर दरमहा दोन ते साडेतीन टक्क्यांपर्यंत म्हणजे वर्षाला 25 ते 35 टक्क्यांपर्यंत व्याज आकारता येते. हा एक जबर सापळा असतो.

खिशात पैसे नसताना क्रेडिट कार्डावर वस्तू खरेदीची सवय लागली व पूर्ण रक्कम फेडली नाही तर कार्डधारक हळूहळू कर्जबाजारी बनतो. एकवेळ अशी येते की साचलेली रक्कम फेडणेच अशक्य होते. ही रक्कम अल्प व विनातारण असल्यामुळे ती वसूल करण्यासाठी कायदेशीर मार्ग वापरणे परवडणारे नसते. त्यामुळे या बँकांना दांडगाई करावी लागते. हा मार्ग बेकायदा आहे हे माहीत असूनही बँकांनी तो अनुसरल्यामुळे कायदा सुव्यवस्थेचा प्रश्ान् निर्माण होऊ लागला आहे. हे लक्षात घेऊन काही ग्राहकांनी न्यायालयाकडे तक्रार केल्यानंतर त्याची दखल घेतली जाणे साहजिक होते.

आता न्यायालयाने या बँकांना नोटिस पाठविली आहे. खरे तर यापासून बोध घेऊन बँकांनी आपल्या कार्यपद्धतीत सुधारणा करावयास हवी. क्रेडिट कार्ड ही अर्थव्यवस्थेची व काही लोकांची गरज आहेच ; परंतु ते ज्यांना हवे आहे, त्यांनाच दिले गेले पाहिजे. त्यासाठी बँक व ग्राहक दोघांनीही आवश्यक त्या कायदेशीर प्रक्रिया पूर्ण केल्या पाहिजेत आणि थकबाकीच्या वसुलीसाठी कायदेशीर मार्गाचाच अवलंब केला पाहिजे.

या देशात कायद्याचे राज्य आहे हे बँकांना विसरता येणार नाही. सक्तीने क्रेडिट कार्ड गळ्यात मारून लोकांना कर्जबाजारी करायचे आणि नंतर पठाणी पद्धतीने वसुली करायची हे जुन्या सावकारी पद्धतीचे पुनरुज्जीवन आहे. त्याला आळा घातलाच पाहिजे.

 
</text>
</doc>
