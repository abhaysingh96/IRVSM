<doc>
<docno>1017581.cms.txt</docno>
<text>
 
महामुंबई
50 रुपयांत केबल!
[ Thursday, February 10, 2005  11:25:05 pm]


म. टा. प्रतिनिधी

मुंबई : केबलचालकांची दादागिरी, त्यांच्याकडून होणारी मनमानी दरवाढ या विरोधात सातत्याने तक्रारी होत असताना गोरेगाव येथील नागरी निवारा वसाहतीतील सुमारे 240 कुटुंबांनी एकत्र येऊन पर्यायी व्यवस्था निर्माण केली असून यामुळे येत्या शनिवारपासून दरमहा अवघ्या 25 ते 50 रुपयांत त्यांना 20 ' चॅनेल्स ' दिसू लागणार आहेत.

केबलचालक 200 रुपयांपासून 350 ते 400 रुपयांपर्यंत मनाला वाटेल त्याप्रमाणे पैसे ग्राहकांकडून वसूल करीत असतात. नागरी निवारातील रहिवाशांची स्थितीही वेगळी नसून त्यांच्याकडून स्थानिक चालक 225 रुपये वसूल करीत होता.

मात्र , ' नागरी निवारा ' तील कृष्णा सोसायटीतील रहिवाशांनी एकत्र येऊन यावर मार्ग काढला आहे. या सोसायटीत तीन इमारती असून एकूण कुटुंबांची संख्या 240 आहे. केबल चालकाची मक्तेदारी मोडून काढण्यासाठी सोसायटीचे पदाधिकारी संजय आंब्रे, परशुराम पाटील, सुरेंद शिंदे आदींनी रहिवाशांना एकत्र करून स्वत:चेच डिश अँटेना बसवण्याचा निर्णय घेतला. त्यानुसार सुमारे दोन लाख रुपये खर्च करून ' कृष्णा केबल ' नावाने स्वतंत्र यंत्रणा उभारली असून येत्या शनिवारी रात्री आठ वाजता तिचे उद्घाटन होत आहे.

या पर्यायी केबलसाठी प्रत्येक कुटुंबाकडून 800 रुपये घेण्यात येणार आहेत. ज्यांना एक रकमी पैसे देता येणार नसतील त्यांच्याकडून 20 महिने दरमहा 50 रुपये घेण्यात येणार आहेत. सध्या केबलसाठी म्हणून वेगळे पैसे आकारण्यात येणार नसले तरी 25 ते 50 रुपये दरमहा शुल्क लावण्याचा विचार असल्याचे ही माहिती देताना संजय आंब्रे यांनी सांगितले.

मोफत चॅनेलची संख्या 40 असली तरी त्यातील ई टीव्ही मराठी, ई टीव्ही उत्तर प्रदेश (हिंदी चित्रपट दाखविण्यात येत असल्याने), स्माइल, झी म्युझिक, बीफोरयू म्युझिक, आज तक, एनडीटीव्ही, बीबीसी, सहारा समय, सहारा मनोरंजन आदींबरोबरच सह्यादीसह दूरदर्शनच्या चार वाहिन्या लोकांना पाहता येणार आहेत. एक अतिरिक्त वाहिनी पाहण्याची व्यवस्था करण्यासाठी साधारण आठ हजार रुपये खर्च येतो. त्यामुळे येणाऱ्या पैशातून भविष्यात चॅनेलची संख्या वाढविण्यात येईल, असेही आंब्रे म्हणाले. कृष्णा सोसायटीतील रहिवाशांना सध्या केवळ मोफत चॅनेलच पाहता येणार असली तरी सर्वच मुंबईकरांनी अशा पद्धतीने स्वत:ची यंत्रणा निर्माण केल्यास ' पेड चॅनेल ' वाल्यांनाही आपले कार्यक्रम मोफत दाखविण्याशिवाय पर्याय राहणार नाही, असा विश्वासही त्यांनी व्यक्त केला.

पोलिस कुणासाठी

कृष्णा सोसायटीने स्वत:ची केबल यंत्रणा उभी करण्यास सुरुवात केल्यानंतर केबल चालकाकडून दमदाटी करण्याचे, काम बंद पाडण्याचे प्रयत्न झाले होते. दिंडोशी पोलिस ठाण्याच्या अधिकाऱ्यांंनीही फोनवरून दमबाजी करून काम बंद करण्याचा प्रयत्न केला होता. त्यामुळे पोलिस कुणासाठी असतात, असा सवाल करतानाच, रहिवाशांच्या एकजुटीमुळे यावर मात करता आल्याचे आंब्रे यांनी सांगितले.

 
</text>
</doc>
