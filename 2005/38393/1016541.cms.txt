<doc>
<docno>1016541.cms.txt</docno>
<text>
 
महाराष्ट्र
मोफत वीज विसरा!
[ Thursday, February 10, 2005  12:11:07 am]


वृत्तसंस्था

सोलापूर : शेतकऱ्यांना मोफत वीज आणि कापूस एकाधिकार योजनेबाबत समन्वय समितीच्या बैठकीत निर्णय घेऊ, अशी ग्वाही दिल्याच्या दुसऱ्याच दिवशी मुख्यमंत्री विलासराव देशमुख यांनी येथे घूमजाव केले आणि कर्जाचा बोजा वाढत असल्याने यापुढे वीज मोफत देणे शक्य होणार नाही, असे स्पष्ट सांगितले. कापसाचे यंदा विक्रमी उत्पादन झाले असले, तरी त्याला 2700 रुपये भाव देता येणार नाही, असेही ते म्हणाले.

कर्नाटकातील नलवर येथे जात असताना सोलापूर विमानतळावर पत्रकारांशी बोलताना त्यांनी शेतकऱ्यांवरील आगामी संकटाची जाणीव करून दिली. राज्यावरील एक लाख दहा हजार कोटी रुपयांच्या कर्जाचा बोजा पाहता मोफत विजेचे आश्वासन पाळता येणार नाही, अशी कबुली त्यांनी दिली.

सरकारमधील सहकारी असलेल्या राष्ट्रवादी काँग्रेसचे अध्यक्ष शरद पवार आणि अर्थतज्ज्ञांचा मोफत विजेला विरोध आहे. तरीही जाहीरनाम्यात आश्वासन दिले होते म्हणून राज्यावर वर्षाकाठी 1600 कोटी रुपयांचा भार टाकून काँग्रेसच्या आग्रहाखातर ही योजना सुरू आहे. मात्र, खुद्द मुख्यमंत्र्यांनीच ही योजना गुंडाळण्याचे सूतोवाच केल्याने आधीच दुष्काळाने होरपळून निघालेल्या शेतकऱ्यांच्या डोळ्यांपुढे काजवे चमकतील.

कापसाच्या मुद्द्यावरही शेतकऱ्यांपुढे अडचणी उभ्या ठाकण्याची शक्यता आहे. शेजारील राज्यांतील खुल्या बाजारापेक्षा शेतकऱ्यांना कमी भावात सरकारला कापूस विकावा लागतो. यंदा विक्रमी उत्पादन झाले असले, तरी गेल्या आठवड्यातील अवकाळी पावसामुळे कापूस भिजला आहे. कापसाचे चुकारे कधीही वेळेवर मिळत नाहीत, अशी शेतकऱ्यांची सदैव ओरड असतेच. काँगेसने जाहीरनाम्यात कापसाला 2700 रु. भाव देण्याचे आश्वासन दिले होते. प्रत्यक्षात 2500 रु. दराने कापसाची खरेदी सुरू झाली, परंतु विक्रमी संख्येने कापूस येत असल्याने हा भाव 1700 वर उतरला.

 
</text>
</doc>
