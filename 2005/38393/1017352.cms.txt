<doc>
<docno>1017352.cms.txt</docno>
<text>
 
महाराष्ट्र
नारायण सुर्वे, निदा फाजली डोंबिवलीत
[ Thursday, February 10, 2005  07:52:47 pm]


मंुबई टाइम्स टीम

डोंबिवली : हिंदी कवी आलोक भट्टाचार्य यांच्या ' पथ के दीप ' या नामांकित व्यक्तींच्या मुलाखतींच्या पुस्तकाचं प्रकाशन रविवार , 13 फेब्रुवारीला होणार आहे. हिंदीतील ज्येष्ठ साहित्यिक डॉ. जगदंबाप्रसाद दीक्षित, प्रसिद्ध गीतकार निदा फाजली, गीतकार हृदयेश मयंक त्याचबरोबर नुकताच जनस्थान पुरस्कार जाहीर झालेले कवीवर्य नारायण सुर्वे अशी दिग्गज मंडळी पुस्तक प्रकाशनाच्या निमित्ताने एकत्र येणार आहेत.

आलोक भट्टाचार्य यांची ' अपना चेहरा ' ही कादंबरी , ' आंधी के आसपास ' हा कथासंग्रह तर ' सात समंदर आग ' व राष्ट्रपती डॉ. अब्दुल कलामांच्या कविता संग्रहाचा अनुवाद असलेली ' मेरी यात्रा ' हे दोन कविता संग्रह प्रसिद्ध झाले. असून ' आग लिखेंगे हम ' ही कवितांची ऑडियो कॅसेटही प्रकाशित झाली आहे. ' पथ के दीप ' या पुस्तकात अटलबिहारी वाजपेई, शंकरदयाळ शर्मा, इस्मत चुगताई, नौशाद, राष्ट्रपती डॉ. अब्दुल कलाम यांच्यासारख्या नामवंतांच्या मुलाखती आहेत. कार्यक्रम डोंबिवली जिमखाना इथे साडेसहा वाजता होईल.

काव्यरसिक मंडळाचं संमेलन

कवी प्रा. फ. मुं. शिंदे यांच्या अध्यक्षतेखाली ' काव्यरसिक मंडळा ' चे दोन दिवसीय 39 वे वाषिर्क संमेलन इथल्या डॉ. आंबेडकर सभागृहात 12 व 13 फेब्रुवारी रोजी होणार आहे. या निमित्ताने भरगच्च कार्यक्रमांचं आयोजन करण्यात आलं आहे.

12 फेब्रुवारीला रात्री नऊ वाजता संमेलनाचा शुभारंभ होणार आहे. या वेळी सदस्यांसाठी लक्ष्मीबाई पिंगळे काव्यवाचन स्पर्धा व संमेलनाध्यक्षांचं काव्यवाचन होणार आहे. रविवार , 13 फेब्रुवारीला सकाळी निरंजन काव्य दर्शन हा कार्यक्रम सादर करण्यात येणार आहे. त्यामध्ये निरंजन उजगरे यांच्या साहित्यावर आधारित कार्यक्रम असेल. प्रा. अशोक बागवे व कवयित्री नीरजा हे वक्ते आहेत. मंडळाचे काही सदस्य उजगरे यांच्या कवितांचं अभिवाचन करतील. विशेष उपस्थिती अनुपमा उजगरे यांची असेल.

याच दिवशी सायंकाळी 5 वाजता कमलाबाई सोहोनी स्मृती काव्यस्पर्धा व लक्ष्मीबाई पिंगळे काव्यवाचन स्पधेर्चा पारितोषिक वितरण समारंभ अध्यक्षांच्या हस्ते होईल. सायंकाळी 6 वाजता संमेलनाध्यक्ष कवी प्रा. फ.मुं. शिंदे यांचं ' मी व माझी कविता ' या विषयावर अध्यक्षीय भाषण होईल. कार्यक्रम विनामूल्य असून सर्वांसाठी खुला आहे, असं मंडळाचे अध्यक्ष हेमंत राजाराम व कार्यवाह प्राची गडकरी यांनी कळवलं आहे.

 
</text>
</doc>
