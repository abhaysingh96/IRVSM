<doc>
<docno>1017516.cms.txt</docno>
<text>
 
क्रीडा
स्मिथचे शतक, दक्षिण आफ्रिका विजयी
[ Thursday, February 10, 2005  10:27:34 pm]


इस्ट लंडन : कर्णधार ग्रॅम स्मिथचे शतक आणि केम्पची टोलेबाजी यांच्या जोरावर दक्षिण आफ्रिकेने इंग्लंडवर पाचव्या झटपट क्रिकेट सामन्यात मात केली. 7 झटपट सामन्यांच्या या मालिकेतील पाचव्या सामन्यानंतर 3-1 अशी आघाडी घेतली आहे. आता दक्षिण आफ्रिका ही मालिका गमावणार नाही हे निश्चित. उलट त्यांनी उरलेल्या दोनपैकी एक सामना जिंकला तर ही मालिकाही त्यांना जिंकता येईल.

ग्रॅम स्मिथने नाबाद 115 धावा फटकावताना झटपट सामन्यातील दुसऱ्या शतकाची नोंद केली. केम्पने तर कमाल करताना अवघ्या 50 चेंडूत 7 षटकार आणि 4 चौकारांची आतषबाजी करून 80 धावा टोलवल्या.

इंग्लंडला जेव्हा विजयासाठी 25 षटकात 205 धावांची आवश्यकता होती त्यावेळी पीटर्सनने दक्षिण आफ्रिकेच्या गोलंदाजांवर जोरदार हल्ला चढवला आणि नाबाद शतक साजरे केले. त्याने 69 चेंडूत 4 षटकार आणि 7 चौकार मारले. सामन्यातील शेवटच्या चेंडूवर त्याने आपले शतक साजरे केले मात्र शेवटी इंग्लंडचा विजय अवघ्या 8 धावांनी हुकला.

हा सामना अतिशय चुरशीचा झाला आणि प्रेक्षकांना झंझावाती फलंदाजी बघायला मिळाली याचे समाधान वाटते अशी भावना ग्रॅम स्मिथ आणि मायकल वॉन या उभय कर्णधारांनी व्यक्त केली.

धावफलक : दक्षिण आफ्रिका : 50 षटकात 7 बाद 311 ( ग्रॅम स्मिथ नाबाद 115, कॅलिस 49, प्रिन्स 34, केम्प 80, गॉफ 10-0-52-3, कबीर अली 9-0-66- 2) विजयी वि. इंग्लंड : 50 षटकात 8 बाद 304 ( जोन्स 37, वॉन 70, स्ट्राऊस 20, पीटर्सन नाबाद 100, सोळंकी 19, कबीर अली 20, पोलॉक 10-1-35-1, कॅलिस 10-0-62-2, नेल 10-0-69-1, बोए 8-0-54-1).

 
</text>
</doc>
