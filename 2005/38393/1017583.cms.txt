<doc>
<docno>1017583.cms.txt</docno>
<text>
 
महामुंबई
विमानतळानजीकच्या झोपड्यांवर पुढील आठवड्यात कारवाई
[ Thursday, February 10, 2005  11:27:02 pm]


म. टा. प्रतिनिधी

मुंबई : मुंबई विमानतळाच्या सभोवताली उभ्या असलेल्या बेकायदा झोपड्या तोडण्याची मोहीम महापालिका प्रशासन पुढच्या आठवड्यात हाती घेणार आहे. त्याची सुरुवात कुर्ला पश्चिमेच्या क्रांतीनगरातून होईल, असे एका अधिकाऱ्याने सांगितले.

एअरपोर्ट्स अॅथॉरिटी ऑफ इंडियाची मालकी असलेल्या सुमारे दोन ते तीन एकर जागेच्या क्षेत्रात क्रांतीनगर झोपडपट्टी वसली असून त्या भागातील बेकायदा झोपड्यांची बांधकामे 15 मार्चपर्यंत तोडावीत, अशी विनंती प्राधिकरणाच्या अधिकाऱ्यांनी पालिका प्रशासनाला केली होती. त्यानुसार पुढील आठवड्यापासून ही कारवाई हाती घेण्यात येईल, असे संबंधित अधिकाऱ्याने स्पष्ट केले.

ही झोपडपट्टी कुर्ला विधानसभा मतदारसंघाच्या अखत्यारीत येते. याच मतदारसंघात रफिकनगर झोपडपट्टीही आहे. गेल्या तीन चार वर्षात प्रथमच या परिसरातील बेकायदा झोपड्या तोडण्याच्या कारवाईचा आराखडा बनविण्यात आला आहे. एअरपोर्ट अॅथॉरिटी ऑफ इंडियाने 1998 साली केलेल्या पाहणीनुसार विमानतळाच्या सभोवताली सुमारे 84 हजार झोपड्या होत्या. यापैकी सुमारे 65 ते 70 हजार झोपड्या 1995 पूवीर्च्या आहेत. त्यामुळे अशा झोपडीधारकांचे पुनवर्सन करणे बंधनकारक आहे. त्यासाठी 2000 साली एअरपोर्ट प्राधिकरणाने आखलेल्या योजनेनुसार रफिकनगरसकट अन्य झोपडीधारकांसाठी पुनर्वसन पथदर्शक प्रकल्प सुरू झाला आहे. एअरपोर्ट अॅथॉरिटी व शिवशाही पुनर्वसन प्रकल्प यांच्यात सुमारे 25 कोटी रुपयांच्या सामंजस्य करारावर स्वाक्षऱ्याही झालेल्या आहेत. यानुसार दोन हजार 160 झोपडीधारकांचे 2001 पासून दिंडोशी येथे पुनवर्सन करण्यात आले असून त्यास 16 कोटी रुपयांचा खर्च आला आहे. मात्र, काही राजकारण्यांनी आडकाठी आणल्याने हा प्रकल्प गतीने पुढे न सरकल्याचे सूत्रांचे म्हणणे आहे.

 
</text>
</doc>
