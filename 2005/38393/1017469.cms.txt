<doc>
<docno>1017469.cms.txt</docno>
<text>
 
महामुंबई
राज्यमंत्र्यांच्या अधिकारांबाबत दोन दिवसांत निर्णय
[ Thursday, February 10, 2005  09:45:21 pm]


म. टा. प्रतिनिधी

मुंबई : राष्ट्रवादी काँग्रेसचे मंत्री आपल्या खात्याच्या काँग्रेसच्या राज्यमंत्र्यांना कोणतेही अधिकार देत नसल्याबाबत मोहोळ उठल्यानंतर आघाडी सरकारच्या दोन्ही पक्षप्रमुखांना जाग आली असून याबाबत मुख्यमंत्र्यांशी एक-दोन दिवसात चर्चा करून अधिकारचे वाटप केले जाईल, असे उपमुख्यमंत्री आर.आर. पाटील यांनी वार्ताहरांना सांगितले.

पाटील यांनी आपल्याला कोणतेच अधिकार दिले नसल्याची जाहीर तक्रार गृहराज्यमंत्री सिद्धाराम म्हेत्रे यांनी केली होती. त्यानंतर काँग्रेसच्या अन्य राज्यमंत्र्यांनीही आपल्यावरील या ' अन्याया ' ची तड लावण्यासाठी मुख्यमंत्री विलासराव देशमुख यांच्याकडे लेखी तक्रार करण्याचे ठरवले होते.

मुख्यमंत्र्यांनी मात्र नेहमीच्याच पद्धतीने राज्यमंत्र्यांच्या मागणीची वासलात लावताना, आपण राज्यमंत्री असताना आपल्यालाही जादा अधिकार मिळाले पाहिजेत, असे वाटत होते. मात्र, कॅबिनेट मंत्री झाल्यानंतर मनोवृत्तीत बदल होतो आणि जास्तीत जास्त अधिकार आपल्याकडेच ठेवण्याची प्रवृत्ती वाढीस लागते, अशी प्रतिक्रिया व्यक्त केली. म्हेत्रे यांच्या तक्रारीनंतर सार्वजनिक आरोग्य खात्याचे राज्यमंत्री रणजित कांबळे यांनीही जादा अधिकाराची मागणी केली होती. कॅबिनेट मंत्र्यांनी अधिकाराचे वाटप करताना सर्व महत्त्वाचे विषय आपल्याकडेच राखून ठेवले आणि मलेरियासारखे कमी महत्त्वाचे विषय आपल्याकडे सोपवले, अशा परिस्थितीत मंत्रालयात येऊन काम कोणते करायचे, असे त्यांचे म्हणणे आहे. शिवाय मतदारसंघातील कार्यर्कत्यांच्या कामाला न्याय देता येत नसेल तर त्याचा उपयोग काय, असा सवाल त्यांनी केला होता. कांबळे

सुरेश शेट्टी, सुनील देशमुख, बाबा सिद्दिकी व रवीशेठ पाटील यांचीही अवस्था अशीच आहे. त्यामुळेच अधिवेशनात विरोधकांच्या भडिमाराला कॅबिनेट मंत्र्यांनीच सामोरे जावे, अशी भूमिका घेऊन त्यांनी राष्ट्रवादी काँग्रेसला आव्हान दिले होते.

आर. आर. पाटील यांच्याशी संपर्क साधला असता, काँग्रेसप्रमाणेच राष्ट्रवादीच्या राज्यमंत्र्यांच्याही तक्रारी असून मुख्यमंत्र्यांशी चर्चा करून हा प्रश्ान् निकालात काढण्यात येईल, असे त्यांनी सांगितले.

 
</text>
</doc>
