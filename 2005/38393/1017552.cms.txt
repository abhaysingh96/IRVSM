<doc>
<docno>1017552.cms.txt</docno>
<text>
 
महामुंबई
लाखांचे दरोडे घालणारी 'पूरी फिल्मी' टोळी जेरबंद!
[ Thursday, February 10, 2005  11:03:08 pm]


संजय व्हनमाने

मुंबई : डान्सबारमध्ये ' लाखोंका दिल जीतनेवाली ' एक तरुणी, दोन्ही पिढ्या देवाधर्माच्या सेवेत असलेल्या पुजाऱ्यांचा मुलगा, एमकॉम झालेला एक सुविद्य तरुण आणि चौथा कायद्याचे शिक्षण घेतलेला... आणि चौघेही चक्क चतुर, चलाख दरोडेखोर!

... थेट हिंदी सिनेमांमधून उचलून आणल्यासारख्या या तेजदिमाग चौकडीने मुंबईत दरोडे घालून कोट्यवधी रुपयांचा सहजी सफाया केल्याचे पोलिस तपासात उघड झाले आहे.

ऑपेरा हाऊसमधील हिरे व्यापारी वालचंद यांच्या कार्यालयात एका सुमोमधून हे चौघे आले. अवघ्या दहा मिनिटांत त्यांनी कोट्यवधी रुपयांचे हिरे आणि सोने लुबाडले. कोणताही दुवा मागे न ठेवता जाताना चौघांनी वेगवेगळ्या टॅक्सींनी पोबारा केला. पोलिस उपायुक्त ( गुन्हे) धनंजय कमलाकर यांच्या मार्गदर्शनाखाली युनिट क्रमांक एकचे वरिष्ठ पोलिस निरीक्षक महाबोले यांनी तपास केला. त्यांच्या चौकशीतून या चलाख टोळीची रोचक कहाणी बाहेर आली.

बोरिवलीचा चंदर धुरिया कायद्याचे शिक्षण घेतलेला. वडील बँक ऑफ इंडियामध्ये शिपाई. व्हिडिओ गेमचा चस्का लागलेला चंदर पाण्यासारखा पैसा उडवायचा. त्यातून दोस्ती झाली मुन्ना पांडेशी. हा एमकॉम. त्याचे आजोबा व वडील मुंबादेवी- शेजारच्या महाकाली मंदिराचे पुजारी. तिसरा प्रकाश शेट्टी. दहिसरला भाड्याने डान्सबार चालवायचा. मंगलादेवी नेपाळी तिथली डान्सर... दिवसा बड्या बकऱ्यांच्या पैशावर दरोडा घालून रात्री गिऱ्हाईकांच्या ' दिला ' वर दरोडा घालायची...

या टोळीला हिरेव्यापाऱ्यांची इत्यंभूत माहिती हिरेदलाल हसमुख शहा पुरवायचा. आधी मंगला तिथे जायची. बाई असल्याने तिला चटकन प्रवेश मिळायचा. दबून बसलेली टोळीही मागोमाग घुसून दरोडा घालून पसार व्हायची. मिलिंद भावे नावाचा अन्य एक आरोपी मालाची विल्हेवाट लावून सर्वांना पैशांचे वाटप करायचा.

वालचंद यांच्या पेढीवरील दरोड्यानंतरही पोलिसांचा ससेमिरा चुकवण्यासाठी आरोपींनी खास खबरदारी घेतली. चंदरने बोरिवलीच्या काजूपाड्यातील घर सोडून दुसरे घर भाड्याने घेतले. तर मंगलाने नागपुरात धूम ठोकली. तिथेही तिने कामासाठी डान्सबारच निवडला होता! विनोद सिंगनेही मुंबईबाहेर पळ काढला होता.

चंदरला पकडण्यासाठी पोलिस गेले तेव्हा तो दुसऱ्या घरातून तिसऱ्या घरात टेम्पोने सामान नेत होता. मंगला नागपूरच्या बारमध्ये नाचत होती. तिने तिथे गोंधळ घालू नये यासाठी, अल्पवयीन मुलींना पकडण्यासाठी पोलिस आल्याची थाप डान्सबारच्या मालकाने मारली. मुंबईला येईपर्यंत आपल्याला नेमके का पकडले, याची मंगलाला माहिती नव्हती.

पोलिस निरीक्षक महाबोले यांच्या नेतृत्वाखाली पोलिस निरीक्षक निगडे, महाले, राणे तसेच सहायक पोलिस निरीक्षक भोसले, अजय शिंदे आणि त्यांच्या सहकाऱ्यांनी ही कारवाई केली.

 
</text>
</doc>
