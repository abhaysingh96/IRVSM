<doc>
<docno>1016531.cms.txt</docno>
<text>
 
महामुंबई
डरने का नै, गुटखा खुले दिल से बेचनेका!
[ Thursday, February 10, 2005  12:05:16 am]


अमित भंडारी

मंुबई : ' साहब, उपर सेटिंग हो गयेला है. गुटखा-पान मसाला खुले दिलसे बेचने का... डरने का नै. काय का 15 फेब्रुवारी ? अरे उसके बाद दुगने किमत मे माल बेचना ' सायकलवरून गुटखा- पान मसाल्याच्या पाकिटांचं पोतं पानाच्या टपरीवर आदळत विक्रेता मालकाला सांगतो. आधीचा माल शिल्लक आहे, पण मागणी दिवसागणिक वाढत आहे. त्यामुळे दुकानदार माल नाकारत नाही, मात्र एखाददुसऱ्या ठिकाणी ' माल ' जाळण्याच्या घटनेनं त्याचं धाबे दणाणलेलं आहे.

गुटखा-पानमसाल्यात आरोग्याला हानीकारक मॅग्नेशियम कार्बाेनेटचं प्रमाण अधिक आहे, त्यामुळे 15 फेब्रुवारीपर्यंत या पदार्थांच्या उत्पादकांनी बाजारातून माल माघारी घ्यावा, असा सरकारी आदेश एकीकडे आहे. तर, दुसरीकडे तो धाब्यावर बसवून बाजारात उत्पादकअधिकाधिक माल पुरवत आहेत. त्यामुळे नेमकं काय करायचं, याचा अंदाज न आलेल्या किरकोळ विक्रेत्यांची अवस्था तोंड दाबून बुक्क्यांचा मार अशी झाली आहे.

या संदर्भात सरकारकडून मंुबई व्यापारी महासंघाच्या पदरात टोलवाटोलवीची उत्तरं पडत आहेत. संघटनेचे पदाधिकारी अशोक वायकूळ म्हणाले की , 15 फेब्रुवारीपर्यंत बाजारातून गुटखा- पानमसाला मागे घेणं अशक्य आहे. मुदतीनंतर विक्री झाल्यास त्यावर अवैधपणाचा शिक्का लागणार, पण चोरवाटेने विक्री होत राहणारच ; ती रोखायची असेल, तर मुदत वाढवून देणं हाच योग्य पर्याय आहे. पण याबद्दल बैठकीच्या मागणीला सरकार दरबारी वाटाण्याच्या अक्षता लावल्या जात आहेत आणि सरकारी फतव्यामुळे लाखो विक्रेत्यांचा जीव टांगणीला लागला आहे.

किरकोळ विक्रेत्यांना कमी किमतीत गुटखा उपलब्ध होऊ लागला आहे. पण, त्यामुळे ज्या विक्रेत्यांना माल परत करायचा आहे, त्यांची पंचाईत झाली आहे. उत्पादकांकडून निघाल्यावर अनेक घाऊक विक्रेते, एजंट अशा अनेकांच्या हातून हा माल किरकोळ विक्रेत्यांपर्यंत पोहोचतो. त्यांच्या हाती माल पडतो, तेव्हा पक्की बिलंही नसतात. केवळ आकडेमोडीचे कागद विश्वासाच्या जोरावर बिलं म्हणून हाती ठेवली जातात. त्यामुळे माल परत करण्यात मोठी अडचण आहे.

आजघडीला मंुबईत संघटित असलेले 25 हजाराहून अधिक किरकोळ विक्रेते आहेत, पण नुकताच ठाण्यात गुटखा-पान मसाल्याचा माल जाळला गेल्यामुळे किरकोळ विक्रेते संभ्रमात पडले आहेत. गंमत म्हणजे, काही दिवसांपूवीर्, विक्रीला न्यायालयीन स्थगिती असताना पान मसाला आणि सुपारी अशा दोन वेगवेगळ्या पाकिटांमध्ये ' गुटखा ' उपलब्ध असायचाच. कारण, गुटख्यातलं मॅग्नेशियम कार्बाेनेटचं प्रमाण दोन टक्क्यांहून कमी केलं, तर ' किक ' बसणार नाही आणि तो खाण्यात मतलबच उरणार नाही. तेव्हा असाच एखादा कल्पक मार्ग यापुढेही निघेल आणि ' डरने का नै, खुले दिल से बेचने का ' हा मंत्र बाजारात घुमत राहील.

 
</text>
</doc>
