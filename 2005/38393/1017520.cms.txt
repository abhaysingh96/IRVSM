<doc>
<docno>1017520.cms.txt</docno>
<text>
 
क्रीडा
उषाच्या अकादमीला लॉरेस फाऊंडेशनचा मदतीचा हात
[ Thursday, February 10, 2005  10:29:51 pm]


नवी दिल्ली : भविष्यावर नजर ठेवून खेळाडू घडवण्यासाठी धडपडणाऱ्या पी.टी.उषाच्या अॅथलेटिक्स अकादमीला लॉरेस स्पोर्टस फाऊंडेशनने मदतीचा हात दिला आहे. खेळाडूंना लागणारे सर्व साहित्य पुरवण्याचे लॉरेसने ठरवल्यामुळे उषाचा मोठी चिंता मिटली आहे.

उषा म्हणाली , ' दोन दिवसांपूर्वी लॉरेसचा मेल मला आला. सर्व साहित्य देण्याचे त्यांनी मान्य केले आहे. आता मीच त्यांना शाळेसाठी कुठल्या गोष्टींची गरज आहे, यासंबंधी कळवेन '.

सोल एशियाडमध्ये चार सुवर्ण कमावणाऱ्या उषाने गुणवान खेळाडूंची अकादमीसाठी निवड केली असून भविष्यात या खेळाडूंकडून उषाला मोठ्या अपेक्षा आहेत.

' अकादमीला आथिर्क मदतीची मोठी गरज आहे. सध्या मदतीचा ओघ खूपच कमी असून आमच्या अकादमीतील एखाद्या मुलांने किंवा मुलीने मोठे यश कमावल्यास मदतीसाठी सर्वजण पुढे येतील. खरंतर सुरुवातीला मदत मिळाली तर अकादमीला खूपच फायदा झाला असता ', असे उषाने सांगितले.

कोझीकोडेच्या जवळ कोयीलँडी येथे उषाची अॅथलेटिक्स शाळा असून सध्या या शाळेत आठ मुली आहेत. भाड्याच्या जागेत आता ही शाळा सुरू असून लौकरच कोझीकोडपासून 130 किलोमीटर अंतरावर असलेल्या किलानूर येथे स्वत:च्या जागेत ही शाळा सुरू होईल.

उषा अॅथलेटिक्स अकादमीला केरळ सरकारकडून पहिल्या वर्षासाठी 15 लाख मिळाले असून दुसऱ्या वर्षात 10 लाखाची मदत झाली. तसेच रेल्वेनेही मोठे सहाय्य केले आहे. भारतीय अॅथलेटिक्स फेडरेशनने कुठल्या प्रकारची मदत केली यावर उषाने प्रतिक्रिया व्यक्त न करता फक्त हास्य केले.

राष्ट्रीय शालेय स्पधेर्त उषाच्या शाळेतील मुलींनी चार सुवर्ण व तीन रौप्य पदक कमावून आपली चूणुक दाखवून दिली. टिंटू लुका या 17 वषीर्य खेळाडूने 400 व 800 मीटर्स शर्यतीत राष्ट्रीय विक्रम साजरे केले.

 
</text>
</doc>
