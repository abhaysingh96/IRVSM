<doc>
<docno>1017527.cms.txt</docno>
<text>
 
महाराष्ट्र
लोकशाही आघाडी नव्हे, हे तर 'लक्ष्मी'दर्शन सरकार
[ Thursday, February 10, 2005  10:37:05 pm]


म. टा. प्रतिनिधी

पुणे : आघाडी सरकारने 100 दिवस पूर्ण केल्याचा ढिंढोरा पिटला जात आहे, मात्र या शंभर दिवसात सरकारने नेमके काय केले, असा सवाल करत भारतीय जनता पक्षाचे प्रदेशाध्यक्ष गडकरी यांनी हे लोकशाही आघाडी सरकार नसून ' लक्ष्मीदर्शन ' आघाडी सरकार असल्याची टीका गुरुवारी केली. त्यांच्या पिंपरी- चिंचवड दौऱ्यात पत्रकारांशी बोलताना त्यांनी सरकारवर ताशेरे ओढले.

आश्वासने देण्यासाठी असतात, पाळण्यासाठी नव्हे, या मुख्यमंत्री विलासराव देशमुख यांच्या विधानाचा समाचार घेत मुख्यमंत्री याबाबतीत मात्र जसे बोलले, तसेच वागत असल्याचा आरोप केला. शंभर दिवसांच्या कालावधीत राज्य सरकारने सभागृहात, जाहीर सभांत दिलेल्या, तसेच समस्या घेऊन येणाऱ्या शिष्टमंडळांना दिलेल्या एकाही आश्वासनाची पूर्तता केली नसल्याचे स्पष्ट केले. एवढ्या दिवसांत मुख्यमंत्र्यांनी लोकांना केवळ मूर्ख बनवण्याचे काम केले, अशी टीका त्यांनी केली.

राज्यात भारनियमन करून वीज तयार करणाऱ्या कंपन्यांचा गल्ला भरण्याचे काम या सरकारने केले. शेतकऱ्यांना मोफत वीज देण्याचा निर्णय कॅबिनेट मंत्र्यासह घेण्यात आला. तोपर्यंत शरद पवार यांनी विरोध केला नाही, पण, मुख्यमंत्र्यांनीच मोफत वीज देण्यास असमर्थता दर्शविल्यावर उपमुख्यमंत्री आर. आर. पाटील यांच्यासह पवारांनी विरोध केला, असे गडकरी म्हणाले.

राज्यात पुन्हा आघाडी सरकार आल्यास केंदाची तिजोरी खाली करू, असे आश्वासन देणाऱ्या पवार यांनी राज्याला किती निधी उपलब्ध करून दिला, असा प्रश्नही त्यांनी यावेळी उपस्थित केला.

विलासराव म्हणतात झोपड्या पाडा, तर आर. आर. पाटील म्हणतात, इमारती पाडा, हा विरोधाभासच राज्यासमोर कर्जाचा डोंगर उभारत आहे, असा आरोप त्यांनी यावेळी केला. भाजप, शिवसेना युतीने सत्ता सोडताना 20 हजार कोटींचे कर्ज वाढवले, असा बोभाटा करणाऱ्या या सरकारने एक लाख पाच हजार कोटींचे कर्ज वाढवले आहे, अशी माहितीही त्यांनी दिली.

या भ्रष्टाचारी सरकारने उत्पन्नवाढीसाठी च्चितच प्रयत्न केले, असा आरोप करून या आथिर्क परिस्थितीतून बाहेर काढण्यासाठी एकनाथ खडसे यांच्या नेतृत्त्वाखाली समिती स्थापण्यात आल्याचे गडकरी यांनी सांगितले. ही समिती आथिर्क नियोजन कसे केले पाहिजे, याचा सर्वंकष अहवाल तयार करून मुख्यमंत्र्यांना सादर करणार आहे. आमच्या काळात मोफत विजेचा प्रश्न आला असता, तर आम्ही ती देऊ शकलो असतो, अशी भूमिका मांडत हे सरकार म्हणजे ' नाटक कंपनी ' आहे, अशा टिपण्णी त्यांनी केली.

 
</text>
</doc>
