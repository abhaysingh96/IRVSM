<doc>
<docno>1017332.cms.txt</docno>
<text>
 
प्रगती फास्ट
ध्येयावर अढळ निष्ठा
[ Thursday, February 10, 2005  07:46:36 pm]


मुंबई युनिव्हसिर्टीतर्फे एप्रिल 2004 मध्ये घेण्यात आलेल्या एमएच्या परीक्षेत हिंदी साहित्य विषयात प्रथम येण्याचा मान इन्स्टिट्यूट ऑफ डिस्टन्स एज्युकेशनच्या जयश्री सिंहने मिळवला. तसंच ती श्यामसुंदर गुप्ता सुवर्णपदकाची मानकरीही ठरली. परीक्षेत स्कोअर करायचा असेल, तर स्वत: तयार केलेल्या नोट्सचा वापर करा, असं तिचं ठाम मत आहे.

माझं दहावीपर्यंतच शिक्षण वेद हिंदी विद्यालयात झालं. बारावीपर्यंत मी मुलुंडमधल्या दयानंद ज्युनिअर कॉलेजमध्ये आर्ट्सला होते. बारावीत मला 69 टक्के मार्क्स मिळाले. टीचिंग प्रोफेशनमध्ये करिअर करायचं, असं मी तेव्हाच ठरवलं होतं. त्यामुळे मी बारावीनंतर सोमय्या कॉलेजमध्ये डीएडसाठी प्रवेश घेतला. डीएडला मला 64 टक्के मार्क्स मिळाले.

एका शाळेत मला मॅथ्स आणि इंग्रजी टिचर म्हणून जॉब मिळाला. पण निव्वळ त्या प्रोफेशनमध्ये नोकरी मिळवायची, हा मर्यादित हेतू इथे करिअर करण्यामागे नव्हता. मला पुढे शिकायचं होतं. मी पत्रव्यवहाराने हिंदी साहित्याचा अभ्यास करायचं ठरवलं. त्यासाठी मुंबई युनिव्हसिर्टीच्या दूरस्थ शिक्षण पद्धतीने हिंदी साहित्याचा अभ्यास करायचा निर्णय पक्का केला. जॉब सांभाळून हिंदी साहित्यातून बीए केलं. बीएला मला 62 टक्के मार्क्स होते. माझा आत्मविश्वास या टप्प्यावर खूपच वाढला. यापुढेही शिकत राहायचं ही जिद्द मला बीएला मिळालेल्या मार्क्समधून मिळाली.

हिंदी साहित्य विषयातून एमए करताना तुम्हाला साहित्याचा इतिहास, आधुनिक हिंदी गद्य, मध्यकालीन काव्य, प्रयोजन मूलक हिंदी, आधुनिक काव्या, भाषाविज्ञान, समीक्षा के सिद्धान्त, प्राचीन हिंदी भाषा आणि साहित्य यांचा अभ्यास करावा लागतो. आधुनिक गद्य विषयात ' चंदगुप्त ', ' आषाढ का एक दिन ' ही नाटकं, गोदान, बाणभट्ट की आत्मकथा ' या कादंबऱ्या, तसंच ' श्रेष्ठ निबंध और प्रिया नीलकंठी ' या निबंधसंग्रहाचा सखोल अभ्यास करायचा होता. हिंदी साहित्याचा इतिहासमध्ये प्राचीन काळापासून आजपर्यंत हिंदी भाषेत उपलब्ध असणाऱ्या विविध ग्रंथांचा अभ्यास होता. मध्यकालिन काव्य शिकताना संत तुलसीदास, कबीर, धनानंद, बिहारीजी यांच्या काव्याचा अभ्यास केला. कार्यालयीन कामकाजात हिंदी भाषा कशी उपयोगात आणावी, हे शिकण्यासाठी प्रयोजनमूलक हिंदी हा विषय होता. आधुनिक काव्यात रामधारसिंह दिनकर यांचं उर्वशी हे दीर्घकाव्य, जयशंकर प्रसाद यांचे ' कामायिनी ' हे काव्य, निराला यांचे ' रागविराग ' त्याचप्रमाणे केदारनाथ सिंग यांची काव्य, संसद से सडक तक हे पुस्तक या काव्यप्रकारांचा अभ्यास होता. वाक्यविज्ञान, रूप विज्ञान, ध्वनी विज्ञान, अर्थ विज्ञान, भाषेची विविध तत्त्वं यांचा अंतर्भाव होता. ' भाषाविज्ञान ' विषयात भारतीय आणि पाश्चात्य साहित्यिकांच्या लेखनाचा तुलनात्मक अभ्यास, अलंकार, ध्वनी सिद्धांत या गोष्टी कळल्या त्या ' समीधा के सिद्धांत ' या विषयात! प्राचीन काळातील हिंदी भाषा आणि सध्याच्या हिंदी भाषेत इतर भाषांतून समावेश झालेले शब्द यांचा परिचय करून देणारा ' प्राचीन हिंदी भाषा आणि साहित्य ' विषयाचा विद्यार्थ्यांना अभ्यास करावा लागतो.

शिकणं आणि शिकवणं, हेच माझं ध्येय होतं. मी ज्या शाळेत नोकरी करते, ती शाळा दुपारी एक वाजेपर्यंत असते. घरी यायला मला दोन वाजतात. त्यानंतर मी लगेचच एमएच्या अभ्यासाला बसायचे. चनीर्रोडच्या गांधी विद्यालयातील पुस्तकांचा उपयोग हिंदी विषयाच्या नोट्स तयार करण्यासाठी झाला. स्वत:च्या नोट्स असल्या की तुमचा अर्धा अभ्यासाचा टप्पा पार होतो. कारण नोट्स लिहिताना विषयातील संकल्पना, बारकावे लक्षात येतात. एका बाजूला वाचन होत असतं, तर दुसरीकडे तुम्हाला आपला किती अभ्यास झाला, याची कल्पना येते. त्यामुळे ज्या विद्यार्थ्यांना परीक्षेत स्कोअर करायचा आहे, त्यांनी स्वत:च्या नोट्स तयार करण्यावर भर दिला पाहिजे. परीक्षेसाठी उजळणी करताना त्याचा खूप उपयोग होतो.

शिवाय रोज सात ते आठ तास वाचन चालायचं. आईने अभ्यासाला सगळ्यात जास्त प्रोत्साहन दिलं. मध्यकालीन काव्य या विषयाचा अभ्यास करताना मी खूप प्रभावित व्हायचे. त्याच प्रभावामुळे मी हिंदीतून कविताही करू लागले. खूप अभ्यास केला म्हणजे परीक्षेत तुम्हाला पहिला क्रमांक मिळतोच असं नाही. त्यासाठी आधी तुम्हाला नेमकं काय करायचं याचं ध्येय निश्चित करा.

नोट्स वाचून झाल्यी की मी त्यातील मुद्दे एका पेपरवर लिहिण्याचा प्रयत्न करायचे. जोपर्यंत सगळे मुद्दे न चुकता लिहिता येत नाही, तोपर्यंत मी सराव करत राहायचे. याचा उपयोग मला परीक्षेत उत्तर लिहिताना झाला. मुद्दे आठवण्यात वेळ वाया जात नाही. कादंबरी, नाटकं यांचं सूक्ष्म वाचन मी केलं होतं. परीक्षेसाठी मला काही सुट्टी मिळाली नाही. तरीही मी जिद्दीने अभ्यास केला. वाचन आणि लेखनाचा सातत्याने सराव केल्यामुळे मला यश मिळालं.

गणेश आचवल

 
</text>
</doc>
