<doc>
<docno>1016555.cms.txt</docno>
<text>
 
महामुंबई
जुळल्या नाजुक रेशीमगाठी!
[ Thursday, February 10, 2005  12:15:52 am]


संजय सावंत

मुंबई : मुंबई महापालिकेच्या सभागृहात हाणामाऱ्या, शिवीगाळ, आरोप-प्रत्यारोप, निदर्शने, भांडणे, आरडाओरडा हे नेहमीच चालू असते... पण या संघर्षभूमीत कधीकधी साताजन्माच्या नाजूक रेशीमगाठीही जुळून येतात... पालिकेच्या सभागृहात पक्षाची बाजू मांडता मांडता, एकमेकांच्या बाजूने भांडता भांडता शिवसेनेच्या दोन तरुण सदस्यांची मने जुळली आणि सभागृहाच्या दीडशे वर्षांच्या इतिहासात प्रथमच विवाहयोग जमून आला.

वॉर्ड क्र. 186 चे सेनेचे नगरसेवक राहुल शेवाळे आणि वॉर्ड क्र. 24 च्या सेनेच्याच नगरसेविका कामिनी मयेकर हे दोघे येत्या 14 फेब्रुवारीला विवाहबद्ध होत आहेत. गंमत म्हणजे मुहूर्त जुळून आलाय तो शिवसेनेचा प्रखर विरोध असलेल्या जागतिक प्रेमदिनाचा... ' व्हॅलेंटाइन डे ' चा. सोमवारी सकाळी 11.20 मिनिटांच्या शुभमुहूर्तावर असून दोघेही परळच्या एम. डी. कॉलेजच्या पटांगणात परस्परांना वरमाला घालतील.

' ब्रह्मासुतामध्ये गाठ बांधली सात जन्माची, पृथ्वीतलावर जोडी शोभेल राहुल व कामिनी यांची ' अशी काव्यपंक्ती पत्रिकेवरच छापली आहे. ही साताजन्माची गाठ बसायला सुरुवात झाली ती शिवसेनेच्या माध्यमातून. राहुल सुरुवातीपासूनच अनेक आंदोलनांत भाग घेतलेले कट्टर शिवसैनिक. त्यांची पाच वर्षांपूवीर् शाखाप्रमुखपदी निवड झाली. सिव्हिल इंजिनीयर असणाऱ्या या तरुणाने पक्षाने तिकीट न दिल्याने अपक्ष म्हणून पालिका निवडणूक लढवली. जिंकून आल्यानंतर वर्षभराने पुन्हा स्वगृही परतलेले शेवाळे डॅशिंग, म्हणूनच नगरसेवकांची संख्या कमी असतानाही त्यांनी प्रभाग समिती खेचून आणली आणि ' मातोश्री ' चा विश्वास संपादन केला. विधानसभा निवडणुकीत सेनेच्या उमेदवारीची माळ गळ्यात पडली, मात्र या निवडणुकीत पराभव पदरी पडला. सभागृहात हिरीरीने प्रत्येक विषयावर चर्चा करणारे अशी शेवाळेंची पालिकेतील ओळख. खासकरून कामिनी यांनी मुद्दा लावून धरला तर राहुल हिरीरीने त्याला पाठिंबा देत!

पहिल्यांदाच निवडणूक लढवून विजयी झालेल्याकामिनी मयेकरांच्या घरचे वातावरणही सेनामय, आई महिला शाखाप्रमुख. कामिनी सध्या महिला बालकल्याण, बाजार उद्यान समित्यांच्या सदस्य आहेत. त्या सभागृहात सर्वात तरुण, बाके वाजवण्यात आणि घोषणाबाजीत आघाडीवर.

पालिकेच्या इतिहासात विवाहाच्या रेशीमगाठीत अडकत असलेले हे पहिलेच सदस्य जोडपे आहे. सध्या सभागृहात तुकाराम काते आणि त्यांच्या पत्नी मंगला हे जोडपे आहेच. मात्र, ते दोघेही निवडून येण्यापूवीर्च विवाहबंधनात अडकले होते.

 
</text>
</doc>
