<doc>
<docno>1017371.cms.txt</docno>
<text>
 
धावते जग
दडलंय काय?
[ Thursday, February 10, 2005  08:02:48 pm]


इंदिरा गांधी यांच्या हत्येनंतर 1984 मध्ये देशभरात आणि विशेषत: नवी दिल्लीत उसळलेल्या शीखविरोधी दंगलींची चौकशी करण्यासाठी नेमलेल्या न्या. नानावटी आयोगाने सादर केलेला अहवाल संसदेच्या अर्थसंकल्पी अधिवेशनात नवा वाद उत्पन्न करणारा ठरेल, हे सांगायला कोणत्याही ज्योतिषाची गरज नसावी!

अटल बिहारी वाजपेयी यांच्या नेतृत्वाखालील एनडीए सरकारने चार वर्षांपूर्वी नेमलेल्या या आयोगाचा अहवाल येण्यापूवीर्च भारतीय जनता पक्षाने त्यासंबंधात तारे तोडायला सुरुवात केली होती.

या दंगलीत दोन हजारांहून शिखांचा बळी गेला होता आणि एच. के. एल. भगत, जगदीश टायटलर आणि सज्जन कुमार या तीन प्रमुख नेत्यांबरोबरच अनेक काँग्रेसजनांकडे अंगुलीनिदेर्श केला जात होता. या दंगलींबाबत केंद सरकारच्या गृहखात्याने भरलेल्या खटल्यांतून भगत-प्रभृतींची निदोर्ष सुटका झाली होती.

दरम्यान, या अहवालाच्या पोतडीत नेमके काय भरले आहे, याबाबत विविध वृत्तेही प्रकाशित झाल्याने तर त्यासंबंधातील उत्सुकता अधिकच ताणली गेली. पण आयोगाने त्याचा इन्कार केल्याने त्यावर पडदा तर पडला नाहीच ; उलट त्यासंबंधी वेगळेच प्रवाद व्यक्त केले गेले. त्यामुळेच या अहवालात नेमके काय दडले आहे, याबाबत कमालीचे कुतूहल निर्माण झाले आहे.

मुळात इंदिरा गांधी यांनी भिंदनवालेंचे भूत गाडण्यासाठी ' ऑपरेशन ब्लू स्टार ' मोहीम हाती घेऊन अमृतसरच्या सुवर्णमंदिरात सैन्य घुसविल्यापासूनच शीख समाज त्यांच्या विरोधात गेला होता. त्याची परिणती अखेर सुरक्षारक्षकांकडून त्यांची हत्या होण्यात झाली. त्यामुळेच आता हा अहवाल याबाबत कोणता गौप्यस्फोट करतो, त्यासाठी थांबण्याइतपतही भान काँग्रेसजनांना उरलेले नाही.

बुधवारी सुप्रीम कोर्टाचे निवृत्त न्यायमूर्ती जी. टी. नानावटी यांनी केंदीय गृहमंत्री शिवराज पाटील यांना 200 पानांचा दोन खंडांतील हा अहवाल सादर केल्यानंतरच्या काही तासांतच या दंगली काँग्रेसपुरस्कृत नव्हत्या, असे मत त्यात आयोगाने व्यक्त केल्याचा निर्वाळा काँग्रेसजन देऊ लागले आहेत!

स्वातंत्र्यानंतर आपल्या देशात झालेल्या बहुतेक जातीय आणि धामिर्क दंगलींमागे या ना त्या राजकीय पक्षाचा संबंध असल्याचे आजवर अनेकदा दिसून आले आहे. असे अनेक खटलेही दाखल झाले असले, तरी त्यातून प्रत्यक्ष कोणाला शिक्षा होण्याइतपत पुरावा दरवेळी उपलब्ध होऊ शकतोच, असे नाही. याचे प्रमुख कारण म्हणजे चौकशी प्रक्रियेला होणारा विलंब.

1984 च्या दंग्यांनंतर 16 वर्षांनी चौकशी आयोग नेमला गेला, त्यामागे निश्चितच राजकारण होते आणि आता या आयोगातून कोणताही निष्कर्ष बाहेर आला, तरी काँग्रेस वा भाजप त्याचा उपयोग राजकीय कलगी-तुऱ्यासाठीच करणार आहेत.

दंगलींची झळ ज्यांना पोचते त्यांच्या दृष्टीने अशा अहवालांना काडीमात्र महत्त्व नसते, ते त्यामुळेच.

 
</text>
</doc>
