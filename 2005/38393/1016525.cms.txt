<doc>
<docno>1016525.cms.txt</docno>
<text>
 
महाराष्ट्र
शाळा-कॉलेजांतच तपासायच्या
[ Thursday, February 10, 2005  12:02:49 am]


म. टा. प्रतिनिधी

पुणे : राज्य माध्यमिक आणि उच्च माध्यमिक शिक्षण मंडळातर्फे घेण्यात येणाऱ्या 10 वी व 12 वी परीक्षांच्या उत्तरपत्रिका तपासण्यासाठी घरी नेण्याची सवलत बंद होणार असून सर्व उत्तरपत्रिका शाळा व महाविद्यालयांमध्येच तपासल्या जाणार आहेत.

शिक्षण मंडळाचे अध्यक्ष मोहन आवटे यांनी बुधवारी सांगितले की, उत्तरपत्रिकांच्या वाहतुकीत अनेकदा संच गायब झाले आहेत. घरी उत्तरपत्रिका नेण्याच्या सवलतीचा गैर- फायदाही घेतला जातो. ही नवी पद्धत सुरू केल्यामुळे अशा गैरप्रकारांना आळा बसेल, असा विश्वास त्यांनी व्यक्त केला. याचे उल्लंघन करणाऱ्यांवर कडक कारवाई करण्यात येणार आहे.

नागपूर, अमरावती, लातूर, औरंगाबाद, नाशिक, कोल्हापूर येथील विभागीय मंडळांमध्येही या पद्धतीचा अवलंब करण्यात येईल. मुंबई मंडळात 10 वर्षांपासून ही पद्धत अस्तित्त्वात आहे. तपासणीचे काम शाळा- महाविद्यालयांतच करणे बंधनकारक आहे. मुख्याध्यापक आणि प्राचार्यांना या कामावर देखरेख ठेवण्याप्रमाणेच ठराविक वेळेत ते पूर्ण करून घेण्याकडेही लक्ष द्यावे लागेल. उत्तर-पत्रिकांच्या तपासणीचे काम शाळेच्या वेळेतच पूर्ण करता येईल, असेही त्यांनी नमूद केले. परीक्षक आणि पर्यवेक्षकांनी तपासलेल्या उत्तरपत्रिका वेळेत बोर्डाकडे पाठवण्याची जबाबदारीही मुख्याध्यापक-प्राचार्यांना पार पाडावी लागेल.

 
</text>
</doc>
