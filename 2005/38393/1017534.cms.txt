<doc>
<docno>1017534.cms.txt</docno>
<text>
 
महाराष्ट्र
पुण्यात एका दिवसात 3 नगरसेवकांवर गुन्हे!
[ Thursday, February 10, 2005  10:47:27 pm]


म. टा. प्रतिनिधी

पुणे : पुणे महापालिकेतील दोन विद्यमान सदस्यांसह तिघा नगरसेवकांवर गुरुवारी एकाच दिवशी वेगवेगळ्या प्रकरणांमध्ये कारवाई झाल्याने पुण्याच्या राजकीय क्षेत्रात खळबळ उडाली. बालविवाह प्रकरणात काँगेसचे विद्यमान नगरसेवक हुलगेश चलवादी यांना अटक झाली. केबल व्यवसायातून 44 लाख रुपयांचा करमणूक कर बुडवल्याबद्दल बदनाम माजी नगरसेवक रज्जाक रामपुरी यांना अटक झाली, तर जमिनीतील गैरव्यवहारप्रकरणात रिव्हॉल्व्हरचा धाक दाखवल्याबद्दल शिवसेनेचे विद्यमान नगरसेवक अजय भोसले यांच्यावर गुन्हा दाखल झाला आहे.

विश्रांतवाडीतील एकतानगरमध्ये सामुदायिक बालविवाह प्रकरण सध्या गाजत आहे. यात नगरसेवक चलवादी आणि सामाजिक कार्यकर्ता रामा दगडे या दोघांना गुरुवारी अटक करण्यात आली. कोर्टाने त्यांची जामिनावर सुटका केली. या प्रकरणी माजी पर्यटन राज्यमंत्री चंदकांत छाजेड यांचीही चौकशी होणार असल्याचे पोलिस आयुक्त डी. एन. जाधव यांनी सांगितले. सोहळ्याच्या व्हिडिओ कॅसेट जप्त करण्यात आल्या आहेत. .

दुसऱ्या प्रकरणात माजी नगरसेवक रज्जाक रामपुरी यांना अटक झाली आहे. प्रथमवर्ग न्यायदंडाधिकारी डी. के. अनभुले यांनी त्यांना 14 फेब्रुवारीपर्यंत पोलिस कोठडीत ठेवण्याचा आदेश दिला आहे. रामपुरी यांचे नानापेठेत इंटरमीडिया केबल कम्युनिकेशन ( आयसीसी) नावाची केबल कंपनी आहे. त्यांनी केबल-ग्राहकांची खोटी संख्या असलेले प्रमाणपत्र सरकारला देऊन ऑगस्ट 2002 ते जून 2004 या कालावधीत सुमारे 44 लाख रुपयांचा करमणूक कर बुडवला आहे. उपविभागीय अधिकारी सूरज वाघमारे यांच्या तक्रारीवरून रामपुरी यांना अटक केल्याचे समर्थ पोलिसांनी सांगितले.

शिवसेनेचे नगरसेवक अजय भोसले यांनी वाकडमधील एका जमिनीवर कब्जा करून बांधकाम व्यावसायिकास रिव्हॉल्व्हर दाखवून ठार मारण्याची धमकी दिल्याने त्यांच्याविरुद्ध हिंजवडी पोलिस ठाण्यात गुन्हा दाखल झाला आहे.

सांताक्रूजला राहाणाऱ्या सीमा दावलभक्त यांनी बांधकाम व्यावसायिक सुनिल सोमवंशी यांच्याशी विकसन करारनामे आणि कुलमुखत्यारपत्र केले होते. मात्र, ते करार कोर्टाकडून रद्द करून न घेता आणि दावलभक्त यांच्या परवानगीविना नगरसेवक भोसले आणि अजय बल्लाळ यांच्या नावाने कुलमुखत्यारपत्र तयार करण्यात आले. त्या जागेवर सोमवंशी यांनी फलक लावला होता. भोसले यांनी तो काढून स्वत:चा फलक लावून तारेचे कुंपन घातले. 16 जानेवारीला सोमवंशी हे त्यांच्या कार्यालयात एकटे बसले असताना भोसले यांनी रिव्हॉल्व्हरचा धाक दाखवून ठार मारण्याची धमकी दिल्याची तक्रार सोमवंशी यांनी दिली आहे.

 
</text>
</doc>
