<doc>
<docno>1017389.cms.txt</docno>
<text>
 
महामुंबई: मुंबई टाइम्स
प्रेम कोणावरही करावं?
[ Thursday, February 10, 2005  08:15:28 pm]


कल्पना राणे

शहरात खंडीनं उभे राहणारे नवनवीन फ्लायओव्हर्स आणि रस्त्यांवरच्या ' मोक्याच्या ' जागा हेरून तिथे रोमान्सच्या नावाखाली राजरोस बीभत्स चाळे सुरू असल्याचं चित्र अनेक ठिकाणी सध्या पहायला मिळतंय. हे प्रकार आता तरुण-तरुणींच्या प्रेमी युगुलांपुरते मर्यादित राहिले नसून त्यात इतरही गैरप्रकार वाढले असल्याने फॅमिलीसह या भागातून फिरणं कठीण झालं आहे, अशी प्रतिक्रिया या भागातील संतप्त रहिवाशांनी व्यक्त केली आहे. वांदे रेक्लमेशन इथे लीलावती हॉस्पिटलजवळचा स्पॉट या यादीत नव्याने आला असून पोलिसांचं त्याकडे दुर्लक्ष होत असल्याचं दिसत आहे.

प्रेमी युगुलांनी आडोशाची जागा पकडून रोमान्स करण्याचा प्रकार मुंबईकरांना नवीन नाही. चौपाट्या, कॉलेजेस, कॉफी बार, बसेस, ट्रेन्स अशा सार्वजनिक जागी बिनदिक्कतपणे प्रेमचाळे करणाऱ्या या युगुलांना अडवणारं कोणी नसल्यामुळे आता भर रस्त्यावर गाड्या किंवा बाइक थांबवून त्यांच्या चाळ्यांनी ताळतंत्र सोडलं आहे. मुंबईत प्रायव्हसी राहिली नाही, असं म्हणत रोमान्सिंग करण्यासाठी एकही जागा या युगुलांनी सोडली नसल्यामुळे संध्याकाळी वॉकसाठी बाहेर पडणाऱ्या फॅमिलींची कुचंबणा होत आहे, असं वांद्यात राहणाऱ्या काही पालकांनी सांगितलं.

माहीमवरून येताना वांदे रेक्लमेशनकडे जाणारा, नवीन झालेला प्रशस्त मार्ग हा सध्या प्रेमींसाठी हॉटस्पॉट ठरू लागला आहे. दुतर्फा मोटारी आणि बाइक लावून प्रत्येक जण ' रंगीन ' झालेला आढळतो. माहीम कॉजवेनंतर मोकळा रस्ता मिळाल्यामुळे या रस्त्यावरून वाहनं वेगात जात असतात. ते या युगुलांच्या पथ्यावरच पडू लागलंय. जोपर्यंत स्त्री-पुरुष, अशी युगुलं आहेत, तोपर्यंत ठीक आहे. पण त्याहूनही पुढची पायरी म्हणजे 26 वर्षांचा एक तरुण आणि दुसरा केवळ बारा-तेरा वर्षांचा कोवळा मुलगा.. ? ते दृश्य पाहून धक्काच बसला, अशी प्रतिक्रिया या भागात राहणाऱ्या एका दांपत्याने व्यक्त केली.

पोलिसांची गस्त सुरू असतानाही हे प्रकार राजरोस सुरू आहेत. यापूर्वी याच ठिकाणी छेडछाडीच्या प्रकरणातून दादरमधील एका फरसाणविक्रेत्याच्या हातून गोळी सुटली होती. हा प्रकार होऊनही पोलिसांचं अस्तित्व तिथे दिसत नाही, याबद्दल सर्व जण तीव्र नाराजी व्यक्त करत आहेत. हे सगळं पाहून आता आपला मुलगा कोणत्या मैत्रिणींबरोबर असतो, याबरोबरच आपला मुलगा कोणत्या मित्राबरोबर किंवा सोसायटीतल्या ' दादा ' बरोबर जातो आहे, यावरही आता पालकांना बारकाईने लक्ष ठेवावं लागणार आहे.

 
</text>
</doc>
