<doc>
<docno>1017370.cms.txt</docno>
<text>
 
महाराष्ट्र
रेल्वे पोलिसांकडेच होतंय दुर्लक्ष
[ Thursday, February 10, 2005  08:02:22 pm]


शशी करपे

लाखो प्रवाशांच्या रक्षणाची, त्यांच्यावर झालेल्या अन्याय-अत्याचार निवारणाची काळजी घेणाऱ्या रेल्वे पोलिसांनाच रेल्वे खात्याकडून सापत्नपणाची वागणूक मिळत असल्याने त्यांची कुचंबणा होत आहे. रेल्वे पोलिसांना पुरेशा सोयीसुविधा उपलब्ध नसल्याने अक्षरश: जिवावर उदार होऊन काम करावं लागतं. अशा स्थितीत काम करत असलेल्या रेल्वे पोलिसांकडून लाखो प्रवाशांची सुरक्षिततेची हमी देता येईल काय ?

रेल्वे प्रवाशांची सुरक्षितता, चोऱ्या, अपघात, रेल्वेतील गुन्हे आणि तपासाची जबाबदारी रेल्वे पोलिसांवर आहे. हे रेल्वे पोलिस थेट राज्याच्या गृहखात्याच्या अखत्यारित आहेत. तर रेल्वेच्या सुरक्षितेसाठी रेल्वे सुरक्षा बल कार्यरत आहे. त्यामुळे दोन्ही पोलिसांमध्ये मोठा वाद आहे. रेल्वे खातं राज्य सरकारच्या अखत्यारित असलेल्या पोलिसांच्या सोयीसुविधांकडे पहिल्यांपासूनच दुर्लक्ष करत आलेलं आहे. त्यामुळेच रेल्वेत बदली म्हणजे शिक्षा असं समीकरण तयार झालं आहे. त्यातूनच रेल्वे पोलिस दोन्ही बाजूंनी भरडला जाऊन दुर्लक्षित घटक झाला आहे. म्हणूनच त्यांना भेडसावणाऱ्या समस्यांकडे कुणी फारसं गांभिर्याने पाहत नाहीत. ही व्यथा सरसकट सर्वच सर्वच ठिकाणच्या रेल्वे पोलिसांची आहे.

मीरा रोड ते वैतरणा दरम्यान एकूण सात रेल्वे स्थानकांसाठी वसई रेल्वे पोलिसांचं कार्यक्षेत्र येतं. त्याचं मुख्यालय वसईत आहे. रेल्वे चौपदरीकरणाच्या कामात रेल्वेचं कार्यालय रेल्वे स्टेशनपासून दूर एक किलोमीटर अंतरावर फेकलं गेलं आहे. रेल्वे कर्मचाऱ्यांच्या वसाहतीतील दोन खोल्यांमध्ये रेल्वे पोलिस कार्यालयाला जागा देण्यात आली आहे. भाईंदर आणि विरार स्टेशनवर छोट्या खोल्यातील पोलिस चौकी वगळल्यास इतर स्टेशनवर रेल्वे पोलिस चौक्यांना जागा देण्यात आलेली नाही. याउलट रेल्वे सुरक्षा बलासाठी स्टेशनजवळच प्रशस्त जागा देण्यात आल्या आहेत. मीरा रोड, भाईंदर, नायगाव, वसई, नालासोपारा आणि विरार ही स्टेशन्स संवेदनशील समजली जातात. या सर्वच स्टेशनवर प्रवाशांचा उदेक होऊन आंदोलनं झाल्याचा इतिहास आहे. या स्थानकांमधून दररोज लाखोंच्या संख्येने प्रवाशी प्रवास करतात. दर तीन मिनिटांनी एक लोकल या स्टेशनमध्ये येत असते. त्यामुळे इथे गुुन्ह्याचंंही प्रमाण प्रचंड आहे. त्याचा सर्व ताण रेल्वे पोलिसांना सहन करावा लागतो. त्या बदल्यात त्यांना सुविधा मात्र खूपच कमी आहेत.

सध्या रेल्वेचं मुख्य कार्यालय वसई स्टेशनपासून दीड किलोमीटर दूर आहे. तिथे जाण्यायेण्यासाठी रस्ता नाही. रेल्वे ट्रॅकमधूनच जीवाची कसरत करत तिथेपर्यंत जावं लागतं. रात्री तर उजेडाचीही सोय नसते. अशावेळी पोलिसांनाच तिथेपर्यंत जायला भीती वाटते. तर सर्वसामान्य अथवा महिला प्रवाशी तक्रार नोंदवायला जाऊ धजणार नाही, अशी रात्रीची स्थिती असते. पोलिस चौक्या नसल्याने प्रवाशांना याच कार्यालयात तक्रार करण्याशिवाय गत्यंतर नसतं. त्यामुळे धोकादायक आणि असुरक्षित जागी असलेल्या पोलिस ठाण्यात गंभीर तक्रार असल्याशिवाय जाणं शक्यच होत नाही. अशात पाकीटमारी अथवा छोट्या गुन्ह्यांची तक्रार करण्याऐवजी गप्प राहण्याशिवाय प्रवाशांकडे दुसरा पर्यायच नाही. पोलिस कार्यालयही सुरक्षिततेच्या दृष्टीने धोकादायक जागी आहे. रेल्वे कर्मचाऱ्यांच्या वसाहतीत दोन फ्लॅटमध्ये कार्यालय तयार करण्यात आलं आहे. ती जागाही पुरेशी नसल्याने पोलिसांना दाटीवाटीत बसून काम करावं लागतं. फोनची सुविधा फक्त वसई पोलिस ठाण्यातच आहे. पोलिस ठाण्यात असलेला दूरध्वनी बिलाचे पैसे न भरल्याने कित्येक महिने बंद होता. पोलिस निरीक्षक सुरेश कुलकणीर् यांनी कार्यभार स्वीकारल्यानंतर तो सुरू केला. इतर चौक्यांमधे फोनची सुविधा नसल्याने मुख्य कार्यालयाशी संपर्क करणं अवघड होत असतं. त्यामुळे आणिबाणीची स्थिती निर्माण झाली तर मोठी गैरसोय होण्याची शक्यता आहे. लॉकअप रूम इमारतीच्या जिन्यासमोरच अगदी उघड्या जागेवरच आहे. त्या इमारतीत कुणीही ये-जा करू शकत असल्याने आरोपींवर प्रसंगी हल्ला होण्याचीही भीती आहे. त्यातून काही बरंवाईट झालं तर काय करायचं, हा गंभीर प्रश्न इथल्या पोलिस कर्मचाऱ्यांच्या मानगुटीवर बसलेला आहे.

दुसरीकडे एवढी मोठी हद्द असताना पोलिस बळही इथं अगदीच अपुरं आहे. सात रेल्वे स्टेशनवर प्रत्येकी दोन-दोन पोलिस इतकाच कर्मचारी वर्ग सध्या आहे. इथली सर्वच स्थानकं संवेदनशील आहेत. रेल्वे चौपदरीकरणामुळे प्रवाशांना अनेक समस्यांना तोंड द्यावं लागत आहे. त्यातून प्रवाशांचा उदेक झाला तर काय, हा प्रश्न आहे. इतक्या हालअपेष्टांमध्ये काम करणाऱ्या रेल्वे पोलिसांना रेल्वे सुरक्षा बलाचं सहकार्य मिळत नाही. एखाद्या स्टेशनात अपघात होऊन प्रवासी जखमी अथवा ठार झाला असेल तर त्याला उचलून फलाटावर ठेवण्याचंही सौजन्य रेल्वे सुरक्षा बलाचे कर्मचारी दाखवत नाहीत. रेल्वे हद्दीतील फेरीवाल्यांना संरक्षण देऊन त्यांच्याकडून नियमित मलिदा मिळवण्याकडेच त्यांचं लक्ष असतं. रेल्वेच्या इतर गुन्ह्यांतही त्यांचं सहकार्य मिळत नसल्याने अधिकारावरून दोन्ही पोलिसांमध्ये प्रचंड वाद आहे. त्याचा फटका मात्र रेल्वे प्रवाशांना बसत आहे. पोलिस निरीक्षक सुरेश कुलकणीर् यांनी सध्या आहे त्या अडचणींकडे दुर्लक्ष करत हद्दीतील गुन्हेगारांवर नियंत्रण ठेवण्यासाठी विशेष मोहीम हाती घेतली आहे. त्यासाठी त्यांनी प्रत्येक रेल्वे स्टेशनवर आणि खासकरून महिलांच्या डब्ब्यांमध्ये कायमस्वरूपी गणवेशधारी पोलिस तैनात केले आहेत. ते स्वत: जातीने रात्रीची गस्त घालत असतात. तरीही रेल्वेने थोडं लक्ष दिलं तर क र्मचाऱ्यांना प्रोत्साहन मिळेल असं ते सांगतात.

 
</text>
</doc>
