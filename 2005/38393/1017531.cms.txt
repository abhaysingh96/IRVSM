<doc>
<docno>1017531.cms.txt</docno>
<text>
 
महाराष्ट्र
अवैध वाहतूकवाल्यांकडूनच पीएमटीवर हल्ले
[ Thursday, February 10, 2005  10:40:57 pm]


म. टा. प्रतिनिधी

पुणे : ज्या भागातील अवैध वाहतुकीचा बंदोबस्त करण्याची मोहीम पीएमटी आणि आरटीओने हाती घेतली होती. त्याच रस्त्यांवर बसगाड्यांवर दगडफेक झाली आहे. त्यामुळे पीएमटीवर दगडफेक करणारे दुसरे कोणी नसून सहा आसनी रिक्षावाले आणि बेकायदा वाहतूक करणारे चालक असल्याचा आरोप पीएमटी महाव्यवस्थापक राधेश्याम मोपलवार यांनी गुरुवारी केला.

महापालिका आयुक्त डॉ. नितीन करीर यांनी कोथरूड बसडेपोची पाहणी केली. त्यानंतर वार्ताहर बैठकीत त्यांनी ही माहिती दिली.

हडपसर, कोथरूड, सिंहगड रस्ता या भागात बेकायदा वाहतुकीविरुद्ध पीएमटी व्यवस्थापनाने मोठी मोहीम हाती घेतली होती. त्यामुळे बेकायदा वाहतुकदारांना आळा बसला आहे. एखादा अपघात झाला तर लगेचच दगडफेक करून, जनतेच्या भावना भडकवण्याचे काम हे बेकायदा वाहतुकदार करत असल्याचे मोपलवार म्हणाले.

जानेवारी मध्ये झालेल्या अपघातांची माहिती देताना मोपलवार म्हणाले की, यातील बहुसंख्य अपघातांमध्ये पीएमटी चालकांची कोणतीच चूक नसल्याचे निष्पन्न झाले आहे. मात्र अपघातानंतर झालेल्या दगडफेकीत चालकही गंभीर जखमी झाले आहेत. दगडफेक करणाऱ्यांची ओळख पटली असून, त्यांच्यावर कारवाई करण्याची मागणी पोलिस आयुक्तांकडे केली आहे.

सहा महिन्यात पीएमटीमध्ये सुधारणा घडवून आणण्याचे आश्वासन करीर आणि मोपलवार यांनी दिले होते. त्याविषयी बोलताना ते म्हणाले की, सहा महिन्यात 136 नव्या बसगाड्या मार्गांवर आल्या आहेत. तसेच यंत्रशाळेतील तंत्रज्ञ आणि चालक, वाहक यांना प्रशिक्षण देण्याचे कामही 18 फेब्रुवारीपासून हाती घेण्यात येणार आहे.

अपघात झाल्यानंतर ज्या वाहकाची कोणतीही चूक नसेल, त्यांना प्रशासनाकडून संपूर्ण पाठबळ मिळेल असे करीर यांनी सांगितले. पीएमटीमध्ये अनेक सुधारणा होऊ घातल्या आहेत. त्यात पीएमटीला आयएसओ प्रमाणपत्र मिळवण्याच्या दृष्टीने प्रयत्न सुरू झाल्याचे करीर म्हणाले.

अपघात टाळण्यासाठी रस्त्यांवर स्वतंत्र बसलेन करण्याचे प्रस्तावित केले आहे. येत्या काही दिवसातच सातारा आणि हडपसर रस्त्यावर तो प्रयोग करणार असल्याचे करीर यांनी सांगितले.

गदीर्च्या मार्गांवर जास्त बसगाड्या उपलब्ध करून देणार असून, त्या वेळेत धावतील याची खबरदारी डेपो व्यवस्थापक घेतील. वाहतुकीचे पुननिर्योजनही लवकरच पूर्ण होईल. नव्या बसगाड्यांना सेफ्टीगार्डस् रेलिंग वगैरे बसवण्याचीही मोहीम उघडण्यात आल्याचे मोपलवार यांनी सांगितले. एका महिन्यात पीएमटी- पीसीएमटी एकत्रिकरणाचा अहवाल सादर केला जाणार असून लवकरच तेही काम पूर्ण होईल असे करीर यांनी सांगितले.

थोडा आमचाही विचार करा ...

पीएमटी विरुद्ध सगळेच आग पाखडत असतात पण प्रत्यक्षात चालकाला गदीर्च्या रस्त्यावर गाडी चालवणे प्रचंड कसरतीचे असते, याचाही विचार केला जावा अशी मागणी कोथरूड डेपोतल्या वाहक आणि चालकांनी केली.

अनेक बसगाड्यांना हॉर्न, इंडिकेटर नाहीत, त्यामुळे चालकाला गाड्या चालवणे अवघड होते. हॉर्न बसवण्याची मागणी केल्यानंतर टांग्याचे हॉर्न बसवण्यात आले, मात्र त्याचा कोणताच उपयोग होत नसल्याचे, चालकांचे म्हणणे आहे. पीएमटी चालकाची कोणतीही चूक नसताना त्यांना मार खावा लागतो. बसखाली आलेल्या व्यक्तीला नुकसान भरपाई मिळते पण जो चालक दगड लागून जखमी होतो त्याला नुकसान भरपाई मिळत नाही, अशीही कैफियत या मंडळींनी मांडली. पीएमटी चालक आणि वाहकांची जशी काही कर्तव्ये आहेत, तशी जनतेचीही काही कर्तव्ये आहेत. सिग्नलला बस उभी असताना अनेक प्रवासी बसमध्ये चढतात. त्यामुळे ड्रायव्हरचे लक्ष विचलित होते. बस भरलेल्या असताना अनेकजणं दारात लटकत उभे असतात त्यामुळे ड्रायव्हरला मागची वाहने दिसत नाहीत, त्यामुळे अपघाताची दाट शक्यता निर्माण होते. चालत्या बसमधून उतरणे- चढणे याचे तर प्रमाण भरपूर असल्याचे, या कामगारांचे म्हणणे आहे.

' मोबाइल ' या यंत्राने तर चांगलाच उच्छाद मांडला असल्याचे सांगून, एका चालकाने सांगितले की, मोबाइलवर बोलत वाहनात चढतात. त्यामुळे एका हाताने मोबाइल सांभाळणे आणि दुसऱ्या हाताने आधार घेणे, यामुळे अनेकजण चाकाखालीच येण्याची शक्यता असते. नुकत्याच झालेल्या एका अपघातात मोबाइलवर बोलतानाच एक व्यक्ती पीएमटीतून खाली उतरली. त्याचा तोल गेला आणि तो पुढे दगडावर जाऊन आपटला आणि जागीच गतप्राण झाला. त्यामुळे जनेतलाही जबाबदाऱ्यांची जाणीव असली पाहिजे, असे या सर्व कामगारांचे म्हणणे आहे.

 
</text>
</doc>
