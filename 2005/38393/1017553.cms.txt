<doc>
<docno>1017553.cms.txt</docno>
<text>
 
महामुंबई
मेडिकलची वाढीव फी यंदापुरतीच आकारा!
[ Thursday, February 10, 2005  11:04:13 pm]


म. टा. प्रतिनिधी

मुंबई : मेडिकलच्या विद्यार्थ्यांसाठी न्या. पंडित समितीने ठरवून दिलेली वाढीव फीआकारणी पूर्वलक्ष्यी प्रभावाने लागू न करता 2004-2005 या शैक्षणिक वर्षासाठी प्रवेश घेतलेल्या विद्यार्थ्यांपुरतीच असावी असा स्पष्ट आदेश मुंबई हायकोर्टाने दिला आहे. लाखो रुपयांचा फरक भरण्याच्या कल्पनेनेच हवालदिल झालेल्या शेकडो विद्यार्थ्यांना या निर्णयामुळे दिलासा मिळाला आहे.

मेडिकलची फीरचना ठरवण्यासाठी हायकोर्टाच्या आदेशानेच नेमलेल्या, माजी न्या. एस. टी. पंडित यांच्या अध्यक्षतेखालील समितीने र्वध्याच्या जवाहरलाल नेहरू मेडिकल कॉलेजची फी एक लाख 41 हजारावरून दोन लाख 42 हजारांवर, कोल्हापूरच्या तात्यासाहेब कोरे डेंटल कॉलेजची फी 84 हजारांवरून एक लाख 41 हजारांवर, तर विद्याविहारच्या के. जे. सोमय्या मेडिकल कॉलेजची फी एक लाख 41 हजारांवरून एक लाख 89 लाखांवर नेली आहे.

किमान 50 हजार ते कमाल एक लाख रुपयांपर्यंतची ही वाढ या कॉलेजांनी सरसकट आकारण्यास प्रारंभ केल्याने पाचावर धारण बसलेल्या विद्यार्थ्यांनी हायकोर्टात धाव घेतली. विद्यार्थ्यांचे म्हणणे ग्राह्य धरत न्या. हेमंत गोखले व न्या. सत्यरंजन धर्माधिकारी यांच्या खंडपीठाने वरील आदेश दिला. याप्रकरणी पुढील सुनावणी 28 रोजी होणार आहे.

 
</text>
</doc>
