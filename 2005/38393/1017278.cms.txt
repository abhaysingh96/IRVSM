<doc>
<docno>1017278.cms.txt</docno>
<text>
 
सदर
गुलाबजामची भाजी
[ Thursday, February 10, 2005  07:13:22 pm]


व्हॅलेण्टाइन डेच्यादिवशी बरेच जण पार्टनरबरोबर बाहेरच एखाद्या छानशा, कॉझी रेस्तराँमध्ये जेवायला जातात. परंतु तुम्हाला घरच्या घरी छानसे पदार्थ बनवून ते आपल्या पार्टनरला खाऊ घालायचे असतील तर सुपरशेफ संजीव कपूर यांनी एक वेगळीच रेसिपी आणली आहे. ती म्हणजे ' गुलाबजामची भाजी '. ऐकायला थोडं विचित्र वाटत असलं तरी संजीव कपूर या रेसिपीला ' फॅण्टास्टिक ' म्हणतात. येत्या रविवारच्या शोमध्ये संजीव कपूर ही अनोखी रेसिपी करून दाखवणार आहेत. आणि त्यांच्यासोबत असेल ' करीना करीना ' मधली करीना सूद!

साहित्य : सोळा छोट्या आकाराचे गुलाबजाम, पाच मध्यम आकाराचे टॉमेटो (कापलेले), प्रत्येकी एकेक टेबलस्पून तेल व तूप, चार वेलच्या, पाच लवंगा, प्रत्येकी दोन टेबलस्पून आलं व लसणाची पेस्ट, एक टेबलस्पून मिरची पावडर, चवीपुरतं मीठ, प्रत्येकी एक टेबलस्पून गरम मसाला पावडर व कसूरी मेथी, अर्धा कप क्रीम, एक टेबलस्पून कोथिंबीर.

कृती : कापलेले टॉमेटो मिक्सरमधून काढून घ्यावेत. त्यात पाव कप पाणी टाकून प्युरी पातळ करावी. एका मोठ्या भांड्यात गुलाबजाम घ्यावेत. त्यात दोन कप पाणी टाकून मायक्रोवेव्हमध्ये ' हाय ' वर मिनिटभर ठेवावेत. एका पॅनमध्ये तेल आणि तूप घेऊन ते तापवावेत. त्यात वेलची, लवंग व आलं-लसणाची पेस्ट घालून चांगलं परतावं. त्यात टॉमेटो प्युरी, लाल मिरची पावडर, मीठ टाकून त्यांच मिश्ाण करावं. गुलाबजाममधलं पाणी काढून घेऊन ते मसाल्यात टाकावेत. नंतर मध्यम आचेवर साधारण दहा ते पंधरा मिनिटं ठेवावेत. गरम मसाला पावडर, कसुरी मेथी मिक्स करावेत. मग क्रीम टाकावं.त्यात बारीक केलेली कोथिंबीर घालून ते चांगलं एकत्र करावं. त्यानंतर या ग्रेव्हीत हळूवारपणे गुलाबजाम सोडावेत.

 
</text>
</doc>
