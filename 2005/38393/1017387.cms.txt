<doc>
<docno>1017387.cms.txt</docno>
<text>
 
महामुंबई: मुंबई टाइम्स
अवंतिका संपतेय!
[ Thursday, February 10, 2005  08:13:22 pm]


अमित भंडारी

अखेर आता अवंतिका प्रेक्षकांना ' गुडबाय ' करायचं म्हणतेय. डेलि सोप्समध्ये घराघरात पाहिली जाणारी ' अवंतिका ' 340 एपिसोड्सनंतर 25 मार्च रोजी पूर्णविराम घेणार असली, तरी तिचा शेवट कसा करायचा, यावर मात्र अजून एकमत झालेलं नाही.

' अवंतिके ' चं तीन एपिसोड्सचं चित्रीकरण शिल्लक आहे. या ताणलेल्या मालिकेचा शेवट कसा करावा, याबद्दल अल्फाचे निर्माते आणि मालिकेच्या निर्मात्यांमध्ये चर्चार् सुरू आहे. मालिकेला अनपेक्षित कलाटणी देऊन नाट्यमय शेवट करण्याकडे मालिका दिग्दर्शकांचा कल असला तरी, चॅनलवाल्यांना मात्र शेवट गोड व्हावा, असंच वाटतंय.

या संदर्भात ' अवंतिका ' च्या निर्मात्या स्मिता तळवलकर म्हणाल्या, की अवंतिका प्रेक्षकांच्या पसंतीचा नवा मापदंड ठरली. नेमकं कुठे थांबायचं ठरलं, तरच ' एण्ट्री ' ला अर्थ असतो. 220 भागांची मालिका इतकंच सुरुवातीला अवंतिका मालिकेचं आयुष्य होतं, ते प्रेक्षकपसंतीचा कौल मिळाल्याचं टीआरपीवरून स्पष्ट झालं. त्यामुळे चॅनलकडून या मालिकेच्या अधिक भागांची मागणी झाली.

स्वाभाविकच त्यानुसार काही अॅडजस्टमेण्ट्स करण्यात आल्या. त्या प्रेक्षकांच्या पसंतीस उतरल्या किंवा नाही, हा मुद्दा वेगळा आहे. परंतु मालिकेवर चॅनलचा अंकुश अधिक असतो, कारण त्याच्या प्रसारणाचे सर्वाधिकार त्यांच्याकडे असतात. त्यामुळे त्यामधील कथानकाचा प्रवाह कसा असावा, यावर चॅनलमधील कर्तेसवर्ते अधिक दक्ष असतात. त्यामुळे कोणता ' ट्रॅक ' कसा असावा आणि त्याची ट्रीटमेण्ट कशी असावी, याबाबत चॅनलची विशिष्ट मागणी असते आणि बहुतेक वेळा त्यानुसार निर्णय घेतले जातात. त्यामुळे आता अखेर थांबण्याचा निर्णय घेण्यात आला आहे.

अवंतिकेची जागा 25 मार्चनंतर अस्मिता चित्रची ' अमृतवेल ' ही मालिका घेतेय. अनिल बवेर् यांच्या अप्रकाशित कादंबरीवर आधारित असलेली मालिका ' अवंतिका ' च्या काही पावलं पुढचं प्रोजेक्ट आहे, असं स्मिता तळवलकर यांनी सांगितलं.

 
</text>
</doc>
