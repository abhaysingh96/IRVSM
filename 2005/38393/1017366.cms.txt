<doc>
<docno>1017366.cms.txt</docno>
<text>
 
धावते जग
मौनी आमदार
[ Thursday, February 10, 2005  08:00:46 pm]


एखाद्या व्यक्तीला विधिमंडळात पाठवताना मतदारराजा एकच विचार करतो. आपल्या भागातले प्रश्न् तो भावी आमदार वा खासदार विधिमंडळात प्रभावीपणे मांडू शकेल का आणि त्याचा पाठपुरावा करून ते सोडवू शकेल का, हा तो विचार असतो.

साधारणपणे लोकांची कामे करणाऱ्या व्यक्तीला निवडून येणे सोपे जाते. फक्त निवडणुकीच्या वेळीच लोकांपुढे येणाऱ्या राजकारण्यांना निवडणूक तशी जडच जाते. परंतु, उत्तर प्रदेश विधानसभेबद्दलची जी निरीक्षणे प्रसिद्ध झाली आहेत, ती पाहता हे लोकप्रतिनिधी कोणत्या दिशेने जात आहेत, ते लक्षात येते. तेथे 213 आमदारांनी प्रभावीपणे बोलणे तर सोडूनच द्या, काहीही बोलायला तोंडच उघडलेले नाही.

सभागृहात जे काही चालते ते बघत राहण्यात ते रस दाखवतात. गेल्या वषीर् जुलै- ऑगस्टमध्ये झालेल्या अधिवेशनाच्या आधारे हे निष्कर्ष काढण्यात आले आहेत. हे मौनीपण कोणत्याही एका पक्षापुरते मर्यादित नाही हे विशेष. समाजवादी पक्षाच्या 193 पैकी 121 आमदारांनी तोंड उघडलेले नाही.

बहुजन समाज पक्षाच्या 66 पैकी 33, भाजपच्या 84 पैकी 31, काँग्रेसच्या 16 पैकी सहा आमदारांनी सभागृहात एकही शब्द उच्चारला नाही. अर्थात त्याला काही कारणेही आहेत.

वर्षभरात 90 दिवस अधिवेशन चालावे, अशी अपेक्षा असताना ते फक्त 30 ते 40 दिवस चालले. तीन वर्षांत ते इतके किंवा कमीच दिवस चालले. अधिवेशनच वेगवेगळ्या कारणाने भरत नसेल तर हे आमदार त्यांचा ' प्रभाव ' दाखवणार कसे, असा एक प्रश्न् उपस्थित होतो.

मुळात या राज्यात गेल्या दहा वर्षांत किमान दोनदा सभागृहात हाणामारीचे प्रसंग उद्भवले आणि देशभर गाजले. 1993 मध्ये केसरीनाथ त्रिपाठी सभापती असताना सभागृहात 33 आमदार जखमी झाले होते. पुढे 1997 मध्ये सभागृहातले माइक ज्या पद्धतीने एकमेकांवर फेकले गेले, ते पाहून सुजाण नागरिकांना धक्काच बसला होता.

चर्चा चालू असताना एकदम वाद होणे आणि त्यावरून सभागृहाचे काम बंद पडणे हे प्रकार संसद आणि अनेक राज्यांच्या विधिमंडळात घडतात, हे खरे असले तरी थोडक्या कारणावरून आपली आसने सोडून सभागृहांत गोंधळ घालण्याचे प्रकार वाढत चालले आहेत. त्यामुळे कामकाज सुरळीत चालू शकत नाही आणि मग मोजक्याच अभ्यासू सदस्यांची पंचाईत होऊ शकते. पण त्याची फिकीर कुणाला ?

 
</text>
</doc>
