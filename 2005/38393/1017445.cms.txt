<doc>
<docno>1017445.cms.txt</docno>
<text>
 
लेख
चित्रपट उद्योगाचा श्रीगणेशा
[ Thursday, February 10, 2005  09:12:40 pm]


' श्वास ' या गाजलेल्या मराठी चित्रपटाने ' ऑस्कर ' जरी पटकावले नसले, तरी त्याने कोकणचे निसर्ग- सौंदर्य अमेरिकेतील प्रेक्षकांपर्यंत पोहोचविले, याचे कोकणी माणसाने समाधान मानायला हवे. ' श्वास ' प्रमाणेच अन्य काही चित्रपटांतूनही, श्रीक्षेत्र गणपतीपुळे, जंजिरा-मुरुड, सासवणे, किहिम आदी समुदकिनाऱ्यांचा चित्रिकरणासाठी उपयोग होत असतो. काही दिवसांपूवीर्च मुंबईच्या ' व्हाईट लोटस ' आणि ' फंडामेंटल फिल्म्स ' या चित्रपट निमिर्ती करणाऱ्या दोन कंपन्यांनी एकत्रितपणे तयार केलेल्या ' दि ग्रेट इंडियन ' या इंग्रजी चित्रपटाचे चित्रिकरण चिपळूणनजीक परशुराम मंदिराच्या परिसरात झाले. त्याचप्रमाणे सिंधुदुर्गातील देवगड, कुणकेश्वर, तारामुंबरी, टेंबवली आदि ठिकाणी ' मी तुझी तुझीच रे ' तसेच ' अधांतरी ' आणि गणपतीपुळे येथे ' नवरा माझा नवसाचा ' या मराठी चित्रपटांचे चित्रिकरणही करण्यात आले. मात्र कोकणात चित्रिकरणासाठी येणाऱ्यासाठी चांगली हॉटेल्स आदी सोई फारशा उपलब्ध नसल्याने तेथे जाण्यास निर्माते उत्सुक नसतात. त्यामुळे चित्रिकरणाचे कोकणातील हे सर्व प्रयोग तात्पुरत्या स्वरूपाचे ठरतात. तेथील सहज उपलब्ध निसर्ग-सौंदर्याचा लाभ घेत त्या ठिकाणी कायमस्वरूपी चित्रपटनगरी उभारण्याचा, तसेच चित्रिकरणासाठी आवश्यक असलेल्या उत्तमोत्तम सोईसुविधा उपलब्ध करून देण्याचा प्रयत्न आजवर कोणी केला नव्हता. ते काम आता नितीन चंदकांत देसाई या चित्रपट व्यवसायातील आघाडीच्या कला-दिग्दर्शकाने हाती घेतले आहे.

नितीन चंदकांत देसाई या नावाचा आज चित्रपटसृष्टीमध्ये एक दबदबा निर्माण झाला आहे. देवदास, लज्जन, हम दिल दे चुके सनम, डॉ. बाबासाहेब आंबेडकर, खामोशी , 1942- अ लव्ह स्टोरी, जोश, राजू, ध्यासपर्व, अनाहत, सलाम बॉम्बे अशा एकाहून एक सरस ठरलेल्या आणि राष्ट्रीय तसेच आंतरराष्ट्रीय पातळीवरील पुरस्कार मिळविलेल्या हिंदी व प्रादेशिक भाषेतील चित्रपटांचे ' आर्ट डायरेक्टर ' म्हणून नितीन देसाई हे लोकांसमोर आले आहेत. चित्रपटाचे यश-अपयश हे त्या चित्रपटाच्या कला-दिग्दर्शकावरही अवलंबून असते हे अनेक चित्रपटांनी सिद्ध केले आहे. त्यामुळे आपला चित्रपट यशस्वी होण्यासाठी नितीन देसाई यांच्यासारख्या ' आर्ट डायरेक्टर ' चे सहाय्य किती महत्त्वाचे असतेे, याची जाणीव चित्रपट निर्मात्यांना आहे. परिणामी, अशा निर्मात्यांचा ओघ देसाईंकडे वळलेला असतो. देसाई हे मुळचे ' दापोली ' कर असल्याने कोकणातील निसर्गाचा ठेवा प्रथितयश चित्रपट निर्मात्यांना भुरळ पाडतो ; हे त्यांच्या नजरेतून सुटलेे नाही. त्यामुळे त्यांनी कोकणातील डोंगरदऱ्या आणि हिरवीगार वनराई आदींने समृद्ध असलेल्या परिसराचा उपयोग स्वत:च्या ' एनडी स्टुडियो ' साठी केला आहे.

देसाई यांचा ' एनडी स्टुडियो ' मुंबई- पुणे राष्ट्रीय महामार्गावर चौक-कर्जत फाट्यापासून एक कि.मी.आतमध्ये 34 एकर जागेत उभारला जात आहे. 240 फूट बाय 100 फूट बाय 40 फूट या आकाराचा विस्तीर्ण रंगमंच असलेला आणि अत्याधुनिक साधनसामुग्रीनिशी सुसज्ज असा हा आशियातील पहिलाच स्टुडियो असणार आहे. या स्टुडियोला माथेरानच्या डोंगरराईची आणि पनवेल- कर्जत रेल्वे मार्गाची पार्र्श्वभूमी लाभली आहे. या ठिकाणी तलाव, मंदिर, अंतर्गत रस्ते, निवासी संकुले, बागबगीचे, रेल्वेमार्ग अशा चित्रिकरणासाठी लागणाऱ्या प्राथमिक सोयी उपलब्ध करून तर दिल्या जाणार आहेतच ; पण त्याशिवाय तेथे येणाऱ्या सर्व प्रकारच्या मंडळींसाठी गरजेप्रमाणे राहण्याची विविध दर्जाची निवासस्थाने, यंत्रसामुग्रीसाठी स्टोअर रुम्स, क्लब हाऊस, तरण तलाव, जिम्नॅशियम, वातानुकुलीत ऑफिसेस्, कॉन्फरन्स रूम, मिटींग रूम, स्क्रिन टेस्ट रूम, टेलिफोन, इंटरनेट सेवा, सुरक्षा व्यवस्था, सर्व प्रकारची भारतीय तसेच कॉन्टीनेन्टल पद्धतीची भोजन व्यवस्था आदीचीही सोय असणार आहे.

देसाई यांनी आपला सुसज्ज स्टुडियो गुजरातमध्ये उभारावा ; त्यासाठी त्यांना मुख्यमंत्री नरेंद मोदी यांनी सर्वप्रकारची मदतही देऊ केली होती. मात्र देसाई यांचे मराठी मन त्यासाठी तयार झाले नाही. मराठी भूमीवरच स्टुडियो उभारण्याचा आपला मानस देसाई यांनी मोदी यांच्यासमोर स्पष्ट केला.

आपला स्टुडियो या जागी का उभारला, याची अनेक कारणे सांगतानाच देसाई यांनी कोकणच्या निसर्ग-सौंदर्याविषयी एक गमतीदार किस्सा ऐकवला. काही दिवसांपूवीर् महाराष्ट्रातील महत्त्वाच्या अशा व्यक्तींसमोर देसाई यांनी एक ' स्लाइड प्रेझेंटेशन ' केले. त्यात फक्त कोकणातील विविध स्थळांचा समावेश होता. मात्र देसाई यांनी प्रत्येक स्लाइडच्या खाली न्युझीलंड, ऑस्ट्रेलिया, थायलंड अशा विविध देशांची नावे टाकली होती. त्यांचे प्रेझेंटेशन पाहून उपस्थित मंडळींनी त्या त्या सौंदर्य- स्थळांचे मोठे कौतुक केले. एवढे झाल्यावर देसाई यांनी वस्तुस्थितीचा उलगडा करताच सर्वांनाच आश्चर्याचा सुखद धक्का बसला. मात्र देसाई यांचे कोकणावर ' आंधळे प्रेम ' नाही. जातिवंत कलावंत असलेले देसाई सारे जग फिरून आले आहेत. म्हणूनच , ' जगातील चित्रपट व्यवसायाला आकषिर्त करून घेण्याची ताकद कोकणातील निसर्गसौंदर्याकडे आहे ' हे त्यांचे मत महत्त्वाचे ठरते.

देसाई यांच्या स्टुडियोचा पहिला टप्पा येत्या मे महिन्याच्या सुमारास तयार होणार आहे. कोणत्याही कामाचा प्रारंभ करताना ' तेथे भगवंताचे अधिष्ठान पाहिजे ,' असे मानणाऱ्या देसाई यांनी आपल्या स्टुडियोत मंदिर उभारले असून त्यात कालच श्रीगणेश, श्री व्यंकटेश-पद्मावती, राधा-कृष्ण, साईबाबा, माँ आशापूरा या देवतांच्या मूतीर्ंची विधिपूर्वक प्राणप्रतिष्ठा केली. सध्या स्टुडियोच्या उभारणीच्या सर्व बाबी देसाई यांच्या उपस्थितीत आणि कल्पनेनुसार, अत्यंत नीटनेटकेपणाने पूर्णत्वाला नेल्या जात आहेत. चित्रिकरणाला येणाऱ्या मंडळींना कसलीही उणीव भासू द्यायची नाही, हा देसाई यांचा कटाक्ष आहे. त्यांच्या एनडी स्टुडियोच्या रूपाने कोकणाच्या ग्रामीण भागातील चित्रपट उद्योगाचा श्रीगणेशा होत आहे. त्यासाठी त्यांना शुभेच्छा!

कुमार कदम

 
</text>
</doc>
