<doc>
<docno>1017354.cms.txt</docno>
<text>
 
महाराष्ट्र
बहुमजली इमारतींना सध्या तरी परवानगी नाही!
[ Thursday, February 10, 2005  07:54:59 pm]


मुंबई टाइम्स टीम

ठाणे : महापालिकेच्या अग्निशमन दलाकडे सध्या बाराव्या मजल्यापर्यंत जाणारी शिडी उपलब्ध आहे. त्यामुळे नवीन शिडी येईपर्यंत त्यापुढील मजल्यांच्या इमारतींचे प्रस्ताव मंजूर करू नयेत, अशी सूचना स्थायी समितीने एकमताने केली आहे. इमारत परवानगी आणि ना हरकत प्रमाणपत्रं देण्याबाबत शहर विकास विभागाचे अधिकारी समाधानकारक उत्तरं न देऊ शकल्याने विरोधी पक्ष सदस्यांच्या आग्रहावरून सभापती प्रकाश नरसाणा यांनी समितीची सभा तहकूब केली.

अग्निशमन दलासाठी आवश्यक असलेल्या नव्या शिड्या खरेदी करण्याबाबतचा प्रस्ताव स्थायी समितीपुढे चचेर्ला आला असताना नगरसेवक संजय भोईर, सुधीर भगत, सुधाकर चव्हाण आणि हनुमंत जगदाळे या विरोधी पक्ष सदस्यांनी शहर विकास विभाग व अग्निशमन दलाने आजवर इमारतींना ना हरकत प्रमाणपत्र कसं दिलं, असा प्रश्न उपस्थित केला. त्यावर मुख्य अग्निशमन अधिकारी विजय वैद्य तसंच शहर विकास विभागचे नरेशचंद कावळे यांना समाधानकारक उत्तरं देता आली नाहीत. शहरात 20 टॉवरच्या इमारतींना परवानगी देण्यात आली आहे. आता चाळीस मजल्यांच्या इमारतींचे प्रस्तावही आले आहेत. बहुमजली इमारतींचे सुमारे 70 प्रस्ताव सध्याच्या घडीला शहर विकास विभागाकडे आहेत.

भविष्यात इमारतींना परवानगी देताना या वस्तुस्थितीचा विचार केला जाईल, अशी माहिती सिटी इंजिनीअर के. डी. लाला यांनी दिली. तसंच नव्याने उभारण्यात येत असलेल्या इमारतींची अंतर्गत अग्निशमन यंत्रणा कार्यरत असल्याचं पाहूनच परवानगी देण्यात येत असल्याचं सांगितले. परंतु बाह्य अग्निशमन यंत्रणेच्याबाबतीत शिडी नसणं ही त्रुटी असून बिल्डर आणि महापालिका यांनी एकत्र निधी गोळा केल्यास नवीन शिडी सहा ते आठ महिन्यांत आणण्यात येईल, अशी माहिती दिली. त्यांच्या या उत्तराने समाधान न झालेल्या सदस्यांनी आजवर मंजूर केलेल्या इमारतींच्याबाबतीत काय करणार असा सवाल उपस्थित केला. तसंच जे बिल्डर विकास कर देत आहेत. ते आणखी पैसे कसे देतील, असाही प्रश्न उपस्थित करण्यात आला.

या संदर्भात आयुक्त संजय सेठी यांच्याकडे प्रमुख बिल्डर्सची बैठकही झाली. परंतु त्यांच्यापैकी काहीजण अशाप्रकारे पुन्हा पैसे देण्यास तयार नसल्याचा सूर तिथे निघाला. त्यामुळे त्यावर काय उपाययोजना करणार, याची माहिती शहर विकास विभागाने द्यावी, असा आग्रह सदस्यांनी धरला. त्यावरही समाधानकारक उत्तर मिळालं नाही. त्यामुळे हनुमंत जगदाळे यांनी सभा तहकूबी मांडली. त्यास संजय भोईर यांनी अनुमोदन दिलं. त्यानंतर मुळातच उशीरा सुरू झालेली सभा तहकूब करण्यात आली.

 
</text>
</doc>
