<doc>
<docno>1017464.cms.txt</docno>
<text>
 
महामुंबई
तळेकरांच्या पोलिसकोठडीत 16 फेब्रुवारीपर्यंत वाढ
[ Thursday, February 10, 2005  09:41:43 pm]


म. टा. प्रतिनिधी

मुंबई : कोट्यवधी रुपयांची बेहिशेबी मालमत्ता जमवलेले महानंदचे निलंबित कार्यकारी संचालक शिवाजी तळेकर यांच्या पोलिसकोठडीत विशेष मोक्का कोर्टाने 16 फेब्रुवारीपर्यंत वाढ केली आहे. तळेकरांच्या जामीनअर्जावरही 16 तारखेलाच निर्णय होईल.

ठिकठिकाणच्या मालमत्तांवर छापे पडल्यानंतर तळेकर आजारी पडून मालाडच्या एका खाजगी रुग्णालयात दाखल झाले होते. 4 फेब्रुवारी रोजी लाचलुचपत प्रतिबंधक खात्याने त्यांना रुग्णालयातूनच ताब्यात घेतले. छापेसत्रावेळी आपले म्हणणे नोंदवले गेले असल्याने आपणास अटक करण्यात येऊ नये, अशी विनंती करणारा जामीनअर्ज त्याआधीच तळेकरांनी कोर्टास सादर केला होता, मात्र, एफआयआर नोंदवला गेल्यानंतर काही तासातच त्यांना अटक झाली.

तळेकर यांना जामिनावर सोडल्यास ते राजकीय प्रभाव वापरून पुरावे नष्ट करतील, तसेच त्यांच्या बेहिशेबी मालमत्तेसंदर्भात अधिक चौकशी अपेक्षित असल्याचे लाचलुचपत प्रतिबंधक खात्यातफेर् कोर्टाला सांगण्यात आले.

तळेकर यांच्या मालमत्तेचे जे तपशील हाती आले आहेत, ते पाहता त्यांची अधिक सखोल चौकशी होणे आवश्यक असल्याचा पोलिसांचा युक्तिवाद ग्राह्य धरून न्या. महाजन यांनी तळेकर यांना 16 फेब्रुवारीपर्यंत पोलिस कोठडीत ठेवण्याचा आदेश दिला. तळेकर यांचे गोरेगाव, मिरारोड आणि नालासोपारा येथे फ्लॅट आहेत तर मढ बेटावर आलिशान बंगला आहे. शिवाय ठाणे व पुणे जिल्ह्यात मोठ्या जमिनी आहेत. तसेच, तळेकर यांच्या तिन्ही मुलांनी मेडिकलसाठी पेमेंट सीटवर प्रवेश मिळवले आहेत.

 
</text>
</doc>
