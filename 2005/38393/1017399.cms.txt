<doc>
<docno>1017399.cms.txt</docno>
<text>
 
देश-विदेश
लघुउद्योगांना 'मोठे' करणारे बजेट
[ Thursday, February 10, 2005  08:24:44 pm]


म. टा. विशेष प्रतिनिधी

नवी दिल्ली : स्वस्त वस्तू बाजारपेठेत ओतून किमतींचे संतुलन बिघडवणाऱ्या ' मेड इन चायना ' वस्तूंचे भारतातील डम्पिंग रोखण्यासाठी, अर्थमंत्री चिदंबरम् यंदाच्या अर्थसंकल्पात तीन महत्त्वपूर्ण घोषणा करण्याच्या तयारीत असल्याचे समजते. या घोषणांमुळे भारतीय लघुउद्योगांची व्याख्या व चित्र पूर्णत: बदलण्याची शक्यता आहे.

भारतीय लघुउद्योगांत कमाल गुंतवणूक मर्यादा एक कोटी रुपयांपर्यंत असते. सुमारे 600 उत्पादने केवळ लघुउद्योगांसाठीच आरक्षित असून परदेशी गुंतवणूकीची सीमा 24 टक्क्यांपुरती आहे. अर्थमंत्री यात धोरणात्मक बदल करून गुंतवणूकीचे प्रमाण एक कोटीवरून पाच कोटींवर अन् परदेशी गुंतवणुकीचे प्रमाण 24 टक्क्यांवरून 49 टक्क्यांवर नेण्याच्या तयारीत आहेत, तसेच लघुउद्योगांसाठी आजवर आरक्षित असलेली अनेक उत्पादने या सूचीतून बाहेर येऊ शकतात, असे संकेत प्राप्त झाले आहेत.

अंतर्वस्त्रे अथवा स्वेटरसारखी उत्पादने आजवर लघुउद्योगांसाठीच आरक्षित होती. टाटा- बिर्लांसारखे मोठे उद्योजक ही उत्पादने तयार करू शकत नव्हते. आता मात्र परिस्थिती बदलली आहे. जागतिक व्यापार संघटनेतील करारानुसार भारताला अनेक वस्तूंवरील आयातकर कमी करावा लागणार आहे. चीन, तैवान, थायलंड अन् श्रीलंकेच्या उत्पादनांनी यापूवीर्च भारतीय बाजारपेठेत धुमाकूळ घातला आहे. याचे मुख्य कारण अत्यल्प उत्पादनखर्चात, मोठ्या कारखान्याद्वारे या ग्राहकोपयोगी वस्तूंचे त्या देशांत उत्पादन होते. भारतातले लघुउद्योग त्यांच्या किमतींशी स्पर्धा करण्याच्या क्षमतेतच नाहीत. लघुउद्योगांसाठी आजवर आरक्षित असलेले हातमाग-यंत्रमागांवर विणलेले कॉटन, वूलनचे कापड, अंतर्वस्त्रे, टोप्या, स्कार्फ, नेकटाय, टी शर्टस्, कॉलर शर्टस्, सायकलीचे पार्टस्, शेतीची अवजारे, रबरी उत्पादने, छोटी इलेक्ट्रॉनिक उपकरणे, पम्प, प्लॅस्टिक पाईप इत्यादी वस्तू आरक्षित सुचीतून बाहेर काढून मोठ्या उद्योगांना त्यांच्या उत्पादनाची संधी देण्याचा प्रयोग करतानाच, आरक्षित यादीतल्या अन्य उत्पादनांची बाजारपेठीय गुणवत्ता वाढवण्यासाठी, लघुउद्योगांच्या गुंतवणूकीची सीमा 5 कोटी रूपयांपर्यंत वाढवण्याचा सरकारचा इरादा आहे. अपेक्षेनुसार आरक्षित यादीतली 600 पैकी किमान 50 ते 100 उत्पादने सर्वांसाठी मुक्त होतील. अर्थमंत्री स्मॉल अँड मीडियम एन्टरप्राईज् डेव्हलपमेंट बिलही सादर करण्याची शक्यता आहे. ज्यायोगे लघुउद्योगांतल्या परदेशी गुंतवणुकीचे प्रमाण सध्याच्या 24 टक्क्यांवरून 49 टक्क्यांवर नेले जाऊ शकेल.

एका सवेर्क्षणानुसार देशात सध्या सुमारे एक कोटी पाच लाख लघुउद्योग आहेत. त्यापैकी 90 टक्के नोंदणीकृत नाहीत. देशाची 34 टक्के निर्यात व 40 टक्के औद्योगिक उत्पादन केवळ लघुउद्योगांद्वारे होते. तीन कोटी लोकांना यातून रोजगार मिळतो त्याचे चित्र यंदाच्या अर्थसंकल्पानंतर बहुधा बदललेले दिसेल.

 
</text>
</doc>
