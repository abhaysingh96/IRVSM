<doc>
<docno>995824.cms.txt</docno>
<text>
 
महामुंबई
अनिल अंबानींचे आनंद जैनांवर पुन्हा शरसंधान
[ Thursday, January 20, 2005  12:22:32 am]


म. टा. प्रतिनिधी

मुंबई : रिलायन्स इंडस्ट्रीजचे अध्यक्ष मुकेश अंबानी यांचे निकटचे सहकारी आनंद जैन यांनी भूतकाळात या कंपनीशी केलेल्या व्यवहारांचा स्वतंत्र अहवाल द्यावा, अशी मागणी करून अनिल अंबानी यांनी बुधवारी नवी खेळी खेळली आहे. रिलायन्स समूहातील आयपीसीएल कंपनीच्या संचालक मंडळाच्या बैठकीच्या पूर्वसंध्येलाच त्यांनी केलेल्या मागणीमुळे भाऊबंदकीतला वाद आणखीनच चिघळला आहे.

आयपीसीएल ही सरकारी कंपनी असताना तिच्या बोर्डावर असलेले जैन यांचे तेव्हापासूनच रिलायन्सच्या काही बड्या अधिकाऱ्यांशी लागेबांधे होते. याचा अधिक खुलासा व्हावा, अशी अनिल यांची मागणी आहे. हा खुलासा न झाल्यामुळेच अनिल यांनी आयपीसीएलच्या संचालक सदस्यत्वाचा राजीनामा दिला होता. हा राजीनामा स्वीकारण्यासंदर्भात आयपीसीएल संचालक मंडळाची गुरुवारी बैठक होत आहे. या बैठकीत जैन यांच्याविषयी चर्चा होण्याची शक्यता आहे.

दरम्यान, रिलायन्स इन्फोकॉममधील भागभांडवल खरेदी करताना रिलायन्स इंडस्ट्रीज आणि इतर कंपन्यांनी मोजलेल्या किंमतीतील प्रचंड तफावत वादाचा विषय ठरू पाहात आहे. अनिल अंबानी यांनीच या वादावर प्रकाश टाकत मुकेश यांना आव्हान दिले आहे.काही खाजगी कंपन्यांनी रिलायन्स इन्फोकॉमचे 50.5 टक्के भागभांडवल प्रति समभाग एक रुपया दराने खरेदी केले होते. याउलट ' रिलायन्स इंडस्ट्रीज ' ने मात्र , 45 टक्के भागभांडवलासाठी प्रति समभाग तब्बल 250 रुपये मोजले होते. ही तफावत ' रिलायन्स इंडस्ट्रीज ' च्या लाखो भागधारकांसाठी अन्यायकारक आहे, अशी अनिल यांची तक्रार आहे.

रिलायन्स एनजीर्च्या संचालक मंडळातून बाहेर पडलेल्या सहापैकी चार अधिकाऱ्यांनी अनिल यांच्या नेतृत्वावर पूर्ण विश्वास असल्याची ग्वाही देत राजीनामे मागे घेतले आहेत. इतर दोघा अधिकाऱ्यांचे राजीनामे मात्र मंजूर झाले आहेत.

 
</text>
</doc>
