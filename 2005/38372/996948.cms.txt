<doc>
<docno>996948.cms.txt</docno>
<text>
 
देश-विदेश
'राज्यांची वाढती महसूल तूट नियंत्रित ठेवण्याची गरज
[ Thursday, January 20, 2005  11:03:36 pm]


वृत्तसंस्था

नवी दिल्ली : महाराष्ट्र, ओरिसा आणि बिहारसह 14 राज्यांमधील महसूल तूट पाच वर्षांमध्ये वाढत गेला आहे. 1997/98 मध्ये ही तूट 4.1 टक्के होती तर 2001/02 ती 6.19 टक्क्यांवर गेली असल्याची माहिती नुकत्याच प्रकाशित झालेल्या ' स्ट्रॅटजीर्, पॉलिसी अँड इकॉनॉमिक रिफोर्म ' या पुस्तकात दिली आहे.

अर्थतज्ज्ञ आणि माजी केंदीय मंत्री वाय. के. अलाग, अभय पेठे, बलवंत सिंग आणि श्रीपाद वागळे यांचे या पुस्तकात लेख असून त्यांनी केलेल्या संशोधनानुसार, महाराष्ट्र, तामिळनाडू, कर्नाटक, आंध्रप्रदेश आणि हरयाणा या पाच राज्यांनी महसूल तूट पाच टक्क्यांपर्यंत नियंत्रित ठेवण्याचा प्रयत्न केला आहे. पण बिहार, ओरिसामध्ये हेच प्रमाण नऊ टक्क्यांपेक्षाही अधिक आहे. महसूलातील अशाप्रकारच्या तुटीमुळेच राज्यांचे आथिर्क नियोजन योग्य पद्धतीने होत नाही.

सरकारी खर्चातील सुमारे 7.19 टक्के अधिकाऱ्यांवर खर्च व्हायचे पण 2001/02 मध्ये हाच खर्च कमी होऊन 5.25 टक्क्यांवर आला. सरकारी खर्च कमी केल्यामुळे निश्चितच तूट भरून काढण्यास हातभार लागेल. पण त्याचवेळी समाज सुविधांवर होणाऱ्या खर्चात घट होऊन 31.37 टक्क्यांवरून तो 25.49 इतका कमी झाला. त्यामुळे याचा समन्वय साधला जाणे अत्यंत महत्त्वाचे असल्याचे पुस्तकात म्हटले आहे.

 
</text>
</doc>
