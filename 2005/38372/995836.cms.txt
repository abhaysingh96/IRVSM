<doc>
<docno>995836.cms.txt</docno>
<text>
 
महामुंबई
जेव्हा राजकीय होतो...
[ Thursday, January 20, 2005  12:29:43 am]


म. टा. विशेष प्रतिनिधी

मुंबई : विलक्षण योगायोगाने, आपल्याच मंत्रिमंडळातील आपल्याच पक्षातील सहकारी अजित पवार यांनी इस्लामपुरात व्यक्तिगत टीकेची तोफ डागल्याच्या दुसऱ्याच दिवशी उपमुख्यमंत्री आर. आर. आबा पाटील आजारी पडले... मंत्रिमंडळ बैठकीला अनुपस्थित राहिले.. आणि राजकीय हितशत्रूंनी हा आजार राजकीय असल्याच्या वावड्या उठवल्या... गुरुवारी दिवसभर कोल्हापूर, सांगलीपासून मुंबईपर्यंत लोकल, एसटीडी फोनांवरून चर्चा सुरू होती ती आबांनी राजीनामा दिला की काय, याची.

इस्लामपुरात आबांनी काढलेल्या कुरापतीचं उत्तर अजितदादांनी आबांवर भरलेला ' बार ' रिकामा करून दिले आणि राजकीय वर्तुळात एकच हलचल माजली. तशात मंगळवारी रात्री आबांना कणकण आली, नंतर अंगात ताप भरला. बुधवारी सकाळी कॅबिनेट. आबांनी फोन करून मुख्यमंत्री विलासराव देशमुखांकडून ' सिक लीव्ह ' मंजूर करून घेतली. सर्व अपॉइंटमेंटा कॅन्सल करून बंगल्यावरच आराम फर्मावला.

पण, राजकीय क्षेत्रात या दोन, परस्परांशी काहीच संबंध नसलेल्या घडामोडींचा बादरायण संबंध जोडला गेला आणि अजितदादांच्या शरसंधानामुळेच आबा नाराज आहेत, म्हणूनच ते घरी बसलेत, आता ते राजीनामाच द्यायचा म्हणताहेत, वगैरे चर्चांचे राज्यभर पेव फुटले... पण रात्री उशिरा आबांनी स्वत:च अफवा खोडून काढल्या आणि गुरुवारीच कामावर रुजू होणार असल्याचे सांगितले.

 
</text>
</doc>
