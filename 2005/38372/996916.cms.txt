<doc>
<docno>996916.cms.txt</docno>
<text>
 
बहुतांची अंतरे
अपंगत्वासाठी भरपाईचे निकष सदोष
[ Thursday, January 20, 2005  10:42:28 pm]


बॉम्बस्फोट असो, गावठी दारूचे बळी असोत अथवा एस. टी.चा अपघात असो. सरकारी मदतीचा फॉर्म्युला ठरलेला असतो. मृतांच्या जवळच्या नातलगास पन्नास हजार, जखमींना पाच हजार. कायमचे अपंगत्व आलेले, मृत न झाल्याने जखमींत गणना होऊन पाच हजारांचे धनी. मयत व्यक्ती आपल्या कुटुंबियांचा पोशिंदा आहे किंवा काय याचा विचार न करता खिरापत वाटली जाते.

या सर्व घोळात एका महत्त्वाच्या मुद्याचा विसर पडतो आहे. अपघात, दारूकांड, दंगल, बॉम्बस्फोट यातून बचावलेल्या, पण कायमचे अपंगत्व आलेल्यांवर अवलंबून असणाऱ्यांची अगदीच दैना होते. स्वत: जखमी अपंगाला तर मरण आलेले बरे, असे वाटण्यासारखी परिस्थिती असते.

खरे तर अपंगाच्या दु:खाची जाणीव इतरांना येऊच शकणार नाही. हात अथवा पाय यापैकी एक अथवा दोन अवयव गमावणे, दृष्टी जाणे वा मज्जासंस्थेवर झालेल्या आघातामुळे विकलांग होणे हे एकाएकी घडल्यानंतर त्या अल्पउत्पन्न गटातील व्यक्तीच्या होणाऱ्या हालांची कल्पना सुखात लोळणाऱ्या मंत्री महोदयांना नसणे साहजिक आहे.

जन्मत: अंधत्व/अपंगत्व आणि आयुष्याच्या अर्ध्यावर आलेले अंधत्व/अपंगत्व यात मूलभूत फरक आहे. शरीराची घडणच अशी आहे की त्याला परिस्थितीशी जुळवून घेणे जमतेच, पण त्याला अनेक वषेर् लागतात. बाल्यावस्थेतच्या काळात हे अधिक सोपे होते. अचानक अपंगत्व आलेल्या व्यक्तीस त्यामुळे अधिक अर्थसहाय्य, अधिक सवलती व अधिक मानसिक आधार याची गरज असते. '' ए लंगड्या चूप बस नाहीतर दुसराही पाय गमावून बसशील '', अशी वक्तव्ये तर केली जातातच, पण वेदना, असमर्थता, लाचारी, भीती या साऱ्यांच्या परिणामी अचानक अपंगत्व आलेली व्यक्ती कोलमडून पडते.

खरे पाहता मृताला द्यायच्या रकमेच्या दुप्पट रक्कम कायमचे अपंगत्व आलेल्या व्यक्तीला मिळावी. त्याचे योग्य पुनर्वसन करण्यात यावे. पण अपंगांविषयीच्या कायद्याची अंमलबजावणी करा, अशी करोडो अपंगांनी मारलेली आर्त हाक ज्या कर्णबधिर सरकारला ऐकू येत नाही, त्या सरकारकडे या सूचनेचा विचार करण्याची क्षमता असेल, याविषयी संशय येण्यासारखी परिस्थिती आहे.

उदय शेणॉय, गोरेगाव, मुंबई.

 
</text>
</doc>
