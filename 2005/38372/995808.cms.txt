<doc>
<docno>995808.cms.txt</docno>
<text>
 
महामुंबई
तळेकरांची अटक अटळ?
[ Thursday, January 20, 2005  12:15:29 am]


म. टा. प्रतिनिधी

मुंबई : झडती-छाप्यांच्या धडक कारवाईत कोट्यवधी रुपयांची बेहिशेबी मालमत्ता उघड झाल्याने अटक होण्याची अटकळ बांधून महानंद डेअरीचे कार्यकारी संचालक शिवाजी तळेकर यांनी अटकपूर्व जामीनासाठी केलेला अर्ज सेशन्स कोर्टाने फेटाळून लावला आहे. या स्पष्ट निर्णयामुळे तळेकर यांच्या अटकेचा मार्ग मोकळा झाला आहे.

गेल्या काही दिवसांतील नाट्यपूर्ण घडामोडींच्या पार्श्वभूमीवर तळेकर यांनी बुधवारी सकाळी सेशन्स कोर्टात धाव घेतली. आपले पद सार्वजनिक सेवकाच्या व्याख्येत बसत नसल्याने संबंधित कायद्याच्या तरतुदी आपल्याला लागूच होत नाहीत, असे तळेकर यांचे म्हणणे होते. शिवाय ' महानंद ' प्रकरणी मुंबई हायकोर्टात एक सुनावणी आधीच सुरू असून त्यासाठी आपण वारंवार हायकोर्टात हजर असतो, तेव्हा आपल्याला अटक केली जाऊ नये, असाही युक्तिवाद तळेकरांनी केला. मात्र तो अमान्य करून न्या. एस. पी. महाजन यांनी तळेकर यांचा अटकपूर्व जामीन अर्ज फेटाळून लावला आणि या प्रकरणी येत्या 24 जानेवारी रोजी निवेदन सादर करण्याचे आदेश लाचलुचपत प्रतिबंधक खात्यास दिले.

एसीबीने घातलेल्या छाप्यांमध्ये तळेकर यांचे सहा ठिकाणी फ्लॅट असल्याची माहिती पुढे आल्याचे समजते. मढ येथील त्यांच्या बंगल्याची किंमत चार वर्षांपूवीर् एक कोटी 60 लाख रु. होती. या बंगल्यात कृत्रिम बगिचाबरोबरच अन्य अनेक उंची चीजवस्तू आहेत. हा बंगला चित्रीकरणांसाठी भाड्याने देण्यात यायचा. तळेकरांच्या नावे 50 एकरपासून ते 500 एकरपर्यंत अशा अनेक ठिकाणी जमिनी असून त्यांची किंमत लाखोंच्या घरात आहे.

 
</text>
</doc>
