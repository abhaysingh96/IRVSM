<doc>
<docno>996925.cms.txt</docno>
<text>
 
धावते जग
जागते रहो!
[ Thursday, January 20, 2005  10:47:01 pm]


कार्यालयात कामाच्या वेळेत झोपणाऱ्या एका कर्मचाऱ्याची हकालपट्टी हा कोर्टातील खटल्याचा विषय होतो आणि त्यावर एकदोन नव्हे, तर तब्बल 21 वर्षे वादप्रतिवाद होतात, हे सारेच आश्चर्यजनक आहे. भारत फोर्ज कंपनीत उत्तम नकटे हा कामगार कार्यालयीन कामाच्या वेळात झोपलेला आढळला.

ही घटना 26 ऑगस्ट 1983 रोजीची. त्याची रीतसर चौकशी होऊन त्याला कामावरून काढले गेले. यानंतर कोर्टबाजी करण्यात खरे म्हणजे काही अर्थ नव्हता. तरीही हा कामगार कोर्टात गेला. कामगार न्यायालयाने कामगाराच्या बाजूने निकाल दिला व अनुपस्थितीच्या काळाचे पन्नास टक्के वेतन देऊन त्याला कामावर घ्यावे, असे सुचविले.

औद्योगिक न्यायालयाने कंपनीच्या बाजूने निकाल दिला. मग, प्रकरण उच्च न्यायालयात गेले. तेथे पुन्हा कामगाराच्या बाजूने निकाल लागला व त्याला अडीच लाख रुपये भरपाई देण्याचा आदेश दिला. कंपनी अर्थातच सुप्रीम कोर्टात गेली. आता मूळ घटनेनंतर जवळपास 21 वर्षांनी कंपनीच्या बाजूने निकाल देऊन या प्रकरणावर पडदा पाडला गेला आहे. ही झाली खटल्याची पार्श्वभूमी.

कंपनी कोणतीही असो, कितीही लहानमोठी असो, मालक आणि कामगार यांच्यातील संघर्ष काही प्रमाणात असतोच. तरीही कामगारांना किती प्रमाणात सोयीसुविधा द्याव्यात याला कायद्यानेच मर्यादा घालून दिलेली आहे. काही कंपन्या परस्परसामंजस्याने कामगारांना स्वत:च्या अखत्यारीत जादा सुविधाही देतात. परंतु, याचा अर्थ कामाच्या वेळेला झोपा काढणारे कर्मचारी खपवून घेतले जातील असे नाही. सुप्रीम कोर्टाने हे बजावून सांगितले हे बरे झाले. नकटे यांचा हा पहिला ' गुन्हा ' नव्हता.

त्याआधीही तीन वेळा ते कामाच्या वेळेत झोपलेले आढळले होते. परंतु, त्यांना मामुली शिक्षा देऊन सोडण्यात आले होते. याचाच अर्थ सुधारण्याची पुरेशी संधी त्यांना देण्यात आली होती. अशा वेळी कारवाई अधिकच समर्थनीय ठरते. असे कर्मचारी अधिक पैशांसाठी दुसऱ्या ठिकाणीही काम करीत असतील काय आणि अशा अतिरिक्त कामामुळे दिवसा झोपत असतील का, हा मुद्दा गैरलागू ठरतो. कारण एखादा कर्मचारी कामाच्या वेळेत कार्यालयात काम नीट करतो की नाही, एवढेच कंपनी पाहू शकते. कंपनीकडून अन्याय्य पद्धतीने कर्मचाऱ्याची पिळवणूक होत असली तर कंपनीविरुद्ध कोर्टात जाणे आपण समजू शकतो.

पण नकटे यांचे प्रकरण वेगळे आहे. कार्यालयीन स्टेशनरीचा आणि टेलिफोन व फॅक्ससारख्या गोष्टींचा वापर खाजगी कारणांसाठी करणारे कर्मचारी काही कमी नाहीत. त्यामुळे कामगारांनी आपल्या अधिकारांबरोबर कर्तव्ये पाळणेही तितकेच महत्त्वाचे आहे हे लक्षात घेणे आवश्यक आहे, हाच याचा अर्थ.

 
</text>
</doc>
