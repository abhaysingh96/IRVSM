<doc>
<docno>995780.cms.txt</docno>
<text>
 
महामुंबई
बालमुनी प्रथेविरुद्धची याचिका फेटाळली
[ Thursday, January 20, 2005  12:02:39 am]


म. टा. प्रतिनिधी

मुंबई : चौदा वर्षांखालील मुलांना बालमुनी वा बालसंन्यासी बनविण्याचा निर्णय त्यांच्या पालकांनीच घेतला असेल तर त्यात आक्षेपार्ह काही नाही ; तसेच हा संन्यास अपरिवर्तनीय नसून पुढेमागे त्यातून बाहेर पडून सामान्य जीवन जगण्याची मुभा असते हा जैन धमीर्यांचा युक्तिवाद ग्राह्य मानून मुंबई हायकोर्टाने बुधवारी या प्रथेविरोधातील जनहित याचिका फेटाळून लावली.

स्वत:चे निर्णय घेण्याची क्षमता नसलेल्या छोट्या मुलांना संन्यासी बनण्याची दीक्षा घ्यायला लावणे हे बेकायदा तसेच घटनाविरोधी कृत्य असल्याने या प्रथेवर बंदी आणावी, अशी याचिका लखमसी फुरिया, निलेश छेडा, मेघना छेडा, पियुष गडा, कविता गडा, प्रवीण व्होरा, चंदन व्होरा या आठ जैनधमीर्यांनी केली होती. भारतात दरवषीर् चौदा वर्षांखालील 5 हजार मुले मंदिरात असंख्य लोकांच्या उपस्थितीत मुनी वा संन्यासी बनवली जातात व त्यात त्यांचे पालक, साधु-साध्वी यांचा मोठा वाटा असतो, असे अर्जदारांचे म्हणणे होते. अलीकडेच मुंबईत पायधुणी येथे एका 6 वर्षांच्या मुलाला तर ठाण्यात चौदा वर्षांखालील 13 मुलांना दीक्षा दिल्याचे त्यांनी निदर्शनास आणून दिले. ब्रह्माचर्य, गृहस्थ, वानप्रस्थ व संन्यास अशा क्रमाने चार टप्पे असताना कोवळ्या वयात एकदम चौथा टप्पा देण्याबाबत कोणत्याही धर्मग्रंथात लिहिलेले नाही असेही त्यांचे म्हणणे होते. न्या. व्ही. जी. पळशीकर यांनी याचिका फेटाळली.

 
</text>
</doc>
