<doc>
<docno>995789.cms.txt</docno>
<text>
 
महामुंबई
'अमिताभ-मिथुन यांना बोलाविल्याचा राग नाही'
[ Thursday, January 20, 2005  12:06:11 am]


श्रीराम शिधये

शं. ना. नवरे यांचे स्पष्टीकरण

मुंबई : येत्या अखिल भारतीय नाट्य संमेलनामध्ये अमिताभ बच्चन आणि मिथुन चक्रवतीर् यांना बोलाविल्याबद्दल मी अजिबातच नाराज नाही, असे नि:संदिग्ध प्रतिपादन नाट्यसंमेलनाचे अध्यक्ष आणि ख्यातनाम ज्येष्ठ साहित्यिक शं. ना. नवरे यांनी केले आहे. हिंदी चित्रपटसृष्टीतील या दोन अभिनेत्यांना संमलेनात बोलाविल्याबद्दल नवरे नाराज असल्याचे वर्तमानपत्रांतून प्रसिद्ध झाले होते. त्यासंदर्भात प्रस्तुत प्रतिनिधीने नवरे यांची भेट घेतली असता ते म्हणाले की, संमेलनामध्ये कोणाला बोलवावयाचे, याच्याशी माझा काहीच संबंध नाही. तसेच या कलाकारांना बोलावल्याबद्दल माझा काहीही आक्षेप नाही. एरवी हे कलाकार प्रत्यक्षात दिसणे, सर्वसामान्य रसिकांना कठीणच असते. संमेलनाच्या निमित्ताने त्यांचे प्रत्यक्ष दर्शन रसिकांना होईलच ; पण त्यांचे भाषणही ऐकता येईल. मात्र, मराठी नाट्य संमेलनाच्या व्यासपीठावर आल्यानंतर त्यांनी थोडं तरी मराठीतून बोलावं, एवढीच माझी अपेक्षा आहे. ते मराठीतून बोलले, तर ते उपस्थित रसिकांचेच कौतुक केल्यासारखे होईल.

आपला हा मुद्दा स्पष्ट करत नवरे म्हणाले, राजकीय नेतेसुद्धा ज्या भागात जातात, तेथील वैशिष्ट्यांचा आदर करतात. ते कोल्हापूरला गेले, तर फेटा बांधून घेतात. पुण्याला गेले, तर पगडी घालतात. पंढरपूरला गेले, तर विठोबाचे दर्शन घेतात. हिमाचल प्रदेशमध्ये तेथील टोपी घालतात. यामध्ये स्थानिकांबद्दल आपुलकी दाखविण्याचा, त्यांच्या भावनांची कदर करण्याचाच भाग असतो. अशी कदर केल्याने स्थानिकांना आनंद होतो. त्याच न्यायाने या कलाकारांनी थोडं तरी मराठीमधून बोलावं, एवढंच माझं म्हणणं आहे. मात्र माझा तसा आग्रह नाही.

संमेलनामध्ये माझं मुख्य काम हे नियोजित संमेलनाध्यक्ष सुरेश खरे यांना सूत्रे प्रदान करणे आणि नाट्य परिषदेसाठी जमविलेले पैसे त्यांच्या हवाली करणे, हेच आहे. त्याला अनुसरून जे काही बोलावयाचे ते मी बोलीन. माझी भूमिका अशी मर्यादित असताना मी नाट्य परिषदेने बोलाविलेल्या कलाकारांबाबत नाराज कशाला होईन ? डोंबिवलीमध्ये जिथे संमेलन होणार, तिथे भूमिपूजनाच्या कार्यक्रमाला तुम्ही गावातले असूनही बोलाविले नाही, त्याबाबत काय वाटते, असे विचारता, ती संबंधितांची चूकच होती, असे नवरे म्हणाले. विद्यमान अध्यक्ष त्याच गावातला असूनही त्याला निमंत्रण देण्याचे सामूहिक विस्मरण व्हावे, ही अतिशय खेदजनक बाब आहे, असे ते म्हणाले.

 
</text>
</doc>
