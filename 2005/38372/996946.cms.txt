<doc>
<docno>996946.cms.txt</docno>
<text>
 
देश-विदेश
बिहारमध्ये काँग्रेसचा पासवान यांच्याशी समझोता
[ Thursday, January 20, 2005  11:02:23 pm]


म. टा. विशेष प्रतिनिधी

नवी दिल्ली : लालूप्रसाद यादवांशी जागावाटपाच्या वाटाघाटी फिस्कटल्यानंतर काँग्रेसने बिहारमध्ये रामविलास पासवान यांच्या लोकजनशक्ती पक्षाबरोबर समझोता करण्याचे ठरवले आहे. लोजपाने काँग्रेससाठी 80 जागा सोडल्या असून उर्वरित 163 जागांवर आपले उमेदवार उभे करण्याचे ठरवले आहे. काँग्रेसचे ज्येष्ठ नेते अर्जुनसिंग यांच्या निवासस्थानी उभय नेत्यात झालेल्या बैठकीनंतर ही माहिती पासवान यांनी पत्रकारांना दिली.

उभय पक्षांचा हा राजद विरहित निवडणूकपूर्व समझोता आहे, याचे स्पष्टीकरण करताना पासवान म्हणाले, लोजपा, राजद आणि भाजपशी कधीही तडजोड करणार नाही, असे पूवीर्च मी म्हणालो होतो ; तर उमेदवारी अर्ज दाखल केल्यानंतरच निवडणूक समझोत्याची बोलणी होऊ शकतात, असे काँग्रेसने स्पष्ट केले होते. उभय पक्षात समझोता योग्य वेळेवर झाला असून पहिल्या टप्प्यात काँग्रेस 22 जागा लढवणार आहे तर लोजपासाठी 4 जागा सोडण्यात आल्या आहेत.

बिहारमध्ये काँग्रेसने पहिल्या टप्प्याच्या मतदानातील , 22 जागांवर अगोदरच आपले उमेदवार जाहीर केले आहेत. लोजपा त्या जागांवरील आपले 17 उमेदवार आता नव्या समझोत्यानुसार मागे घेईल. मतदानाच्या दुसऱ्या आणि तिसऱ्या टप्प्यातील मतदारसंघांच्या जागावाटपाबाबत, अद्याप चर्चा बाकी आहे. त्यासाठी उभय पक्षांचे राज्यस्तरावरील नेते परस्परांना मदत करतील, असे पासवान म्हणाले. काँग्रेस आणि लोजपाचा समझोता बिहारपुरता मर्यादीत आहे कारण झारखंडात लोजपाचा एजेएसयु या प्रादेशिक पक्षाशी समझोता आहे. एजेएसयु 44 तर लोजपा 37 जागांवर आपले उमेदवार उभे करणार असल्याचे पासवान यांनी एका प्रश्ानला उत्तर देतांना स्पष्ट केले.

 
</text>
</doc>
