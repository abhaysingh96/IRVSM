<doc>
<docno>996968.cms.txt</docno>
<text>
 
महाराष्ट्र
विकास कामाच्या 'क्रेडिट'साठी साठमारी
[ Thursday, January 20, 2005  11:16:37 pm]


एखाद्या विकास कामाचे श्रेय लाटण्यासाठी राजकीय पक्षांमध्ये चालणारी झोंबाझोंबी ही सामान्य माणसाच्या दृष्टीने आता चिंतेची बाब झाली आहे. रत्नागिरी जिल्ह्याच्या राजापूर तालुक्यातील रायपाटण-धामणपे या पुलाच्या भूमिपूजनाच्या निमित्ताने अशाच एका ' श्रेयाच्या साठमारी ' चे दर्शन जनतेला झाले.

सुमारे 53 लाख रुपये खर्चाच्या (अंदाजित) या पुलाच्या कामासाठी सेना-भाजपच्या युतीच्या काळात मंजुरी मिळाली होती. परंतु गेली पाच वषेर् पुलाच्या बांधकामाला सुरुवातच झाली नाही. यंदाच्या अंदाजपत्रकाच्या पुरवणीयादीत या कामासाठी 17 लाख 60 हजार रु.ची तरतूद झाल्यामुळे गेल्या 3 डिसेंबर रोजी स्थानिक शिवसेना आमदार गणपत कदम यांनी आपल्या हस्ते या पुलाचे भूमिपूजन करून घेतले. त्यांनी या सरकारी कामाचे श्रेय घ्यावे, हे काँग्रेसच्या काही स्थनिक कार्यर्कत्यांना रुचले नाही. त्यांनी 8 जानेवारीला सार्वजनिक बांधकाम राज्यमंत्री रविशेठ पाटील यांच्या हस्ते भूमिपूजनाचा आणखी एक कार्यक्रम उरकून घेतला. पुलाच्या या कामाला आपण आमदार या नात्याने प्रयत्न करून मंजुरी मिळविल्याचा दावा गणपत कदम हे करीत असून काँग्रेसची मंडळी ते काम आपल्या प्रयत्नाने झाल्याचे म्हणत आहेत.

राजापूर तालुक्यातील अणुस्कुरा घाटाच्या उद्घाटनाचे नाटकसुद्धा असेच रंगले होते. कोकण आणि पश्चिम महाराष्ट्र यांना जोडणाऱ्या या घाटाच्या उद्घाटनाच्या तारखा चार वेळा घोषित झाल्या आणि प्रत्येक वेळी त्या पुढे ढकलल्या गेल्या. दापोली तालुक्यातील आंजलेर् व हणेर्ला जोडणारा आडे येथील पूलही तयार होऊन गेले वर्षभर उद्घाटनाच्या प्रतिक्षेत रखडला आहे. रविशेठ पाटील ज्या मतदारसंघाचे प्रतिनिधित्व करतात, त्या पेण तालुक्यातील गागोदे या आचार्य विनोबा भावे यांच्या जन्मगावी त्यांच्या नियोजित स्मारकाचे भूमिपूजनही आजवर चार वेळा झाले ; परंतु आजही त्या स्मारकाचा पत्ता नाही.

रविशेठ पाटील हे रायगड जिल्ह्यातील पेण मतदारसंघातून शेतकरी कामगार पक्षाच्या किल्ल्याला भगदाड पाडून विजयी झाले आहेत. आमदार झाल्या झाल्याच त्यांना मंत्री म्हणून काम करण्याचीही संधी मिळाली आहे. त्यांना लाभलेल्या मंत्रीपदाचा उपयोग ते कोकण विकासाला प्राधान्य देण्यासाठी करतील, या दृष्टीने त्यांच्याकडे पाहिले जाते. आता आपल्याला अनेक आव्हानांना सामोरे जावे लागणार आहे, याची कल्पना पाटील यांना असायला हवी. ती आव्हाने यशस्वीपणे पार पाडण्यासाठी त्यांना गलिच्छ राजकारणाला बगल देऊन काम करावे लागेल. पण तसे रायपाटण-धामणपे पुलाच्या प्रकरणी घडलेले दिसले नाही.

रविशेठ पाटील ज्या रायगड जिल्ह्याचे प्रतिनिधित्व करतात, त्या जिल्ह्यातील मुरुड, म्हसळे आणि श्रीवर्धन हे तालुके जोडणारा सुमारे 12 कोटी रु. खर्च झालेला मांदाड-खाजणीचा पूल तयार होऊन काही वषेर् लोटली तरी त्या पुलाला जोडणारा कुडा, ताम्हणे, मजगाव हा सुमारे 11.5 कि.मी.चा रस्ता अपूर्णावस्थेतच आहे. हे काम लवकर कसे पूर्ण होईल, हे पाहण्याची जबाबदारी आता सार्वजनिक बांधकाम खात्याचे राज्यमंत्री म्हणून पाटील यांची आहे. रायगड-रत्नागिरी जिल्ह्यांना जोडणाऱ्या आंबेतच्या पुलाची, तसेच टोळ ते आंबेत या मार्गाची दुर्दशा दूर करण्याचे कामही त्यांनीच करायचे आहे.

कोल्हापूर जिल्ह्याच्या भुदरगड आणि सिंधुदुर्ग जिल्ह्याच्या कुडाळ तालुक्याला जोडणाऱ्या शिवडाव-घोटगे-सोनवडे या घाटाचे कामही गेली अनेक वषेर् तांत्रिक बाबींमुळे रखडले आहे. रायगड जिल्ह्यातील अलिबाग आणि उरण तालुक्यांना जोडणाऱ्या रेवस-करंजा या महत्त्वाकांक्षी पुलाचे काय झाले, हे अद्यापही गुलदस्त्यातच आहे. रेवस- आवरे महाबंदराच्या प्रकल्पामुळे रेवस- करंजा पुलाची योजना मोडीत निघाली, असे सांगितले जाते. परंतु गेल्या लोकसभा निवडणुकीतील काँग्रेसचे विजयी उमेदवार ए. आर. अंतुले यांनी या पुलाची योजना तडीस नेण्याचे काम आपण हाती घेणार असल्याचे वचन मतदारांना दिले होते. त्याचे पुढे काय झाले ? कोकण विकासाचा ध्यास घेतलेल्या रविशेठ पाटील यांनी ही कामे पूर्ण व्हावीत यावर आपले लक्ष केंदित केले, तर त्यांना लोक डोक्यावर घेतील.

कुमार कदम

 
</text>
</doc>
