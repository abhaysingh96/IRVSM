<doc>
<docno>996939.cms.txt</docno>
<text>
 
सदर
महिलांना संधी; विकासाला गती!
[ Thursday, January 20, 2005  10:58:54 pm]


प्रत्येक यशस्वी पुरुषामागं एक स्त्री असते असं म्हणतात. यशस्वी माणसांत पुरुषांचं प्रमाण खूपच जास्त असल्यामुळं हे म्हणणं खरं असावं. कारण स्त्रिया जितक्या मागं, तितके पुरुष पुढं हे साधंसोपं गणित आहे. आणि स्त्रिया मागं राहिल्याशिवाय पुरुषांना पुढं जाणं अवघड हे त्याचं मूळ सूत्र आहे.

हे सूत्र विसरलं किंवा चुकलं, तर सारं गणितच चुकलं हे माहीत असल्यानं पुरुष सहसा ते पक्कं लक्षात ठेवतात. मात्र या गणितातली जी आकडेवारी लंडनच्या रॉयल इकॉनॉमिक्स सोसायटीच्या बर्टा एस्टीव्ह वोलार्ट या तज्ज्ञ स्त्रीनं उलगडून दाखवली आहे, ती पाहिली तर स्त्रियांना मागंच ठेवणाऱ्या या सूत्रामुळं अर्थव्यवस्थाही कशी पिछाडीवर जाते ते स्पष्ट होतं. या बर्टाबाईंनी भारतातील सोळा राज्यांत मजुरांपासून एक्झिक्युटिव्हपर्यंत वेगवेगळ्या पातळ्यांवर अभ्यास केला, आणि ज्या व्यवस्थापनात स्त्रियांना वगळलं गेलंय तिथला विकास-दर स्त्रियांना बरोबर घेऊन जाणाऱ्या व्यवस्थापनां-पेक्षा कमी असल्याचा निष्कर्ष काढला. त्या म्हणतात की, सर्वसाधारणपणं स्त्रियांना निर्णय-प्रक्रियेशी संबंध असलेल्या उच्च पदांपर्यंत पोचू दिलं जात नाही आणि श्ामाच्या बाजारपेठेत त्यांना फारशी जागा नाही. यामुळं आथिर्क विकासावर विपरीत परिणाम झाला आहे.

बर्टाबाईंना असं दिसलं की, ज्या कामाच्या ठिकाणी स्त्रियांच्या पुरुषांशी असलेल्या प्रमाणात 10 टक्क्यांनीच वाढ झाली तिथलं दरडोई ठोकळ राष्ट्रीय उत्पादन (जीडीपी) दोन टक्क्यांनी वाढलं. जर देशपातळीवरील सध्याच्या स्त्री-पुरुष प्रमाणात 10 टक्क्यांनी वाढ झाली, तर हीच वाढ आठ टक्क्यांपर्यंत जाते. त्यांना कर्नाटक हे भारतातलं आदर्श राज्य वाटतं ; कारण तिथल्या रोजगार क्षेत्रातला स्त्री-पुरुष दर अन्य राज्यांपेक्षा खूपच प्रगत आहे. बाकीच्या राज्यांनी कर्नाटकइतकी तयारी दाखवली, तरी भारताचं दरडोई ठोकळ राष्ट्रीय उत्पादन तीन टक्क्यांनी वाढेल असं त्या म्हणतात. स्त्रियांचं प्रमाण वाढणं हे बिगरशेती क्षेत्राला अधिक फायदेशीर असल्याचंही त्यांचं निरीक्षण आहे. आणि झपाट्यानं शहरीकरणाकडं वळणाऱ्या आपल्या देशाच्या अर्थव्यवस्थेला बर्टाबाईंनी दिलेला हा एक इशाराच आहे. शेतीवर अवलंबून राहणारांची संख्या कमी होत असताना रोजगार-संधीत आणि निर्णयप्रक्रियेत स्त्रियांना मागं ठेवलं तर देशाचा आथिर्क विकासाचा दर कसा वाढेल असा प्रश्ान् त्या उपस्थित करतात.

बर्टाबाईंचं एक निरीक्षण असंही आहे की, भारतातल्या राजस्थान, हरयाणा यासारख्या राज्यांत रोजगारात स्त्रियांचं प्रमाण कमी आहे ; तर दक्षिण भारतात ते चांगलं आहे. दक्षिण भारतात साक्षरतेचा आणि राजकीय सहभागाचा दरही जास्त आहे आणि तुलनेनं त्या राज्यांची अर्थव्यवस्था स्थिर आहे. मात्र स्त्रिया मागं आणि पुरुष पुढं असणं हा एकट्या भारताचाच गुण नाही. जगभर थोड्याफार फरकानं हे चित्र दिसतं. ओमानमध्ये एकूण श्ामशक्तीत 11 टक्के स्त्रिया असं प्रमाण आहे. हेच प्रमाण जॉर्डनमध्ये 15 टक्के आणि इजिप्तमध्ये 23 टक्के आहे.

व्यवस्थापन पातळीवर तर स्त्रियांना अजूनही फारसा प्रवेश नाही. इंटरनॅशनल लेबर ऑर्गनायझेशन या संस्थेची आकडेवारी सांगते की, अत्यंत विकसित समजल्या जाणाऱ्या 30 देशांतही व्यवस्थापनातील स्त्रियांचं प्रमाण 30 टक्क्यांहून कमी आहे. आफ्रिका आणि आशिया खंडात तर ते 15 टक्क्यांहून कमी आहे. अमेरिकेतील सर्वात मोठी विक्रीसाखळी असलेल्या वाल मार्टमध्ये सुमारे 16 लाख स्त्रिया काम करतात. वाल मार्टच्या अगणित शाखा प्रत्येक स्टेटमध्ये आहेत. त्यातल्या सॅन फ्रान्सिस्कोमधल्या स्त्रियांनी कोर्टात धाव घेतली. कोर्टानंही हे मान्य केलं की वाल मार्टमध्ये एकाच प्रकारचं काम करणाऱ्या स्त्री आणि पुरुषाच्या पगारात विषमता आहे. इतक्या मोठ्या संख्येनं स्त्रिया तिथं असतानाही जसजसं वर म्हणजे अधिकारपदांपर्यंत जावं तसतशी स्त्रियांची संख्या कमी कमी होत जाते. तीन पुरुषांमागं एकच स्त्री मॅनेजरपदी बसते. त्यातही पुरुष मॅनेजरना स्त्री मॅनेजरांपेक्षा 15 टक्के जास्त पगार मिळतो.

इंग्लंडमधल्या एका बँकेत 48 अधिकाऱ्यांना तितक्याच फायली दिल्या गेल्या. त्या फायलीतला बायोडेटा पुरुषाचा की स्त्रीचा ते गुप्त ठेवलं गेलं, आणि यातल्या कोणाकोणाला बढती दिली जावी असं विचारलं गेलं. बढतीसाठी ज्या फायलींची शिफारस झाली त्यातल्या 21 पुरुषांच्या आणि 14 स्त्रियांच्या होत्या. मात्र या फायली कोणाच्या आहेत हे उघड करून निर्णय घ्यायला सांगितलं गेलं असतं, तर स्त्रियांचं प्रमाण 0.0244 इतकं खाली उतरलं असतं असाही या पाहणीचा निष्कर्ष निघाला.

भारतीयांच्या दृष्टीनं पृथ्वीवरची नंदनवनं असलेल्या इंग्लंड-अमेरिकेत ही स्थिती, तर भारतात काय परिस्थिती असेल, हे गणित सोडवणं तसं सोपंच नाही का ?

प्रतिमा जोशी

 
</text>
</doc>
