<doc>
<docno>996958.cms.txt</docno>
<text>
 
अर्थव्यवहार
विम्यासाठी कागदपत्रांची पूर्तता
[ Thursday, January 20, 2005  11:10:19 pm]


विमा सुरक्षा मिळण्यासाठी विमा कंपनीला छापील फॉर्ममध्ये विमा प्रस्ताव भरून द्यावा लागतो. या प्रस्तावावरून विमा कंपनी विम्याचा करार करते व विमाधारकाला पॉलिसीची रक्कम देते. त्यामुळे या प्रस्तावाला विम्याच्या व्यवहारात विशेष महत्त्व आहे. हा प्रस्ताव विमाधारकाने भरणे अपेक्षित असते ; पण प्रत्यक्षात एजंट अगर दुसरी व्यक्ती प्रस्ताव पूर्ण करते. त्यावेळी विमाधारकाच्या सांगण्यावरून सर्व माहिती लिहिली, असे प्रतिज्ञापत्र त्यास द्यावे लागते. विमाधारक निरक्षर असेल तरीही असे प्रतिज्ञापत्र लागते.

विमा प्रस्तावात विमाधारकाचे नाव, पत्ता, व्यवसाय, वय, जन्मतारीख, विम्याचा प्रकार, मुदत, विमा रक्कम, हप्ते भरण्याची पद्धत. नियोजित व्यक्तीचे नाव इ. माहिती द्यावी लागते.

प्रस्तावाबरोबर काही महत्त्वाचे इतर फॉर्म द्यावे लागतात. ते पुढीलप्रमाणे : 1) व्यक्तिगत माहिती व कुटुंबाचा इतिहास. 2) विमा प्रतिनिधीचा गुप्त अहवाल. 3) वैद्यकीय रिपोर्ट. 4) व्यवसायविषयक जादा माहिती. 5) वयाचा पुरावा.

वरील सर्व कागदपत्रांची छाननी करून विमा कंपनी विम्याबाबत पुढीलप्रमाणे निर्णय घेते.

1) विमा प्रस्ताव नाकारणे व तसे पत्र विमेदाराला पाठविणे.

2) विमा प्रस्ताव पुढे ढकलणे व तसा प्रस्ताव काही काळ पुढे नेण्याबाबत विमाधारकाला कळविणे.

3) सुचविलेल्या प्रस्तावातील प्रकाराऐवजी दुसरा प्रकार देणे किंवा मुदत कमी करणे. त्यासाठी विमाधारकाचे पत्र आवश्यक असते.

4) विमा प्रस्तावाप्रमाणे विमा मान्य करणे व पहिली पावती देण्याची पुढील कारवाई करणे.

5) प्रस्ताव रद्द करणे.

6) आणखी काही आवश्यक गोष्टींची धारकाकडे मागणी करणे. उदा. ईसीजी/ रक्त तपासणी इ.

प्रस्ताव मान्य झाल्यावर हप्त्याची रक्कम जमा असेल तर विमा कंपनी पहिली पावती तयार करून विमाधारकाला पाठविते व विमा सुरक्षा सुरू होते. विमा सुरक्षा सुरू झाल्यावर दरवषीर् विमाधारकाने रिन्युअल प्रीमियम भरणे जरुरीचे असते. विमा कंपनी तसे सूचना पत्र पाठविते. असे सूचनापत्र पाठविणे हे बंधनकारक नसले तरीही सर्वसाधारणे सूचनापत्र पाठविले जाते. विमाधारकाने ठरलेल्या मुदतीत हप्ते भरणे अपेक्षित असते. ठरविलेल्या मुदतीत हप्ता भरला गेला नाही तर त्यावर दंड आकारणी केली जाते व दंडासह रक्कम भरलेली ही पावती दिली जाते.

ज्या पॉलिसीचे हप्ते पगारातून कापले जातात त्या विमाधारकांना व्यक्तिगत अशी पावती दिली जात नाही. पावती मालकाकडे पाठविली जाते.

पॉलिसी विमाधारकाकडे पाठविल्यानंतर काही वेळा त्यावर काही शेरे मारणे जरुरीचे होते. उदा. पॉलिसीची मुदत कमी करणे, हप्ते भरण्याचे पद्धतीत बदल करणे हे सर्व शेरे मूळ पॉलिसी घेऊन ते कंपनीकडे पाठवावे लागतात. त्याची नोंद करून घेऊन पॉलिसी परत विमाधारकाला मिळते. पॉलिसी हरविल्यास पॉलिसीची नक्कल विमेदाराला काही अटींची पूर्तता केल्यावर मिळू शकते. मात्र अशी दुसरी प्रत तयार करण्याचा सर्व खर्च विमेदारास द्यावा लागतो.

क्षितिज पाटुकले

 
</text>
</doc>
