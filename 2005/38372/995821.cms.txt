<doc>
<docno>995821.cms.txt</docno>
<text>
 
महामुंबई
'आरे कॉलनीत आता काय डान्स बार चालवणार?'
[ Thursday, January 20, 2005  12:20:37 am]


सुकृत खांडेकर

मुंबई : तोट्यात असलेल्या दूध डेअरीचा महसूल वाढविण्यासाठी गोरेगावातील आरे दुग्धशाळा वसाहतीतील काही तबेले चित्रीकरणांना उपलब्ध करून देण्यात आल्याचे समजले आणि हतबुद्ध झालेले मुख्यमंत्री विलासराव देशमुख दुग्धविकास खात्याच्या आणि आरे कॉलनीच्या अधिकाऱ्यांवर कडाडले , ' महसूल वाढवण्यासाठी यापुढे आरे कॉलनीतील जागा डान्स बार चालवण्यासाठी भाड्याने देणार का ?'...

आरे कॉलनीत तीस तबेले असून त्यातील पाच तबेले सध्या शूटिंगसाठी भाड्याने देण्यात आले आहेत. गेल्या दोन वर्षांपासून तेथे वेगवेगळ्या टीव्ही मालिकांचे चित्रीकरण चालू आहे. शूटिंगसाठी तबेल्यांच्या मूळ रचनेतही बदल झाले आहेत. आनंदराव देवकाते हे दुग्धविकास मंत्री असताना त्यांनी आरे कॉलनीचे सीईओ पी. बी. आडे यांना अनेक अधिकार बहाल केले. त्यातून ही अभिनव कल्पना राबवण्यात आली.

आरे डेअरीचे काम दूध उत्पादन, वितरण आणि दुग्धविकास आहे. शूटिंगला जागा देणे हे त्यांचे काम नाही. त्यातच आरे कॉलनीत शूटिंग स्वस्तात होत असल्याचा थेट परिणाम शेजारच्याच ' फिल्मसिटी ' वर झाला. त्यामुळे सांस्कृतिक कार्य मंत्री अशोक चव्हाण यांनी या प्रकाराला जोरदार आक्षेप घेतला. मुख्यमंत्र्यांनी बोलाविलेल्या बैठकीला अशोक चव्हाण, दुग्धविकास सचिव जे. पी. डांगे, आयुक्त बलदेव चंद, अतिरिक्त आयुक्त डॉ. के. बी. पाटील, उपायुक्त व्ही. ए. गायकवाड आणि आरेचे सीईओ आडे उपस्थित होते. विशेष म्हणजे, दुग्धविकास मंत्री अनीस अहंमद किंवा राज्यमंत्री हसन मुश्रिफ या बैठकीला हजर नव्हते. आरेची जागा शूटिंगसाठी भाड्याने दिल्यामुळे आरेला 80 ते 84 लाख रु. महसूल मिळाला, असे सांगून काही अधिकाऱ्यांनी या निर्णयाचे समर्थन करण्याचा प्रयत्न केला, तेव्हा मुख्यमंत्र्यांनी त्यांची चांगलीच कानउघाडणी केली. आता आरेची जागा शूटिंगला द्यायचीच असेल, तर ती सांस्कृतिक खात्याकडे सोपवा, अशी सूचना अशोक चव्हाण यांच्याकडून येताच आपल्या अधिकारावर गदा येईल, या कल्पनेने आरेचे अधिकारी पेचात सापडले आहेत.

 
</text>
</doc>
