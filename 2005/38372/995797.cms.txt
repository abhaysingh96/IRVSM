<doc>
<docno>995797.cms.txt</docno>
<text>
 
महामुंबई
असे उभारले तळेकरांनी 'साम्राज्य'
[ Thursday, January 20, 2005  12:09:13 am]


म. टा. प्रतिनिधी

मुंबई : ' महानंद ' मधील कोट्यवधी रुपयांच्या भ्रष्टाचाराच्या कथा गाजत असतानाची घटना... पार्ल्यातील ' साईदर्शन ' मध्ये राहणाऱ्या, राष्ट्रवादी काँग्रेसच्या नेत्या विद्या चव्हाण यांच्या घराची बेल सकाळी साडेआठला वाजते... दरवाजा उघडताच ' मी शिवाजी तळेकर, तुम्ही महानंदच्या विरोधात... ' अशी सुरुवात करून ' तुम्ही ऐकत नसाल तर मी माजी पंतप्रधान देवगौडा यांची भेट घेईन ' असे शेवटी विद्याताईंना ऐकवले जाते.

' महानंद ' मधील भ्रष्टाचाराच्या फाइली भाजप-शिवसेनापासून सर्व राजकीय नेत्यांना सादर झाल्या असल्या तरी तळेकरांच्या साम्राज्याला 15 वषेर् धक्का लागला नाही. विद्या चव्हाण यांनी मात्र अथक मेहनत करून या साम्राज्याला काही प्रमाणात का होईना हादरा दिला. विद्या चव्हाण यांच्या निवासस्थानीच दीड-दोन वर्षापूवीर् घडलेला वर उल्लेख केलेला प्रसंग, कोणतीही ओळख नसताना व पूर्वसूचना न देताच भल्याभल्यांना गाठण्याची तळेकरांची शैली स्पष्ट करणारा आहे. चौकशी झाल्यास विरोधी पक्षासह सत्ताधारी पक्षाचेही अनेक नेते संकटात सापडतील, असे बोलले जात आहे. यामुळे लाचलुचपत प्रतिबंधक खात्याच्या छाप्यावर राजकारणी बारीक लक्ष ठेवून आहेत.

विधिमंडळात अनेकदा ' महानंद ' च्या भ्रष्टाचाराची चर्चा झाली. पण ' महानंद ' चे व्यवस्थापकीय संचालक शिवाजी तळेकर सर्वांना ' पुरून ' उरले. युतीमधील तत्कालीन दुग्धविकास मंत्री नारायण राणे यांच्या काळात तळेकरांच्या कुंडलीतले ग्रह उच्चीला गेले अन् ' महानंद ' मध्ये तळेकरांचा उदय झाला. सर्व विरोध डावलून तळेकर यांना कार्यकारी संचालक नेमण्यात आले ; तिथूनच त्यांच्या चमत्कारांना सुरुवात झाली.

थेट माजी पंतप्रधानांपासून ते नारायण राणे, सुशीलकुमार शिंदे व सध्याचे मुख्यमंत्री विलासराव देशमुख यांच्यापर्यंत तळेकरांचा ' दरारा ' असल्याचा अनुभव विद्या चव्हाण यांना आला. ' महानंद ' धील कोट्यवधी रुपयांच्या भ्रष्टाचाराचे पुरावे असलेल्या फायली घेऊन आपण तत्कालीन मुख्यमंत्री सुशीलकुमार शिंदे यांना भेटलो. मात्र त्यांनी, आपण आत्ताच राज्याची धुरा हाती घेतली आहे. तरीही महानंदमध्ये येऊन सुनावणी करण्यासाठी चार तास देईन, असे शिंदे यांनी गोडगोड बोलत सांगितले. प्रत्यक्षात काहीच घडले नाही. त्यानंतर महानंदमधील सर्व प्रकरणांचा तपशीलवार अहवाल सादर करून तळेकर यांना निलंबित करण्याची मागणी आताचे मुख्यमंत्री विलासराव देशमुख यांच्या पहिल्या इंनिगमध्ये म्हणजे सन 2002 मध्ये केली. पण त्यानंतरही तळेकर यांचे धुवपद अढळच राहिले, असे विद्या चव्हाण हताश होऊन सांगत होत्या...

पुणे व सांगलीमधील प्रभावी मंत्र्यांचे दूध संघ ' महानंद ' ला दूध देवोत अथवा न देवोत, पण महानंदमध्ये त्यांच्या नावाच्या टँकरची दररोज नोंद होत राहिली. लाखो रुपये त्यासाठी चुकते करण्यात आल्याचे ' पंतग ' आता तळेकरांच्या नावावर उडविले जात आहेत!

तळेकर समर्थकांना काळे फासले!

एसीबीच्या छापेसत्रानंतर बुधवारी गोरेगाव येथील महानंदच्या कार्यालयातील कर्मचाऱ्यांमध्ये चांगलीच जुंपली. शिवाजीराव तळेकर यांच्या समर्थकांना काही कर्मचाऱ्यांनी धक्काबुक्की करून त्यांच्या तोंडाला काळेही फासले. कवठीवार नावाच्या एका अधिकाऱ्याचे केबिन तोडून त्यांना धक्काबुक्की करण्यात आली.

 
</text>
</doc>
