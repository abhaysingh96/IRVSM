<doc>
<docno>996912.cms.txt</docno>
<text>
 
बहुतांची अंतरे
इच्छा असेल तर मार्ग
[ Thursday, January 20, 2005  10:41:15 pm]


' व्यसन सुटत नाही, ते सोडवावे लागते ', हा डॉ. प्रदीप पाटकर यांनी अतिशय पोटतिडिकीने लिहिलेला लेख ( म. टा. 13 जाने.) समाजप्रबोधन करणारा आहे.

कोणत्याही प्रकारचे व्यसन, मग ते सिगारेट, तंबाखू, गुटखा अथवा दारू असो ते वाईटच. तरीही लोक याच्या आहारी का जातात, तेच समजत नाही. परंतु एक गोष्ट मात्र खरी की सध्या व्यसन असणे हे समाजात प्रतिष्ठेचे लक्षण मानले जाते. या व्यसनामुळे किक येते अथवा तरतरी येेते असे सांगितले जाते. परंतु हे सर्व झूट असून कोणतेही व्यसन जवळ करण्यासाठी शोधलेली ती एक वाट असते. एकदा मनुष्य व्यसनाच्या आहारी गेला की तो सवयीचा गुलाम बनतो. तो इतका की तंबाखू अथवा गुटखा खाल्याशिवाय त्याचा नित्य प्रातविर्धी पार पडत नाही. हा तर मोठा विनोदच म्हणावा लागेल. असे असते तर सर्वच लोकांनी स्वत:ला कोणती ना कोणती व्यसने लावून घेतली नसती ?

सुरुवातीला केवळ गंमत म्हणून जवळ केलेल्या व्यसनाच्या माणूस इतका आहारी जातो की दिवस- रात्र त्यात बुडालेला असतो. त्यामुळे त्याचे घरदार, संसार उद्ध्वस्त होऊन त्याच्यावर कफल्लक होण्याची पाळी येते. काही जणांना तर कॅन्सरसारखा भयानक रोग होऊन त्यांचा आयुष्याचा करुण अंत होतो. हे सर्व जाणूनही आजची तरुण पिढी काहीच बोध घेत नाही हे दुदैर्व.

अनेक वर्षे या व्यसनात बुडालेल्या लोकांनाही यातून बाहेर पडता येते. इच्छा असेल तर मार्ग सापडतो म्हणतात, त्याप्रमाणे त्यांनी मनोनिग्रहाने हळूहळू याचे प्रमाण कमी करून मग ते पूर्ण बंद करावे. अर्थात त्यानंतर कोणीही कितीही प्रलोभने दाखविली तरी त्याला आपण बळी पडता कामा नये म्हणजेच आपल्या मनाच्या रिमोट कंट्रोलवर आपणच ताबा ठेवला पाहिजे.

गुरुनाथ वसंत मराठे, बोरिवली, मुंबई.

 
</text>
</doc>
