<doc>
<docno>996841.cms.txt</docno>
<text>
 
महाराष्ट्र
श्रीनिवास खळे यांचा सत्कार
[ Thursday, January 20, 2005  09:20:28 pm]


म. टा. वृत्तसेवा

सांगली : ' अ ब क ड कल्चरल ग्रुप ' तर्फे येथे आयोजित करण्यात आलेल्या 13 व्या कै. मास्टर दीनानाथ मंगेशकर स्मृती संगीत महोत्सवात मंगळवारी ज्येष्ठ संगीत दिग्दर्शक श्रीनिवास खळे यांचा संस्थेचे आधारस्तंभ अर्थमंत्री जयंत पाटील यांच्या हस्ते सत्कार करण्यात आला. यावेळी कवी मंगेश पाडगावकर प्रमुख पाहुणे म्हणून उपस्थित होते.

सत्काराला उत्तर देताना खळे म्हणाले की, मी आजपर्यंत जे काही केले ते तुम्ही मान्य केले, त्यामुळेच मी या जागी पोहोचलो आहे. माझ्या या सत्काराच्यावेळी माझे मित्र कवी मंगेश पाडगावकर, खासदार श्रीनिवास पाटील उपस्थित आहेत, याचा मला विशेष आनंद होतो. गेल्याच वषीर् मला बालगंधर्व पुरस्कार देणार्या जयंत पाटील यांच्या हस्ते माझा हा सत्कार होत आहे हा एक आगळा योगायोग आहे.

प्रेम कधी कुणाचं तराजूत तोलू नये, जिथे कुणी गाणार असेल तिथे बोलू नये... या काव्यपंक्तीनी भाषणास सुरूवात करीत पाडगावकर यांनी संगीतकार खळेंचे मोठेपण नेमके कशात दडले आहे हे सांगितले. ते म्हणाले : खळे यांचा हा सत्कार म्हणजे खऱ्या अर्थाने त्यांच्या साधनेचा सत्कार आहे. आतून आलेली कलाच मनात उतरते, खळेंच्या बाबतीतही असेच म्हणावे लागेल. खळेंच्या अनेक हृद्य आठवणीही त्यांनी सांगितल्या.

यावेळी ज्येष्ठ बासरीवादक हरिश्चंद कोकरे तसेच या महोत्सवातील शास्त्रीय गायन कार्यक्रमाला सलग पाच वषेर् प्रायोजकत्व देणारे नेत्रतज्ज्ञ डॉ.भय्यासाहेब परांजपे यांचाही सत्कार करण्यात आला.

खा.श्रीनिवास पाटील, अर्थमंत्री जयंत पाटील यांनी संगीतकार खळे यांच्या संगीताची काही खास वैशिष्टे सांगितली. संस्थेचे अध्यक्ष शरद मगदुम यांनी स्वागत केले. तर उपाध्यक्ष शफी नायकवडी यांनी संस्थेबद्दल माहिती दिली.

खळे यांनी संगीतबद्ध केलेल्या गाण्यांचा बहारदार कार्यक्रम यावेळी झाला. राहुल सोलापूरकर यांनी त्याचे निवेदन केले.

 
</text>
</doc>
