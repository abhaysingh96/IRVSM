<doc>
<docno>996615.cms.txt</docno>
<text>
 
प्रगती फास्ट
कम्प्युटरच्या मदतीने...
[ Thursday, January 20, 2005  05:48:22 pm]


लंडननिवासी ब्रुस आणि त्याची मैत्रिण हेबर्ट 11 सप्टेंबर 2002 रोजी मुंबईच्या हॉटेल सी-व्ह्यूमध्ये पोहोचले. कोकणातलं निसर्गसौंदर्य आणि त्याचा आनंद लुटत रेल्वेने तुम्ही गोव्याला कसे आरामशीर पोहोचाल, याची वारेमाप स्तुती मॅनेजरने केली आणि लागलीच पाहुण्यांना छत्रपती शिवाजी टमिर्नसला नेण्यासाठी टॅक्सीही बोलावली.

ब्रुस आणि हेबर्ट टॅक्सीतून उतरल्यावर पर्यटकांसाठीची विशेष तिकीट खिडकी शोधत होते. त्याच वेळी त्यांना एका इसमाने गाठलं. तुम्हाला तात्काळ तिकीट खिडकी दाखवतो, म्हणून तो त्यांना बळेबळेच घेऊन निघाला. नंतर ती खिडकी बंद आहे, तुम्हाला आतल्या गोटातून तिकीट आणून देतो, पण सरचार्ज लागेल, असं सांगून त्याने पाहुण्यांना गंडवण्याचा फास टाकला. आतल्या गोटातल्या सरचार्जसाठी पुरेसे पैसे नसल्याने त्या ठकासोबत जवळच्या कॅश पॉइण्टवर पैसे काढायला ते निघाले.

इतक्यात एक गृहस्थ बंबईया शिव्या हासडत त्या इसमाला कॉलर पकडून ओढतच जवळच्या पोलिस स्टेशनला नेऊ लागला. सगळा प्रकार इतक्या क्षणार्धात झाला, की तिथून पळून जावं की काय, याचा विचार मनात येईपर्यंत त्या गृहस्थाने त्यांनाही ' फॉलो मी ' म्हणत पोलिस स्टेशनला आणलं. आपण माजी वरिष्ठ पोलिस अधिकाऱ्याचे नातेवाईक असल्याचं सांगून त्या गृहस्थाने झालेल्या घटनेचं कथन उपस्थित पोलिसांना केलं. तसंच आपल्या अस्खलित इंग्रजीत तुम्ही कसे फसवले जात होतात, याची कल्पनाही परदेशी पाहुण्यांना दिली. त्या साहेबाच्या नातेवाईकाला आणि विदेशी पाहुण्यांना पाणी देऊन जरूर ती चौकशी करत ठाणे अंमलदार साहेबांनी एफआयआर फाडलं आणि त्याला गजाआड केलं.

आपल्या व्यक्तिमत्त्वाची आणि प्रभावी बोलण्याची छाप टाकून त्या गृहस्थाने ब्रुस आणि हेबर्टचा विश्वास संपादन केला. मुंबईत तुम्ही पुन्हा फसले जाऊ शकता, असं सूतोवाचही त्याने केलं. आपल्याला योग्य तिकीट कुठे मिळेल, असं विचारताच तुम्ही काळजी करू नका, मी तुम्हाला मदत करेन, असं त्याने सांगितलं. आपल्याला याच्या रूपात देवदूतच भेटला असं पाहुण्यांना वाटलं. मनस्तापामुळे परतण्याचा निर्णय त्यांनी घेतला आणि सर्व मंडळी हॉटेलमध्ये परत आली. दरम्यान त्याने पाहुण्यांना आपली ओळखही ' मिस्टर कुमार... सोशल वर्कर ' अशी करून दिली होती.

हॉटेलमध्ये फ्रेश होऊन ब्रुस आणि हेबर्ट कुमारसमवेत मुंबई सेण्ट्रलजवळच्या एजण्टकडे गेले. मुंबई दर्शनाची संधी द्यावी, अशी विनंती कुमारने केली. यजमानाची विनंती पाहुणे नाकारणार कशी ?

मग 13 सप्टेंबरच्या सकाळी मुंबई ते गोवा ट्रेनची तिकिटं काढली गेली. मी अंधाच्या मदतीसाठी निधी गोळा करतोय, असं सांगत आपल्या मधुर बोलण्याने कुमारने पाहुण्यांकडून ' चार आकडी ' रक्कम उकळली.

मुंबईदर्शन आणि शॉपिंग झाल्यावर कुमारने मुंबईप्रमाणे गोव्यालाही फसवणूक होण्याची शक्यता आहे, असं म्हणत गोवा ते दिल्ली विमानाचं तिकीट काढून देतो, असं सांगून पाहुण्यांना परत ट्रॅव्हल एजण्टकडे नेलं. एजण्टचे दर जास्त आहेत. सरकारी मित्रामार्फत सवलतीच्या दरात तिकीट काढतो, असं सांगत त्याने पाहुण्यांना इन्कमटॅक्स कार्यालयासमोर आणलं.

कुमारची चांगली वर्तणूक पाहून ब्रुसने 16 हजार रुपये कुमारला दिले आणि बसस्टॉपवर दोघं त्याची वाट पाहात थांबले. कुमार येत नाही, हे पाहताच ते कार्यालयात शिरले. पण तिथून तो कधीच परागंदा झाला होता. आपण पुरते फसवले गेलो आहोत, याची चाहूल लागताच दोघंही हॉटेलला परतले. परत नको ती पोलिस स्टेशनची पायरी, अशी एकमेकांची समजूत घालत ते मुंबई-गोवा- दिल्लीमागेर् मायदेशी परतले. पण मुंबईत आपल्याला ठकवलं, याची बोच लागूनच राहिली होती.

सुट्टीचा बट्ट्याबोळ करणाऱ्या या अनुभवाची पोलिस दफ्तरी नोंद व्हावी, या आशेने आणि अन्य परदेशी पर्यटकांच्या सुरक्षिततेच्या हेतूने ब्रुस आणि हेबर्टने घडलेलं सत्य कथानक इमेलने इंडिया टुरिझमच्या लंडन कार्यालयात पाठवलं. तिथून ते इंडिया टुरिझम, त्यानंतर मुंबई रेल्वे पोलिस आयुक्तालय असा प्रवास करत सीएसटी पोलिस ठाण्यात आलं. अशाप्रकारे एका इमेलने एफआयआरची नोंद झाली.

पोलिस स्टेशनमध्ये येऊन वरिष्ठ अधिकाऱ्यांचा नातेवाईक असल्याचं सांगून पोलिसांना हातोहात फसवल्याचा राग पोलिसांमध्ये होताच. त्यामुळे कशाही परिस्थितीत या महाठकाला पकडायचंच, असा चंग तिथल्या कर्मचाऱ्यांनी बांधला. कुमारचं रेखाचित्र साकार व्हायला लागलं. पण कुमारसोबत जास्तकाळ ब्रुस आणि हेबर्टने घालवला असल्याने साकारलेलं रेखाचित्र ब्रुसच्या इमेलवर पाठवण्याचं ठरलं.

ते इमेल चेक करणार याची खात्री होती. रेल्वे आयुक्तालयात इण्टरनेट कनेक्शन नसल्यामुळे हा सगळा उद्योग बाहेरून स्वत:चा पर्सनल इमेल आयडी उघडून करण्यात आला. इमेलला उत्तर आलं. ब्रुसने रेखाचित्रात काही दुरुस्त्या सुचवल्या. तसंच स्वत:च्या हाताने काढलेलं कुमारचं रेखाचित्र आणि मुंबईदर्शनच्या वेळी काढलेला कुमारचा पाठमोरा फोटोही तपासकामी इमेलने पाठवला.

पण एवढ्या अफाट मुंबईत एकटा कुमार सापडणार तरी कसा ? आपल्याला फसवल्याची तक्रार करायला हे पर्यटक परत पोलिस स्टेशनला जाणार नाहीत आणि चारआठ दिवसानंतर ते मायदेशी परततील. त्यानंतर आपण मोकळे असे संकेत कुमार नक्कीच बांधेल.

कुमारच्या रेखाचित्राच्या कॉपीज काढल्या आणि दोन-दोन कर्मचाऱ्यांच्या टीमकडे देण्यात आल्या. परदेशी पर्यटक सीएसटीला येत असतात. त्यामुळे ब्रुस आणि कंपनीला फसवल्याची नोंद पोलिस स्टेशनला नसेल, अशी कुमारची समजूत होणं साहजिक होतं आणि एक दिवशी खरंच तो आला. पोलिसांनी त्याला शिताफीने पकडताच त्याने गुन्ह्याची कबुली दिली. त्याचे फोटो काढून आयडेण्टिफिकेशनसाठी इमेलने ब्रुसकडे रवाना झालं. फोटोतील व्यक्ती कुमार असल्याचा होकार ब्रुसने कळवला. अर्थातच आमचे आभार मानायला तो विसरला नाही. कम्प्युटरच्या साह्याने दाखल झालेला गुन्हा कम्प्युटरच्याच साह्याने उघडकीस आला.

एसीपी मानसी मोहिते

रेल्वे पोलिस, मुंबई

इण्टरनेटचा उपयोग आपल्याला कसा होईल, हे कधीच सांगता येत नाही. मी आयटीत करिअर करायचं ठरवलं होतं. जॉबसाठी रोज कुठे ना कुठे जावं लागायचं. एकदा इण्टरव्ह्यूसाठी अंधेरीला जायचं होतं. फास्ट लोकल पकडली. नेहमीप्रमाणे गाडीत बरीच गदीर् होती. मी माझ्याच विचारात होते. जसजसं स्टेशन जवळ आलं, तशी डब्यातली गदीर् कमी होऊ लागली. उतरताना माझ्या लक्षात आलं, की एक पिशवी सामानाच्या कप्प्यात राहिली आहे. नक्कीच कुणीतरी विसरलं असणार. सगळेचजण उतरून गेले, त्यामुळे मला ती घेऊन उतरणं भाग पडलं.

स्टेशनवरच्या ऑफिसमध्ये ती पिशवी देऊन मोकळं व्हायचं, असा विचार केला. त्याआधी डोक्यात विचार आला, की कशाला अशा भानगडीत पडायचं, पण शेवटी जाऊ दे म्हटलं आणि चालायला लागले. कुतुहलापोटी ती पिशवी उघडून पाहिली तर काय! त्यात एका मुलीची सटिर्फिकेट्स आणि बायोडेटा वगैरे होतं. एवढं महत्त्वाची कागदपत्रं कुणाकडेही कशी द्यायची ? शेवटी मी स्वत: जाऊन त्या मुलीला पिशवी द्यायचं ठरवलं. निदान त्यामुळे तिला या गोष्टी लवकर तरी मिळतील. माझं काम आटोपून बायोडेटात लिहिलेल्या तिच्या पत्त्यावर गेले. पण तिथे गेल्यावर लक्षात आलं, की ती मुलगी तिथून दुसरीकडे रहायला गेली होती.

नंतर मीच गोंधळात पडले. तिचा फोन नंबर त्यात नसल्यामुळे आता हिला कुठे कॉण्टॅक्ट करायचं, म्हणून माझी पंचाईत झाली. तीसुद्धा माझ्यासारखीच कोणत्यातरी इंटरव्ह्यूला जात असणार. बायोडेटावर इमेल अॅड्रेस लिहिलेला लक्षात आला. त्यामुळे मला कुठेतरी एक आशेचा किरण दिसला. तिला मेल करून माझा फोन नंबर दिला. लगेच दुसऱ्या दिवशी तिने मला फोन केला आणि दादर स्टेशनवर भेटायला बोलावलं.

तिचा फोन आल्याने मला इतका आनंद झाला होता. मी ठरल्याप्रमाणे तिला भेटले आणि तिचं सामान सुरक्षितपणे सुपूर्द केलं. सामान देण्याआधी आणि नंतरचे तिच्या चेहऱ्याचे हावभाव बघण्यासारखे होते. तिने माझे खूप वेळा आभार मानले. तिने मला सांगितलं, की त्या दिवशी ती इंटरव्ह्यूला जाऊ शकली नाही, पण सटिर्फिकेट्स मिळाली, हेच खूप झालं.

ती गेल्यानंतर मी विचार केला, की मी जर स्टेशनवरील ऑफिसमध्ये तिची पिशवी सुपूर्द केली असती, तर तिला कदाचित लवकर मिळाली नसती. तिची शिक्षणाची मेहनत आणि सटिर्फिकेट्स मी हरवू दिली नाही, इतकंच. त्यानंतर आम्ही बरेचदा एकमेकींना मेल पाठवले आणि महत्त्वाचं सांगायचं झालं तर आज ती एका नामांकित कंपनीत सीनिअर-इंजिनीअर म्हणून काम करतेय. त्यावेळी मी निष्काळजीपणाने वागले नाही, याचा मला आजही अभिमान वाटतो.

प्राची चिकोडे

 
</text>
</doc>
