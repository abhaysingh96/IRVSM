<doc>
<docno>996929.cms.txt</docno>
<text>
 
अग्रलेख
पुन्हा बुश...
[ Thursday, January 20, 2005  10:51:40 pm]


जॉर्ज बुश यांचा आज शपथविधी झाल्यानंतर त्यांचा अमेरिकेच्या अध्यक्षपदाच्या कारकीदीर्चा आता दुसरा टप्पा सुरू होत आहे. या टप्प्यात ते जगाला कोणत्या दिशेने नेतात, याकडे सर्वांचे लक्ष लागले आहे. त्यांच्या कारकीदीर्च्या पहिल्या टप्प्यात 9 । 11 ची घटना घडली आणि जगात सर्वत्र चालू असलेल्या दहशतवादाच्या थैमानापासून अमेरिकाही सुरक्षित राहू शकत नाही हे सिद्ध झाले.

जगात कुठेही काहीही घडत राहील, पण त्याचा अमेरिकेला कधीही उपदव होणार नाही, अशी केवळ अमेरिकन जनतेचीच नाही तर संपूर्ण जगाची धारणा होती. पण ओसामा बिन लादेनने ट्विन टॉवरवर विमाने धडकवून अमेरिकन साम्राज्याला एक जोरदार धक्का दिला आणि अमेरिकन जनतेला नव्या दाहक वास्तवाची जाणीव करून दिली. त्यानंतर बुश यांनी लादेन याला शोधण्याची मोहीम सुरू केली.

त्यासाठी अफगाणिस्तानात युद्ध सुरू केले. या युद्धात पाकिस्तानचे साह्य आवश्यक होते तेही साम, दाम, दंड या मार्गाने मिळवले. पण आजतागायत लादेन अमेरिकेच्या हाती लागलेला नाही आणि त्या देशात निर्माण झालेली असुरक्षिततेची भावनाही कमी झालेली नाही. त्यामुळे अमेरिकेच्या मर्यादाही स्पष्ट झाल्या. या आघाडीवर पूर्णपणे अपयश आलेले असतानाही बुश यांनी इराकमध्ये दुसरी आघाडी सुरू करून जगाला अधिकच अस्थिरतेच्या उंबरठ्यावर नेऊन ठेवले.

इराकचे अध्यक्ष सद्दाम हुसेन यांना खलनायक ठरवून आणि त्यांना नाट्यपूर्णरीत्या अटक करून बुश हे अमेरिकन जनतेचे हीरो झाले ; परंतु जगात मात्र दहशतवाद्यांची आणखी एक जन्मभूमी तयार झाली. दहशतवादाविरुद्ध बुश यांनी सुरू केलेला लढा संपुष्टात येण्याऐवजी या लढ्याची व्याप्ती अधिकच वाढली. बुश यांनी अमेरिकेची सुरक्षा अधिक भक्कम केली याबद्दल सध्या अमेरिकन जनता त्यांना धन्यवाद देत आहे, पण याच बुश यांनी ती आधी ठिसुळ केली हे अमेरिकन जनता विसरली आहे.

अफगाणिस्तानातील प्रश्ान् पुरता सुटलेला नाही, इराकचा पूर्णपणे विचका झाला आहे. अशा अवस्थेत बुश आता कोरिया आणि इराण यांच्याविरुद्ध युद्धाचे पडघम बडवू लागले आहेत. यामुळे जग अधिक असुरक्षित होणार आहे याचे भान बुश यांनी ठेवणे आवश्यक आहे. पण ते हे भान ठेवतील असे वाटत नाही ; कारण त्यांनी इराण हा आपल्या कारकीदीर्च्या दुसऱ्या टप्प्याचा अजेंडा ठेवल्याचे स्पष्ट होऊ लागले आहे. अफगाणिस्तान आणि इराकवरील कारवाई अयशस्वी ठरली आहे. इराकमध्ये तर अमेरिकेचा पाय पुरता फसला आहे.

अशा अवस्थेत इराणवर कारवाई सुरू केली तर त्याचे परिणाम काय होऊ शकतील, याचा विचार बुश आणि अमेरिकन जनतेने करणे आवश्यक आहे. भारतापुरते बोलायचे तर बुश यांच्या पहिल्या टर्ममध्ये भारत-अमेरिका संबंधात लक्षणीय सुधारणा झाली. पण हीच प्रक्रिया दुसऱ्या टर्ममध्येही चालू राहील अशी खात्री देता येणार नाही. पहिल्या टर्ममध्ये दहशतवादाचा फटका बसल्यानंतर बुश सैरभैर झाले होते व त्यावेळी त्यांच्या दहशतवादविरोधी लढ्यात सर्वातप्रथम भारत कोणतीही अट न घालता सामील झाला होता. परंतु आता चित्र पूर्णपणे पालटले आहे.

अफगाणिस्तान, इराक, इराण आदी इस्लामी देशांविरुद्धच्या लढ्यात आता पाकिस्तानसारखा इस्लामी देश अमेरिकेला साथ देत असल्यामुळे अमेरिकेच्या दृष्टीने तो देश महत्त्वाचा आहे. त्यामुळे त्याला गोंजारणे बुश यांना व त्यांच्या प्रशासनाला आवश्यक वाटत आहे. याचा परिणाम साहजिकच भारताबरोबरच्या संबंधांवर होणार आहे. भारताने पाकिस्तानला नजरेसमोर ठेवून अन्य देशांच्या संबंधांचा विचार करू नये, असे आपण म्हणत असलो तरी पाकिस्तानला एखादा देश शस्त्रास्त्रांचा पुरवठा करीत असेल तर त्याचा वेगळा विचार करावाच लागतो. शिवाय बुश यांनी इराणविरुद्ध कारवाई सुरू केली तर त्याला भारताचा पाठिंबा मिळण्याऐवजी विरोध होण्याची शक्यता अधिक आहे.

अशा परिस्थितीत बुश यांच्या कारकीदीर्च्या दुसऱ्या टप्प्यात हे संबंध खूप चांगले राहतील याची शाश्वती नाही. त्यामुळेच त्यांच्या अध्यक्षपदाची दुसरी टर्म बरीच वादग्रस्त ठरण्याची शक्यता नाकनाकारता येणार नाही.

 
</text>
</doc>
