<doc>
<docno>996376.cms.txt</docno>
<text>
 
महाराष्ट्र
टीएमटीमध्ये येणार सीएनजी बसेस
[ Thursday, January 20, 2005  03:34:36 pm]


निखळणारी चाकं आणि खळखळणाऱ्या तावदानांच्या सगळ्याच्या सगळ्या टीएमटी बसेस जाऊन त्यांच्या जागी चकाचक नवीन बसेस येतील, अशी अवास्तव स्वप्नं पाहण्यात या घडीला अर्थ नसला तरी महापालिका आयुक्त संजय सेठी यांनी सुचवल्याप्रमाणे टीएमटीच्या नव्या ताफ्यात सीएनजी बसेस दाखल होण्याची शक्यता आहे.

स्थायी समितीला अर्थसंकल्प सादर केल्यानंतर झालेल्या पत्रकार परिषदेत आयुक्त सेठी यांना परिवहन समितीतील अंतर्गत संघर्ष आणि त्याचा ठाणेकरांनी घेतलेला धसका या विषयी प्रश्न विचारण्यात आले. परिवहन समितीची स्वायतत्ता लक्षात घेता त्या प्रश्नांना थेट उत्तरं देण्याचं आयुक्तांनी टाळलं. तरीही विकासाच्या बाबतीतील ठाणे महापालिकेची भूमिका मात्र स्पष्ट केली.

टीएमटीच्या ताफ्यात 50 नवीन बसेस दाखल होणार आहेत. या बसेसपैकी शक्य तितक्या बसेस सीएनजी प्रकारच्या घ्याव्यात, अशी सूचना आयुक्तांनी टीएमटी प्रशासनाला केली आहे. जुन्या बसेसना सीएनजी कीट बसवणं हे खचिर्क असून सध्या टीएमटीच्या ताफ्यात असलेल्या बसची अवस्था पाहता त्यांच्यावर इतका खर्च करणे संयुक्तिक नसल्याचं मत प्रशासनाने दिले आहे.

महत्त्वाची गोष्ट म्हणजे ठाण्यात सध्या जाळे विस्तारणाऱ्या महानगर गॅसकडून ठाणे महापालिकेला एक सीएनजी गॅस स्टेशन उभारून मिळणार आहे. परिवहनच्या वागळे इस्टेटमधील डेपोपाशी सीएनजी स्टेशनची उभारणी सुरू झाली आहे. त्यांची एकूण प्रगती पाहता चार महिन्यांत हे स्टेशन निश्चितपणे सुरू होऊ शकेल, असा विश्वास आयुक्तांनी व्यक्त केला. डिझेल आणि सीएनजी यांच्या दरातील तफावत लक्षात घेता ही रचना आथिर्कदृष्ट्या फायद्याची ठरणार आहे.

दरम्यान पर्यायी व्यवस्था होईपर्यंत खाजगी व्यावसायिकांकडून भाडेतत्त्वावर पन्नास बसेस घेण्यात याव्या, असाही पर्याय टीएमटी प्रशासनाला दिला आहे. बसची उपलब्धता नसणं, बिघडलेल्या बसेसची वाढती संख्या, देखभाल दुरुस्तीत होत असलेला हलगजीर्पणा आणि प्रशासन व समिती यांच्यात असलेला वाद यामुळे टीएमटीविषयी जनसामान्यांच्या मनात भीती निर्माण झाली आहे. ती भीती दूर करण्यासाठी ज्यांच्या हस्ते या टीएमटीचं उद्घाटन झालं त्या शिवसेनाप्रमुख बाळासाहेब ठाकरे यांनी संबंधितांची कानउघडणी करण्याची आवश्यकता असल्याचं बोललं जातं.

 
</text>
</doc>
