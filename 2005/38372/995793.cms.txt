<doc>
<docno>995793.cms.txt</docno>
<text>
 
महामुंबई
'श्वास'ची द्वाही अमेरिकेत फिरली आहे...
[ Thursday, January 20, 2005  12:07:43 am]


म. टा. सांस्कृतिक प्रतिनिधी

मुंबई : ' श्वास ' अमेरिकेत सर्वत्र पोचलाय आणि तिथे त्याच्याबद्दल अनुकूल अभिप्रायही छापून आले आहेत... ' श्वास ' च्या अमेरिकेत गेलेल्या टीमचा कॅप्टन संदीप सावंत याने भारतात परतल्यावर दिलेली ही पहिली खबर! ऑस्करसाठी चित्रपटाच्या प्रमोशनचं काम संपलं असून अरूण नलावडेंसह चित्रपटाचे अन्य निर्मातेही लवकरच भारतात परततील. या साऱ्यांचं लक्ष लागलं आहे ते 25 जानेवारीला जाहीर होणाऱ्या ऑस्कर नॉमिनेशन्सकडे.

संदीप म्हणाला , ' खूप टेन्शन होतं. आम्हाला तिथे प्रत्येक गोष्ट नवीन होती. इन्फ्रास्ट्रक्चर अजिबात उपलब्ध नव्हतं आणि काम तर तिथे गेल्यापासून सुरू होणार होतं. आपण आपल्या देशाचं प्रतिनिधित्व करतोय, याची जाणीव अखंड असायची. त्यामुळे पहिले दोन आठवडे वेगळ्या दडपणात गेले. पण नंतर सारं काही सुरळीत पार पडलं. वेंकिज या कंपनीचे भारतातले प्रतिनिधी अनिल बस्तावडे व त्यांच्या अमेरिकेतल्या शाखेचे प्रतिनिधी नील प्रशाद यांनी इन्फ्रास्ट्रक्चर उभं करून दिलं. मग आम्ही लॉस एंजलिस मधली वेंडी विटन ही एजन्सी प्रमोशनसाठी नेमली. तिने पुढचं बहुतेक सगळं काम केलं. '

' श्वास ' चे अमेरिकेतल्या महाराष्ट्र मंडळ व अन्य कम्युनिटी सेंटर्समध्ये 25 ते 30 शोज दाखवले गेले. न्यूयॉर्कच्या एशियन फिल्म फेस्टिवलमध्ये समारोपाच्या दिवशीचा चित्रपट म्हणून ' श्वास ' दाखवला गेला. तिथल्या एका चित्रपटगृहात नियमित खेळांसाठी ' श्वास ' एक आठवडा प्रदशिर्त झाला. लॉस एंजलिसमध्ये होणाऱ्या पाल्म स्प्रिंग या मोठ्या चित्रपट महोत्सवात ' श्वास ' चे दोन शो झाले, तर लॉस एंजलिसमध्येच अन्यत्र सहा ते सात शो झाले. ऑस्करच्या ज्युरींसाठी काही शो आयोजित केले होते. काही ज्युरींनी पाल्म स्प्रिंग महोत्सवात चित्रपट पाहिला. पण अकॅडेमी ऑफ मोशन पिक्चर सायन्स अॅण्ड आर्टसतफेर्ही ज्युरींसाठी शो ठेवले होतेच. अनेक अनिवासी भारतीयांना आणि अमेरिकनांनाही चित्रपट खूप आवडला असल्याचं कळतं.

संदीप म्हणाला , ' ऑस्कर निवडीत सहभाग घेणाऱ्या दर्शकांपर्यंत पोचण्याचा मार्ग म्हणजे नियतकालिकांतल्या जाहिराती आणि परीक्षणं. ' हॉलिवुड रिपोर्टर ' आणि ' व्हरायटी ' या तिथल्या हॉलिवुड इंडस्ट्रीची खबरबात देणाऱ्या प्रमुख नियतकालिकांमधून ' श्वास ' च्या जाहिराती प्रदशिर्त झाल्या आणि अनुकूल परीक्षणंही लिहून आली. त्यामुळे आम्ही समाधानी आहोत. अर्थात ऑस्करच्या परदेशी चित्रपट विभागात अतिशय तगडी स्पर्धा आहे. आणि इतर देशांच्या चित्रपटांची प्रमोशन्सही जोरदार झाली आहेत. त्यातले बहुतेक चित्रपट स्टुडिओंनी विकत घेतलेले असल्यामुळे त्यांचं माकेर्टिंग प्रभावीपणे केलं गेलंय. आमचं बजेट कमी असल्यामुळे आम्ही मोठ्या एजन्सीजकडे गेलो नाही. खर्चाचं नियोजनही बरंच करावं लागलं. ' अर्थात मुंबईत ' श्वास ' च्या मदतीसाठी लोकांनी उत्स्फूर्तपणे जी मदत केली त्यामुळेच आपल्याला चांगलं प्रमोशन करता आलं याची जाणीव संदीप सावंतला आहे.

 
</text>
</doc>
