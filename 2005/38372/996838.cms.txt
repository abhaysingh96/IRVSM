<doc>
<docno>996838.cms.txt</docno>
<text>
 
महाराष्ट्र
शिवाजी विद्यापीठाच्या परीक्षा फीमध्ये 25 टक्के वाढ
[ Thursday, January 20, 2005  09:19:18 pm]


म. टा. वृत्तसेवा

कोल्हापूर : शिवाजी विद्यापीठाच्या परीक्षा फीमध्ये 25 टक्के वाढ करण्याचा निर्णय घेण्यात आला असून त्या संबंधीच्या कामासाठी देण्यात येणारा मेहनतानाही वाढवण्यात येणार आहे.

विद्यापीठाच्या व्यवस्थापन समितीची बैठक नुकतीच येथे पार पडली. कुलगुरू डॉ. माणिकराव साळुंखे बैठकीच्या अध्यक्षस्थानी होते. या बैठकीत परीक्षा फीमध्ये वाढ करण्याचा निर्णय घेण्यात आला. विद्यापीठाचा दिक्षांत समारंभ लौकरच होत आहे. त्यात देण्यात येणाऱ्या पदवी, पदविका प्रमाणपत्रांवर या बैठकीत शिक्कामोर्तब करण्यात आले.

हॉटेल व्यावसायिकांचे अधिवेशन

हॉटेल तसेच पर्यटन क्षेत्रातील तज्ज्ञ मंडळींचे 12 वे अधिवेशन येत्या 4 व 5 फेब्रुवारी रोजी येथील हॉटेल शालिनी पॅलेस येथे आयोजित करण्यात आले आहे. महाराष्ट्र, गोवा, दिव-दमण, गुजरात, मध्य प्रदेश, छत्तीसगड येथील सुमारे 300 प्रतिनिधी या अधिवेशनात उपस्थित राहणार आहेत, अशी माहिती कोल्हापूर हॉटेल मालक संघटनेचे अध्यक्ष शशिकांत माळकर यांनी पत्रकारांना दिली. कोल्हापुरातील पर्यटन व्यवसायास चालना देण्याच्या दृष्टीने हे अधिवेशन उपयुक्त ठरेल, असा विश्वास माळकर यांनी व्यक्त केला.

गोवारीकर यांचा नव्या चित्रपटावर विचार

' लगान ' आणि ' स्वदेस ' या चित्रपटांचे दिग्दर्शक आशुतोष गोवारीकर यांनी कोल्हापूर येथील ' पार्वती मल्टिप्लेक्स ' मध्ये ' स्वदेस ' च्या एका खेळाला उपस्थिती लावली. ' स्वदेस ' ला मिळत असलेल्या प्रतिसादाबद्दल समाधान व्यक्त करतानाच पुढील योजनांचे सूतोवाच गोवारीकर यांनी यावेळी केले. नव्या चित्रपटासाठी सध्या दोन कथा डोळ्यासमोर आहेत. त्यावर विचार सुरू आहे. येत्या काही दिवसांतच त्याबाबत अंतिम निर्णय होईल, असे त्यांनी सांगतले.

 
</text>
</doc>
