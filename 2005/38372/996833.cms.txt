<doc>
<docno>996833.cms.txt</docno>
<text>
 
महाराष्ट्र
स्नेहल बाफनाला पोलिस कोठडी
[ Thursday, January 20, 2005  09:14:59 pm]


कराड : जिल्ह्यात सध्या गाजत असलेल्या बनावट मोबाइल हँडसेट प्रकरणात, ज्या नागरिकांचे हँडसेट चोरीला गेले होत, त्यांना न्याय मिळवून देण्याचा पोलिसांचा प्रयत्न फारसा यशस्वी झाला नाही. दरम्यान, या प्रकरणाचा सूत्रधार स्नेहल बाफना आणि त्याचा मुंबईतील साथीदार प्रवीणकुमार यांची कोठडी संपत आल्याने त्यांना कोर्टापुढे उभे केले तेव्हा न्या. शिंदे यांनी त्यांना न्यायालयीन कोठडीत ठेवण्याचा आदेश दिला.

या प्रकरणात पोलिसांनी 250 हून अधिक मोबाइल हँडसेट जप्त करण्यात आले होते, त्यापैकी आपल्या मोबाइलची ओळख पटवून घेऊन जावेत, असे आवाहन करण्यात आले होते. त्याला लोकांनी चांगला प्रतिसाद दिला, मात्र एकाचाही ओळख क्रमांक पोलिसांनी जप्त केलेल्या हँडसेटशी जुळू शकला नाही. त्यामुळे आपले हँडसेट मिळतील या अपेक्षेने आलेल्या शंभराहून अधिक नागरिकांची निराशाच झाली.

त्यांच्याजवळचा मोबाइलचा सॉफ्टवेअर क्रमांक जप्त करण्यात आलेल्या हँडसेटच्या सॉफ्टवेअरशी जुळला नाही ; त्यामुळे 15 आकडी क्रमांकाच्या शेवटच्या पाच आकड्यांत स्नेहल बाफना याने बदल केल्याचे स्पष्ट झाले.

असे असले तरी हँटसेटच्या शोधार्थ आलेल्यांजवळचे क्रमांक पोलिसांनी नोंदवून घेतले आहेत. स्नेहल बाफनाने बदलण्यापूवीर् हँडसेटचा सॉफ्टवेअर क्रमांक काय होता, हे शोधून काढू आणि त्यानंतर या नोंदविलेल्या क्रमांकांशी तो ताडून पाहू, असे आश्वासन पोलिसांनी दिले आहे.

 
</text>
</doc>
