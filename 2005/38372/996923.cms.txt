<doc>
<docno>996923.cms.txt</docno>
<text>
 
धावते जग
जयललितांना चपराक
[ Thursday, January 20, 2005  10:45:00 pm]


अण्णादमुक पक्षाच्या सवेर्सर्वा आणि तामिळनाडूच्या मुख्यमंत्री जयललिता यांच्याकडील अंदाजे 66 कोटी रुपयांच्या मालमत्तेसंबंधातील खटले अन्य राज्यात चालवण्या-बाबत न्यायालयाने घेतलेल्या भूमिकेवर सुप्रीम कोर्टाने अखेर शिक्कामोर्तब केल्याने आता हे खटले बंगलोर येथील विशेष न्यायालयात विनाविलंब सुरू होतील, अशी आशा धरावयास हरकत नाही.

मुळात जयललिता यांच्याकडे असलेल्या संपत्तीचे प्रकरण नवे नाही. शिवाय महत्त्वाची बाब म्हणजे या संपत्तीचे अमाप प्रदर्शन करण्यात त्यांना असलेला रस, हाती असलेल्या सत्तेचा वापर करून जयललिता, त्यांच्या एक अत्यंत विश्वासू सहकारी शशीकला आणि व्ही. सुधाकरन व अन्य काही जणांविरोधात दमुकचे सरचिटणीस के. अंबाझेगन यांनी खटले दाखल केले होते. पण या खटल्यांची गाडी दोन वर्षे झाली, तरी तसूभरही पुढे सरकली नाही.

त्याचे कारण उघड होते. तामिळनाडूत जयललिता यांच्या साम्राज्याला हात लावण्याची कोणाचीही इच्छा नसल्यानेच हे खटले जास्तीतजास्त काळ प्रलंबित कसे राहतील, हे बघण्याचीच स्थानिक न्यायालयांनी काळजी घेतली. त्यामुळे हे खटले तामिळनाडू व्यतिरिक्त अन्य कोणत्याही राज्यात चालविण्याचे आदेश देण्यात आले होते. हे खटले अन्यत्र राज्यात हालवू नयेत, अशी मागणी करताना जयललिता यांच्या वतीने करण्यात आलेला युक्तिवाद मोठा गमतीचा होता. सदर खटले तामिळनाडूत ज्या न्यायाधीशांसमोर चालू आहेत, त्यांच्याविरुद्ध काहीही आरोप नाही आणि निष्पक्षपाती पद्धतीने ते खटला चालवीत आहेत, असा तर त्यांचा दावा होताच ; शिवाय या खटल्यातील सुमारे अडीच हजार पानांची कागदपत्रे ही तामिळ भाषेत आहेत आणि खटल्यातील 64 साक्षीदारही त्याच भाषेत साक्ष देणार आहेत. त्यामुळे तामिळ भाषेचे ज्ञान नसलेल्या कोणत्याही अन्य न्यायाधीशांपुढे हा खटला चालविणे म्हणजे न्यायव्यवस्थेचा अवमान आहे, असे त्यांचे म्हणणे होते.

त्यामुळे या निर्णयास स्थगिती देण्यात यावी अशी मागणी जयललिता आणि अन्य आरोपींनी केली होती. पण आता ही याचिका फेटाळून सुप्रीम कोर्टाच्या पाच न्यायमूतीर्ंच्या खंडपीठाने जयललिता यांना सणसणीत चपराकच लगावली आहे.

 
</text>
</doc>
