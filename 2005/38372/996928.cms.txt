<doc>
<docno>996928.cms.txt</docno>
<text>
 
लेख
सुंदर मुंबई, गरीबरहित मुंबई!
[ Thursday, January 20, 2005  10:49:20 pm]


झोपड्या बांधल्या जात असताना, त्या न पाडून पहिला गुन्हा केला जातो. हा सर्व मुंबईकरांविरुद्धचा गुन्हा असतो. त्यावर पैसे कमावले जातात. नंतर स्थिरावलेल्या हजारो कुटुंबांचा जगण्याचा आधार काढून घेताना दुसरा गुन्हा केला जातो. त्याचा जाब द्यायला लावण्याऐवजी पाठ थोपटणे हे समाजाच्या नैतिक दिवाळखोरीचेच लक्षण आहे.

मुंबईत भटक्या कुत्र्यांना सध्या त्यांच्यापेक्षा निराधार अशा माणसांची कंपनी लाभली आहे! अनधिकृत झोपड्या पाडण्याच्या मोहिमेचा परिणाम म्हणून सुमारे पाउण लाख कुटुंबे रस्त्यावर आली आहेत. फरक इतकाच आहे की भटक्या कुत्र्यांचा तिरस्कार करणाऱ्यांच्या तुलनेत त्यांच्याविषयी कळवळा असलेल्या संख्या अत्यल्प असली, तरी त्यांचा आवाज प्रभावी ठरला आहे ; उलट अनधिकृत बांधकामांविरुद्ध कारवाई करणाऱ्यांची पाठ थोपटण्याचा मतलबी उपक्रम एवढ्या मोठ्या प्रमाणावर हाती घेण्यात आला आहे की, रस्त्यावर आलेल्या मुलाबाळांकडे बघून ज्यांच्या काळजाला घरे पडतात अशांचा आवाज त्यात विरून जावा.

या उपक्रमाचे आजवर काय परिणाम झाले आहेत ? एक, ज्यांच्या पाठीवर रट्टे मारायला हवेत, त्यांना कर्तव्यतत्परतेचे प्रमाणपत्र देऊन त्यांची पाठ थोपटण्यात लोकांना सामील करून घेतले गेले आहे. दोन, या कारवाईमुळे बेघर झालेल्यांविषयी कळवळा व्यक्त करणे, म्हणजे ' मुंबईत कोणालाही येण्याचा आणि कुठेही, कसेही राहण्याचा हक्क आहे ', या युक्तिवादाचे समर्थन करणे आहे, असा गैरसमज रुजवला गेला आहे. या दोन्हींचा एकत्रित परिणाम म्हणून जे वास्तवात गुन्हेगार आहेत, ते साव ठरले आहेत आणि जे प्रामुख्याने बळी आहेत, त्यांच्याकडे गुन्हेगार म्हणून पाहिले जात आहे.

एक गोष्ट प्रारंभीच स्पष्ट केली पाहिजे. मुंबईची माणसे सामावून घेण्याची क्षमता कधीच संपली आहे. या भागाचा नियोजनशून्य विस्तार हा येथे आधीपासून वास्तव्य असलेल्या सुमारे एक कोटींच्या घरातील नागरिकांच्या ' किमान पायाभूत सुखसुविधांसह निवाऱ्याच्या हक्का ' चा संकोच करणाराच आहे. साहजिकच देशात कुठेही वास्तव्यासाठी वा रोजगार, व्यवसायासाठी जाण्याचा मूलभूत हक्क देशातील प्रत्येक नागरिकाला घटनेनेच दिला असला, तरी मुंबईसारख्या महानगरात या हक्काचा संकोच करणारे पाऊल राज्य सरकारने कायदा करून उचलले, तर त्यात सार्वजनिक हित आहे, असेच म्हणावे लागेल. मात्र या निर्बंधांचे उद्दिष्ट हे मुंबईतील पायाभूत सुविधांवरील भार वाढणार नाही, अशाप्रकारे येथील लोकसंख्येचे नियोजन करणे हे असावे लागेल. मोकळ्या जागा बिल्डरच्या घशात घालून, तेथे उत्तुंग इमारती उभारण्याने झोपडपट्टीपेक्षाही अधिक ताण नागरी सुविधांवर येऊ शकतो, हे मान्य करावे लागेल. खारजमिनींसारख्या मोकळ्या जागा आणि मॅनग्रोव्हचा परिसर झोपड्यांनी व्यापल्यामुळे ' सार्वजनिक हिता ' ला जेवढी बाधा येते, तेवढीच तो निवासी संकुलांनी व्यापल्यामुळेही येते आणि मैदाने, इस्पितळे, शाळा यासाठीचे राखीव भूखंड त्यावरील ' अनधिकृत ' झोपड्या तोडून मोकळे केल्यानंतर मूळ उद्दिष्टांसाठी वापरण्याऐवजी मंत्री, आमदार, न्यायाधीश, ज्येष्ठ पोलिस वा सनदी अधिकारी यांच्या सोसायट्यांना ' अधिकृत ' पणे बहाल करण्यानेही सार्वजनिक हित तेवढेच धोक्यात येते, याचे भान ठेवावे लागेल. अर्थात आज असा कायदाही अस्तित्वात नाही, तेव्हा जगण्याच्या शोधात मुंबईत येणाऱ्यांना त्यासाठी दोष देण्याची सोय नाही.

याचा अर्थ असाही नाही की, मुंबईत येण्यावर सध्या निर्बंध नाहीत, म्हणून कोणीही कुठेही वसावे. प्रत्यक्षात सरकारी वा महापालिकेच्या मालकीच्या रिकाम्या जागांवरच नव्हेत, तर मुंबईत पिण्याचे पाणी वाहून नेणाऱ्या भल्या मोठ्या पाइपांपासून ते रेल्वेमार्ग, विमानतळ यासारख्या सुरक्षिततेच्या दृष्टीने संवेदनशील अशा जागां-लगतच्या भूखंडांवर, अगदी पाण्याचा नैसगिर्क निचरा करणाऱ्या मिठी नदीच्या पात्रातही झोपड्या बांधल्या गेल्या आहेत. या झोपड्या अनेक नियम वा कायदे यांचे उल्लंघन करून बांधल्या गेल्या असणार हे उघड आहे. या झोपड्या येथे बांधणारे आणि त्या बांधू देणारे असे दोघेही मुंबईचे निविर्वादपणे गुन्हेगार आहेत. पण त्यात राहणाऱ्यांपैकी कितीजणांनी त्या बांधल्या आहेत, याचे उत्तर अडचणीचे आहे. या उत्तरावर या व्यक्ती गुन्हेगार म्हणून सहानुभूतीस अपात्र ठरवायच्या की इतरांच्या गुन्ह्याच्या बळी, हे ठरते. हे बळी आहेत असे ठरले, तरी त्यामुळे ते संरक्षणाला पात्र ठरतात, असेही नाही. पण ' गुन्हेगारां ' वरील कारवाईचा प्रश्न निश्चितपणे उपस्थित होतो. त्यामुळेच अनधिकृत झोपड्यांवरील कारवाईच्या स्वागताचे ढोल बडवताना, हा प्रश्नच उपस्थित करणे सोईस्करपणे टाळले जाते. एकदा झोपड्या ' अनधिकृत ' आहेत असे ठरले की हा प्रश्नच अप्रस्तुत आहे, असे भासवले जाते. कायद्याच्या मर्यादित चौकटीत तसा तो असेलही, पण माणूस म्हणून या बळींची कोंडी समजावून घेणे आणि भविष्यात ही परिस्थिती ओढवू नये म्हणून ठोस उपाययोजनांचा आग्रह धरणे याआड या चौकटीच्या मर्यादा येता नयेत.

असा एक समज रुजवला गेला आहे की एवढ्या मोठ्या मुंबईत वापरात नसलेल्या जागेवर कुणी तरी एखादी झोपडी बांधली, तर ती नजरेस कशी येणार ? हे खरे नाही. मुंबईतल्या अगदी दलदलीच्या जागेवरही कोणी झोपडी बांधायच्या दृष्टीने प्राथमिक तयारी सुरू केली, तरी या जागांच्या ' राखणदारां ' च्या नजरेतून ती सुटत नाही. हे स्थानिक राखणदार गुंड, राजकीय पक्षांचे अधिकृत कार्यकतेर्, महापालिकेच्या संबंधित विभागाचे कर्मचारी किंवा पोलिस असू शकतात. या ' सर्वां ' चे समाधान केल्याशिवाय अनधिकृत झोपडी बांधलीही जाऊ शकत नाही, मग तिने तग धरणे दूरच. मुद्दा एवढाच की संगनमताने वा दडपणाच्या मार्गाने काणाडोळा करायला लावून, रिकाम्या जागा ताब्यात घेणे आणि त्यावर झोपड्या बांधून त्या विकणे, या कार्यपद्धतीचा भाग म्हणून मुंबईतल्या सर्व अनधिकृत वसाहती अस्तित्वात आल्या आहेत. बेघर झालेल्या बहुसंख्य कुटुंबांनी हौसेने नव्हे, तर परवडणारा पर्याय नाही म्हणून त्या खरेदी केल्या आहेत. अशा स्थितीत झोपड्या पाडल्यानंतर त्याची किंमत केवळ त्यांनाच मोजायला लागणे हा संतापाचा, किमान सहानुभूतीचा विषय व्हायला हवा. अगदी अनधिकृत जागा खरेदी करून गुन्हेगारांना साथ दिल्याची ही किंमत आहे, असे क्षणभर मानले तरीही.

अनधिकृत झोपड्या या संगनमताशिवाय उभ्याही राहू शकत नाहीत, ही वस्तुस्थिती नीट समजून घेतली, तर अनधिकृत झोपडपट्ट्यां- विरुद्धची मोहीम हा दुहेरी गुन्हा कसा आहे, हे लक्षात येईल. झोपड्या बांधल्या जाताना, त्या न पाडून पहिला गुन्हा केला जातो. हा सर्व मुंबईकरांविरुद्धचा गुन्हा असतो. त्यावर पैसे कमावले जातात. नंतर स्थिरावलेल्या हजारो कुटुंबांचा जगण्याचा आधार काढून घेताना दुसरा गुन्हा केला जातो. त्याचा जाब द्यायला लावण्याऐवजी पाठ थोपटणे हे समाजाच्या नैतिक दिवाळखोरीचेच लक्षण आहे.

अनधिकृत झोपड्यांची उभारणी आणि विक्री, हा मुंबईतील गुंड, राजकारणी आणि महापालिकेचे कर्मचारी यांचा व्यवसाय असून, त्यासाठी ' ग्राहक ' पुरवण्याची जबाबदारी, साधनसंपत्तीवानांना धाजिर्णी अशी सरकारी धोरणे गेली अनेक वषेर् निष्ठेने पार पाडत आहे. ' विकास ' प्रकल्पांमुळे झालेले विस्थापन, पर्यावरणीय दुष्परिणामांचा परिणाम म्हणून शेती निकस होत जाणे, पाण्याचे सोत आटणे किंवा प्रदूषित होणे यामुळे परंपरागत रोजगाराचे साधन नष्ट झाल्याने बाहेरून मुंबईत लोकांना यावे लागते. शिवाय मुंबईतीलच मध्यम वा कनिष्ठ स्तरांतील मूळ निवासींच्या मुला- बाळांनाही त्यांच्या आवाक्यातील निवासस्थाने पुरवण्यात कसूर करून सरकारने अनधिकृत झोपड्यांकडे वळवले आहे. नागरी जमीन धारणा कायद्याखाली हजारो एकर खाजगी जमीन दुर्बळ घटकांच्या घर-बांधणीसाठी ताब्यात घेण्याचा अधिकार असूनही, सत्ताधारी हात बांधून बसतात, सरकारच्या ताब्यातील भूखंडांचा वापर स्वस्त घरबांधणीसाठी करण्याऐवजी गुंडांमार्फत अनधिकृत झोपड्या उभारण्यासाठी केला जातो, तेव्हा ' निवाऱ्याच्या हक्का ' ची चेष्टाच होत असते. अशा स्थितीत, नाइलाजाने अनधिकृत झोपड्यांत लोक आश्ाय घेत असतील, तर त्यांना गुन्हेगारांचे साथीदार मानणेही कितपत योग्य ठरते ?

मुंबईत अनधिकृत झोपडी बांधणेे शक्य नाही अशी परिस्थिती निर्माण केली जाईल, तेव्हा सरकार आणि महापालिकेची पाठ थोपटण्याचा विचार करता येईल, पण मूळ प्रश्न समाजातील कनिष्ठ आथिर्क स्तरातील नागरिकांच्या मुंबईसारख्या महानगरात परवडणाऱ्या दरात ' अधिकृत ' पणे राहण्याच्या हक्काचा आहे. या हक्कावर केवळ समाजातील धनदांडग्यांचीच मक्तेदारी निर्माण करण्याच्या दिशेने सध्या वाटचाल सुरू आहे. अनधिकृत झोपड्यांतील रहिवासी तिचे पहिले बळी आहेत. त्यांची आणि मुंबईच्या चाळी वा जुन्या इमारतींत राहणाऱ्या मध्यमवर्गाची कोंडी सारखीच आहे, हे विसरून चालणार नाही. अनधिकृत झोपड्यांखेरीज लोकांना निवाऱ्याचा पर्यायच न ठेवणाऱ्या धोरणांचा प्रतिकार केला नाही, तर मुुंबई हे भटके कुत्रे आणि माणुसकीशून्य धन-दांडग्यांचे अभयारण्य ठरेल.

सतीश कामत

 
</text>
</doc>
