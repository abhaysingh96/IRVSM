<doc>
<docno>996781.cms.txt</docno>
<text>
 
महाराष्ट्र
दूध, मांस, अंडी महागणार?
[ Thursday, January 20, 2005  08:31:41 pm]


म. टा. वृत्तसेवा

कल्याण : जनावरांच्या उपचारांवर सरकारने लादलेल्या सेवा शुल्कामुळे इथला पशुपालन व्यवसाय संकटात सापडला आहे. त्याचा परिणाम म्हणून दूध, मांस, अंडी यांच्या किमतीत वाढ होणार असल्याची भीती व्यक्त करण्यात येत आहे. दुग्धव्यवसाय हा ग्रामीण भागातील पूरक व्यवसाय असताना जनावरांच्या उपचारांवर सेवा शुल्क सुरू केल्यामुळे शेतकऱ्यांमध्ये नाराजी पसरली आहे.

शहरी व ग्रामीण भागातील 16 व्या पशुगणनेनुसार संकरित बैलांची एकूण संख्या 196, संकरित गाईंची संख्या 310, देशी बैलांची संख्या 10,194, देशी गाईंची संख्या 5,786, रेड्यांची संख्या 3445, म्हशींची संख्या 10,016, शेळ्यांची संख्या 5,936, मेढ्यांची संख्या 170, डुकरांची 978, देशी कोंबड्यांची संख्या 55,230, बदकांची संख्या 426, कुत्रे 6,923, घोडे 125 तर गाढवांची संख्या 49 इतकी आहे.

या परिसरात मोठ्या प्रमाणावर पशुधन असून जनावरांच्या उपचारासाठी कल्याण तालुक्यातील ग्रामीण भागात चार पशुवैद्यकीय दवाखाने असून निंबवली गावासाठी पशुवैद्यकीय दवाखाना मंजूर झाला आहे. या दवाखान्यामधून मे 2000 पासून उपचारासाठी येणाऱ्या प्रत्येक शुल्क आकारणी सुरू करण्यात आली आहे.

या सेवाशुल्कात कृत्रिम रेतनासाठी 10 रुपये तर शस्त्रक्रियेसाठी 10 ते 50 रुपयापर्यंत खर्च शेतकऱ्याला करावा लागत आहे. जनावरांच्या रोगाच्या निदानासाठी आवश्यक असलेले आधुनिक तंत्रज्ञानयुक्त पशुचिकित्सालयाची उणीव ग्रामीण भागातील शेतकऱ्यांना प्रकर्षाने जाणवत आहे. तालुक्यातील ग्रामीण भागात पशुवैद्यकीय दवाखानांमध्ये एक्स-रे मशीन, सोनोग्राफी, प्रयोगशाळा यांचा अभाव असल्यामुळे जनावरांचे रोग निदान करणे कठीण झाले आहे. ' लाळ खुरकत ' या जनावरांना होणाऱ्या रोगाचे निर्मूलन आवश्यक असून या रोगासाठी पल्स पोलिओप्रमाणे मोफत लसीकरण योजना राबविणे गरजेचे असल्याचे सांगितले जाते. सद्यस्थितीला सर्वच शेतकऱ्यांना ही लस विकत घेऊन जनावरांना द्यावी लागत आहे.

ठाणे जिल्हा परिषद पशुसंवर्धन विभागामार्फत पशुसंवर्धन विषयक प्रशिक्षण कार्यक्रम राबविण्यात आले असले तरी फक्त सुशिक्षित बेरोजगारांनाच हे प्रशिक्षण देण्याची अट असल्यामुळे बहुतेक अशिक्षित शेतकरी वर्ग या प्रशिक्षणापासून वंचित रहात आहेत. कोणत्याही प्रकारची अट न घालता सर्वच शेतकऱ्यांसाठी हे प्रशिक्षण खुले करावे अशी ग्रामीण भागातील शेतकऱ्यांची मागणी आहे.

पशुसंवर्धन विभागामार्फत दुग्ध व्यवसाय, कुक्कुटपालन, शेळीपालन, वराहपालन याबाबत जरी प्रशिक्षण देण्यात येत असले तरी प्रशिक्षणादरम्यानचे आदर्श फार्म हे शासनाकडे नसल्यामुळे लाभाथीर्ंना मार्गदर्शन करण्यात व प्रात्यक्षिके दाखविण्यात अडचण निर्माण होते. कृषी घटकांन्वये स्वयंरोजगार निमिर्तीसाठी जरी हे कार्यक्रम राबविले जात असले तरी कोणताही अतिरिक्त निधी नसल्यामुळे प्रशिक्षणाचा दर्जाही ढासळलेला आहे. या खात्यातील रिक्त पदेही गेली काही वषेर् भरण्यात आलेली नाहीत. शेतीला प्रमुख आधारभूत असणारा पशुपालन व्यवसाय अशा प्रकारे अडचणीत सापडला असताना भविष्यात मूलभूत आहार असणारा दूध, मांस, अंडी ही महागड्या दराने खरेदी करण्याची वेळ येणार असल्याचे सांगितले जात आहेत.

 
</text>
</doc>
