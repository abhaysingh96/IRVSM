<doc>
<docno>996597.cms.txt</docno>
<text>
 
सदर
आंबट-तिखटाची बोहनी
[ Thursday, January 20, 2005  05:39:32 pm]


आपापल्या गाडीतून घरी परतण्याचा आग्रह करणाऱ्या सगळ्यांना नकार देऊन साध्या मीटरवाल्या काळ्या-पिवळ्या टॅक्सीतून घरी परतण्याचा निर्णय मी घेतला होता. जसा अॅडमिट व्हायला मी आलो होतो तसाच परत जाणार होतो. परंतु सुहासच्या गाडीतून घरी निघालो आणि टॅक्सीने जाण्याचा माझा निर्णय किती वेडेपणाचा होता हे पहिल्या काही मिनिटांतच लक्षात आलं. सुहासच्या गाडीतली माझी सीट आरामखुचीर्एवढीच आरामशीर होती, समोर पाय पसरायला मोठी पोकळी होती. एअर कंडिशनर उत्तम काम करत होता. गाडीचे शॉक-अॅबझॉर्बर्स छान होते. मुख्यत: सुहास अत्यंत काळजीपूर्वक, खड्डे टाळत, संथ गतीने गाडी नेत होती. रुळल्या शब्दांत सांगायचं तर पोटातलं पाणीसुद्धा हलत नव्हतं. पण किंचितशा खड्ड्यातली किंचितशी उसळीसुद्धा माझ्या छातीच्या पिंजऱ्यातल्या छेदाची आठवण करून देत होती. फार नाही-पण किंचितशी वेदना. या एवढ्या मोठ्या गाडीत माझे हे हाल होते, तर एखाद्या खिळखिळ्या टॅक्सीत काय झालं असतं ? फक्त एक आठवडा मी या जगाबाहेर बंदिस्त रुग्णालयात होतो. पण हा रस्ता, इमारती, समोरच्या गाड्या, वेग अंगावर येत होता. ' आपण आपल्या मोटरसायकलवरून जायचं का उद्या घरी ?' असं कालच मी दर्शनाला विनोदाने विचारलं होतं. याक्षणी ती कल्पनासुद्धा करवत नव्हती. मोटरसायकलच काय, कार चालवणंसुद्धा मला जमलं नसतं. वान्दा ते बोरिवली- फारतर अर्ध्या तासाच्या अंतराला सुहासने सव्वा तास घेतला. काचेच्या बाहुल्या न्याव्या तसं तिने आम्हाला सांभाळून घरी आणलं. दारात आलेख, रघुनंदन वाट बघत होते. रघुनंदनला पाहून आंबट-तिखटाच्या झणझणीत आठवणीने तोंडाला पाणी सुटलं. क्षणभरासाठी सुहास, लीलावती, सर्जरी... अख्खा आठवडा विसरून मी घरातल्या कोचात पसरलो. आणि त्याक्षणी सुहास मोठाला खोका घेऊन घरात शिरली.

' हे काय ?' आम्ही तिला आश्चर्याने विचारलं.

' तंदूर ' ती म्हणाली.

' यात तेलाशिवाय भाज्या छान भाजून निघतात. चुलीत भाजल्यासारख्या. त्याच खायच्या. कडक पथ्य पाळायचं. परत मला आणि नितीनला त्रास द्यायचा नाही. '

सुहासने तंदूरचा खोका ठेवला आणि दर्शनाला जेवणाची आठवण झाली. मला गीता पाटीलची. इथे सिस्टर नव्हत्या, ट्रेमधून येणारं तयार जेवण नव्हतं, बेल दाबल्यावर येणारा अटेण्डण्ट नव्हता. घरी परतल्यावर किती काम करावं लागणार आहे याचा अंदाज गीताने दर्शनाला आधी दिला होता. भाज्या, डाळ, भाताचा कुकर लावून ताटं घेताना दर्शनाने हळूच मला विचारलं , ' आंबट तिखटाची चव बघणारेयस थोडी ?'

मी आश्चर्याने तिला म्हणालो , ' चव ? मी नुसती चव नाही बघणार, मी ताव मारणार आहे. ' दर्शनाने रोखून माझ्याकडे पाहिलं. डॉ. पवनकुमारांच्या फोल्डरमधून गीता पाटीलने सेट केलेली ही पहिली लॅण्डमाईन होती- ' मांसाहार, तिखट, तेलकट बंद. ' तिने दर्शनाला बजावलं होतं. काकींनी शिजवलेलं आंबट-तिखट म्हणजे चांगला घट्ट बोंबील, लालभडक स्फोटक मसाला, मसाला-लसणीचा गंध लेऊन जिभेवर पसरणारं सोनेरी तेल! मी पहिल्या स्फोटाची वाट पाहत राहिलो. पण घरी परतल्याचा पहिला दिवस किंवा सुहासची सोबत किंवा काकींबद्दलचा आदर किंवा माझ्याबद्दलची कीव यापैकी कशाने तरी मला तारलं. पहिल्या लॅण्डमाईनचा स्फोट होऊ न देताच दर्शनाने ती ओलांडली.

' पहिलाच दिवस आहे म्हणून सोडतेय. पण या जेवणानंतर वर्षभर मांसाहार बंद! ' हसतहसत तिने बजावलं. मीही तात्काळ कबुल झालो. कल किसने देखा है ?

कितीतरी दिवसांनी मी जेवलो! शेवटचे दोन-तीन दिवस दोन इडल्या आणि वाटीभर दह्यावर अख्खा दिवस काढणारा मी, भांडंभर भात आणि भांडंभर आंबटतिखट ओरपलं.

' सांभाळून, सावकाश, ठसका लागेल... ' दर्शना सतत मला सावध करत होती. माझ्यासाठी उकडलेल्या भाज्या डाळभातासोबत खात सुहास एखाद्या नरभक्षकाकडे पाहावं तशा विस्मयाने मला बघत होती. मी बेपर्वा जेवलो. सुस्तावलो. कोचात पडलो. बेडवर आडवं होण्याचा प्रयत्न केला तेव्हा लक्षात आलं, सपाट बेडवर झोपणं जमत नाहीय. डोक्याखाली, पाठीखाली उशा सारून पाहिल्या. पण जमेना. मग दर्शना परत एकदा घराबाहेर धावली. अॅल्युमिनियम पाईपची, पाठीचा कोन बदलता येणारी आरामखुचीर् घेऊन आली. त्या खुचीर्त, त्या दुपारी मी गाढ झोपलो.

जागा झालो तेव्हा दर्शनाचा पहिला प्रश्ान् होता , ' कसा आहेस ?' मला तिच्या काळजीचं कारण माहीत होतं. मला तिचं हसू आलं.

' हसतोस काय रे! ' ती वैतागली. ' केवढं जेवलास. इतक्या दिवसांनी एकदम एवढा भात आणि... किती तिखट होतं ते! '

' हे बघ ', मी तिला समजावलं. ' लहानपणापासून काकींच्या हातचं असंच चविष्ट झणझणीत जेवतोय. ते आणखी एकदा जेवून असं काय मोठं होणार आहे ? आपल्या डॉक्टरांनी चाखलंय तरी का कधी असलं काही ? त्यांना कसं कळणार ते चांगलं आहे का वाईट ?' मी माझा मुद्दा मांडला. थोडा वेळ आदर्श पती- पत्नींप्रमाणे तो मुद्दा डिस्कस करून परत तिच्या परवानगीशिवाय असं धाडस न करण्याचं मान्य करून मी मांडवली केली. ठसका लागणं, खोकला येणं, माशामुळे इन्फेक्शन होणं हे सर्व धोके मला मान्य होते. पण हे तिखट माझ्या ओळखीचं होतं आणि बोंबील अर्नाळ्याच्या समुदातले होते.

पुढली चिंता उद्याच्या ड्रेसिंगची. हा एमबीबीएस डॉक्टर कुठून आणायचा ड्रेसिंग करायला ? शिवाय आंघोळीनंतर लगेचच ड्रेसिंग झालं पाहिजे ही अट. म्हणजे उठण्याची, आंघोळीची, ड्रेसिंगची... सर्व वेळा जुळल्या पाहिजेत. आणि प्रश्ान् एका दिवसाचा नाही, अख्ख्या आठवड्याचा. खूपशा वादविवादानंतर मी दर्शनाला म्हणालो,

' जहाजावर मी अनेकांची ड्रेसिंग केलेयत, इन्जेक्शनं दिलेयत, टाके घातलेयत, र्फस्ट एडचा अख्खा कोर्स केलाय. इतरांवर केलेला प्रयोग मी स्वत:वर का करू नये ? डॉक्टर माझं ड्रेसिंग कसं करतात हे लीलावतीत मी रोज बघत होतो. काय करायचं हे मी तुला सांगेन. आपण दोघं मिळून ड्रेसिंग करू! '

' मी ?' ती आश्चर्याने उद्गारली.

' डॉक्टर म्हणालेयत, नर्ससुद्धा चालणार नाही. प्रशिक्षित डॉक्टरच्या मार्गदर्शनाखालीच ड्रेसिंग झालं पाहिजे. '

तिचं म्हणणं खरं होतं. डॉक्टरांचं म्हणणंही बरोबर होतं. पण मला माझं म्हणणंही चुकीचं वाटत नव्हतं. चरकातून पिळून निघालेल्या उसाप्रमाणे, क्रेनमध्ये चिरडलेल्या हातांवरही मी जहाजावर असताना उपचार केले होते. मी नुसता ' डॉक्टर ' नव्हतो, मी मरीनर होतो! माझ्या किंचितशा मार्गदर्शनानंतर दर्शना व्यवस्थित ड्रेसिंग करेल यावर माझा विश्वास होता. माझं ड्रेसिंग मला करता येणं कठीण होतं. करायचं ते सारं तिनेच होतं. पण जसा काकींच्या जेवणावर माझा विश्वास होता, तसाच दर्शनाच्या स्पर्शावर. शरीर म्हणजे काही शास्त्रशुद्ध समीकरणांवर चालणारं यंत्र नसतं. दर्शनाने माझं हेही म्हणणं मान्य केलं. आंबट तिखटाची बोहनी अपेक्षेपेक्षाही फायदेशीर ठरत होती.

क्रमश:

अनंत सामंत

 
</text>
</doc>
