<doc>
<docno>995796.cms.txt</docno>
<text>
 
महामुंबई
झोपड्या पाडल्यावरही तिथेच येणाऱ्यांना आता पोलिसी बडगा
[ Thursday, January 20, 2005  12:08:39 am]


म. टा. प्रतिनिधी

मुंबई : झोपड्या पाडून भूखंड मोकळा केल्यावर पुन्हा त्याच जागेवर आपले बस्तान मांडणाऱ्यांवर आता बेकायदा वहिवाट केल्याचा गुन्हा दाखल करून पोलिसी कारवाईचा बडगा दाखविण्याचा विचार सुरू झाला आहे. पोलिस अधिकारी आणि महापालिका यांच्यात अतिक्रमण निर्मूलनावर झालेल्या प्रदीर्घ बैठकीत हा पर्याय पुढे आला आहे.

महापालिका आयुक्त जॉनी जोसेफ, पोलिस आयुक्त अनामी रॉय, उपनगर जिल्हाधिकारी झेंडे, म्हाडातफेर् उत्तम खोब्रागडे, विमानतळ प्राधिकरणाचे प्रतिनिधी, क्षार आयुक्तालयाचे प्रतिनिधी तसेच महापालिकेचे उपायुक्त व विभाग अधिकारी यांच्या उपस्थितीत ही बैठक पार पडली. मोठ्या फौजफाट्यासह हजारो झोपड्या तोडल्यानंतरही तेथील लोक जर पुन्हा त्याच जागी बस्तान मांडणार असतील, तर त्यांच्यावर फौजदारी कारवाई करता येईल, असे म्हणणे पोलिस आयुक्तांनी यावेळी मांडले. महापालिकेव्यतिरिक्त ज्या यंत्रणांच्या मालकीचे भूखंड आहेत, त्या जागांचे त्या त्या जमीनमालकांनी काटेकोरपणे संरक्षण करावे, असे पालिका आयुक्त जोसेफ यांनी यावेळी स्पष्ट केले. जिल्हाधिकाऱ्यांच्या मालकीच्या भूखंडावर हजारो झोपड्या असून त्यांच्या कार्यालयाकडून या कारवाईच्या कामी पुढाकार घेतला जात नाही, या मुद्द्यावरही चर्चा झाली.

विमानतळ परिसरातील झोपड्या पाडण्याचे काम लवकरात लवकर हाती घेता यावे, यासाठी कार्यवाही करावी, असे विमानतळ प्राधिकरणास सांगण्यात आले. म्हाडाच्या भूखंडांवरील बैठ्या घरांमध्ये अनेक बेकायदा विस्तार करण्यात आले असून ते काढण्याची विनंती म्हाडातफेर् करण्यात आली. धनाढ्यांच्या बांधकामांवरील कारवाईप्रकरणी महापालिकेने कोर्टात कॅव्हिएट दाखल करण्यास सुरुवात केल्याचे यावेळी सांगण्यात आले.

130 झोपडीदादा गजाआड

मुंबई पोलिसांनी 130 झोपडीदादांना गजाआड केले आहे. इतर 126 जणांवर कारवाई करण्यात आली आहे. महापालिकेने एमपीडीएच्या कारवाईसाठी झोपडीदादांची यादी दिली असली, तरी तेवढे पुरेसे नाही, कारण त्यांच्यावर गुन्हे दाखल करायचे, तर तसे सबळ पुरावे आमच्याकडे आलेले नाहीत, असे पोलिस आयुक्त रॉय म्हणाले. तीन-चार जणांवर एमपीडीएची कारवाई झाली असून ही कारवाई एवढी सहजी शक्य नसते व त्यासाठी सर्व कायदेशीर बाजू मजबूत असाव्या लागतात. केवळ ऐकीव माहितीवर कारवाई अशक्य आहे, असे ते म्हणाले.

 
</text>
</doc>
