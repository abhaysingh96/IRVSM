<doc>
<docno>996931.cms.txt</docno>
<text>
 
अग्रलेख
शिर सलामत तो...
[ Thursday, January 20, 2005  10:54:15 pm]


टू व्हिलर चालवणाऱ्यांना आणि मागच्या सीटवर बसणाऱ्यांना हेल्मेट सक्तीचे करण्याच्या निर्णयामुळे तीन वर्षांपूर्वी पुण्यात निर्माण झालेल्या परिस्थितीची पुनरावृत्ती होण्याची शक्यता आहे. दुचाकी हे सर्वांत धोकादायक वाहन असल्यामुळे ते हाकणाऱ्याच्या सुरक्षिततेचा प्रश्ान् नेहमीच चचेर्ला येतो. याचे गांभीर्य वाढले ते गेल्या काही वर्षांत या वाहनांच्या संख्येत झालेल्या भरमसाठ वाढीमुळे आणि चालवणाऱ्यांच्या बेदरकार वृत्तीमुळे होणाऱ्या अपघातांमुळे. समाजहिताचा विचार करून सरकारने हेल्मेट सक्तीचे करणे न्याय्य आहे यात शंका नाही.

आपल्याकडे एखादी बाब कायद्याने बंधनकारक केल्याशिवाय लोक ती स्वीकारत नाहीच हा कायमचा अनुभव आहे. त्यामुळे मुंबई हायकोर्टानेे, राज्य सरकारला पुरेशी संधी दिल्यानंतर, हेल्मेट घालणे सक्तीचे करा आदेश दिला आहे. सत्ताधारी निर्णय घेत नसल्यामुळे न्यायालयाला हस्तक्षेप करावा लागण्याचे हे आणखी एक उदाहरण. हेल्मेट सक्तीचे करण्याची कल्पना योग्य असली तरी त्यापुढील अडचणींचा फारसा विचार झालेला नाही. हेल्मेटसक्तीची घोषणा गेली तीन वषेर् सरकारी अधिकारी करत असले तरी सरकारी यंत्रणेला, ती अमलात आणणे कठीण वाटत आहे आणि न्यायालयापुढे सादर केलेल्या कागदपत्रांतही हा मुद्दा मांडण्यात आला आहे.

सरकारी आकडेवारीनुसार राज्यात आज सुमारे 70 लाख स्वयंचलित दुचाकी आहेत. दरवषीर् यात अंदाजे सहा लाख वाहनांची भर पडते. हेल्मेट असणाऱ्यांची संख्या जेमतेम पाच लाख आहे. याचा अर्थ असा की आता तातडीने सुमारे सव्वा कोटी हेल्मेट्स लागतील. एका हेल्मेटची किंमत पाचशे रुपये धरली तरी अंदाजे सुमारे सव्वासहाशे कोटी रुपयांची उलाढाल होईल. सध्या हेल्मेट बनवणारे कारखाने दिवसाला पाचशे हेल्मेट्स पुरवू शकतात. त्यांच्या उत्पादनक्षमतेत अचानक वाढ करणे कठीण आहे. या अडचणींचा विचार होणेही आवश्यक आहे. दुचाकींना होणारे अपघात प्रामुख्याने दोन कारणांस्तव होतात.

एक म्हणजे चालवणाऱ्यांचा बेजबाबदारपणा. तरुणवर्ग बाईककडे अधिकाधिक आकषिर्त होत असतो. या वयात वाहन चालवताना भान उरत नाही आणि स्वत:चा व दुसऱ्याचा जीव धोक्यात घातला जातो. यांना आवर घालण्याचे आव्हान पोलिस आणि आर. टी. ओ. यांच्यावर असते. पण या दोन्ही यंत्रणा सध्याच ओझ्याने वाकलेल्या आहेत. त्यांच्याकडून याबाबत फार अपेक्षा ठेवणे गैर आहे. केवळ दुचाकीच नव्हे तर सर्वच वाहने चालवणाऱ्यांना शिस्त लावण्याची गरज निर्माण झाली आहे. त्यांना देण्यात येणाऱ्या वाहन चालवण्याच्या परवान्यापासून सगळ्या बाबींचा फेरविचार होणे आवश्यक आहे.

युरोपीय देेश किंवा अमेरिका येथील अनुकरण करायचे असेल तर तेथील शिस्त, कायद्यांची कडक अंमलबजावणी या बाबी डावलता येणार नाहीत. अपघातांना निमंत्रण देणारे रस्तेही सुधारावे लागतील. राज्य सरकारनेच नेमलेल्या अपघात निवारण समितीने महाराष्ट्रभर फिरून अपघात का होतात आणि ते कमी करण्यासाठी कोणते उपाय योजावेत, याबाबत अनेक व्यवहार्य सूचना केल्या आहेत. त्यांची अंमलबजावणी केली तर बरेचसे अपघात टळतील. मुंबई, पुण्यासकट सगळ्याच शहरांत आणि गावांत रस्त्यांची दुरवस्था हा चिंतेचा विषय बनला आहे. हेल्मेट सक्तीचे करताना, सध्या असणाऱ्या जड, बाळगायला कठीण अशा हेल्मेटमध्ये काही सुधारणा करता येणे शक्य आहे का, याचा विचार इंजिनीयर्सनी आणि आय. आय. टी.सारख्या संस्थांनी करणेही आवश्यक आहे.

हेल्ेमेट घातलेले असताना दुचाकीला अपघात झाला तर हेल्मेटच्या वजनाने चालवणाऱ्याच्या मणक्याला जबरी दुखापत होण्याचा धोका असतो असे काही डॉक्टर्सचे मत आहे. त्याचाही विचार व्हायला हवा. तीन वर्षांपूवीर् हेल्मेट सक्तीचा निर्णय लागू झाल्यावर गोंधळाची परिस्थिती निर्माण झाली होती. त्यावेळी, रस्त्याच्या कडेला बसून विकणाऱ्यांनी अनेक बनावट हेल्मेट्स बाजारात हातोहात खपवली होती. हेल्मेट्स विकणाऱ्या दुकानांसमोर रांगा लागल्या होत्या. आताही तसेच चित्र दिसणार नाही याची खात्री देणे अशक्य आहे. हे सगळे घटक लक्षात घेता, सक्तीचा निर्णय चांगला, पण अंमलबजावणी करण्यास कठीण असे म्हणावे लागेल. सार्वजनिक वाहतूक व्यवस्था बळकट करण्याकडे सरकारने लक्ष दिले तर खाजगी वाहनांमुळे निर्माण होणाऱ्या अनेक समस्या सुटतील, याचे भान यावे ही अपेक्षा आहे.

 
</text>
</doc>
