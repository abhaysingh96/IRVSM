<doc>
<docno>995790.cms.txt</docno>
<text>
 
महामुंबई
पोलिस अधिकाऱ्यांचा डान्सबारमध्ये धुमाकूळ
[ Thursday, January 20, 2005  12:06:46 am]


म. टा. प्रतिनिधी

मुंबई : डान्सबारमध्ये आवडीचे गाणे लावले नाही म्हणून पाच पोलिस अधिकाऱ्यांनी धुमाकूळ घालून तेथील कर्मचाऱ्यांना मारहाण केल्याचा प्रकार उघडकीस आला असून या पाचही अधिकाऱ्यांवर निलंबनाची कारवाई होण्याची शक्यता आहे.

दिंडोशी पोलिस ठाण्यातील पोलिस उपनिरीक्षक अशोक दळवी, सुरेश पाटील, सुरेश पाडवी तसेच एमएचबी कॉलनी पोलिस ठाण्यातील मुरारी नाईक व सहायक पोलिस निरीक्षक भगिरथ शेळके शनिवार , 8 जानेवारी रोजी दिंडोशी पोलिस ठाण्याच्या हद्दीतील समुद लेडीज बारमध्ये गेले होते. यातील एका अधिकाऱ्याला बढती मिळाल्याने त्या खुषीत देण्यात आलेल्या ' जंगी पाटीर् ' त हे सर्वजण दारूच्या नशेत तर्र होते. यातील एकाने तेथील ' डीजे ' ला आवडीचे गाणे लावण्यास सांगितले. तेच गाणे वारंवार लावण्याचा हट्ट धरण्यात आला. मात्र, ही मागणी धुडकाविण्यात आल्याने थोडी बाचाबाची झाली. त्यानंतर हे सर्व अधिकारी तेथून निघून आले.

मात्र, दुसऱ्या दिवशी दिंडोशी पोलिस ठाण्यातील तीन अधिकारी या बारमध्ये शिरले आणि त्यांनी बार बंद करण्याच्या सूचना दिल्या. त्यामुळे पुन्हा बाचाबाची होऊन या अधिकाऱ्यांनी तेथील व्यवस्थापकास तसेच डिजेला मारहाण केली. परिणामी या बारच्या मालकांनी पोलिसांकडे तक्रार केल्यामुळे हे प्रकरण उघडकीस आले. याप्रकरणी पोलिस सहआयुक्त (कायदा व सुव्यवस्था) अहमद जावेद यांनी चौकशीचे आदेश दिले होते. हा अहवाल पोलिस आयुक्तांना सादर करण्यात आला असून उद्यापर्यंत कारवाई होईल, असे जावेद यांनी सांगितले. यातील तिघा अधिकाऱ्यांचे निलंबन झाल्याचे वृत्त आहे, मात्र, त्याला दुजोरा मिळू शकलेला नाही.

 
</text>
</doc>
