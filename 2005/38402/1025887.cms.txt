<doc>
<docno>1025887.cms.txt</docno>
<text>
 
देश-विदेश
पासवान यांच्यावर आचारसंहिता भंगाचा आरोप
[ Saturday, February 19, 2005  09:27:41 pm]


वृत्तसंस्था

पाटणा : निवडणूक आचारसंहितेचे उल्लंघन केल्याप्रकरणी लोकजनशक्ती पक्षाचे अध्यक्ष रामविलास पासवान यांच्या विरोधात तक्रार दाखल करण्यात आली आहे.

वैशाली जिल्ह्याच्या लालगंज पोलिस ठाण्यात पासवान आणि त्यांच्या पक्षाचे विधानसभा उमेदवार मुन्ना शुक्ला यांच्या विरोधात तक्रार दाखल करण्यात आली आहे. परवानगी नसतानाही पक्षाचे उमेदवार शुक्ला यांच्यासाठी लालगंज येथे प्रचार सभा घेतल्याचा आरोप पासवान यांच्यावर आहे. राष्ट्रीय जनता दलाचे सवेर्सर्वा लालू प्रसाद यादव, जनता दला(संयुक्त)चे जॉर्ज फर्नांडिस आणि राबडी देवी सरकारमधील काही मंत्र्यांच्या विरोधातही आचारसंहिता भंगप्रकरणी वेगवेगळ्या तक्रारी दाखल करण्यात आल्या आहेत.

 
</text>
</doc>
