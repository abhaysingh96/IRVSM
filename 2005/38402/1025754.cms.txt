<doc>
<docno>1025754.cms.txt</docno>
<text>
 
संवाद
चीन चीन यू!
[ Saturday, February 19, 2005  06:20:22 pm]


ज्येष्ठ कथालेखक चंदकांत वर्तक यांनी दोन वर्षांपूवीर् चीनचा प्रवास केला आणि तेथील भटकंतीवर पुस्तक लिहिले ' लू यू चीन '! हे नाव अनाकलनीय वाटते. चिनी भाषेत लू यू म्हणजे प्रवास. लू यू चीन म्हणजे चीनचा प्रवास. चीनचा प्रवास योगायोगाने आणि काहीसा धावपळीचा असला तरी त्यातून वेगळ्या चीनचा प्रवास उलगडत जातो.

प्रवास वर्णन म्हणजे पाहिलेल्या परिसराचे वर्णन असा साधा हिशेब असला तरी त्याच्या लेखनात व्यक्तिगणिक वेगळेपण असते आणि त्याचे कारण लेखकाच्या व्यक्तिमत्त्वातच दडलेले असते. हे व्यक्तिमत्त्व जेवढे प्रसन्न आणि रसिले तितके लेखन प्रत्ययकारी. व्यक्तिमत्त्वात नीरसपणा असेल तर वर्णनात केवळ जंत्रीवजा तपशिलाची शक्यता वाढते व भ्रमंतीचे ठिकाणही अबोलच रहाते. वर्तक यांचे व्यक्तिमत्त्व असे अबोल आणि नीरस नसल्याने त्यांचा प्रवास रसिल्या स्थळवर्णनाबरोबरच गमतीजमती आणि भेटलेल्या माणसांच्या कहाण्याही सांगतो.

वर्तक यांनी समवयस्क गटासमवेत हा जो प्रवास केला तो केवळ शहरांचा नाही वा ऐतिहासिक स्थळांचाही नाही. त्यांनी पंधरा-वीस दिवसांच्या भ्रमंतीत महत्त्वाची शहरे, शहराच्या दिशेने वाटचाल होऊ घातलेला ग्रामीण परिसर, डोंगररांगा आणि वेड लावणाऱ्या कड्याकपारी, भुरळ घालणारी सरोवरे, इतिहासाची आठवण करून देणारे राजवाडे आणि छाती दडपून टाकणारे भव्य पॅगोडे पाहिले तसेच समुद पर्यटनही केले.

वर्तकांनी पाहिलेला निसर्ग कठोर नाही, तर मुलायम आहे. पुस्तक मिटले की, डोळ्यांसमोर उद्योगी, परंपरा जपणारा आणि कष्टाळू चीन उभा राहतो. भारतीयांची चीनची आठवण 1962 च्या पराभवाची. दुसरी प्रचंड लोकसंख्येची. निसर्ग, पॅगोडे आणि संस्कृती जपून ठेवण्याच्या आसक्तीबद्दल लेखक आपुलकीने लिहू लागतो तेव्हा एका बाजूला प्रचंड पसरलेला व दुसऱ्या बाजूला पाण्याने वेढलेला अस्सल चीन मनात रुंजी घालू लागतो.

या भटकंतीची सुरुवातच डौलदार आहे. हाँगकाँगमधला प्रवेश व प्रचंड विमानतळावरील लगबग व सरहद्दीवरचे वातावरण त्यांनी अचूक टिपले आहेच, पण कालचे आणि आजचे हाँगकाँग टिपताना चिनी माणसाच्या ह्रदयालाही हात घातलाय. कष्टाळू आणि उद्योगी चीनची छाप त्यांच्यावर तेथूनच पडते. मग शेनझेन, ग्विलीन, शांघाय, हँगझौ, शिआन किंवा बेजिंग अशा शहरांचा इतिहास, राजकारण व आजची परिस्थिती यांचा हलकेहलके तपशील खुलत जातो. लेखक आथिर्क वा सामाजिक विश्लेषण करीत नाही. ते त्यांना अभिप्रेतही नव्हते. चीनमध्ये शिरताना राजकीय अत्याचार कानांवर आलेले असतात आणि परक्या देशात जायचे म्हणून थोडाफार अभ्यासही केलेला असल्याने कुतूहल जागृत असते. अत्याचार भोगलेली गाईडच जेव्हा चीन दाखवायला सामोरी येते, तेव्हा तिच्या चेहऱ्यावरची वेदना स्वातंत्र्य ही काय चीज आहे, याचे तरंग मनात उमटवून गेल्यावाचून राहात नाही. इव्हॉनचा खेळकरपणा, टेकड्यांचे काव्य सादर करणारी ली व मध्यम वयाची जेन या तीन महिला गाईड यांची व्यक्तिचित्रे लेखकाने समरसून लिहिली. गुपमधले होमी सेठना हे अफलातून पारशी व्यक्तिमत्त्व. लेखकाला सौंदर्य आणि सुंदरतेेबद्दल प्रेम आहे. म्हणून भटकंतीतील आर्तता वाचकांच्या मनात विरघळत जाते.

शहरांतले रुक्ष व नीरस सौंदर्य त्यांना भावलेले दिसत नाही. ते ग्रामीण निसर्गवर्णनात रमतात. चीनच्या यांत्रिक गतीतच त्याचे सौंदर्य आहे हे सांगायला ते विसरत नाहीत. चायना मिनिएचर स्पॉट, लाकडी पॅगोडे, सिक्स हार्मनी पॅगोडा, ठिकठिकाणचे ओपन व स्पिंग लेक थिएटर, पुरातन बागा, लिजियांग नदीतले पर्यटन, ठिकठिकाणी नजरेत भरणाऱ्या सोंगटीएवढ्या टेकड्या, वँग फू रॉकमध्ये दिसणारे आई-लेकराचे रूप, स्नेक वाईनने उडवलेला गोंधळ, लुडी यान गुहा, चंदोत्सवाचा माहोल, शांघायमधील विविध हॉटेले, यु युवान गार्डन, हँगझौमधले निळे पाणी आणि हिरवी वनराजी, इतिहास जागवणारी गावे, बँन्पो वसाहतीतले गाव, ग्रेट वॉल ऑफ चायना, बेजिंगची जडणघडण आणि तिआनमेन चौकातील हत्याकांड आणि या सर्वांवर वरताण दिसणारी फरबिडन सिटी असे फिरत फिरत ते पुन्हा टेंपल ऑफ हेवनपाशी येतात तेव्हा सारे प्रवासी हळवे होतात आणि वर्णनातून लेखकही वाचकांना अस्वस्थ करण्यात यशस्वी होतो. चीनच्या बांबूचा पडदा आता किलकिला झाल्याने चीनसमवेत अमेरिकाच काय भारतानेही व्यापार व सांस्कृतिक आदानप्रदान सुरू केले आहे. महासत्ता म्हणून ठसा उमटविणाऱ्या चीनचा प्रवास म्हणूनच महासत्तेकडे वाटचाल करू पहाणाऱ्या भारतीय पर्यटकाने केलाच पाहिजे. त्यासाठी हे पुस्तक वाचलेच पाहिजे.

अनिल डोंगरे

लू यू-चीन ( प्रवासवर्णन): चंदकांत वर्तक, अक्षरमुदा प्रकाशन, रविवार पेठ, नाशिक- 1. पाने: 176, किंमत: 160 रुपये

 
</text>
</doc>
