<doc>
<docno>1025535.cms.txt</docno>
<text>
 
महामुंबई
मुंडेंच्या बीडवर राष्ट्रवादीचा झेंडा
[ Saturday, February 19, 2005  01:33:59 am]


म. टा. प्रतिनिधी

मुंबई : राज्यातील 27 जिल्हा परिषदांच्या निवडणुकीत सत्ताधारी काँग्रेस-राष्ट्रवादी आणि त्यांच्या मित्रपक्षांनी 20 जिल्हा परिषदांचे अध्यक्षपद खेचून आणताना राज्यातील राजकारणावर पुन्हा एकदा वर्चस्व निर्माण केले. शिवाय माजी उपमुख्यमंत्री आणि भारतीय जनता पक्षाचे ज्येष्ठ नेते गोपीनाथ मुंडे यांच्या बीड जिल्ह्यातील साम्राज्यालाही राष्ट्रवादी काँग्रेसने सुरुंग लावला. त्याचवेळी राष्ट्रवादीच्या दगाफटक्याने गमवावा लागलेला रायगड शिवसेनेच्या मदतीने काबीज करून शेतकरी कामगार पक्षाने कोकणातील नव्या राजकीय समीकरणाची दिशा स्पष्ट केली.

विधानसभा निवडणुकीत भाजपने, केज वगळता, बीड जिल्ह्यात राष्ट्रवादीच्या सर्व उमेदवारांचा सफाया केला होता. त्याचा वचपा राष्ट्रवादीने यावेळी काढला व भाजपचेच आमदार सुरेश धस यांच्या मदतीने जिल्हा परिषद काबीज केली. या निवडणुकीत धस यांच्या सात सहकाऱ्यांनी राष्ट्रवादी उमेदवाराला उघड पाठिंबा दिल्याने अध्यक्ष आणि उपाध्यक्षपदी राष्ट्रवादीचे शिवाजी राऊत व रमेश आडसकर निवडून आले. याआधी राष्ट्रवादीचे सर्वाधिक सदस्य असतानाही मुंडे यांनी भाजपला विजय मिळवून दिला होता. त्याची सव्याज परतफेड झाली.

 
</text>
</doc>
