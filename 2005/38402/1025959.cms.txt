<doc>
<docno>1025959.cms.txt</docno>
<text>
 
महामुंबई
तळेकरांचा अहवाल मुख्यमंत्र्यांकडे
[ Saturday, February 19, 2005  11:43:28 pm]


म. टा. प्रतिनिधी

मुंबई : महानंद डेअरीचे अटकेत असलेले कार्यकारी संचालक शिवाजी तळेकर यांच्या काळातील पॉलिफिल्म, कॉस्टिक सोडा तसेच प्लास्टिक क्रेटच्या खरेदीच्या चौकशीचे अहवाल पुढील कारवाईसाठी मुख्यमंत्र्यांना सादर करण्यात आला आहे.

या तिन्ही गोष्टींची महानंदने अत्यंत चढ्या भावात खरेदी केल्याचा आरोप आहे. राज्य सरकारची आरे डेअरी तसेच गोकुळ दुधाच्या पिशव्यांसाठी लागणारी पॉलिफिल्म साडेनऊ ते दहा रुपये किलो दराने खरेदी करीत असताना महानंदने त्यासाठी जवळपास 20 रुपये मोजले होते. सिंडिकेट करून तसेच महानंदच्या अधिकाऱ्यांशी संगनमत करून संबंधित व्यापाऱ्यांनी जादा दर पदरात पाडून घेतल्याचा आरोप आहे.

असाच प्रकार कॉस्टिक सोड्याबाबतही घडला होता. इतर डेअऱ्या 13 रुपयांनी खरेदी करीत असताना महानंदने मात्र त्यासाठी 24 रुपये मोजले. प्लास्टिक क्रेटसाठीही इतरांचा दर 72 ते 75 रुपये असताना महानंदने प्रत्येकी 98 रुपये मोजले होते. ' महाराष्ट्र टाइम्स ' नेच हे प्रकार उघडकीस आणले होते. महानंदमधील तळेकर यांच्या भ्रष्टाचाराबाबत हायकोर्टाकडे झालेल्या तक्रारीत या प्रकरणांचाही समावेश होता. त्यानंतर सरकारने कोणती कार्यवाही केली, अशी विचारणा कोर्टाने केली होती. त्यावर मुख्यसचिव प्रेमकुमार यांच्यावतीने केलेल्या प्रतिज्ञापत्रात या तक्रारींच्या चौकशीचे अहवाल मुख्यमंत्र्यांना सादर करण्यात आले असल्याचे म्हटले आहे.

याच्याच जोडीने महानंदने केलेल्या दूधभुकटी आयातीच्या चौकशीचा अहवालही मुख्यमंत्र्यांना देण्यात आला आहे. ज्येष्ठ सनदी अधिकारी नंदलाल यांनी ही चौकशी केली होती व त्यात तळेकर यांना दोषी ठरविण्यात आले होते.

 
</text>
</doc>
