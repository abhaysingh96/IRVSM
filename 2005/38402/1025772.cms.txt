<doc>
<docno>1025772.cms.txt</docno>
<text>
 
संवाद
बॉम्बे 'डाईंग'!
[ Saturday, February 19, 2005  06:41:56 pm]


... मृत्युशय्येवर अनंत यातना सोसत जगणाऱ्या मुंबईची शुश्रूषा करण्याऐवजी तिचे लचके तोडण्यातच तिची मुले मश्गुल आहेत. 2000 पर्यंतच्या झोपड्यांना संरक्षण हा आणखी एक वार, इतकेच. मुंबई मरतेच आहे. ती पुढेही मरत मरत जिवंत राहील..!

काही वर्षांपूर्वी मुलुंडकडून मुंबईत शिरताना जाहिरातीचा मोठा फलक दिसायचा. त्यावर लिहिले होते , ' बॉम्बे डाईंग '! ही एका कंपनीची जाहिरात होती. पण मुंबईत शिरतानाच हे शहर मृत्युशय्येवर आहे, याची बोचरी जाणीव हा फलक करून द्यायचा. पुढे तो फलक हटला. मुंबईची स्थिती काही सुधारली नाही. हे शहर मेले नाही हे खरे, पण शरपंजरी पडलेल्या भीष्माचार्यांसारखे ते दरघडीला मरण यातना भोगत आहे. भीष्माचार्यांना निदान इच्छामरणाचे वरदान होते. मुंबईला तेही नाही. हे शहर कधी मरणार नाही, कारण त्याचा मृत्यू या देशाला परवडणारा नाही. मात्र, ते रसरसते निरोगी आयुष्यही जगू शकणार नाही, कारण त्याच्याच अंगाखांद्यावर खेळणाऱ्या आणि पोसल्या जाणाऱ्यांनी शहरालाच भोसकून रक्तबंबाळ करण्याचा अव्याहत उद्योग चालवला आहे.

जगातील कोणत्याही महानगरासमोर बाहेरून येणाऱ्या लोंढ्यांची समस्या असतेच. लंडन, टोकियो, न्यूयॉर्क, दिल्ली या शहरांमध्ये रोजीरोटीसाठी बाहेरच्या प्रांतांतून माणसे येतात व स्थायिक होतात. न्यूयॉर्क हे तर आंतरराष्ट्रीय शहर. मुंबईत याच देशातील अन्य राज्यांतले लोक येतात. न्यूयॉर्कमध्ये जगभरातून माणसे पैसा कमावायला येतात आणि कधी परत जातच नाहीत. पण यापैकी कोणत्याही शहराची अवस्था मुंबईसारखी नाही. भारतापुरतेच बोलायचे, तर दिल्लीच्या जुन्या भागात दाटीवाटीने वसलेली घरे आणि झोपड्या आहेत, पण नवी दिल्लीत रस्त्यांवर टपऱ्या आणि फूटपाथवर अनधिकृत वस्त्या नाहीत. त्या शहरात श्वास घेणे अशक्य होत नाही. मुंबईला कुबट वास आहे आणि सर्वत्र दुर्गंधी आहे, हे बाहेरच्या शहरातून इथे आल्यानंतर जाणवायला लागते. पुढे सर्वांच्याच नाकात ही दुर्गंधी वस्ती करते आणि ती श्वसनसंस्थेचा भागही बनते.

मुंबईची अशी अवस्था करण्यास सरकार, उद्योग, बेताल पुढारी आणि रिकामटेकड्या सार्वजनिक संस्था जबाबदार आहेतच, शिवाय सार्वजनिक घडामोडींविषयी कमालीची उदासीनता दाखवणारे पांढरपेशे मध्यमवगीर् या आरोपापासून मुक्त राहू शकत नाहीत. इथे प्रश्न केवळ मराठी माणसाचा नाही. तीन बाजूंनी पाण्याने वेढलेल्या मुंबईच्या विकासाला नैसगिर्क मर्यादा आहेत, याची जाणीव राज्यर्कत्यांना झालीच नाही आणि ते लक्षात आले, तेव्हा सोन्याची अंडी देणाऱ्या या कोंबडीचा मोह इतका अनावर झाला होता की, तिच्या मानेवर सुरी फिरवू नये, हा विवेक कुणाला राहिला नाही.

या अनर्थाला जबाबदार मराठी माणसेच आहेत. मुंबईत परप्रांतियांचे लोंढे वाढत राहिले. येणाऱ्या प्रत्येकाला इथे कायदेशीर रोजगार मिळत होता, असे नव्हे. खरेतर नव्हताच. पण तरीही लोंढे येतच राहिले, कारण इथे बेकायदा व अनैतिक धंदे करता येत होते. त्यातून उपजीविकेचा प्रश्न सहजी सुटत होता. सिनेमा तिकिटांचा काळाबाजार करण्यापासून अमली पदार्थांच्या उलाढालीपर्यंतचे व्यवहार याच शहरात बिनबोभाट चालू राहिले. रस्त्यावर विनापरवाना फेरीवाले बसू लागले. रातोरात बांधलेल्या झोपड्या ' अधिकृत ' ठरू लागल्या आणि कालच मुंबईत दाखल झालेल्यांना तीन वर्षांपूवीर्चे रेशनकार्ड मिळू लागले. हे सारे कुणाच्या सहमतीने आणि सक्रिय सहभागामुळे झाले ? परवाने देण्याचे काम महापालिकेतून व मंत्रालयातून चालते आणि अनधिकृत व्यवहार करणाऱ्यांना पकडण्याचे काम पोलिस खाते करते. या तीनही ठिकाणी आजही मराठी माणसे बहुसंख्य आहेत. लाच देणारे अमराठी असले, तरी लाच घेणारे निलाजरे कर्मचारी व अधिकारी मराठीच आहेत. फूटपाथवर फेरीवाल्यांची गदीर् व अरेरावी चालल्यामुळे रस्त्यावर चालणे मुश्कील झाले, अशी तक्रार मराठी मध्यमवगीर्य वर्तमानपत्रांना पत्रे लिहून करतात आणि त्याच फेरीवाल्यांकडून वस्तूही खरेदी करतात. फेरीवाल्यांना पकडण्यासाठी महापालिकेची गाडी येते. त्यातले सर्व कामगार व पोलिस मराठीच असतात. सर्वांच्या देखत ' भय्या ' त्यांना चिरीमिरी देतो. ती ते स्वीकारतात. ' भय्या ' तिथेच राहतो. त्याच्याकडून खरेदी करण्यातही मराठी माणसाला शरम वाटत नाही. मग परप्रांतियांना दोष का द्यायचा ?

मुंबईच्या राजकारणात अमराठी नेत्यांचा भरणा अधिक असला, तरी आजही मुंबईच्या 34 पैकी निम्मे आमदार मराठी भाषिक आहेत. महापालिका शिवसेनेच्या ताब्यात असल्याने मराठी नगरसेवकांचे बहुमत आहेच. मुंबई शहर व आसपासच्या परिसरातील खासदारांची संख्या पाहता, तिथेही मराठीची संख्या जास्त आहे. शिवाय मुंबई महाराष्ट्राची राजधानी असल्याने इथले सरकार कायमच मराठी नेत्यांच्या हातात राहिले. तरीही या शहरावर बाहेरील मंडळी निर्ढावलेपणाने बलात्कार करत राहतात, याचे कारण मराठी नेतृत्व हेच आहे. भारतावर इंग्रजांचे राज्य होते, तेव्हा राणीच्या सरकारची भारताकडे पाहण्याची वृत्ती स्वाभाविकपणे ' वसाहत ' अशी होती. या वसाहतीतून शक्य तितकी लूट करून उखळ पांढरे करण्याची ब्रिटिशांची वृत्ती आणि मुंबईतून लूटमार करण्याची राजकीय व व्यापारी नेत्यांची वृत्ती यात फारसा फरक नाही.

निवडून आल्यानंतर मुंबईत यायचे, सत्तेत वा राजकारणात असेपर्यंत इथे राहायचे, इथे शक्य तितक्या चांगल्या वस्तीत स्वत:ची घरे करायची आणि लक्ष मात्र नेहमीच स्वत:चा दूरवरचा मतदारसंघ विकसित करण्याकडे द्यायचे, ही राजकीय नेत्यांची धारणा. त्यामुळे मुंबईला कुणी ' आपली ' मानलीच नाही. जी आपली नाही, तिच्यासाठी कष्ट तरी कोण व कशाला घेणार ? शिवसेनेने पाच वषेर् महाराष्ट्रात सत्ता राबवली. ही संघटना मुंबईत जन्मली व वाढली. मुंबईनेच तिला महापालिकेत व नंतर राज्यात सत्तास्थानी बसवले. शिवसेनेचे दोन्ही मुख्यमंत्री मुंबईचेच. शिवसेनेच्या कारकिदीर्त फ्लायओव्हर्स झाले, हीच काय ती जमेची बाजू. याच 1995 ते 99 च्या काळात मुंबईतून उद्योग झपाट्याने पसार होऊ लागले आणि गिरण्यांच्या जमिनीवर बोलिंग क्लब्ज, मॉल आणि डिस्कोथेक आले. या प्रक्रियेत मराठी माणूस भरडला गेला आणि परागंदाही झाला. पण मुंबईची लोकसंख्या मात्र वाढत राहिली, कारण झोपडपट्टीवासियांना शिवसेना मोफत घरे पुरवणार असल्याची बातमी तोपर्यंत बिहार, उत्तर प्रदेशात वाऱ्यासारखी पसरली होती. 1995 ते 2000 या पाच वर्षांत मुंबईत साठ हजार नव्या झोपड्यांची भर पडली. या साऱ्यांना संरक्षण देण्याचे पाप आता काँग्रेस- राष्ट्रवादीचे सरकार करू धजले, कारण जे नवे लोंढे आले, त्यांना खोटी रेशनकाडेर् देऊन त्यांच्या निवासाचे पुरावे तयार करण्याचे काम मराठी सरकारी कर्मचाऱ्यांनीच केले. त्यांना रिक्षा चालवायचे परवाने देणारे आणि त्यांना महाराष्ट्राची खोटी डोमिसाईल प्रमाणपत्रे देणारेही मराठीच. या खोट्यानाट्या पुराव्यांच्या साह्याने ' मुंबईकर ' बनलेल्यांची नावे मतदारयाद्यांमध्ये असतील, याची काळजी कृपाशंकर सिंह वगैरे मंडळींनी घेतली आणि शिवसेनेच्या जोरावरच मुंबईत आलेल्यांनी पुढच्या दोन निवडणुकांत शिवसेनेचा पराभव करून उपकाराचे पांग फेडले.

असे मुंबईचे असंख्य मारेकरी. मूल चुकले, तरी आई त्याचा सांभाळ करते आणि त्याचे हित चिंतिते. मुंबईचेही तसेच आहे. अखंड मृत्युशय्येवर अनंत यातना सोसत जगणाऱ्या मुंबईची शुश्रूषा करण्याऐवजी तिचे लचके तोडण्यातच तिची मुले मश्गुल आहेत. 2000 पर्यंतच्या झोपड्यांना संरक्षण हा आणखी एक वार, इतकेच. मुंबई मरतेच आहे. ती पुढेही मरत मरत जिवंत राहील!

भारतकुमार राऊत

 
</text>
</doc>
