<doc>
<docno>1025884.cms.txt</docno>
<text>
 
देश-विदेश
भारत होणार लोकसंख्येतील महासत्ता!
[ Saturday, February 19, 2005  09:25:57 pm]


म.टा.विशेष प्रतिनिधी

नवी दिल्ली : संयुक्त राष्ट्राच्या ताज्या लोकसंख्या अहवालानुसार , 2050 साली भारत चीनला मागे टाकून, जगातला सर्वाधिक लोकसंख्येचा देश ठरण्याची शक्यता आहे. भारताची सध्याची लोकसंख्या सुमारे 108 कोटींची आहे तर चीनची 130 कोटी 65 लाख आहे. 2050 साली हे चित्र पूर्णत: बदलून भारताची लोकसंख्या 163 कोटी तर चीनची 144 कोटी झालेली असेल. त्यावेळी तिसऱ्या क्रमांकावर अमेरिका 42 कोटी लोकसंख्येचा देश असेल तर ब्रिटनने फ्रान्सला मागे टाकलेले असेल.

जगाची लोकसंख्या सध्या 630 कोटी आहे. 2012 पर्यंत ती 700 कोटींवर तर 2050 साली 930 कोटींवर पोहोचेल. अहवालानुसार अमेरिकेचा अपवाद वगळताविकसित पाश्चात्य देशांची लोकसंख्यावृद्धी मंदगतीने अन् काहीशा कमी प्रमाणात होते आहे तर 99 टक्के गरीब देशांची लोकसंख्या वेगाने वाढते आहे. भारत, चीन, पाकिस्तान, नायजेरिया, अमेरिका आणि बांगला देश हे असे सहा देश आहेत, की ज्यांनी 2000 सालानंतर दरवषीर् 7.7 कोटींची जागतिक लोकसंख्येत भर घातली आहे.

जगभरातल्या शहरांमध्ये या कालखंडात वेगाने लोकसंख्या वाढेल, याचे मुख्य कारण ग्रामीण भागातून मोठया प्रमाणात शहरांच्या दिशेने स्थलांतर होईल. आणखी 25 वर्षांनी जगात केवळ शहरांची लोकसंख्या 500 कोटींवर पोहोचेल जी सध्या 320 कोटी आहे. सध्या 17 कोटी लोकांचे आपल्या मूळ देशापासून दूर, अन्य देशात वास्तव्य आहे. अशा प्रवासी लोकसंख्येपैकी 60 टक्के लोकांनी वास्तव्यासाठी विकसित देशांची निवड केली आहे. अशा महत्वपूर्ण तपशीलांचाही अहवालात समावेश आहे. गेल्या शतकात सुधारलेल्या आरोग्य सुविधांमुळे मृत्युदर कमी झाला आफ्रिकन देशांमध्ये मात्र एडस्सारख्या दुर्धर आजारांमुळे मृत्युदरात अचानक वाढ झाली. जगातल्या बहुसंख्य लोकसंख्या अभ्यासकांचे, चालू शतकात मानववंशाची वेगाने वाढ होईल, याविषयी एकमत आहे. संयुक्त राष्ट्र लोकसंख्या विभागाच्या अहवालाअगोदर वॉशिंग्टनच्या पॉप्युलेशन रेफरन्स ब्युरो (पीआरबी)नेही जवळपास याचप्रकारचे निष्कर्ष सादर करणारा अहवाल प्रसिद्ध केला आहे.

 
</text>
</doc>
