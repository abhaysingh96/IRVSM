<doc>
<docno>1025538.cms.txt</docno>
<text>
 
महामुंबई
मुंबईचे नवे महापौर
[ Saturday, February 19, 2005  01:35:41 am]


म. टा. प्रतिनिधी

मुंबई : शिवसेनेचे दत्ता दळवी यांनी काँग्रेसचे आर. आर. पिल्लई यांचा 77 मतांनी पराभव करून मुंबईचे 74 वे महापौर होण्याचा मान मिळवला. दळवी यांनी विरोधकांची तीन मतेही मिळवली. उपमहापौरपदाच्या लढतीत भारतीय जनता पक्षाचे दिलीप पटेल यांनी काँग्रेसच्या सलमान मस्तान शेख यांचा 71 मतांनी पराभव केला. त्यांनीही विरोधकांचे एक मत मिळवले. दळवी महापौर झाले असले तरी, विद्यमान महापौर महादेव देवळे यांची मुदत रविवारी संपत असल्यामुळे महापौरांच्या खुचीर्वर विराजमान होण्यासाठी दळवी यांना सोमवारपर्यंत थांबावे लागणार आहे. महापौरांची गाडी मात्र त्यांना घरी जाण्यासाठी देण्यात आली. मंुबईला दोन महापौर असेच चित्र सोमवारपर्यंत दिसणार आहे.

दुपारी निवडणुकीची प्रक्रिया सुरू होण्यापूवीर् सभागृहात राष्ट्रवादीचे नेते रविंद पवार यांनी निवडणुकीस आक्षेप घेतला. विद्यमान महापौरांची मुदत रविवारी संपत असून आज निवडणूक झाली तर मंुबईकरांना सोमवारपर्यंत आणखी एक महापौर मिळेल. एकाच शहराला दोन महापौर कसे, असा सवाल त्यांनी केला. तर, काँग्रेसचे निलंबित सदस्य खान बस्तिवाला यांनी, निवडणूकच बेकायदेशीर असल्याचा दावा केला. त्यावर, सभागृह नेते प्रभाकर शिंदे यांनी ,' राज्य सरकारच्या आदेशानुसारच निवडणूक होत आहे. सध्याच्या महापौरांची मुदत रविवारी रजेच्या दिवशी संपत आहे, म्हणून आज निवडणूक घेण्याचा आदेश देण्यात आला आहे ,' असा खुलासा केला.

मंुबई महापालिकेच्या महापौर व उपमहापौरपदाच्या निवडणुका शुक्रवारी दुपारी पार पडल्या. महापौरपदासाठी 206 नगरसेवकांनी मतदान केले. दळवी यांना 140, तर पिल्ले यांना 63 मते पडली. तीन मते अवैध ठरली. उपमहापौरपदाच्या निवडणुकीत दिलीप पटेल यांना 138, तर सलमा मस्तान शेख यांना 66 मते मिळाली. दोन मते बाद ठरली. शिवसेनेच्या शुभदा गुडेकर, पक्षाचे सहयोगी सदस्य प्रवीण शिंदे, भाजपचे कमंचन जैन मतदानाला गैरहजर होते. काँग्रेसचे सहा सदस्य गैरहजर होते. राष्ट्रवादीच्या सर्व नगरसेवकांनी मतदान केल्याचे पक्षाचे पालिकेतील नेते रवींद पवार यांनी सांगितले. समाजवादी पक्षाचा निवडणुकीवर बहिष्कार असताना एका सदस्याने मतदानात भाग घेतला.

देवळेंचे शीघ्रकाव्य

शीघ्रकवी म्हणून वेगाने उदयास आलेले विद्यमान महापौर महादेव देवळे यांच्या काव्यप्रतिभेला आजही बहर आला होता. महापौरपदाची निवडणूक पार पडल्यानंतर देवळे कविता ऐकवणार, याची सदस्यांना खात्रीच होती. त्यामुळे सदस्यांनीही ' एक कविता होऊन जाऊ द्या ', असा आग्रह धरला. देवळे यांनीही ' तुझ्या गळा, माझ्या गळा, विजयाच्या घालतो माळा ', अशी ' आकस्मिक ' सुचलेली कविता ऐकवली.

 
</text>
</doc>
