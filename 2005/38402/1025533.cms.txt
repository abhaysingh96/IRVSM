<doc>
<docno>1025533.cms.txt</docno>
<text>
 
महामुंबई
10 हजार घरे सोनिया गांधींच्या प्रतीक्षेत
[ Saturday, February 19, 2005  01:32:43 am]


सुकृत खांडेकर

मुंबई : मुंबई नागरी परिवहन प्रकल्प ( एमयूटीपी) आणि मुंबई नागरी पायाभूत सुविधा प्रकल्प (एमयूआयपी) या दोन महत्त्वाकांक्षी प्रकल्पांमुळे विस्थापित झालेल्या आणि होणाऱ्या झोपडपट्टीवासियाच्या पुनर्वसनासाठी एक हजार कोटी रुपये खर्चून बांधलेल्या 50 हजार सदनिका तयार असून त्यातील मानखुर्द येथील 10 हजार 484 घरे चार महिन्यांपासून काँग्रेस अध्यक्ष सोनिया गांधी यांच्या प्रतीक्षेत आहेत. मुंबई महानगर विकास प्राधिकरणाने ( एमएमआरडीए) बांधलेल्या या सदनिका प्रत्येकी 225 चौरस फुटांच्या असून प्रकल्पबाधित झोपडपट्टीवासियांना त्या मोफत देण्यात येणार आहेत.

एमएमआरडीएने एका वर्षात मुंबईतील 27 ठिकाणी तीन लाख झोपडपट्टीवासियांसाठी 50 हजार सदनिका बांधण्याचा विक्रम केला आहे. जोगेश्वरी, मजास, पवई, गोरेगाव, निर्लान, नेस्को, कांजूरमार्ग, बोरला, घाटकोपर, माहूल, चेंबूर, मानखुर्द, ओशिवरा, आणिक, भक्ती पार्क, पूनमनगर, भांडुप या ठिकाणी सदनिका बांधल्या आहेत. एमयूटीपीच्या 23 हजार आणि एमयूआयपीच्या 35 हजार झोपडीवासियांसाठी एकूण 58 हजार सदनिका बांधण्याची योजना असून साडेतीन लाख कुटुंबांचे पुनर्वसन केले जाणार आहे.

मुख्यमंत्री विलासराव देशमुख यांनी सहा डिसेंबर 2004 रोजी काँग्रेस अध्यक्ष सोनिया गांधी यांना पत्र पाठवून मानखुर्दच्या सदनिकांचा ताबा देण्यासाठी यावे, अशी विनंती केली आहे. सोनिया यांच्या तारखेसाठी ताबा देणे रखडले आहे. विधिमंडळाच्या हिवाळी अधिवेशनानंतर म्हणजेच 24 डिसेंबर 2004 नंतर सोनियांची वेळ मिळेल असे अपेक्षित होते. पण मुख्यमंत्र्यांच्या पत्राला अडीच महिने उलटून गेले, तरी त्यांच्याकडून तारीख मिळालेली नाही.

मानखुर्दला 4. 7 हेक्टर जमिनीवर सर्व मूलभूत सुविधांसह 80 हजार झोपडपट्टीवासींना हक्काचा निवारा देण्यात येणार आहे. मानखुर्द आणि गोवंडी रेल्वे स्टेशनांपासून अवघ्या 500 मीटर अंतरावर ही जागा आहे. 600 दुकाने , 100 बालवाड्या , 100 कार्यालये आणि 100 सुविधा केंदांचीही तेथे उभारणी केली आहे. या परिसरात प्राथमिक व माध्यमिक शाळा तसेच रुग्णालय उपलब्ध आहे. डांबरी रस्ते, फुटपाथ, पिण्याच्या पाण्याचे नळ, ड्रेनेज, पावसाळी पाणी वाहून नेणारी गटारे, रस्त्यावर आधुनिक पद्धतीची प्रकाशव्यवस्था पुरवण्यात आली आहे. मानखुर्दच्या पुनर्वसन प्रकल्पासाठी 150 कोटी रु. खर्च झाले आहेत.

 
</text>
</doc>
