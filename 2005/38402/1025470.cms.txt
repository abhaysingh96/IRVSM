<doc>
<docno>1025470.cms.txt</docno>
<text>
 
अर्थव्यवहार
कला, क्रीडा क्षेत्रासाठी तरतूद आवश्यक
[ Saturday, February 19, 2005  12:31:44 am]


मला ज्या क्षेत्रात कळत नाही, त्या क्षेत्रात मत देणं चुकीचं आहे, पण सामान्य नागरिक म्हणून बजेटकडे एका सजग दृष्टिकोनातून पाहतो. देशाच्या अर्थकारणाचा सखोल विचार करणारं हे अंदाजपत्रक निश्चित बरोबर असतं, कारण सरकार निर्णय घेऊन मोकळं होत नसणार. प्रत्येक गोष्टीचा सारासार विचार त्यांनी केलेला असतो, त्याशिवाय अंदाजपत्रकात त्याचा समावेश करणार नाही. त्यामुळे सरकारचं धोरण उत्तम असतं, मात्र कला आणि क्रीडा क्षेत्रासाठी आणखी मोठ्या प्रमाणावर तरतूद करण्याची आवश्यकता आहे.

' बजेट ' म्हटल्यावर महागाई हा शब्द पर्याय म्हणून वापरला जातो. अर्थात बदलत्या काळाचा तो अविभाज्य घटक आहे, पण जीवनावश्यक गोष्टींच्या बाबतीत हा नियम सरसकट वापरला जाणं योग्य नाही. रॉकेल, पेट्रोल, डिझेलसारख्या गोष्टींमध्ये तर वर्षभर वाढ होत असते. जीवनावश्यक आणि चैनीच्या गोष्टींसाठी वेगळे कप्पे आहेत, हे ध्यानात ठेवण्याची नितांत आवश्यकता आहे. मध्यमवगीर्यांवर पडणारा नेहमीचा बोजा ही नेहमीची डोकेदुखी ठरलेली आहे. चैनीच्या वस्तूंबाबत होणारी वाढ मान्य आहे, कारण अर्थात ती लक्झरियस बाब त्या खात्यावर त्याची नोंद होते. त्या विरोधात होणारी कुजबूज अयोग्य आहे.

कला आणि क्रीडा क्षेत्रांसाठी खऱ्या अर्थाने मोठ्या प्रमाणावर मदत करण्याची गरज आहे. या क्षेत्रातील उदयोन्मुख कलावंत, खेळाडू आणि सर्जनशील कलाकृतींना दाद देण्यासाठी विशेष तरतूद करण्याची गरज आहे.मात्र एका क्षेत्राला सबसिडी देऊन त्याला कुबड्यांचा आधार देण्याचा प्रयत्न करू नये, असं वाटतं. अशा परावलंबी करणाऱ्या आधारामुळे गुणवत्तेच्या मूळ गाभ्याला धक्का लागत असेल तर निश्चितच त्या क्षेत्राला ते मारक ठरण्याची शक्यता अधिक आहे. आथिर्क मदत करण्यासाठी त्याची गुणवत्ता पारखून घेण्याची नितांत आवश्यकता आहे. कारण कष्टाला पर्याय नाही, हा मूलमंत्र कायम राहिला पाहिजे. आथिर्क मदतीचा गैरफायदा घेण्यासाठी हरतऱ्हेने प्रयत्न होतात. त्यामुळे प्रत्येक गोष्टीसाठी किंमत मोजण्याची मानसिकता निर्माण व्हायला पाहिजे, अन्यथा मोफत मिळणाऱ्या गोष्टींचं मोल आपल्यासाठी कमीच असतं. ' बजेट ' सादर होताना नेहमीच त्याच्यावर नजर असते. अगदी एखाद दोन वेळा ते बजेट जाणीवपूर्वक पाहिल्याचंही आठवतंय. वर्तमानपत्रातील बातम्या वाचून त्याचा वेध घेण्याची सवय मात्र आजही कायम आहे. अगदी आपल्या सवयीच्या गोष्टी महागल्या आहेत का, हे जाणीवपूर्वक पाहतो. मुळात दरवषीर् डोळ्यांनाच इतकी सवय झालीय की, बजेट सादर झाल्यानंतर दुसऱ्या दिवशी सकाळी हातात वर्तमानपत्र आल्यावर त्या गोष्टींचा ऊहापोह करण्यात दिवस जातो.

दरवषीर् बजेटमध्ये विविध गोष्टींमध्ये बदल हे होत असतात, पण या ' अमेण्डमेण्ट्स ' ची अमलबजावणी अतिशय कडक पद्धतीने होण्याची गरज आहे कारण आपल्याकडे त्यामधील त्रुटींचा फटका हा सामान्य माणसाला अधिक बसत आलाय. यंदाच्या बजेटमध्ये तरी सामान्य माणसाच्या खिशाला हे परवडण्याजोगं असावं आणि त्यांच्या खिशाचा प्रामुख्याने विचार होण्याची गरज आहे. कला, सांस्कृतिक आणि क्रीडा क्षेत्राला खऱ्या अर्थाने न्याय मिळाला तर निश्चितच सध्याचं चित्र बदललं जाईल. मूठभर श्रीमंत आणि उच्चमध्यमवगीर्यांना डोळ्यासमोर ठेवून अवघ्या भारताच्या अर्थकारणाचा विचार केला जाणार नाही, अशी आशा आहे.

अरुण नलावडे

( शब्दांकन : अमित भंडारी)

 
</text>
</doc>
