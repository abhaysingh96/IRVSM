<doc>
<docno>1025751.cms.txt</docno>
<text>
 
संवाद
आशुतोषचं 'स्वघर'
[ Saturday, February 19, 2005  06:13:06 pm]


घर म्हणजे एक रचना, वास्तू असं न मानता, त्याला मी एक भावना मानतो. तुमच्या आठवणींशी घर निगडित असतं. मग त्या कडू असोत वा गोड. म्हणून बऱ्याचदा मन:स्थिती पालटण्यासाठी घर बदलण्याचा सल्ला दिला जातो, नाही का ?

घरांच्या बाबतीत मी अत्यंत भाग्यवान माणूस आहे. कारण मला दोन घरं आहेत. एक पारंपरिक... एक आधुनिक... आणि दोन्ही घरं जवळजवळ आहेत. खरोखरच हेवा वाटण्यासारखी परिस्थिती आहे, नाही का ? मी शंभर टक्के वांदेकर. इथेच जन्मलो... इथेच वाढलो... याच रस्त्यांवर क्रिकेट खेळलो... मित्रांसोबत धमाल केली... मला घर म्हटलं की या सर्व आठवणींचा एक कॅलिडोस्कोप डोळ्यांसमोर येतो. म्हणून घर म्हणजे एक रचना, वास्तू असं न मानता, त्याला मी एक भावना मानतो. तुमच्या आठवणींशी घर निगडित असतं. मग त्या कडू असोत वा गोड. म्हणून बऱ्याचदा मन:स्थिती पालटण्यासाठी घर बदलण्याचा सल्ला दिला जातो, नाही का ?

अॅनीवेज... सांगायचा मुद्दा हा की, मी लहानपणी एका छान बंगल्यात वाढलो. कुमकुम या अभिनेत्रीचा तो बंगला. छोटी, ब्रिटिश पद्धतीची आऊटहाऊसेस असतात तसा मोठा व्हरांडा... उतरतं छप्पर... अंधाऱ्या खोल्या... असा. कितीतरी वेळा मे महिन्याच्या सुट्ट्यांमध्ये मी व्हरांड्यात बसून ऊनसावल्यांचा बदलता खेळ पाह्यलाय... पावसाची झड न्याहाळलीय. पुस्तकांमध्ये रंगून गेलोय... त्या माझ्या घराला विशिष्ट सजावट नव्हती. साधं महाराष्ट्रीयन कुटुंबाचं असतं तसं घर. लग्न झाल्यावर सुरुवातीची काही वर्षं आम्ही एकत्र राहात होतो. सुनिता ( बायको), कोणार्क आणि विश्वांग (मुलं), आश्ोषा (बहीण) आणि आईबाबा... मुलं मोठी व्हायला लागली तशी जागा अपुरी पडण्याची मुंबईकरांच्या पाचवीला पुजलेली समस्या आमच्याही घरात उद्भवली. मोठी जागा तर हवी होतीच, पण समहाऊ मी इकडे खूपच अटॅच्ड होतो. परत वास्तुदेवतेने तथास्तु म्हटलं आणि मला इथेच दुसरी जागा मिळाली. येस, याच बंगल्यात. वरती अपार्टमेंट बांधणं सुरू आहे, मी तिथं नवीन जागा घेतलीय.

या आमच्या नव्या जागेला सजवायची जबाबदारी सुनितानं उचललीय. तिला सजावट आणि कल्पकता यांचा उत्कृष्ट सेन्स आहे. परत आपल्या कुटुंबाच्या आवडीनिवडी, गरजा तिला पूर्ण माहीत असल्याने ती जे काही करेल ते फॅन्टास्टिक असेल याबद्दल दुमत नाही. पण ज्या प्रकारची सजावट सध्या प्रचलित आहे. त्यापेक्षा काही तरी वेगळं हवं यावर मात्र आमचं एकमत आहे. कारण मला घराची 2 ड्डह्मद्वह्लद्ध घालवून त्याला फाइव्हस्टार हॉटेलचा अगदी फॉर्मल, प्लश बट कोल्ड लुक द्यायचा नाहीए. घराला खुलवणारी सजावट हवी. सुनिताने या नव्या घरासाठी पौर्वात्य आणि भारतीय अशी संकल्पना वापरलीय. त्यामुळे व्हरांडा आहे तो जपानी पद्धतीचा. बैठी रचना असणारा, मिनिमम सजावटीचा. बांबूची झाडं असलेला. फ्लोरिंगसाठी ' पेबल्स इन अ स्ट्रीम ' ही थीम आहे. निवळशंख पाण्यातले तळाचे दगडगोटे कसे दिसतात ना, त्यासारखंच थोडंसं... बेडरूम चायनीज पद्धतीची आणि हॉल मात्र परंपरागत शुद्ध ' स्वदेसी ' भारतीय पद्धतीचा आणि हो, मुलांची खोली हॅरी पॉटर आणि कंपनीसारखी!

समहाऊ मला पाश्चिमात्य रचना, डेकॉरपेक्षा आपली पौर्वात्य, भारतीय सजावट जास्त भावते. कारण घरामधनं मला जे कोझी फीलिंग अपेक्षित असतं ते मिळतं. माझं नवं घर हळूहळू आकार घेतंय... माझं जुनं घर आहे तिथंच आणि तस्संच आहे... मी सुरुवातीला म्हटलं तसं की मला दोन घरांचं भाग्य लाभलंय... घर नुस्तं घ्यायचं जरी ठरवलं तरी माणसं भारावून जातात... इकडे माझ्याबाबतीत तर चक्क दोन घरं, त्यामुळे जेव्हा कधी बाहेर जातो, जेव्हा प्रचंड होमसिक होतो... तेव्हा कधी एकदा ' स्वघरी ' येतो असं होतं... मला वाटतं की, जेव्हा असं फीलिंग तुम्हाला येतं ना तेव्हा खुश्शाल समजा की तुम्ही तुमचं होम क्रिएट केलंय...!

आशुतोष गोवारीकर

शब्दांकन- शुभा प्रभू-साटम

 
</text>
</doc>
