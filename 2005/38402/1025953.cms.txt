<doc>
<docno>1025953.cms.txt</docno>
<text>
 
महाराष्ट्र
झोपडपट्टीवासीयांचा ताण वसईवर!
[ Saturday, February 19, 2005  11:30:00 pm]


शशी करपे

वसई : दहशत आणि पाणी हेच वसईतल्या राजकारणाचे मुख्य केंदबिंदू राहिले. त्याचवेळी मुंबईतील वाढत्या लोंढ्यांचा भार वसईवर पडतोय याकडे सगळ्यांचंच दुर्लक्ष झालं. वसईत नागरीकरण झपाट्याने सुरू असतानाच रेल्वेतील अतिक्रमणं, मुंबईतील झोपडपट्ट्या हटवल्या की तिथलंी माणसंही इथंच स्थलांतरीत होत आहेत, याचं भान कुणालाही नव्हतं. परिणामी आज वसईची लोकसंख्या 12 लाखाच्या वर पोचली असताना झोपडपट्टी आणि गलिच्छ वस्तीत राहणाऱ्यांची लोकसंख्या तीन ते साडेतीन लाखाच्या घरात गेली आहे. त्यामुळेच वसईतील स्थानिक स्वराज्य संस्थांना नागरी सुविधा पुरवणं कठीण होऊन बसलं आहे. म्हणूनच झोपडपट्ट्यांमुळे मुंबईची आजची जी स्थिती आहे त्याची पुनरावृत्ती भविष्यात वसईत झाल्यास आश्चर्य वाटणार नाही.

मुंबईच्या वेशीवर असल्याने वसईत नागरीकरण झपाट्याने झालं. वसईतून मुंबईला जाणं-येणं खूपच सोयीचं आहे आणि आपलं स्वपनतलं घर, अगदी बजेटमधेच मिळत असल्याने मुंबईतील मध्यमवगीर्यांचा लोंढा वसईकडे सरकला. त्यामुळेच 15 वर्षां वसईतल्या नागरीकरणाला वेग आला. सुनियोजित विकास व्हावा म्हणून राज्य सरकारने वसई विकास आराखडा तयार करण्यासाठी 1989 साली सिडकोची नियुक्ती केली. पण सिडकोचा विकास आराखडाच अद्याप पूर्णत्वास न गेल्याने वसईत अनेक समस्या गंभीर बनल्या आहेत. मुंबईतील झोपडपट्टीतून होणारं स्थलांतर हे त्यातील एक महत्त्वाचं कारण आहे. सिडकोने आराखडा तयार करण्यासाठी जमिनींवर विविध प्रकारची आरक्षणं टाकली. आराखडा अद्याप मंजूर नसताना सिडकोने अनेक नव्या वसाहतींना परवानग्या दिल्या. दुसरीकडे, त्याच्या दुप्पट वेगाने चाळवजा झोपडपट्ट्या निर्माण झाल्या. सिडकोने जमिनींवर आरक्षणं टाकली खरी. पण त्या जमिनींवर बांधकाम करण्याची परवानगी दिली नाही अथवा त्या सरकारी दप्तरी जमा केल्या नाहीत. सिडकोच्या आराखड्या आतापर्यंत अनेकवेळा बदल झाले. त्याचा फायदा बड्या बिल्डरांनी उचलून आपापल्या जमिनी नागरीकरणासाठी मोकळ्या केल्या. मात्र छोट्या शेतकऱ्यांना वाली नसल्याने त्यांच्या जमिनींवरील आरक्षणं तशीच राहिली. जागेची किंमत दिवसेंदिवस वाढत चालल्याने शेतकऱ्यांनी आरक्षित जमिनी विकून टाकल्या. मग त्याजागांवर चाळी आणि झोपड्या उभ्या राहिल्या. आज वसईत ज्या अनधिकृत चाळी अथवा झोपडपट्ट्या उभ्या राहिल्या आहेत त्या बहुतांश आरक्षित जमिनींवरच बांधल्या गेल्या आहेत. त्याचवेळी ज्या-ज्यावेळी मुंबईत अतिक्रमणाविरोधात कारवाई झाली त्या-त्यावेळी त्यातील लोकांचं स्थलांतर अशाच ठिकाणी झालं. खाजगी जमिनी कमी म्हणून की काय चाळ माफियांनी वन, महसूल आणि आदिवासी जागा हडप करून तिथं अनधिकृत चाळी आणि झोपडपट्टया वसवल्या.

रेल्वेने आपल्या हद्दीतील अतिक्रमणं हटवण्यास सुरुवात केल्यानंतरच मुंबईतल्या झोपडपट्टीवासियांच्या स्थलांतराला खरी सुुरुवात झाली. पाच वर्षांत वसईतल्या अनधिकृत चाळी आणि झोपडपट्टीतील लोकसंख्या तीन ते साडेतीन लाखाच्या घरात पोचली आहे. यामधे परप्रांतियांचाच भरणा सर्वाधिक आहे. तसंच रेती व्यवसायात मजूर म्हणून काम करणाऱ्यांची परप्रांतियांची संख्या 60 हजाराच्या घरात पोचली आहे. ठेकेदाराने मुंबई-अहमदाबाद महामार्गाच्या कामासाठी आंध्र प्रदेशातून मोठ्या प्रमाणावर मजूर आणले. ते परत न जाता इथंच स्थायिक झालं. त्यांची संख्या 20 हजाराच्या आसपास आहे. वसईत 25 हजार रिक्षा आहेत. तेवढ्याच संख्येने फेरीवाले आहेत. त्यापैकी बहुतेक परप्रांतिय आहेत. त्यांच्यावर कारवाई केली तर त्यांच्या दादागिरी पुढे पालिकांचं काहीच चालत नाहीत. त्यामुळे तेही मग्रुर झाले आहेत. या सर्व लोकांचं विरार आणि नालासोपारा शहरात मुख्यत्वे करून हे प्रमाण अधिक आहे. आता तर चंदनसार, धानिव, गोखीवरे, वालीव, टिवरी, राजावली, जूचंद, बाफाणे, कामण, चंदपाडा, पेल्हार या परिसरात अनधिकृत चाळी आणि झोपड्यांचं काम वेगात सुरू आहे. तसंच मुंबई-अहमदाबाद महामार्गालगत लाक डाच्या वखारी आणि भंगार विक्रेत्यांनी सरकारी जमिनींवर अतिक्रमण करुन आपलं बस्तान बसवलं आहे.

वसईची नागरी सुविधा कोलमडून टाकणा-या अनधिकृत बांधकामांवर कारवाई कुणी करायची यावरून वाद आहेत. विकासाची जबाबदारी असलेल्या सिडकोनेच कारवाई करावी असं सगळ्याचं म्हणणं आहे. तर स्थानिक स्वराज्य संस्थांनाही तसे अधिकार आहेत असं सिडकोचं म्हणणं आहे. यावर उपाय म्हणून जिल्हाधिकाऱ्यांनी प्रांताधिकाऱ्यांच्या अध्यक्षतेखाली अनधिकृत बांधकामविरोधी कार्यबल गटाची निमिर्ती केली आहे. त्यात सिडकोसह स्थानिक स्वराज्य संस्था, महसूल, पोलिस आणि वीज मंडळ आदी खात्याचे प्रतिनिधी आहेत. पण या गटात एकवाक्यताच नसल्याने ठोस कारवाई होताना दिसत नाही. गटातील सदस्य अनधिकृत बांधकामासाठी एकमेकांकडे बोटं दाखवत असताना अशा बांधकाम व्यावसायिकांकडून नियमित मलिदा घेण्यास मात्र मागे नाहीत. त्यामुळेच इथली अनधिकृत बांधकामं फोफावली असा आरोप केला जातो. त्यातूनच चाळ माफियांची हिंमत वाढली. कारवाई करण्यासाठी गेलेल्या सिडको आणि पालिक ांच्या कर्मचाऱ्यांवरच हल्ले करण्याचे प्रकार वाढीस लागले आहेत. त्यामुळे कारवाई करण्यास कुणी पुढे यायची हिंमत करत नाहीत.

त्याच्या दुष्परिणामांचा मात्र कुणीच गंभीरपणे विचार करताना दिसत नाहीत. आजची वसईची स्थिती काय आहे ? वसईत आधीच पिण्याच्या पाण्याची बोंब. वसईतील मोठी नगरं आजही बारमाही टँकरच्या पाण्यावरच अवलंबून आहेत. त्यामुळे वसईत बारमाही पाणीटंचाई जाणवत असते. आता कु ठे महत्वाकांक्षी सूर्या पाणीपुरवठा योजनेचं पाणी मिळणार आहे. पण नागरीकरणाचा वेग अशाच पध्दतीने वाढत राहिला तर तेही पाणी अपुरं पडण्याची भिती आहे. स्थानिक स्वराज्य संस्थांचं उत्पन्नाचं साधन मर्यादित असल्याने नागरी सुविधा पुरवणं कठीण होऊन बसलं आहे. वसईत बांधकाम व्यवसाय हेच वसईतील महसूलाचं मुख्य स्त्रोत आहे. पण त्यांना परवानगी देण्याचे अधिकार सर्वस्वी सिडकोचे असल्याने महसूल त्यांच्या तिजोरीत जातो. बांधकामांना परवानगी देणारी सिडको नागरी सुविधा मात्र पुरवत नाही. त्याचा ताण स्थानिक स्वराज्य संस्थांवर पडतो आहे. त्यामुळेच वसईत अनेक नागरी समस्या तीव्र बनल्या आहेत. त्याचबरोबर अनधिकृत चाळी आणि झोपडपट्टयां परप्रांतिय गु्न्हेगार आणि मुंबईतील तडीपार गुंडांची आश्रयस्थानं बनली आहेत. त्यातूनच गुन्हेगारी आणि चोऱ्यांचं प्रमाण वाढून वसईतील कायदा आणि सुव्यवस्था धोक्यात आली आहे. पण याविरोधात आता आवाज उठताना दिसत नाही. दहशत आणि पाणी एवढ्यापुरतीच वसईतील आंदोलनं मर्यादित राहिली. सिडकोविरोधात आंदोलन करत असताना पर्यायासाठी चळवळ उभी राहिली नाही. टँकरविरोधात आंदोलन झालं पण रखडलेल्या पाणीपुरवठा योजना कार्यान्वित व्हाव्यात म्हणून कुणी पुढं येऊन आवाज उठवला नाही. आता केंद आणि राज्य सरकारला मुंबईचं शांघाय करण्याची घाई लागली आहे. परिणामी गेल्या दोन महिन्यात वसईत किमान लाखभर लोकांनी आश्रय घेतला आहे. त्यामुळे वसईत झोपडपट्टी वाढेल याविरोधात कुणी बोलत नाही. मुख्यमंत्र्यांनी मुंबईतील झोपडपट्ट्यांविरोधातली कारवाई सार्वजनिक हितासाठी आहे असं म्हटलं आहे. पण त्यात वसईचं अहित दडलंय त्याचं काय ?

 
</text>
</doc>
