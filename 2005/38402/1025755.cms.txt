<doc>
<docno>1025755.cms.txt</docno>
<text>
 
संवाद
पाच पिढ्यांच्या प्रवासाची कहाणी
[ Saturday, February 19, 2005  06:21:36 pm]


या प्रवासातून ठळकपणे जाणवते, ते हे की विसाव्या शतकाच्या पहिल्या दशकातील ' बन्सीधरा ' ची अवस्था शतक उलटले, तरी तशीच आहे आणि चारूता सागर, मेश्राम यांना शंभर वर्षानंतरही तीच व्यथा पुन्हा शब्दबद्ध करावी लागत आहे. एकीकडे भौतिक आणि वैज्ञानिक प्रगतीमुळे संपन्नता आली असली तरी वैचारिक पातळीवर प्रगल्भता आलीच असे मानणे कसे चुकीचे आहे, हे यातील अनेक कथांमधून दिसते.

विसावे शतक हे केवळ मराठी भाषा आणि साहित्यच नव्हे तर एकूण मराठी मानसिकता आणि मराठी संस्कृती यांच्या दृष्टीने संक्रमणाचे शतक म्हणावे लागेल. ' चामुंडराये करवियले... ' या उक्तीपासून सुरू झालेल्या मराठी विचारधनाच्या प्रवासाच्या इतिहासात तर हे संक्रमणाचे शतकच म्हणावे लागते. दर वीस एक वर्षांनी एक पिढी बदलते, असे गृहीत धरले तर या शतकात दर दोन दशकांनी वैचारिक स्थित्यंतरे होत गेली आणि त्याचे प्रतिबिंब वैश्विक साहित्यात उमटत गेले. मराठी साहित्यही त्यापासून दूर राहणे शक्यच नव्हते. केशवसुतांनी आपल्या ' तुतारी ' ने नव्या युगाचा बिगुल फुंकला आणि पुढे कुसुमाग्रजांनी ' क्रांतीचा जयजयकार ' केला. मग शतक उजाडण्यापूवीर्च बाळसे धरू लागलेली ' मराठी कथा ' या प्रवासापासून दूर राहणे शक्यच नव्हते. मराठी कथेच्या याच प्रवासाची ' कहाणी ' के.ज. पुरोहित आणि सुधा जोशी यांनी आपल्यापुढे त्यातील ठळक मानदंडांसह ' मराठी कथा: विसावे शतक ' या ग्रंथातून उभी केली आहे.

शतक उजाडले तेव्हा टिळक, रानडे, गोखले यांचा प्रभाव मराठी जनमानसावर होता. अर्थात शाहू महाराज, महात्मा फुले यांच्या विचारांनी भारावून गेलेल्या जनमानसाचा रेटाही त्याचवेळी समाजाला नवी दिशा देऊ पाहत होताच. तेव्हा श्री.म. माटे यांच्यासारखे कथाकार ' बन्सीधर, तू आता कुठे जाशील ?' अशी आर्त साद घालत समाजातील अन्याय चित्रित करीत होते. पुढे 1920 नंतर स्वातंत्र्य आंदोलनाची सूत्रे हळुहळू महात्मा गांधींच्या हातात जाऊ लागली आणि सत्याग्रह, अपरिग्रह या संकल्पना मूळ धरू लागल्या. ते युग फडके खांडेकरांचे होते. त्याच सुमारास दिवाकर कृष्णांपासून य.गो. जोशांपर्यंत आणि चिं.वि. जोशांपासून श्री.ज. जोशांपर्यंत अनेक जोशीबुवा मध्यमवगीर्य मराठी मानसिकतेला कथेचे रूप देऊ पाहत होते. 1940 च्या दशकातील दुसऱ्या महायुद्धामुळे सारे जगच बदलून गेले. हिरोशिमावर अमेरिकेने टाकलेल्या अणुबॉम्बमुळे नरसंहाराच्या भयानकतेबरोबरच वैफल्य आणि निराशेचीही भावनाही मनात घर करून बसली. इब्सेनची नोराही त्याच सुमारास ' उंबरठ्याबाहेर ' पडली होती. जेम्स जॉईस सारखे अमेरिकन लेखक संज्ञाप्रवाहाचा धांडोळा घेऊ पाहत होते. मराठी कथेतही त्याच सुमारास विभावरी शिरूरकर आणि गाडगीळ, गोखले, भावे काही नवे करू पाहत होते. टीकाकार या ' नव- आधुनिकते ' ने भांबावून गेले होते. पण त्यामुळे मराठी कथा उलट अधिकच प्रगल्भ होत होती.

स्वातंत्र्योत्तर भारतात तर बहुधा दर दहा वर्षांनी मानसिक स्थित्यंतरे होत गेली. 1960 नंतरची चार दशके या दृष्टीने फार महत्त्वाची आहेत. आधुनिकतेचे भान मराठी माणसाला या शतकाच्या प्रारंभीच आले होते. पण 1970 च्या अस्वस्थ दशकाच्या आसपास सामाजिक आणि राजकीय स्तरांवर अनेक बदल घडून आले. कर्तृत्वाला मुक्त वाव मिळत होताच ; पण त्याचवेळी नियतीच्या अपरिहार्यतेनेही मराठी मनावर पगडा बसविला होता. जी.ए. कुलकणीर् आपल्या समर्थ लेखणीतून ही भावना प्रगट करत असतानाच विद्याधर पुंडलिक, दि.बा. मोकाशी, उद्धव शेळके, चिं.त्र्यं. खानोलकर, श्री.दा. पानवलकर, आनंद विनायक जातेगावकर असे अनेक लेखक सामाजिक आणि मानसिक स्तरांवरील अंतर्प्रवाहांचा वेध घेत होते. एकीकडे मराठी कथेला ग्रामीण बाज प्राप्त होऊ पाहत होता, तर त्याचवेळी बाबूराव बागूल, चारूता सागर, केशव मेश्राम असे लेखक गावकुसाबाहेरच्या वास्तवाला कथेचे रूप देत होते.

हा प्रवास सुरू असतानाच भाऊ पाध्ये यांच्यासारखे लेखक बंडखोरीचे निशाण आपल्या जन्मजात मिश्किल पद्धतीने खांद्यावर घेऊन उभे होते. प्रकाश नारायण संत ' लंपन ' च्या व्यक्तिरेखेतून ' नॉस्टॅल्जिया ' चित्रित करत होते, तर भारत सासणे यांची कथा ' स्त्री-पुरुष ' संबंधाचा वेध वेगळ्याच पद्धतीने घेऊ पाहत होती. मिलिंद बोकील मुळात समाजशास्त्राचे अभ्यासक. त्यामुळेच त्यांचे अनुभवविश्व विसाव्या शतकाच्या शेवटच्या दोन दशकांत बहरलेल्या ' एनजीओ ' संस्कृतीच्या यशापयाची कहाणी उलगडत गेले. इब्सेनच्या नोराचे बोट धरून पुढे जाणाऱ्या विभावरी शिरुरकराच्या नायिकेला आणखी दोन पावले पुढे नेण्याचे काम गौरी देशपांडे यांनी केले. तर मेघना पेठे यांनी त्याच स्त्रीला आणखी पुढची झेप घ्यायला लावली.

के.ज. पुरोहित आणि सुधा जोशी यांनी उभी केलेली ही मराठी कथेची ' कहाणी ' आहे. कोणत्याही प्रातिनिधिक स्वरूपाच्या संग्रहातील निवडीबाबत अनेक आक्षेप घेतले जाऊ शकतात. तसे ते इथेही घेता येणे शक्य असले, तरी संपादकांचे निवडस्वातंत्र्य मान्य केल्यावर त्यातून किमान शतकाच्या वैचारिक प्रवासाचे दर्शन घडते का नाही, तेच बघावे लागते. ते उद्दिष्ट या ग्रंथातून निश्चितपणे साध्य झाले आहे. श्री.म. माटे यांच्या कथेने या प्रवासाची सुरुवात होते आणि मेघना पेठे त्यावर पडदा टाकतात. पण या प्रवासातून ठळकपणे जाणवते, ते हे की विसाव्या शतकाच्या पहिल्या दशकातील ' बन्सीधरा ' ची अवस्था शतक उलटले, तरी तशीच आहे आणि चारूता सागर, मेश्राम यांना शंभर वर्षानंतरही तीच व्यथा पुन्हा शब्दबद्ध करावी लागत आहे. एकीकडे भौतिक आणि वैज्ञानिक प्रगतीमुळे संपन्नता आली असली तरी वैचारिक पातळीवर प्रगल्भता आलीच असे मानणे कसे चुकीचे आहे, हे यातील अनेक कथांमधून दिसते. त्याचबरोबर स्त्री कितीही सक्षम होऊन तिने स्वातंत्र्य मिळविले असले, तरी अखेरीस तिला आईच्या मायेची ऊबच कशी हवीहवीशी वाटते ते विजया राजाध्यक्ष यांच्या कथेतून सामोरे येते. हा खरे तर तमाम स्त्रीवाद्यांनी मांडलेल्या भूमिकेचा पराभवच म्हणावा लागेल.

गेल्या शतकाच्या उत्तरार्धात राजकीय प्रवाह आणि संस्कृती झपाट्याने बदलत गेली. अरुण साधू, ह.मो. मराठे यांच्या सारख्यांनी त्याचे यथार्थ चित्रणही केले. पण तशा आशयाची एकही कथा या संग्रहात नाही. एवढा महत्त्वाचा प्रवाह या प्रवासातून बाजूला कसा राहिला, हा प्रश्ान्च आहे.

तरीही केवळ अभ्यासकांपुरतेच या संग्रहाचे मोल नाही. निव्वळ रसिकांनाही या संग्रहातून पुन:प्रत्ययाचा आनंद तर मिळेलच ; शिवाय पुरोहित-जोशी या संपादकद्वयाने प्राध्यापकी धाटणीने लिहिलेल्या नव्वद पानांच्या प्रस्तावनेतून या ' कहाणी ' चे मर्मही उलगडत जाईल. सहाशे पानांच्या या ग्रंथाची छपाईही तितकीच देखणी आहे. त्याबद्दल प्रकाशक अशोक कोठावळे आणि त्यांचे सहकारी धन्यवादास पात्र आहेत.

प्रकाश अकोलकर

.............................................. ..........

मराठी कथा: विसावे शतक

संपादक: के.ज. पुरोहित, सुधा जोशी

मॅजेस्टिक प्रकाशन, गिरगाव, मुंबई. पाने:(प्रस्तावनेसह) 685 किंमत: 450 रुपये

 
</text>
</doc>
