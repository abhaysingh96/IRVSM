<doc>
<docno>1025769.cms.txt</docno>
<text>
 
संवाद
दु:खातले सुख
[ Saturday, February 19, 2005  06:38:02 pm]


आपण नन्नाचा पाढा सतत वाचतो. मला एका चांगला अनुभव सांगायचा आहे. मुंबईच्या सार्वजनिक संस्थांमध्येसुद्धा कसा चांगला अनुभव येतो, हे सांगावेसे वाटते.

नुकतेच माझ्या यजमानांचे निधन झाले. त्यांचे वय 78 होते. त्यांनी पाच वर्षांपूवीर् नेत्रदान व देहदानाचा फॉर्म लोकमान्य सेवा संघात भरला होता. 5 जानेवारी सकाळी झोपेतच त्यांचे निधन झाले.

संघात नऊ वाजता आम्ही कळवले. साधारण साडेदहाच्या सुमारास शीव येथील लोकामान्य टिळक रुग्णालयाचे डॉक्टर आले. दहा मिनिटे सर्वांना बाहेरच्या खोलीत जाण्यास सांगितले. दहा मिनिटांत नेत्रदान झाले, आवश्यक त्या कागदपत्रांची देवघेव झाली. परत हॉस्पिटलमध्ये जाण्याची वेळ आली नाही. यजमानांच्या डोळ्यांवर दोन जाड पट्ट्या ठेवून, क्रॉसमधे चिकटपट्ट्या लावल्या होत्या. बस्स. काहीही भयानक दिसलं नाही. आता जेजे हॉस्पिटलात देहदान करायचं होतं. संध्याकाळी पाचच्या आत पोचायला हवं, असं त्यांनी सांगितलं होतं. माझी मुलगी बंगलोरहून यायला निघाली, पण साडेबाराला मुंबईला पोचणारी ती तीनला आली.

त्यांना घेऊन अॅब्युलन्स निघाली लागलीच. तासाभराने पार्ल्याहून जेजेला पोहोचलो, तर हॉस्पिटलचे लोक वाट पाहात होते. त्यांना येणाऱ्या माणसांच्या मनस्थितीची पूर्ण कल्पना होती. भराभर पण शांतपणे त्यांनी कागदपत्रे भरली. एखादा साधा कॉट, गाद्या घातलेला वॉर्ड असावा, तसा तो वॉर्ड होता. आदले दिवशी पार्ल्यातल्याच आधारकर यांनी देहदान केलं होतं. त्यांचा देह तिथेच विसावला होता. यांना दुसऱ्या कॉटवर ठेवलं. माझ्या मुलाचा पाय निघेना. तेव्हा तिथल्या डॉक्टरांनी ' आता किरण तुला निघायला हवं ' असं म्हटलं.

तो बाहेर आला. डॉक्टर म्हणाले , '' तू प्रत्यक्ष वडलांचा देह दिलास. आमचं हॉस्पिटल त्याबद्दल कृतज्ञ आहे. नव्या नियमाप्रमाणे फूल ना फुलाची पाकळी म्हणून हॉस्पिटल तुला अॅब्युलन्सचं भाडं देईल. '' डॉक्टरांनी पैसे दिले, पावती दिली.

नंतरही अंधेरीच्या म्युनिसिपल ऑफिसात मृत्यू प्रमाणपत्र आणायला मुलगा गेला, तर तेही डॉक्टर जेजेचे विद्याथीर् होते. त्या एकाच भेटीत त्यांनी सर्व काम करून दिलं. लोकांची भीती घालवण्यासाठी हा अनुभव लिहित आहे. हा अनुभव सर्वांना सांगावासा वाटला. देहदान व नेत्रदान जरूर करावे. अंधांना आपण दृष्टी देणे, हे फार मोठे पुण्य आहे, असे वाटते.

प्रभा जोग

विलेपालेर्, मुंबई.

 
</text>
</doc>
