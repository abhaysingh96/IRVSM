<doc>
<docno>1025932.cms.txt</docno>
<text>
 
विज्ञान-तंत्रज्ञान
सुपरचिपच्या अत्याधुनिक जगात
[ Saturday, February 19, 2005  10:59:47 pm]


आधुनिक राहणीमानात डोकेदुखी ठरलेल्या टीव्ही चॅनल्सवर काय उपाय काढावा, यासंबंधी नेदरलँड्समधील फिलिप्स इलेक्ट्रॉनिक्सच्या प्रयोगशाळेत सध्या प्रयोग चाललेत. सत्राशेसाठ चॅनल सर्फ करावीत आणि आपल्याला हवं ते नेमकं यादरम्यान सुटून गेलेलं असावं... असं होऊ नये म्हणून काय करता येईल, याची तपासणी तेथे सुरू आहे. टीव्ही पाहणं आनंददायक व्हावं यासाठी ही धडपड.

या प्रयोगशाळेतील शास्त्रज्ञ म्हणतात, तुम्हाला हवं ते चॅनल दिसण्याची अगदी सोयीची पद्धत असलेला टीव्ही सेट लवकरच तयार होईल. खोलीत प्रवेश केल्या केल्या तुमच्या आवडीच्या चॅनलवरून आधीच रेकॉर्ड करून ठेवलेला कार्यक्रम सुरू होईल. बाजूलाच ताज्या बातम्या आणि शेअर माकेर्टचे भाव... दुसरीकडे एका विंडोमध्ये तुमचे इंटरनेटवरून चालणारे खरेदीविक्रीचे व्यवहार... हे सगळं एकाच वेळी तुमच्या समोर येईल. अशा वेळी चॅनल बदलायचं झालं तर आतासारखं बटन दाबण्याच्या ऐवजी केवळ तुमच्या आवाजाचा उपयोग करायचा...

हे शक्य आहे आणि येत्या सात वर्षांत टीव्हीच्या किमतीतच ते उपलब्ध होईल. सुपरचिपच्या काळात हे सहज घडू शकतं, असं इलेक्ट्रॉनिक क्षेत्रातील तज्ज्ञ सांगतात. प्रायोगिक तत्त्वावरचं असं मॉडेल आताही बनवता येईल, इतपत तयारी झालेली आहे.

इलेक्ट्रॉनिक वस्तूंमधल्या मायक्रो- प्रोसेसरमुळे अशा प्रकारची प्रगती शक्य होते. या चिपचा वेग आणि शक्ती दोन्हीही अनेक पटींनी वाढत चालली आहे. सध्या सर्वाधिक क्षमतेचा मायक्रोप्रोसेसर 180 दशलक्ष ट्रांझिस्टर धारण करतो आणि तीन गीगाहर्ट्झ वेगाने काम करतो. पण सात वर्षांत होऊ घातलेल्या मायक्रोप्रोसेसरवर सुमारे एक अब्ज ट्रांझिस्टर असतील आणि त्याचा कामाचा वेग 10 गीगाहर्ट्झ होईल. यामुळे पर्सनल कम्प्युटरही कल्पना करता येणार नाही, इतके उपयुक्त आणि वेगवान होतील. ' मोबाइलमध्ये कॅमेरा ' ही बाब 10 वर्षांपूवीर् स्वप्नवत होती!

सध्या इलेक्ट्रॉनिक क्षेत्रातील उद्योजकांचं जास्तीत जास्त लक्ष मोबाइल फोन अत्याधुनिक करण्याकडेच आहे. वेगवेगळ्या फ्रिक्वेन्सीवरच्या लहरी पकडता याव्यात आणि त्यायोगे मोबाइलच्या सोयी स्वस्तात मिळाव्यात, या दिशेने प्रयत्न सुरू आहेत. येत्या काही वर्षांत आताच्या मोबाइलपेक्षा किमान 20 पट वेगाने काम करणारे मोबाइल फोन येणार आहेत. यामुळे वेब सफिर्ंग, व्हिडिओ कॉन्फरन्सिंग मोबाइलद्वारेच होईल. इतकंच नव्हे, तर लोक आपापल्या मोबाइलवर चित्रपट पाहत आहेत, असं दृश्यही दिसू लागेल. (' स्पॅन ' वरून)

 
</text>
</doc>
