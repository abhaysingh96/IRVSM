<doc>
<docno>1025945.cms.txt</docno>
<text>
 
महाराष्ट्र
केंद-राज्य सरकार समन्वयासाठी लवकरच आयोगाची नियुक्ती
[ Saturday, February 19, 2005  11:19:15 pm]


म. टा. प्रतिनिधी

पुणे : केंद आणि राज्य सरकार यांच्यातील प्रशासकीय संबंधांत समन्वय साधला जावा, यासाठी आणि या संबंधांच्या सद्यस्थितीबाबत अहवाल सादर करण्यासाठी लवकरच आयोगाची नियुक्ती करणार असल्याचे सूतोवाच केंदीय गृहमंत्री शिवराज पाटील-चाकूरकर यांनी शुक्रवारी केले.

भारती विद्यापीठाच्या पदवीप्रदान समारंभानंतर ते पत्रकारांशी बोलत होते. या आयोगाच्या अध्यक्षांबाबत केंदीय मंत्रिमंडळाच्या बैठकीत लवकरच निर्णय होईल, अशी अपेक्षा त्यांनी व्यक्त केली. सुमारे 15 वर्षांपूवीर् आर. एस. सरकारिया यांच्या अध्यक्षतेखाली नेमण्यात आलेल्या अशाच एका आयोगाने सुचवलेल्या दोनशे सूचनांची अंमलबजावणी झाली होती. केंद आणि राज्य सरकारच्या परस्पर संबंधांमध्ये प्रशासकीय कामकाजात अधिक सुसूत्रता येण्यासाठी आयोग कार्य करेल, असेही त्यांनी स्पष्ट केले.

संशोधन आणि विकास या क्षेत्रांकडे पुरेसे लक्ष देण्यात कमी पडल्यानेच संशोधन क्षेत्रात देशातील विद्यापीठे पिछाडीवर पडली. संशोधनाकडे दुर्लक्ष झाल्यामुळेच त्याच्यासाठी वेगळ्या संशोधन संस्था उभाराव्या लागल्या, असे मत केंदीय गृहमंत्री शिवराज पाटील यांनी व्यक्त केले. क्षमतेपेक्षा जास्त विद्याथीर्संख्या, तसेच संशोधनासाठी आवश्यक सोई- सुविधा आणि मार्गदर्शकांची कमतरता यामुळेच विद्यापीठांमधील संशोधन मर्यादित राहिल्याचे त्यांनी व्यक्त केले. अधिकाधिक विद्यापीठे स्थापून त्यातील विद्याथीर्संख्येवर मर्यादा आणली तरच ही समस्या सुटू शकेल, असे मत त्यांनी मांडले. केवळ नोकऱ्या देणारे शिक्षण परिपूर्ण असू शकत नाही, तर जगण्याची कला आत्मसात करण्यास शिकवणाऱ्या शिक्षणालाच सर्वंकष म्हणता येऊ शकते.

भारतासारख्या खंडप्राय देशामध्ये दूरशिक्षणाच्या माध्यमाकडे विद्यापीठांनी अधिक गांभीर्याने पाहण्याची आवश्यकता होती, असे सांगून केवळ लेखन, वाचन म्हणजे शिक्षण नाही, तर त्यातून माणसाचा विकास साधला जाणे महत्त्वाचे, असे त्यांनी स्पष्ट केले.

काळाच्या गरजा लक्षात घेऊन त्यानुसार शिक्षणात बदल करण्यासाठी विद्यापीठांनी पुढाकार घ्यायला हवा. नव्या अभ्यासक्रमांची रचना करताना त्यामध्ये शिक्षक-विद्याथीर् यांच्यात सुसंवाद साधला जायला हवा, अशी अपेक्षाही त्यांनी व्यक्त केली.

विद्यार्थी ताटकळले

पदवीप्रदान समारंभासाठी गृहमंत्री शिवराज पाटील यांचे पूर्वनियोजित वेळेनुसार सकाळी 11 वाजता आगमन होऊन कार्यक्रम एकला संपणार होता. मात्र, गृहमंत्री दुपारी एक वाजता समारंभस्थळी दाखल झाल्याने पीएचडी आणि सुवर्णपदक स्वीकारण्यासाठी आतुर झालेल्या विद्यार्थ्यांना बरीच प्रतीक्षा करावी लागली.

नसरीन यांचा अर्ज विचाराधीन

बांगलादेशी लेखिका तस्लिमा नसरीन यांनी देशात कायमचे वास्तव्य करण्यासाठी मागितलेल्या परवानगी अर्जावर सरकारचा विचार सुरू असल्याचेही शिवराज पाटील यांनी नमूद केले.

 
</text>
</doc>
