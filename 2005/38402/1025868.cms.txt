<doc>
<docno>1025868.cms.txt</docno>
<text>
 
महाराष्ट्र
शिक्षकांची अशैक्षणिक कामे टप्प्याटप्प्याने कमी करणार
[ Saturday, February 19, 2005  08:56:46 pm]


म. टा. वृत्तसेवा

सांगली : प्राथमिक शाळेतील शिक्षकांवर लादली जाणारी अशैक्षणिक कामे टप्प्याटप्प्याने कमी केली जातील, तसेच अप्रशिक्षित शिक्षकांना सेवानिवृत्ती वेतन देण्याच्यादृष्टीनेही मंत्रीमंडळाच्या बैठकीत लवकरच निर्णय घेतला जाईल असे उपमुख्यमंत्री आर. आर. पाटील यांनी शुक्रवारी येथे सांगितले. महाराष्ट्र राज्य प्राथमिक शिक्षक संघाच्या राज्यव्यापी अधिवेशनात ते शुक्रवारी बोलत होते.

केंदीय कृषी मंत्री शरद पवार हे या अधिवेशनास प्रमुख पाहुणे म्हणून उपस्थित राहणार होते, पण ते येऊ शकले नाहीत. त्यामुळे उपमुख्यमंत्री आर. आर. पाटील व अर्थमंत्री जयंत पाटील यांच्या उपस्थितीत हा कार्यक्रम झाला. शिक्षक संघटनेचे नेते आ. शिवाजीराव पाटील यांच्या अमृत महोत्सानिमित्त त्यांना यावेळी 75 लाख रुपयांची थैली गृहमंत्र्यांच्या हस्ते देण्यात येऊन त्यांचा सत्कार करण्यात आला. या 75 लाख रुपयांच्या धनादेशात शिवाजीराव पाटील यांनी आपले एक लाख रूपये घालून हे 76 लाख रूपये ' त्यांच्याच नावे असलेल्या ' प्रतिष्ठानला दिले. या निधीतून शैक्षणिक विकास, प्रबोधन हे काम प्रामुख्याने केले जाईल असे सांगण्यात आले. या प्रतिष्ठानसाठी एकूण पाच कोटी रुपयांचा निधी जमा केला जाणार असल्याचेही यावेळी जाहीर करण्यात आले.

ज्येष्ठ विचारवंत प्राचार्य शिवाजीराव भोसले, प्राचार्य पी. बी. पाटील यांना यावेळी ' सामाजिक प्रबोधन पुरस्कार ' देण्यात आले. याप्रसंगी बोलताना प्राचार्य भोसले यांनी अशी खंत व्यक्त केली कीं, शिक्षकांनी ज्ञानाची उपासना करायचे सोडून राजकारण्यांच्या मागे लागणे ही दुदैर्वी बाब आहे आणि आपल्याकडे सुविद्य नेते नाहीत हा आपल्या लोकशाहीला शाप आहे. शिक्षक एका जागी स्थिर रहात नाहीत त्यामुळे खऱ्या अर्थाने ज्ञानोपासनाच होत नाही अशी खंतही त्यांनी व्यक्त केली.

या अधिवेशनात प्रामुख्याने पुढील मागण्या करण्यात आल्या: पुरेसे शिक्षक नियुक्त केले जावेत, प्रत्येक वर्गासाठी स्वतंत्र खोली असावी, सर्व अशैक्षणिक कामे रद्द केली जावीत, शालेय पोषण आहार योजनेत शिक्षकांचा सहभाग नको, नगरपालिका, महानगरपालिका शिक्षकांना पाचवा वेतन आयोग मिळावा व पगार वेळेवर दिला जावा.

 
</text>
</doc>
