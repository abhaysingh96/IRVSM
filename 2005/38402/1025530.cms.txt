<doc>
<docno>1025530.cms.txt</docno>
<text>
 
महामुंबई
आगीतून फुफाट्यात!
[ Saturday, February 19, 2005  01:29:57 am]


संजय व्हनमाने

मुंबई : गेल्या काही वर्षांत चेंबूरचा भौगोलिक विस्तार झपाट्याने झाल्याचा परिणाम चेंबूर रेल्वे स्टेशनातील गदीर्वर झाला आहे. एकच फलाट असलेले हार्बर लाइनवरील हे स्टेशन बाहेरून फेरीवाल्यांनी दोन्ही बाजूंनी अक्षरक्ष: घेरले असल्याने फलाटावरील ' आगी ' तून बाहेर पडल्यानंतर लगेच बाहेरच्या ' फुफाट्या ' चाही दणका प्रवाशांना मिळतो!

चेंबूर आणि वाशी ही हार्बरवरील दोन मोठ्या बाजारपेठांची स्टेशने. चेंबूर स्टेशनात एकच फलाट आहे. याआधी मानखुर्द, गोवंडीपर्यंत गाड्या असल्याने चेंबूरच्या प्रवाशांना अडचण नव्हती. पण, आताशा चेंबूर हे मध्यवतीर् ठिकाण बनल्याने प्रवाशांची संख्या झपाट्याने वाढली. त्यातच सीएसटीवरून सुटणाऱ्या हार्बरच्या गाड्या आता पनवेल, बेलापूरपर्यंत पोेहोचल्याने गाड्यांमधील गदीर्ही अफाट झाली आहे. याची झळ चंेबूरच्या प्रवाशांना बसू लागली आहे. गाडीत बसायला जागा मिळत नाहीच ; शिवाय खचाखच गदीर्तून चेंबूरला उतरेपर्यंत जीव टांगणीला लागलेला असतो.

ही ओढाताण कमी म्हणून की काय, फेरीवाल्यांनीही प्रवाशांच्या नाकी नऊ आणले आहेत. भाजीवाले, दुकाने, फेरीवाले यांच्यामुळे बाहेरून चटकन स्टेशन दिसतच नाही, स्टेशनचा बोर्डही दिसत नाही. स्टेशनाबाहेर दाटीवाटीने बसून व्यवसाय करणाऱ्यांनी प्रवाशांची वाट अडवून टाकली आहे. तिथेच उभारलेल्या ' जनता माकेर्ट ' ने गोंधळात आणखी भर घातली आहे. शनिवार, रविवार आणि सुट्ट्यांच्या दिवशी येथे खरेदीदारांची झुंबड उडते. त्यामुळे घाईच्या वेळेला कुरबुरी होतात. फेरीवाल्यांची दादागिरी रोजचीच!

 
</text>
</doc>
