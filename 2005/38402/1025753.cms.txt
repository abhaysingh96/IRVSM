<doc>
<docno>1025753.cms.txt</docno>
<text>
 
संवाद
 महामानवाचे दर्शन
[ Saturday, February 19, 2005  06:18:40 pm]


डॉ. बाबासाहेब आंबेडकर यांची अनेक चरित्रे आजवर प्रकाशित झाली असली तरी दत्तोपंत ठेंगडी यांनी लिहलेल्या या पुस्तकाचे निराळे मोल आहे. याचे कारण ठेंगडी यांना बाबासाहेबांचा अंतरंग सहवास मिळाला होता. ' शेड्यूल्ड कास्ट फेडरेशन ' या बाबासाहेबांनी स्थापन केलेल्या पक्षाचेही त्यांनी काही काळ काम केले. भंडाऱ्यातून बाबासाहेबांनी निवडणूक लढविली तेव्हा दत्तोपंत त्यांचे प्रचार प्रमुख होते. दत्तोपंत हे रा.स्व. संघाच्या वैचारिक घडणीचे एक शिल्पकार असल्याने ते बाबासाहेबांकडे कसे पाहतात, हे या पुस्तकातून उलगडते. समरसता मंच दत्तोपंतांच्या आग्रहाने स्थापन झाला. संघाचा हिंदुत्ववाद आणि बाबासाहेबांची वैचारिक मांडणी यातील दुवे आणि साम्यस्थळे शोधण्याचा प्रयत्न दत्तोपंत करतात. जी मंडळी हिंदुत्व मानतात त्या सर्वांना हे पुस्तक स्वीकारार्ह आणि अनुकरणीय वाटले तरी फार मोठा पल्ला गाठला, असे होईल.

( सामाजिक क्रांतीची वाटचाल आणि डॉ. आंबेडकर: द. बा. ठेंगडी, भारतीय श्रमशोध मंडळ, पुणे. पाने: 392, किंमत: 150 रुपये)

बोर्डात आलेली नापास मुले!

नापास मुलांची गोष्ट सांगणाऱ्या पुस्तकाची ज्या झपाट्याने तिसरी आवृत्ती आली ती पाहता या महात्मा गांधींपासून आरके लक्ष्मणपर्यंत साऱ्या नापास मुलांच्या यशात वाचकांना मोठा रस असावा. त्यामुळेच नव्या आवृत्तीत राजकपूर, शांता शेळके या नामवंत नापासांची भरच पडली आहे. परीक्षा आणि आयुष्यातले यश यांचे त्रैराशिक किती जगावेगळे असते, याचीच खूण प्रत्येक लेखातून पटत राहते. पालकांनी मुलांना आणि मुलांनीही पालकांना ऐकवाव्यात, अशा या गोष्टी!

( नापास मुलांची गोष्ट: संपादन: अरुण शेवते, ऋतुरंग प्रकाशन, गोरेगाव, मुंबई. पाने: 248, किंमत: 225 रुपये)

अद्भुत जिद्दीची कथा

वल्लरी ही सेरेब्रल पाल्सी हा अतोनात त्रासदायक विकार घेऊन या जगात आली. तिचे विकलांगत्व, अपंगत्व स्वीकारून तिच्या पालकांनी जो अद्भुत लढा दिला आणि वल्लरीच्या आयुष्याला अर्थ दिला, त्याची ही विलक्षण कथा आहे. वल्लरीच्या आयुष्याच्या अर्थातच या आईबापांनी आपल्याही आयुष्याचा अर्थ मिसळून टाकावा, तिच्यासाठी ऐहिक सुखेच नव्हे तर पुन्हाचे अपत्यसुखही दूर ठेवावे, याला नाव तरी काय द्यायचे ? वल्लरीच्या प्रगतीचे प्रत्येक पाऊल म्हणजे तिघांच्या अपरंपार धडपडीचे मूर्त रूप. प्रत्येक मूल वाढवणे हे आव्हानच असते. ज्यांना भिन्न क्षमतेची मुले मिळतात, त्यांच्यासमोरचे हे आव्हान आणखी वाढते. सर्व पालकांनी हे पुस्तक आवर्जून वाचावे, असे म्हणावेसे वाटते.

( फिटे अंधाराचे जाळे: भालचंद करमरकर, मेहता पब्लिशिंग हाऊस, पुणे. पाने: 154, किंमत: 120 रुपये)

वैचारिक मेजवानी

' जनांचा प्रवाहो चालिला ' या पुस्तकानंतरच्या 25 वर्षांमधील घटना आणि अनुभवांचा वेध घेणाऱ्या लेखांचा विनय हडीर्कर यांचा हा संग्रह. मूलगामी स्वतंत्र विचार, त्यांची स्पष्ट धारदार मांंडणी, प्रज्ञेचा आवाका, अनुभवांची समृद्धी, चौफेर व्यासंगाची शिदोरी आणि या सर्वांचा राष्ट्रहितासाठी वापर करण्याची अंतरीची कळकळ या साऱ्यांमुळे हे लेख कमालीचे श्रीमंत झाले आहेत. ही केवळ विठोबाची आंगी आहे, पूर्ण पोषाख नाही, असे लेखकाने विनयाने म्हटले आहे. या ' आंगी ' च्या पोतावरून पूर्ण पोषाखाची कल्पना येऊ शकते. तसा पोषाख याच हातांनी विणला जावा, अशी अपेक्षा जाणकार वाचक निश्चितच करतील.

( विठोबाची आंगी: विनय हडीर्कर, देशमुख आणि कंपनी, पुणे. पाने: 296, किंमत: 300 रुपये)

अमेरिका- दर्शन

अमेरिकेत जावे लागल्यानंतर झालेल्या देश दर्शनाचे चित्रण या पुस्तकात आहे. सामान्य माणसाच्या नजरेतून दिसणारी ही अमेरिका लेखक सोप्या शब्दात मांडतो. आपल्या 156 दिवसांच्या अमेरिकेतील वास्तव्यात अनेक नवीन गोष्टी शिकता आल्या, असे लेखकाला वाटते. अमेरिकी नागरिकांचे सहजी केलेले चित्रण त्यांच्या स्वभावावर आणि उमद्या जगण्यावर प्रकाश टाकणारे आहे.

( वारी अमेरिकेची, प्रमोद दलाल, वगोद प्रकाशन, न्यू जसीर्. पाने: 188, किंमत: 150 रुपये)

उपयुक्त कोश

सिने नाट्य साहित्य कोशाचा यंदा रौप्यमहोत्सव आहे. सत्यवान तेटांबे नेटाने हे काम करीत आहेत. या कोशात लेखक-कलाकारांचे पत्ते आहेतच, पण त्यांची कलेप्रमाणे वर्गवारीही आहे. वाढत्या वाहिन्या आणि कलेच्या वाढत्या क्षेत्रामुळे या कोशाचे महत्त्व तसेच व्याप कायम वाढतच राहणार आहे. पुढील वाटचालीसाठी तेटांबे यांना शुभेच्छा!

( सिनेनाट्य साहित्य कोश, सत्यवान तेटांबे, साक्षीदार प्रकाशन, बोरिवली. पाने: 240, किंमत: 250 रुपये)

विशालाक्ष भोसले

 
</text>
</doc>
