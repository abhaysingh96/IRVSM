<doc>
<docno>1025752.cms.txt</docno>
<text>
 
संवाद
जिंकाजिंकीचा सिनेमा
[ Saturday, February 19, 2005  06:17:38 pm]


' ब्लॅक ' सध्या चचेर्त आहे, सुजाण रसिकांची दाद मिळवतो आहे... पण, वेगळं कथानक मांडणारा, सिनेमातंत्रात ब्रिलियंट असलेला, अभिनयाच्या आघाडीवर सरस असलेला हा सिनेमा ' बिन-सबटायटलांच्या युरोपीय सिनेमा ' सारखा परका आणि स्थळकाळवेळाचा कोणताही संदर्भ नसल्यासारखा का दिसतो ? अंध-मूक- बधीर नायिकेच्या अथक धडपडीत दिग्दर्शकाला रस का नाही ? तो फक्त तिच्या नाट्यमय जिंकाजिंकीतच का ?

' ब्लॅक ' या सिनेमाला जवळ जवळ सर्व इंग्रजी समीक्षकांनी चार स्टार दिलेत. आता हिंदी सिनेमा आंतरराष्ट्रीय बाजारात जाऊ शकेल असं काही समीक्षकांनी म्हटलंय. अमिताभ, राणी मुखजीर् यांचं काम थोर असल्याची चर्चा आहे. त्यामुळे मोठ्या अपेक्षेने तो पाहायला गेलो. पण, काही अजबच घडले. या सिनेमात अजिबात इन्व्हॉल्व्हच झालो नाही. सिनेमावर घेतलेली मेहनत जाणवत होती ; पण पडद्यावरची प्रत्येक गोष्ट खोटी वाटत होती. त्या एका छोट्या मुलीचं (आयेशा कपूर) आणि तिच्या आईचं (शेरनाझ पटेल) काम सोडून.

हेलन केलरची गोष्ट सहसा सर्वांना ठाऊक असतेच. तशाच एका अंध, मुक्या, बहिऱ्या मुलीने आपल्या आयुष्याला वेढून उरलेल्या अंध:काराविरुद्ध दिलेला लढा हा या सिनेमाचा विषय. त्यात सर्वच कलाकारांनी जीव तोडून कामं केलीत, तरी असं का होतं ?

या सिनेमात घर, वातावरण, कॉलेज असं भोवतालचं काही म्हणता काहीच खरं वाटत नाही. अंध, मुकी आणि बहिरी असलेल्या मिशेलला शिकवायला सहाय (अमिताभ) हे शिक्षक तिच्या घरी येतात. मिशेलचे वडील व्यवसाय काय करतात, हे आपल्याला कळत नाही ; पण मोठ्या राजवाड्यासारख्या घरात ती राहते. घरभर अभिजात परंपरेतली युरोपियन, रुबेन्स, रेम्ब्रा, व्हमीर्र टाइप चित्रं. घरभर मायकेल अँजेलोचे पुतळे. भिंतीला छतापर्यंत पुस्तकं. एकाच रंगाची, एकाच आकाराची. एका दृश्यात कॅमेरा थोडा भिंतीतल्या पुस्तकांच्या जवळ जातो. सर्व भिंतभर ' जॉय ऑफ आर्ट ' हे एकच पुस्तक नेपथ्यकाराने मांडलंय (किंवा रंगवलंय) कदाचित वडील लेखक असावेत आणि त्यांनीच ' जॉय ऑफ आर्ट ' लिहिलं असावं... त्याच्या प्रती उरल्या असाव्यात(!)

वडील सदैव सुटाबुटात. मुलगी सतत खोड्या करते, जनावरासारखी वागते. अन्न तोंडात कोंबून खाते... मुलीच्या गळ्यात जनावरासारखी घंटा टांगलीय. अमिताभ येतो तेव्हा ती त्याला मारते. अमिताभ तिला शिकवतो. (... तो अमिताभच असतो. त्याचं बोलणं, वागणं अमिताभचंच असतं. अमिताभच्या इतर भूमिकांशी तुलना न करता जगभरच्या ' अशा ' भूमिकांची तुलना करून पाहा. उदा. सिडने पॉयशेचा शिक्षक) त्याची पद्धत न आवडून वडील त्याला निघून जायला सांगतात. (संघर्ष हवा संघर्ष... पटकथेवरची पुस्तक वाचा... संघर्ष हा कथेचा आत्मा.) तरीही तो जात नाही. वडील बाहेरगावी गेल्यावर मुलीला सुधारतो. वडील येतात तेव्हा ती आईला एकाक्षरी संबोधन उच्चारते. मग, आई तिला शिकवते... ती लगेच वडिलांनाही उद्देशून एकाक्षरी संबोधन उच्चारते. सगळे आनंदाने मिठ्या मारतात. खरं तर यातली मांडणीच अशी आहे की, शेवटी ती बकाणे भरणं सोडून शिक्षकाने शिकवल्याप्रमाणे चमच्याने खायला लागणार हे आपोआप कळतं.

बरं, हे चालू असताना सर्व ठिकाणी सगळीकडून निळा प्रकाश येत राहतो. प्रत्येक फ्रेम सुंदर, कोरलेली... या घराचं जगाशी काही देणंघेणं नाही. भोवतालची मुलं, त्यांच्यात खेळणं वगैरे काही दळणवळण नाही. संपूर्ण सिनेमाभर मिशेलचा भोवतालच्या जगाशी ' साध्या प्रकारे ' संबंधच नाही. उदा. ती ज्या कॉलेजात जाते, जिथे वर्गात भाषण करते , ' स्वप्नं आपण डोळ्यांनी नव्हे मनानं बघतो... ' हे तिचं वाक्य ऐकून वर्गातली मुलं टाळ्या वाजवतात. तरी ते तिला भेटत नाहीत, स्पर्श करत नाहीत, बोलत नाहीत, खेळत नाहीत. तिच्याशी काहीच शेअर करत नाहीत. एकदा या टाळ्या वाजवून झाल्या की, मग शेवटी पदवीच्या भाषणात टाळ्या वाजवायच्या. नायिकेला दाद देण्यासाठीच त्यांचं आयुष्य आहे.

मिशेलची बहीण तिचा मत्सर करते. (संघर्ष... संघर्ष) मग मिशेल एक पत्र लिहून तिचं मन जिंकते. हा जिंकाजिंकीचा खेळ सिनेमाभर चालतो. मिशेलचा ब्रेल टायपिंगचा वेग कमी असतो, अमिताभ तिला एक लेक्चर देतो आणि ती त्याच दृश्याच्या शेवटी अफाट वेगाने टायपिंग करताना दिसते. दिग्दर्शकाला तिच्या धडपडीत रस का नाही ? त्याला केवळ नाट्यमयतेतच इतका रस का ? व्यावहारिक जीवनात कुणीही हळूहळू धडपडतच वेग वाढवू शकतो, नाही का!

' ब्लॅक ' दृश्यांच्या व्हिज्युअल मांडणीच्या बळावर आणि नाट्यमय आशयाच्या बळावर खिळवून ठेवतो. काही वेळा रोमांचही उमटवतो ; पण तो तुम्हाला आवंढा गिळायला लावत नाही. कधी कधी अगदी साध्या, बाळबोध सिनेमातही जेवढे आपण इन्व्हॉल्व्ह होतो, तेवढंही करत नाही. ' फॉरेस्ट गम्प ' मधला टॉम हँक्स , ' रेनमॅन ' मधला डस्टिन हॉफमन , ' ब्युटिफुल माइंड ' मधला रसेल क्रो हे अभिनय करत आहेत असं वाटत नाही. मिशेलची भूमिका त्या ' जान्र ' मधली आहे. पण...

केवळ राणी मुखजीर्चीच नव्हे, तर ' ब्लॅक ' ची एकंदर अभिनयाची धाटणी नाटकाच्या जास्त जवळ जाणारी आहे. प्रदीर्घ दृश्यांमुळेही ही जाणीव तीव्र होत जाते.

अशी मुलं असलेली साधी घरं आपल्या आसपास असतात. त्या साध्या घरांमधल्या साध्या आईवडिलांनी केलेली साधीसुधी धडपड जरा डोळ्यांसमोर आणली, तर या सिनेमाची अतिनाट्यमयता बोचू लागते. अशा मुलांशी इतर मुलं, शिक्षक, शेजारी यांचं जे वागणं असतं त्यातल्या करुणेचंही एक सौंदर्य असतं. त्यात दिग्दर्शकाला रस नसल्यामुळे हा खऱ्या पात्रांचा खोटा सिनेमा वाटतो. आणि ' विषयाचं धाडस ' याचं किती कौतुक करणार ? ' कोशिश ', ' स्पर्श ' खूप आधी येऊन गेलेत. मराठीत ' किमयागार ' सारखं नाटकही येऊन गेलंय. ज्या सिनेमात प्रकाश, नेपथ्य, संवाद सगळंच कल्पनेतलं, खोटं वाटतं तो सिनेमा कसा खरा वाटेल ?

हॉलिवुडमधले ' फॉरेस्ट गम्प ', ' रेनमॅन ', ' ब्युटिफुल माइंड ' किंवा चीन-जपानचे प्रत्येक फेस्टिवलमध्ये दिसणारे सिनेमे पाहिले असतील, तर हा सिनेमा ' इंटरनॅशनल ' वगैरे नाही, हे लक्षात येतं... ऑस्करसारख्या आंतरराष्ट्रीय स्पर्धांमधून या प्रकारचे विषय सर्व पुरस्कार लुटून बाद होऊन गेल्यालाही अनेक वर्षं लोटलेली आहेत...

... बिचारी मिशेल... ; साध्या घरात, साध्या - डायलॉगबाजी न करणाऱ्या शिक्षकानं तिला शिकवलं असतं, क्षणोक्षणीच्या अथक धडपडींमधून ती पुढे जाताना दिसली असती, तर कदाचित हा खरोखरीचा वेगळा आणि ग्रेट सिनेमा झाला असता!

शशिकांत सावंत

 
</text>
</doc>
