<doc>
<docno>1025509.cms.txt</docno>
<text>
 
महामुंबई
'रंगशारदा' कारवाईमागील खोब्रागडेंची बदली हवी!
[ Saturday, February 19, 2005  01:04:24 am]


म. टा. प्रतिनिधी

मुंबई : वांदे येथील रंगशारदा प्रतिष्ठानच्या जागेबाबत निर्णय देताना आपल्या आदेशात दिवंगत पत्रकार व नाटककार विद्याधर गोखले यांचा मनुवादी असा उल्लेख केल्याबद्दल ' म्हाडा ' चे उपाध्यक्ष व मुख्य कार्यकारी अधिकारी उत्तम खोब्रागडे यांची ताबडतोब बदली करून त्यांच्यावर कारवाई करण्याची मागणी विरोधी पक्षनेते नारायण राणे यांनी मुख्यमंत्र्यांकडे केली आहे.

रंगशारदा प्रतिष्ठानला नाट्यगृह बांधण्यासाठी राज्य सरकारने वांदे रेक्लमेशन येथे जागा दिली होती. विद्याधर गोखले यांनीच या प्रतिष्ठानची स्थापना केली होती. पण नाट्यगृहासाठी दिलेल्या या जागेवर रंगशारदा हे तारांकित हॉटेल तसेच एक सभागृह बांधण्यात आले आहे. या दोन्ही गोष्टींचा पैसे कमावण्यासाठी वापर होत असल्याने मूळ भाडेकराराचा भंग झाल्याचा ठपका ठेवून म्हाडाचे उपाध्यक्ष असलेल्या खोब्रागडे यांनी ही जागा ताब्यात घेण्याचे आदेश 15 फेब्रुवारी रोजी दिले आहेत.

खोब्रागडे यांच्या आदेशात , ' मनू ' ने ज्या वर्गाला ज्ञान आणि शिक्षणाचा विशेषाधिकार मिळवून दिला आणि त्यामुळे ज्यांची पाच हजार वषेर् या दोन्ही गोष्टींवर मक्तेदारी होती त्याच वर्गातील गोखले आहेत. तसेच रंगशारदा हॉटेलचे व्यवस्थापकीय संचालक असलेले प्रभुदास लोटिया हेही मनूच्या व्यवस्थेने संपत्तीचा अधिकार मिळवून दिलेल्या वर्गातील असल्याचा उल्लेख असल्याचे राणे यांनी आपल्या पत्रात म्हटले आहे.

या उल्लेखावरून उत्तम खोब्रागडे यांचा पूर्वग्रहदूषित दृष्टिकोणच दिसत असून त्यामुळेच रंगशारदा प्रतिष्ठानच्या विरोधात त्यांनी ही कारवाई केली असल्याचे नारायण राणे यांनी मुख्यमंत्र्यांना लिहिलेल्या पत्रात म्हटले आहे. रंगशारदा प्रतिष्ठानचे पदाधिकारी खोब्रागडे यांची भेट घेण्यासाठी गेले असता, त्यांनी या पदाधिकाऱ्यांसमोर आपल्याला (राणे यांना) उद्देशून अपशब्द वापरल्याचा आरोपही राणे यांनी केला आहे. त्यामुळे खोब्रागडे यांची बदली करून त्यांच्यावर कारवाई करण्यात यावी तसेच प्रतिष्ठानची जागा ताब्यात घेण्याबाबत दिलेल्या आदेशाला स्थगिती देण्यात यावी, अशी मागणी राणे यांनी केली आहे.

खोब्रागडे ठाम

याबाबत विचारता, आपण कुणाच्याही जातीचा उल्लेख केलेला नसून वस्तुस्थिती मांडण्याचा प्रयत्न केला आहे. रंगशारदा प्रतिष्ठानेने त्यांना दिलेल्या जागेचा गैरवापरच केला आहे. ही फसवणूकच असून त्यामुळे संबंधितांचे म्हणणे ऐकून घेऊनच जागा परत ताब्यात घेण्याचे आदेश दिले असल्याचे उत्तम खोब्रागडे यांनी सांगितले.

 
</text>
</doc>
