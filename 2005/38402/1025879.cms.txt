<doc>
<docno>1025879.cms.txt</docno>
<text>
 
सदर
 बकुळीच्या झाडाखाली
[ Saturday, February 19, 2005  09:07:40 pm]


कामानिमित्त अचानक ती त्या रस्त्यावर पोहोचली होती. कॉलेजची तीन वर्षं नित्य या वाटेवरून ती गेली होती. पण त्यालाही आता बरीच वर्षं उलटली होती. त्या वाटेलाच जणू सुगंध असल्यासारखा. बँकेला वळसा घालून रस्त्यानं जाण्याऐवजी पोरंपोरी बँकेच्या आवारातून जात. शॉर्टकट म्हणून. ती मात्र जायची त्या सुगंधासाठी. शहरी धबडग्यात ही वाट निसर्गाची माया जपून आहे.

काम असूनही आपसूकच तिची पावलं वाटेकडे वळली. वर पाहिलं. बकुळ तशीच सगळ्या जगाहून अनभिज्ञ, अलगद एकेक फूल ढाळत उभी. बँकेच्या डागडुजीसाठी आणलेल्या रेती सिमेंटच्या ढिगाऱ्यांची पर्वा न करता तिनं टपोरी फुलं गोळा केली. बकुळीसारखीच ती जगापासून अलिप्त झाली.

आपल्या तंदीतून ती जागी झाली ती दोन मुली आपल्याकडे पाहून काही कुजबुजतायत असं वाटल्यामुळे. त्यांच्या डोळ्यांत प्रचंड आपुलकी. तुम्हालाही ही फुलं आवडतात ? त्यांनी विचारलं. आम्ही या झाडाखाली बसण्यासाठी वाट वाकडी करून रोज येतो. आमच्या कॉलेजच्या बाकीच्या मुलांना झाडाचं भानही नसतं... त्या बोलत होत्या. आपल्याच जातकुळीतली आणखी एक व्यक्ती पाहून त्यांना आनंद झाला होता आणि तिलाही सुगंधच गवसल्यासारखं झालं होतं. आपल्यानंतर आपल्या कॉलेजमध्ये आपल्यासारख्या वेड्या येतात तर... तिला नवाच शोध लागला होता.

फायदा कोणाचा... ?

पत्रके, इमेल आणि आता मोबाइल. देवाचा कोप होऊ नये असे वाटत असल्यास अमूक एवढी पत्रके वाटा किंवा अमूक लोकांना इमेल फॉरवर्ड करण्याचे प्रकार आपल्याकडे सहज खपवून घेतले जातात.

अमूक मंदिरात पुजाऱ्याला साक्षात देवाने दर्शन दिले, अशी माहिती देणारी तमूक पत्रके वाटली की, वाटणाऱ्याचा फायदा होतो. अशा समजुतीमुळे आठ-दहा वर्षांपूवीर् ही पत्रके बस स्टॅन्ड, रेल्वे स्थानकावर सर्रास वाटली जायची. काळाप्रमाणे तंत्रज्ञान बदलले तसे अंधश्रद्धेचा ढाचादेखील. आत इमेलमधून असले प्रकार होऊ लागले.

मोबाइलही या स्पधेर्त मागे नाही. श्रद्धा म्हणा किंवा अंधश्रद्धा, आपल्याला कोणताही त्रास होऊ नये म्हणून हे असले मेसेज ओळखीचे व मित्रांना फॉरवर्ड होऊ लागले आहेत. हे मेसेजेस पाठवते कोण, याचे मूळ शोधणे अवघड आहे. याचा पत्रके वाटणाऱ्यांना किंवा इमेल, मोबाइल मेसेज फॉरवर्ड करणाऱ्यांना किती फायदा झाला ठाऊक नाही मात्र, पत्रक छापणाऱ्या छापखान्यांना आणि मेसेज फॉरवर्ड करण्यामुळे मोबाइल कंपन्यांची चंगळ होते हे नक्की!

समृद्ध सहयोगाचा सोहळा!

आपल्या ग्राहकांच्या सुखदु:खात तन, मन, धनाने सहभागी होणारी, त्यांना घरगुती जिव्हाळ्याने वागवणारी बँक असेल, तर विपरीत क्षणी देखील तिला ग्राहकांकडून किती विश्वासाने साथ मिळू शकते ?

यंदा सत्तराव्या वर्षात पदार्पण करीत असलेल्या बँक ऑफ महाराष्ट्रच्या 69 वर्षांच्या वाटचालीचा मागोवा घेणारा ' आनंद यात्रा ' हा सचित्र सांगीतिक कार्यक्रम बँकेचे कर्मचारी, ख्यातनाम संगीतकार आनंद मोडक यांनी आयोजिला आहे. बँकेच्याच एक कर्मचारी विनिता आपटे व्यवसायिक निवेदक सुधीर गाडगीळ यांच्यासह या कार्यक्रमाचे सूत्रसंचालन करतात. त्या निवेदनाच्या ओघात त्यांनी बँकेने आपल्या ग्राहकांचा किती प्रगाढ विश्वास संपादन केला आहे, याची एक ह्रद्य आठवण सांगितली-

दि. 12 जुलै 1961 रोजी पुण्यावर पानशेत प्रलयाचे संकट कोसळले. डेक्कन जिमखान्याची शाखा 18 दिवस पाण्याखाली गेली. बँकेतील सर्व लेजर्स पाण्याने भिजून विदीर्ण झाली. पण पुरात सर्वस्व गमावलेल्या ग्राहकांना तातडीने सेवा देण्यासाठी म्हणून बँकेने त्यांना घरची बँकबुके दाखवून पैसे घ्यायला आणि आपली लेजर्स भरायला साह्य करण्याचे आवाहन केले. सर्व ग्राहकांनी तातडीने साह्य केलेच. पण विशेष म्हणजे पूर ओसरल्यावर, जुनी लेजर्स सुकल्यावर या नव्या नोंदी जुन्यांशी बँकअधिकाऱ्यांनी ताडून पाहिल्या, तर त्या तंतोतंत जुळत होत्या! अशा आठवणी ऐकल्या की, मानवतेवरला डळमळता विश्वास दृढ होतो, नाही ?

जरीमरीपुढली गदीर्

चेंबूरच्या वाडवली गावातील हमरस्त्यावरील जरिमरीच्या मंदिरासमोर 17 फेब्रुवारीला मध्यान्ही, देवीचा मंगळवार वा शुक्रवार नसतानाही, ही प्रचंड गदीर् झाली होती. बघ्यांना थोपवता थोपवता बंदोबस्तावरील पोलिस हैराण झालेले दिसत होते. कानोसा घेतला असता कळले की, वाडवली गावचे एक जुने रहिवासी विख्यात रंगभूषाकार सचिन हेमचंद सावंत यांनी आपल्या साई- सखा चित्रच्या बॅनरखाली ' ही वाट नव्या जन्माची ' या एडस् समस्येवरील नव्या मराठी चित्रपटाचा मुहूर्त देवी मंदिरात करण्याचा घाट घातला आहे.

चेंबूरमध्ये आर . के. स्टुडिओ असला, युनियन पार्कात अशोक कुमार राहात होते किंवा नलिनी जयवंत अजूनही चेंबूरमध्ये राहात असल्या ; सैगल बंगला चित्रीकरणासाठी रुपेरी पडदावाल्यांचा आवडता असला तरी, सार्वजनिक ठिकाणी सिनेमाचे चित्रीकरण होण्याचा चेंबूरमधला हा पहिलाच प्रसंग होता. त्यामुळे आपल्या आवडत्या ताऱ्यांना प्रत्यक्ष बघण्यासाठी लोकांनी गदीर् केली.

' अयाई गं, तो अशोक सराफ बघ ना बिचारा कसा उन्हातान्हात देवीच्या दाराशी किती वेळ बसलायं दु:खीकष्टी झाल्याचा अभिनय करीत! '...' ती गुलाबी स्कर्ट घातलेली लेखा राणे आहे ना, ती या चित्रपटाची नायिका आहे- ती गं ? टीव्हीवरल्या ' आहट ' मालिकेत चेटकिणीची भूमिका करते ती! '...' अरे, त्या बुजुर्ग रवी पटवर्धनांची पण भूमिका आहे सिनेमात! ते पण आलेत. मी बघितलं त्यांना सोमणांच्या बंगल्यात बसलेलं! '- अशी आपल्या जवळच्या माहितीची एकमेकांशी देवाणघेवाण सुरू होती.

तेवढ्यात आलेल्या एका मोटारीतून साक्षात् चित्रमाऊली सुलोचनादीदी आपली लेखिकाकन्या कांचन घाणेकर हिच्यासह उतरल्या. लेखक- दिग्दर्शक हेमचंद सावंत यांच्यासह कुरळ्या केसाच्या एका गोऱ्या देखण्या तरुणाने त्वरेने जाऊन त्यांना खाली वाकून नमस्कार केला, तेव्हा कळले की, हा या सिनेमाचा नवा नायक पराग कुमार आहे. एअर- इंडियाचा कर्मचारी असलेला पराग आजगावकर हा सुलोचनाबाईंचा भाचेजावईच असून, तो या चित्रपटाद्वारे प्रथमच रुपेरी पडद्यावर चमकणार आहे. शूटिंगची क्लॅप देऊन, त्याला आशीर्वाद द्यायला सुलोचनादीदी खास आल्या आहेत...

( हा मजकूर सुलेखा नलिनी नागेश, नीला उपाध्ये, सिद्धार्थ खांडेकर व अविनाश चंदने यांनी लिहिला आहे.)

 
</text>
</doc>
