<doc>
<docno>1025925.cms.txt</docno>
<text>
 
क्रीडा
तौफिक उमर, अर्षद खान यांचे पाक चमूत पुनरागमन
[ Saturday, February 19, 2005  10:56:05 pm]


कराची : युवा सलामीवीर तौफिक उमर व अनुभवी फिरकी गोलंदाज अर्षद खान यांचे पाकिस्तान चमूत पुनरागमन झाले असून ऑस्ट्रेलिया दौऱ्यात सडकून मार खाणारा संघच भारताविरुद्धच्या कसोटी मालिकेसाठी या दोन खेळाडूंचा अपवाद वगळता कायम ठेवण्यात आला आहे.

कांगारूंकडून मोठ्या पराभवाला सामोरे जावे लागलेल्या पाकिस्तान संघात बरेच बदल होतील, असे वाटत असताना निवड समितीने आपल्या अनुभवी खेळाडूंवर विश्वास ठेवला. इंझमाम उल हककडे पुन्हा कर्णधारपद सोपवताना उपकर्णधारपदी मात्र बदल केला. युसुफ योहानाऐवजी युनिस खानकडे ही जबाबदारी सोपवली आहे.

रावळपिंडीत भारताविरुद्धच्या कसोटीत 22 वषीर्य तौफिक उमर खेळला होता. त्यानंतर मात्र त्याला संधी मिळाली नाही. तर चार वर्षांपूवीर् इंग्लंडविरुद्धच्या कसोटीनंतर अर्षद खान खेळण्याची संधी मिळाली नव्हती.

जलदगती गोलंदाज महमद सामी व महमद खलिल या दोघांनी संघातील स्थान कायम ठेवताना फिटनेस चाचणीचा अडथळा पार केला. प्रशिक्षक बॉब वुल्मर व ट्रेनर डॅरिल लिफ्सन, मरे स्टिवसन व ग्रँट क्रॉफ्टन यांनी सामी व खलिल फिट असल्याचे प्रमाणप्रत्रक दिले.

ऑस्ट्रेलियन दौऱ्यावरील इमरान फरहत व महमद आसिफ यांना वगळण्यात आले असून प्रमुख गोलंदाज शोएब अख्तरने दुखापतीमुळे माघार घेतली.

संघ जाहीर करताना पाकिस्तान निवड समितीचे अध्यक्ष वसिम बारी म्हणाले , ' ऑस्ट्रेलियन दौऱ्यात आमच्या खेळाडूंनी निराशा केली तरी त्याच्यावर विश्वास दाखवणे गरजेचे होते आणि म्हणूनच त्यांना पुन्हा एक संधी देण्याचा एकमताने निर्णय घेण्यात आला. युवा खेळाडूंना ऑस्ट्रेलियन दौऱ्यामधून बरेच काही शिकायला मिळाले असेल. भारत दौरा कठीण असला तरी युवा खेळाडूंवर विश्वास दाखवणे गरजेचे होते '.

फिरकीला साथ देणाऱ्या खेळपट्ट्या लक्षात घेऊन 34 वषीर्य अर्षद खानचा समावेश करण्यात आला असून त्याने 8 कसोटीत 28.40 च्या सरासरीने 30 बळी मिळवले आहेत. 168 प्रथमश्ाेणी सामन्यांमध्ये 558 बळी मिळवणाऱ्या अर्षदच्या या कामगिरीचा प्रामुख्याने विचार करण्यात आला.

कर्णधार इंझमामने या संघााबद्दल संमिश्ा भावना व्यक्त केल्या. तो म्हणाला , ' सामी व खलिल यांची निवड झाल्यामुळे मला समाधान वाटले. पण शाहिद नझीरला वगळल्यामुळे नाराजीही झालो. आमचा संघ हा युवा खेळाडूंचा असून या संघाने शिस्तीत खेळ केल्यास निश्चितच यश मिळेल '.

तर प्रशिक्षक बॉब वुल्मर म्हणाले , ' भारताचा दौरा आव्हानात्मक असून शोएबसारखा खेळाडूंची गैरहजेरी जाणवेल. पण स्पष्टच सांगायचे झाल्यास आम्हाला फिट शोएब हवा आहे '.

दरम्यान युसुफ योहानाला उपकर्णधारपदावरून डच्चू देण्याबाबत काही खास कारण देण्यात आलेले नाही. मात्र भविष्याचा विचार करून युनिस खानकडे हे पद सोपवण्यात आले आहे.

पाकिस्तान संघ : इंझमाम उल हक ( कर्णधार), युनिस खान (उपकर्णधार), तौफिक उमर, सलमान बट, यासिर हमीद, युसुफ योहाना, असिम कमाल, शोएब मलिक, कामरान अकमल, अर्षद खान, डॅनिश कनेरिया, शाहिद आफ्रिदी, नावेद उल हसन, महमद सामी, महमद खलिल व अब्दुल रझाक.

 
</text>
</doc>
