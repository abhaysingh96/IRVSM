<doc>
<docno>1025891.cms.txt</docno>
<text>
 
क्रीडा
तरतूद वाढवण्याचा प्रयत्न करू
[ Saturday, February 19, 2005  09:31:09 pm]


म.टा. क्रीडा प्रतिनिधी

मुंबई : एकेकाळी मीही खेळाडू होतो, क्रीडामंत्री होतो आणि आता पुन्हा मुख्यमंत्री झाल्यानंतर आश्वासन देतो की, क्रीडा खात्यासाठीची तरतूद, सोई सुविधा जास्तीत जास्त वाढवून देण्याचा प्रयत्न करू, असे मुख्यमंत्री विलासराव देशमुख यांनी सांगितल्यावर प्रभादेवीच्या रविंद नाट्यमंदीरात शिवछत्रपती पुरस्कार वितरण सोहळ्यासाठी जमलेल्या क्रीडा रसिकांनी टाळ्यांचा कडकडाट केला.

क्रीडामंत्री वसंत पुरके यांनी त्याआधी केलेल्या भाषणात मुख्यमंत्र्यांना विनंती करताना म्हटले होते की क्रीडा खात्यासाठी शंभर कोटीची तरतूद असते, पण प्रत्यक्षात मिळतात चाळीस कोटी. त्या रकमेत वाढ व्हायला हवी.

तो धागा पकडून मुख्यमंत्री म्हणाले, काय योगायोग आहे पहा. मी होतो व्हॉलीबॉल खेळाडू तर आजचे क्रीडामंत्री होते व्हॉलीबॉल प्रशिक्षक. खेळाडूची भावना प्रशिक्षक जाणतो आणि खेळाडूपेक्षा प्रशिक्षकाची भूमिका आणि जबाबदारी जास्त महत्त्वाची असते. क्रीडा खात्यासाटी खूप काही करायचे आहे, त्यादृष्टीने प्रयत्नही करत आहोत, परंतु त्यात थोडे कमी पडतो याची मला कल्पना आहे. खेळांसाठीची रक्कम मी खर्च मानत नाही तर ती गुंतवणूक आहे असे मी मानतो. खेळांकडे बघण्याच्या आपल्या सर्वांच्या दृष्टीकोनातही बदल व्हायला हवा. स्पोर्ट करीअर बनवण्याकडे आपला कल दिसायला हवा. पण दुदैर्वाने तसे होत नाही. ग्रामीण भागातून चांगले खेळाडू तयार होऊ शकतात त्यामुळे त्यांना प्रोत्साहन द्यायला हवे.

कबड्डीसाठी खस्ता खाल्लेल्या आणि कबड्डी हेच ज्यांचे जीवन बनून गेले आहे त्या बुवा साळवींचा गौरवाने उल्लेख करून मुख्यमंत्री म्हणाले, बुवांनी कबड्डी आशियाई देशात नेली. आता कबड्डीने ऑलिंपिकमध्येही झेप घ्यावी. आपण केवळ क्रिकेट एके क्रिकेट असे न करता भारतीय खेळांकडेही नीट लक्ष द्यायला हवे.

जिजाऊ पुरस्कार पुढच्या वषीर् निश्चित दिले जातील असेही त्यांनी सांगितले.

शालेय अभ्यासक्रमात क्रीडा विषयाचा समावेश करायला हवा आणि केवळ ग्रेस मार्क या दृष्टीने त्याकडे बघू नये असे क्रीडामंत्री वसंत पुरके म्हणाले. एक साधा व्हॉलीबॉल प्रशिक्षक राज्याचा क्रीडामंत्री झाला आहे असे सांगून ते म्हणाले, आमच्या चुका संभाळून घ्या. जास्तीत जास्त जणांना न्याय मिळवून देण्याचा आम्ही प्रयत्न केला पण चुका संभाळून घ्या. शंकरराव साळवी यांना जीवन गौरव पुरस्कार देण्यात आला तेव्हा क्रीडाप्रेमींनी उभे राहून टाळ्यांचा प्रचंड कडकडाट केला. यावेळी बुवाही गहीवरून गेले होते.

खेळाडूंना नोकऱ्या देणार

' खेळाडूंना सरकारी नोकऱ्यात सामावून घेण्यासाठी आपण निश्चित प्रयत्न करू ', असे सांगून मुख्यमंत्री विलासराव देशमुख म्हणाले , ' मी माझ्या सहकारी कारखान्यात तसे केलेही आहे. खेळाडूंचे व्यक्तिमत्त्वच निराळे असते. उमदे खेळाडू सरकारी नोकरीत असले तर सरकारी कर्मचाऱ्यंाचा चेहरा मोहराच बदलेल. पोलिस, साखर कारखाने, जिल्हा सहकारी बँका यात खेळाडूंना नोकऱ्या देता येईल '

 
</text>
</doc>
