<doc>
<docno>1025482.cms.txt</docno>
<text>
 
क्रीडा
वनडे का नया फंडा!
[ Saturday, February 19, 2005  12:36:14 am]


सुहास फडके

टेलिव्हिजनचे प्रक्षेपण आणि प्रेक्षकांना खिळवून ठेवण्याची ताकद यांचे महत्त्व क्रीडाक्षेत्रात वाढले असल्याची आणखी एक खुण म्हणजे क्रिकेटचा प्रत्येकी वीस षटकांचा सामना खेळवण्याची कल्पना.

पाच दिवसाची कसोटी अनिणिर्त राहण्याची शक्यता अधिक, शिवाय सलग पाच दिवस प्रत्येकी सहा तास बघणे कंटाळवाणे वाटू लागल्यावर कल्पना निघाली ती मर्यादित षटकांच्या लढतींची. पण जेमतेम तीन दशकांत, एका दिवसात संपणारा सामनाही अनेकांना रु चेनासा झाला. अनेकजण फक्त प्रत्येक डावाची पहिली पंधरा षटके आणि शेवटची दहा स्लॉग ओव्हर्स बघण्यात रस घेतात असे पाहणीत आढळून आले.

प्रेक्षक कमी, म्हणजे जाहिरातदार, स्पॉन्सर्स कमी. पर्यायाने आयोजकांच्या तिजोरीत डॉलर्सचा खुळखुळात रोडावणार. याच वेळी फुटबॉलसारखे, विश्रांतीच्या वेळेसह जेमतेम दोन तासांत संपणारे खेळ मात्र जगभर लोकप्रिय होत चाललेले. भारतासारख्या क्रिकेटवेड्यांच्या देशातही तरुण पिढी तर एफवन आणि फुटबॉल बघण्यात गुंग आणि यातील बड्यांची पोस्टर्स त्यांच्या रुमच्या भिंतीवर झळकताना दिसू लागली आहेत. एकीकडे फुटबॉलमध्ये चुरस वाढत चाललेली. अगदी युरोपिय करंडक स्पधेर्ची चर्चा भारतात नाक्यानाक्यावर जनरेशन नेक्स्ट करताना दिसत आहे. जागतिक फुटबॉलमध्ये तब्बल सव्वाशे देश प्राथमिक फेरीत झुंजतात तर क्रिकेटमध्ये आजही अव्वल संघांची संख्या दोन्ही हाताच्या बोटांइतकी होत नाही. अमेरिका आणि युरोप, आफ्रिका खंडांतील देश, अनेक आखाती देश तर क्रिकेटकडे ढुंकून बघायला तयार नाहीत. एकंदर परिस्थिती बिकट आहे हे आंतरराष्ट्रीय क्रिकेट परिषदेच्या लक्षात आल्यामुळे त्यांनी ताबडतोब तज्ज्ञांना, यावर मार्ग काढण्याची विनंती केली.

क्रिकेटचा विस्तार व्हायचा असेल तर अडीच तीन तासांत सामना संपला पाहिजे, लोकांना दिवसभराचे उद्योग संपवून या खेळाचा आनंद लुटून परत घरी जाता आले पाहिजे, सध्याचे नियम बदलायला हवेत अशा सुचना केल्यावर आता प्रायोगिक तत्त्वावर प्रत्येकी वीस षटकांचे सामने खेळवले जात आहेत.

गेल्या तीन महिन्यांत अशा लढती खेळल्या गेल्या आणि प्रेक्षकांना हा ढाचा रुचतो आहे असे दिसते. काय सांगावे आणखी येत्या विश्व चषक स्पधेर्त वीसवीस षटकांच्या लढती होतील. कारण त्यात गल्ला भरण्याची हमी जास्त आणि अर्थात प्रेक्षकांचा पाठिंबाही वाढता.अर्थात खेळ रंजक करायचा तर नियमांत बदल करणेही आवश्यक ठरते. त्यामुळेच प्रत्येक नोबॉलनंतरचा चेंडू फलंदाज कोठेही उभा राहून कसाही फटकवायला मोकळा. म्हणजे अशा चेंडुूवर फलंदाज बाद होण्याची शक्यता शुन्य. याला फ्री हिट असे म्हटले जाते.

प्रत्येक गोलंदाज कमाल पाच षटके टाकू शकेल तर क्षेत्ररक्षणावरील बंधने पहिल्या सहा षटकांपुरती मर्यादित असतील. पंचांच्या अधिकारात वाढ होईल आणि गडबड करणाऱ्याला पंच थेट रेड कार्ड दाखवू शकेल. अगदी थेट फुटबॉलप्रमाणे. अर्थात फलंदाजाची तंत्रातही बदल होतील. कदाचित जयसूर्या आणि सेहवाग यांची फलंदाजी कंटाळवाणी वाटू शकेल आपल्याला. आणि हे होण्यास फार काळ नाही. फारतर दोन वषेर्.

 
</text>
</doc>
