<doc>
<docno>1025943.cms.txt</docno>
<text>
 
महाराष्ट्र
शिवनेरी जतन करण्यासाठी निधी कमी पडू देणार नाही
[ Saturday, February 19, 2005  11:18:11 pm]


म. टा. प्रतिनिधी

पुणे/मंचर : बाल शिवरायांच्या पदस्पर्शाने पावन झालेल्या आणि ज्या अभेद्य किल्ल्यात शौर्य आणि राज्य कारभाराचे धडे राजांनी गिरवले, त्या शिवनेरीच्या विकासासाठी सरकार निधी कमी पडू देणार नाही, येत्या चार वर्षांत पर्यटकांना आकषिर्त करण्यासाठी खास योजना आखण्यात येईल, अशी ग्वाही मुख्यमंत्री विलासराव देशमुख यांनी जुन्नर तालुक्यातील शिवजन्मभूमी शिवनेरी येथे दिली.

शिवजयंतीनिमित्त मुख्यमंत्री आणि उपमुख्यमंत्री यांनी शिवनेरी येथील शिवकुंजमधील बाल शिवाजी आणि जिजामाता यांच्या पुतळ्यास अभिवादन केले. त्यानंतर कृषी उत्पन्न बाजार समितीच्या आवारात झालेल्या जाहीर सभेत त्यांनी हजारो शिवप्रेमींशी संवाद साधला. किल्ले आणि गडांची दुरवस्था या शिवप्रेमींच्या मनात खदखदणाऱ्या विषयाला हात घालून मुख्यमंत्र्यांनी गडांचे जतन करण्यासाठी विशेष योजना राबवण्याची खात्री दिली.

छत्रपतींच्या नावाने आम्ही राज्यकारभार चालवतो, तेव्हा त्यांच्या जन्मस्थानाचा विकास करण्यास सरकार कटिबद्ध आहे. यापुढे मुंबईतही 100 कोटी रुपये खर्च करून राजांचा पूर्णाकृती पुतळा उभारणार असून छत्रपतींचे हे स्मारक आंतरराष्ट्रीय दर्जाचे व्हावे, यासाठी सरकार सवोर्त्तपरी प्रयत्न करेल, असे आश्वासन देशमुख यांनी दिले.

 
</text>
</doc>
