<doc>
<docno>1025502.cms.txt</docno>
<text>
 
महामुंबई
वनजमिनींवर प्रकल्पांचा मार्ग मोकळा
[ Saturday, February 19, 2005  01:00:04 am]


म. टा. प्रतिनिधी

मुंबई : पर्यायी वनीकरणासाठी झुडपी जमीन स्वीकारण्यास वनखात्याने मान्यता दिली असून यामुळे राज्यातील एक हजाराहून अधिक प्रकल्प मार्गी लागण्याचा मार्ग मोकळा झाला आहे.

वनाखालील जमीन लागणार असल्याने राज्यातील 1024 प्रकल्प वनखात्याच्या परवानगीसाठी सध्या अडकून पडले आहेत. यातील 576 प्रकल्प तर केवळ विदर्भातील आहेत. पण, या प्रकल्पांखाली येणाऱ्या जमिनीच्या बदल्यात देण्यासाठी राज्य सरकारकडे जमीन उपलब्ध नाही. झुडपी जंगले असलेली तीन लाख हेक्टर जमीन महसूल खात्याकडे असली तरी पर्यायी वनीकरणासाठी ती स्वीकारण्यास आतापर्यंत वनखाते नकार देत होते. त्यामुळे या प्रकल्पांचे काम मागीर् लागू शकत नव्हते. परंतु आता वनखात्याने ही जमीन स्वीकरण्यास मान्यता दिली असल्याचे राज्याचे वनमंत्री बबनराव पाचपुते यांनी सांगितले.

वन जमिनीत पायवाटा, रस्ते वा इलेक्ट्रिकचा पोल टाकण्यासही वनखाते परवानगी देत नसल्याने वनपरिसरातील जनतेत या खात्याविषयी नेहमीच नाराजी राहिली . मात्र आता एक हेक्टरपर्यंतच्या जमिनीच्या वापराची परवानगी देण्याचे अधिकार केंदीय मंत्रालयाने राज्याला दिले असल्यामुळे या आवश्यक गोष्टींसाठी परवानग्या देणे शक्य होणार असल्याचेही ते म्हणाले.

आंतरराष्ट्रीय दर्जाची प्राणीसंग्रहालये

मुंबईतील गोरेगाव व नागपूरजवळील गोरेवाडा येथे आंतरराष्ट्रीय दर्जाचे प्राणीसंग्रहालय उभारण्याचा निर्णय वनखात्याने घेतला आहे. मुंबईतील प्राणीसंग्रहालयासाठी गोरेगाव येथील आरे कॉलनीची 300 हेक्टर जमीन मिळविण्यात येणार असून भायखळा येथील विद्यमान प्राणीसंगहालय तेथे हलविण्यात येणार आहे. या प्रकल्पासाठी 250 ते 300 कोटी रुपये लागणार आहेत. तर नागपूर येथील संग्रहालयासाठी शहरापासून पाच किलोमीटर अंतरावरील गोरेवाडा येथील 800 हेक्टर जमीन घेण्यात येणार आहे असल्याचे वनमंत्री बबनराव पाचपुते यांनी सांगितले.

 
</text>
</doc>
