<doc>
<docno>1025505.cms.txt</docno>
<text>
 
महामुंबई
ज्येष्ठ अधिकाऱ्यास मुंबईनजीक पदभार देण्याचा आदेश
[ Saturday, February 19, 2005  01:02:03 am]


म. टा. प्रतिनिधी

मुंबई : सीबीडी बेलापूरचे महसूल उपायुक्त डॉ. ए. टी. कुंभार यांची नेमणूक मुंबईनजीक केली जावी असा आदेश मुंबई हायकोर्टाने दिला आहे.

ज्येष्ठताक्रमात वर असणाऱ्या अधिकाऱ्यांना आयएएस अधिकाऱ्यांच्या समकक्ष नेमणुका देण्याच्या प्रक्रियेत कुंभार यांना डावलण्यात आले होते व यांच्याकडे या भ्रष्टाचाराची माहितीही आहे. या भ्रष्टाचारासंदर्भात दाखल झालेल्या एका याचिकेत कुंभार हे प्रतिवादी आहेत.

डॉ. कुंभार यांची नेमणूक गडचिरोली येथे करण्यात आली असून निवड समितीतील भ्रष्टाचार आपण उघडकीस आणल्यामुळेच आपल्याला इतक्या दूरच्या ठिकाणची नेमणूक मिळाल्याचे त्यांनी न्या. हेमंत गोखले व न्या. सत्यरंजन धर्माधिकारी यांच्या खंडपीठापुढे सांगितले होते. मात्र बढतीवरील अधिकाऱ्यांची नेमणूक आदिवासी विभागात करण्याची प्रथाच असून डॉ. कुंभार यांच्यासह आणखी आठजणांची नेमणूक आदिवासी विभागात करण्यात आल्याची माहिती अॅडव्होकेट जनरल विजयसिंह थोरात यांनी कोर्टास दिली. तसेच जव्हार व मोखाडा या ठिकाणी एक पद रिक्त असल्याचेही सांगितले. डॉ. कुंभार यांच्या नेमणुकीबाबत येत्या 22 फेब्रुवारीपर्यंत माहिती देण्याचे निदेर्श खंडपीठाने सरकारला दिले.

 
</text>
</doc>
