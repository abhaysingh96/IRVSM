<doc>
<docno>978612.cms.txt</docno>
<text>
 
महामुंबई
मासळीभक्तांवर सुनामीचा कोप
[ Monday, January 03, 2005  12:48:26 am]


म. टा. प्रतिनिधी

मुंबई ; दक्षिण भारतात हाहाकार उडवणाऱ्या सुनामी लाटांनी एरवी मुंबईकरांकडे वक्रदृष्टी वळवली नसली, तरी मासळीप्रेमी मुंबईकरांवर त्यांचा कोप झाला आहेच. या संकटाच्या परिणामी मासेमारी बंद झाल्याने मासळीची आवक घटून बाजारात मासळीचे भाव कडाडून दीडपट झाले आहेत आणि खवय्यांच्या ' मत्स्यप्रेमात ' वाढत्या दराचा ' काटा ' टोचू लागला आहे.

श्ाावणाप्रमाणेच मार्गशीर्षाचेही ' माहात्म्य ' हल्ली वाढलेले असल्याने मासे महागल्याची तीव्रता जाणवत नाही. पण, माशांशिवाय पान न हलणाऱ्या खवय्यांना जिभेचे चोचले पुरविण्यासाठी खिसा नेहमीपेक्षा जरा जास्तच ढिला करावा लागत आहे.

सुनामी लाटांची भीती, समुदात वेगाने वाहणारे वारे आणि हवामान खात्याचा सावधानतेचा इशारा यामुळे स्थानिक मच्छीमार मासेमारीसाठी जाण्यास धजावत नाही. मंुबई, तसेच रत्नागिरीत मासेमारी पूर्ण बंद आहे. ती बंद होण्यापूवीर्च्या साठ्यावर आणि काही धाडसी मच्छीमारांच्या तुरळक मासेमारीवरच सध्या मत्स्याहारींची मदार आहे.

समुदाची लक्षणे नेहमीपेक्षा वेगळी दिसत असल्यामुळे माहीम येथील विठ्ठल तरे यांच्याप्रमाणे इतर कोळी बांधवांना किनाऱ्यावर स्वस्थ बसून राहावे लागत आहेत. दोन दिवसांपूवीर् काहीजण मासेमारीला गेले पण जाळ्यात खूपच कमी मासळी ' गावली '. मासळी पकडण्याचा खर्च जास्त असल्याने खोट सहन करण्यास कुणी तयार नाही. शिवाय सुनामी संकटाची भीती असल्याने जीव कोण धोक्यात टाकणार, असा सवाल त्यांनी केला. एकतर मासेमारीसाठी खोल समुदात जावे लागते. परंतु, समुदात भरती ओहोटीच्या चक्रात झालेला बदल आणि सोसाट्याने वाहणाऱ्या वाऱ्यांमुळे मासेमारी थंडावली आहे, असे त्यांनी सांगितले. हवामानाबरोबरच समुदाच्या पाण्यातील तापमानातही चढउतार होत आहे. लहान माशांचे खाद्य किनाऱ्यालगत असते, पण लाटांमुळे हे खाद्य विखुरल्याची शक्यता वर्तवण्यात येत आहे. माशांचे घाऊक व्यापारी एकनाथ तांबवणेकर म्हणाले की, सुनामी लाटांच्या संकटापूवीर् आलेल्या मासळीचा साठा सध्या आहे. मंुबईत इतर राज्यांतूनही मासळी येते. त्यामुळे अजून तरी भावात फार मोठा फरक पडलेला नाही. पण मासेमारी आणखी काही दिवस बंद राहिली तर मात्र फरक वाढू शकतो.

माशांचा चढा भाव

100 ते 200 ग्रॅमचा पापलेट किमान 50 रु.

पापलेट जोडी 300 रु.ची आता 700 रु.

सुरमई 70 ते 80 रु.

एक किलो कोळंबी 125 रु.

टायगर प्रॉन्स 280 रु. कि., आता 500 रु.

लॉबस्टर आधी 390 रु. कि., आता 650 रु.

 
</text>
</doc>
