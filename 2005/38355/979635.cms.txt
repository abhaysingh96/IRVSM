<doc>
<docno>979635.cms.txt</docno>
<text>
 
महाराष्ट्र
उपग्रहाद्वारे कृषी विद्यापीठ आता शेतकऱ्यांच्या दारी
[ Monday, January 03, 2005  11:51:55 pm]


म. टा. वृत्तसेवा

रत्नागिरी : नव्या तंत्रज्ञानाने शेतीचा विकास साधण्यासाठी कार्यरत असणाऱ्या कृषी विद्यापीठांनी नव्या दिशेने वाटचाल सुरू केली असून आता हे नवे तंत्र केवळ शेती करण्याच्या पद्धतीपुरते नाही तर शेतकऱ्यांमधील जागृतीसाठी वापरल्या जाणाऱ्या मार्गामध्येेही आहे. शेतकऱ्यापर्यंत पोहोचून त्याला शेतीच्या नव्या तंत्राचे प्रात्यक्षिक दाखविण्याचे काम आता अधिक सोपे, अधिक गतिमान होणार आहे ते उपग्रहामुळे!

' उपग्रहाद्वारे थेट प्रात्यक्षिकासह शेतकऱ्याच्या शेतमळ्यात ' असा नारा मिरवणारी मोबाइल व्हॅन सोमवारपासून कोकण पालथा घालणार आहे. कोकण कृषी विद्यापीठातफेर् दऱ्याखोऱ्यात ही व्हॅन कम्प्युटरसह फिरणार असून शेतकऱ्यांपर्यंत प्रचार पोचवणार आहे.

याआधी शेतकऱ्यांच्या शेतीविषयक प्रश्ानंची उत्तरे देण्यासाठी ' किसान कॉलसेंटर ' ही अभिनव योजना राबवण्यास सुरुवात झाली आहेच. देशभरातील कोणत्याही भागांतील शेतकऱ्याला 1551 हा दूरध्वनी क्रमांक फिरवून आपल्या शेतीसमस्यांबाबत सल्ला घेता येत आहे. कोणत्याही लागवडीबाबतही त्याला मार्गदर्शन मिळते. पण यात श्रवणाची मर्यादा होती. श्राव्याला दृश्याची जोड नव्हती. त्यामुळे सॅटेलाइटद्वारे हे ज्ञान शेतकऱ्यांपर्यंत पोहोचवणारी कोकण कृषी विद्यापीठाची योजना अधिक प्रभावी ठरणार आहे.

या फिरत्या व्हॅनमध्ये लॅबोरेटरी, मोठा पडदा असलेला दूरचित्रवाणी संच तसेच कम्प्युटर आहे. विद्यापीठाने केलेेले प्रयोग या पडद्यावर झळकतील आणि तज्ज्ञांच्या व्याख्यानासकट ते शेतकऱ्यांना ऐकता येतील. त्यांच्या शंका व प्रश्ानंची उत्तरेही मिळतील. सोमवारी या व्हॅनचे कार्य सुरू होईल, असे कुलगुरू शंकरराव मगर यांनी सांगितले.

कृषी अनुसंधान परिषदेमार्फत 14 लाख खर्चून माजी कुलगुरू व्ही. जी. सावंत यांनी ही उपग्रहप्रणालीद्वारे माहिती व प्रात्यक्षिक थेट शेतकऱ्यांच्या दारी नेणारी ही योजना तयार केली होती. सोमवारपासून माहिती आणि तंत्रज्ञानाच्या या नव्या पावलानिमित्ताने तीन दिवसांचे चर्चासत्रही आयोजण्यात आले आहे.

 
</text>
</doc>
