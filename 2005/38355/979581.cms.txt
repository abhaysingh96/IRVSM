<doc>
<docno>979581.cms.txt</docno>
<text>
 
क्रीडा
सुनामीग्रस्तांसाठी मदत सामना आयोजण्यासाठी एसीसीचा पुढाकार
[ Monday, January 03, 2005  11:20:54 pm]


वृत्तसंस्था

आशियाई संघाच्या कर्णधारपदी गांगुली ; जागतिक संघातून लारा खेळणार

कोलकाता : सुनामीग्रस्तांच्या मदतीसाठी आयोजित करण्यात आलेल्या दोन मदतनिधी सामन्यांसाठी आशियाई संघाच्या कर्णधारपदी सौरव गांगुली, तर जागतिक संघाच्या कर्णधारपदी रिकी पाँटिंग यांची निवड करण्यात आली आहे. पहिला सामना 10 जानेवारी रोजी मेलबर्नमध्ये विद्युतझोतांत रंगणार आहे.

आशियाई क्रिकेट परिषदेचे (एसीसी) अध्यक्ष जगमोहन दालमिया यांनी सोमवारी चौदाजणांचा आशियाई संघ जाहीर केला. कोपराला विश्रांती देण्याचा सल्ला डॉक्टरांनी दिलेला असूनही सचिन तेंडुलकरने या सामन्यांमध्ये खेळण्याची इच्छा व्यक्त केली आहे, असं त्यांनी सांगितलं.

तेंडुलकरच्या कोपरावर अजूनही उपचार चालू असून, त्याला डॉक्टरांनी दोन आठवडे विश्रांती घेण्याचा सल्ला दिला आहे ; पण हा सामना लोकोपयोगी असल्यामुळे त्यात खेळण्याची इच्छा त्याने स्वत: बोलून दाखवली, असं दालमिया म्हणाले.

आशियाई संघात सहा भारतीय, पाच श्रीलंकन, दोन पाकिस्तानी आणि एका बांगलादेशी खेळाडूचा समावेश आहे. प्रत्येक देशाच्या निवडसमितीचे अध्यक्ष किरण मोरे (भारत), असांता डी मेल ( श्रीलंका) आणि फारूक अहमद ( बांगलादेश) यांनी पाकिस्तानचे प्रमुख निवडसमिती सदस्य वसीम बारी यांच्याशी फोनवर चर्चा केल्यानंतर ही संघनिवड केली.

सध्या पाकिस्तानच्या दौऱ्यावर असलेल्या पाकिस्तानी संघाच्या व्यवस्थापनाला आशियाई संघाच्या व्यवस्थापनाची धुरा सांभाळण्यास सांगण्यात आलं आहे. त्यामुळे पाकिस्तानी संघाचे प्रशिक्षक बॉब वूल्मर हेच या संघाचे प्रशिक्षक असतील. एसीसीचे प्रमुख कार्यवाह सईद अश्रफुल हक हे संघाचे व्यवस्थापक असतील. अंतिम अकराजणांचा संघ कर्णधार व प्रशिक्षक निवडतील, असं दालमिया यांनी सांगितलं.

आंतरराष्ट्रीय क्रिकेट परिषदेने दोनच दिवसांपूवीर् सुनामीग्रस्तांच्या मदतीकरिता निधी उभारण्यासाठी दोन सामने आयोजित करण्याची योजना जाहीर केली होती.

जागतिक संघातील अकराजणांची निवड घोषित झाली असून, त्यात वेस्ट इंडीजचा कर्णधार ब्रायन लारा आणि न्यूझीलंडचा कर्णधार स्टीफन फ्लेमिंग यांचाही समावेश आहे.

अव्वल लेगस्पिनर शेन वॉर्ननेही एकदिवसीय क्रिकेटमधील आपली निवृत्ती मागे घेत या सामन्यात खेळायचा मानस व्यक्त केला. संघातला बारावा खेळाडू नंतर जाहीर केला जाईल.

दुसरा सामना श्रीलंका किंवा भारतामध्ये खेळवला जाईल. त्याचं ठिकाण एसीसी फेब्रुवारीच्या मध्यावर जाहीर करणार आहे.

पहिल्या सामन्याचे उत्पन्न र्वल्ड व्हिजन जागतिक मदत आणि विकास संस्थेला दिलं जाईल. सुनामीग्रस्त देशांना अन्न आणि कौटुंबिक सामना पुरवण्याचं कार्य ही संस्था करत आहे.

प्रतिस्पर्धी संघ

आशियाई संघ : सौरव गांगुली-कर्णधार, सचिन तेंडुलकर, वीरेंदर सेहवाग, राहुल दविड, झहीरखान, अनिल कुंबळे (सर्व भारत), सनथ जयसूर्या, मार्वन अटापटू, कुमार संगकारा, चमिंडा वास, मुथय्या मुरलीधरन (सर्व श्रीलंका), युसुफ योहाना, शोएब अख्तर (पाकिस्तान) व आलोक कपाली (बांगलादेश).

जागतिक संघ : रिकी पाँटिंग-कर्णधार, मॅथ्यू हेडन, अॅडम गिलक्रिस्ट, शेन वॉर्न, ग्लेन मॅग्रा (सर्व ऑस्ट्रेलिया), स्टीफन फ्लेमिंग, क्रिस केर्न्स, डॅनिएल व्हेटोरी (सर्व न्यूझीलंड), ब्रायन लारा, क्रिस गेल, ड्वेन ब्राव्हो (सर्व वेस्ट इंडीज), डॅरेन गॉफ (इंग्लंड).

 
</text>
</doc>
