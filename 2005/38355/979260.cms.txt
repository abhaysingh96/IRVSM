<doc>
<docno>979260.cms.txt</docno>
<text>
 
महामुंबई: मुंबई टाइम्स
येडा याकूबच्या मुलाला विदेशी गाडीसह अटक
[ Monday, January 03, 2005  04:35:59 pm]


प्रसाद नेरुरकर

दक्षिण अफ्रिकेत गाड्या चोरून बनावट कागदपत्रं बनवून त्यांची रवानगी दुबईतून मंुबईत करणाऱ्या टोळीतील अनिस याकुब खान याला गुन्हे अन्वेषण विभागाच्या वांदे युनिटने अटक केली आहे. अनिस खान यांच्याकडून 30 लाख रुपये किमतीची निसान कंपनीची फेअरलेडी मॉडेलची टू सीटर विदेशी गाडीही हस्तगत करण्यात आली आहे.

अनिस हा दाऊदचा साथीदार येडा याकूबचा मुलगा आहे. मार्च 1993 च्या बॉम्बस्फोट मालिकेनंतर येडा याकूब कराचीत फरार जाला आहे. मात्र त्याच्या कुटुंबीयांचे शहरात व्यवसाय सुरळीत आहेत. अनिस खान एम.एच. 04 एक्स 786 या नंबरची काळ्या रंगाची विदेशी कार वापरतो. या गाडीचे पेपर बनावट असल्याची खबर मिळाल्यानंतर वरिष्ठ पोलिस निरीक्षक विजय साळसकर, नितीन अलकनुरे, संजीव धुमाळ आदी पथकाने वांदे रिझवी कॉलेजजवळ अनिस खान याला गाडीसह ताब्यात घेतलं. या गाडीचं भारतात रजिस्ट्रेशन झालेलं नाही.

येडा याकूबवर मार्च 1993 च्या बॉम्बस्फोट मालिकेत स्फोटकांचं लॅण्डिंग आणि वाहतूक केल्याचा आरोप आहे. शहरातून 1993 मध्ये फरार झालेल्या येडा याकूबने सौदीतून कराचीला पलायन केलं.

वांदे इथला माजीद खान हा अनिसचा काका. चार वर्षांपूवीर् छोटा राजन टोळीने केलेल्या हल्ल्यात तो मारला गेला. तेव्हापासून आपल्या काकीसह अनिस आपल्या काकाचा बांधकाम व्यवसाय सांभाळत आहे. परदेशी गाड्यांच्या खरेदी-विक्री व्यवसायातही अनिसचा सहभाग असल्याचं तपासात उघड झाल्याचं पोलिसांनी सांगितलं. अनिसचे दुबईत नातेवाईक असून त्यांच्यामार्फत त्याची जब्बार खानशी ओळख झाली. जब्बारचे काही साथीदार दक्षिण आफ्रिकेत असून, तिथे आलिशान विदेशी मोटार गाड्यांची चोरी करून बनावट कागदपत्रं तयार करून दुबईत आणली जातात.

सहआयुक्त मीरा बोरवणकर, उपायुक्त धनंजय कमलाकार, सहायक पोलिस आयुक्त सुरेश वालीशेट्टी यांच्या मार्गदर्शनाखाली अधिक तपास सुरू आहे. जानेवारी 2004 मध्ये पश्चिम उपनगरांतील गुंड गफार चिकनाच्या झालेल्या हत्त्येत अनिसचा हात असल्याचं पोलिसांचं म्हणणं आहे. या प्रकरणातून जामिनावर मुक्त झाल्यानंतर अनिस पुन्हा गुन्हेगारी क्षेत्रात सक्रिय झाला होता. फरारी येडा याकूब तसंच दाऊद-शकील टोळीतील हस्तकांच्या आथिर्क गुंतवणुकीविषयी अनिस खानकडून उपायुक्त माहिती मिळवण्याचा तपास अधिकारी प्रयत्न करत आहेत.

 
</text>
</doc>
