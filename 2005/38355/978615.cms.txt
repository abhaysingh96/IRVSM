<doc>
<docno>978615.cms.txt</docno>
<text>
 
महामुंबई
एसटीच्या पिठावर सरकारच्या रेघोट्या!
[ Monday, January 03, 2005  12:49:55 am]


प्रभाकर नारकर

चुकीच्या करांमुळे महामंडळाला दरवषीर् 100 कोटींचा फटका

मुंबई : चोरट्या प्रवासी वाहतुकीमुळे एसटी महामंडळ अडचणीत आलेले असतानाच खुद्द राज्य सरकारही महामंडळाचे 26 टक्के उत्पन्न विविध करांच्या रूपाने खिशात घालत आहे. त्यातच चुकीच्या पद्धतीने करण्यात येणाऱ्या करआकारणीमुळेही मंडळाला दरवषीर् 100 कोटी रुपयांचा फटका बसत आहे.

राज्यात 90 हजारांहून अधिक वाहने चोरट्या प्रवासी वाहतुकीत गुंतली असून त्यामुळे सालाना 500 कोटी रुपयांचा फटका एसटीला बसत आहे. दुसरीकडे खासगी बसवाल्यांशी ' माये ' ने वागणारे राज्य सरकार एसटीशी मात्र पुतनामावशीचा व्यवहार करत आहे. राज्य सरकार खासगी बसगाड्यांकडून वाहनकर आणि एसटीकडून प्रवासीकर घेते. वाहनकर हा बसमधील सीटवर अवलंबून असतो. त्यामुळे साध्या बससाठी मालकाला वर्षाकाठी साधारण 1.40 लाख तर वातानुकूलित बससाठी अडीच लाख रुपये कर द्यावा लागतो. एसटीला मात्र उत्पन्नावर कर द्यावा लागत असल्याने साध्या बससाठी 2.40 लाख रुपये कर द्यावा लागतो. खासगी वाहतुकीला स्पर्धा करण्याच्या दृष्टीने मंडळाने मुंबई-पुणे मार्गावर अद्ययावत ' व्होल्वो बस ' सुरू केल्या आहेत. 60 लाख रुपये किंमत असलेल्या या बसवर वर्षाकाठी जवळपास 15 लाख रुपये कर द्यावा लागत आहे.

शेजारी राज्यांमध्ये प्रवासी कराचे प्रमाण 10 टक्के वा त्याहूनही कमी आहे. महाराष्ट्रात मात्र ते 17.5 टक्के आहे. त्यातच या कराची चुकीच्या पद्धतीने आकारणी केली जात असल्याने मंडळाला आणि अंतिमत: प्रवाशांना 100 कोटी रुपये अधिक मोजावे लागत आहेत. 100 रुपये मूळ किंमतीच्या वस्तूवर 10 टक्के कर असल्यास दुकानदार ग्राहकाकडून 110 रुपयेे घेऊन सरकारला 10 रुपये देतो. पण सरकारने 110 रुपयांवर 10 टक्के घेतल्यास दुकानदाराला 11 रुपये रुपये द्यावे लागतील. एसटीबाबत नेमका हाच प्रकार होत आहे. कंडक्टर प्रवाशाकडून प्रवासीकरासह तिकिटाचे पैसे घेतो. म्हणजे , 17.5 टक्के कर वसूल करताना 117.5 रुपये उत्पन्नातून 17.5 रुपये घ्यायला हवेत. त्याऐवजी सरकार 100 रुपयातून 17.5 रुपये कर म्हणून घेते. म्हणजेच 82.5 रुपयांवर 17.5 रुपये कर होता. टक्केवारीत हे प्रमाण 21 टक्क्यांवर जाते. म्हणजेच सरकार चार टक्के अधिक कर घेत आहे. महामंडळाच्या एकूण उत्पन्नात ही रक्कम 100 कोटी रुपयांवर जाते. ही चूक मंडळाने अनेक वेळा सरकारच्या निदर्शनास आणल्यानंतरही ती दुरुस्त करण्यात आलेली नाही. त्यामुळे आता ' योग्य ' तेवढाच करभरणा करण्याचा ठराव संचालक मंडळाने केला आहे. सरकारने आतापर्यंत घेतलेली वाढीव रक्कम परत केल्यास महामंडळाचा सगळा तोटा भरून निघण्याची शक्यता आहे.

वर्षाकाठी प्रवासीकरापोटी मंडळ सरकारला 450 कोटी रुपये देते. याशिवाय डिझेलवर सरकार 40 टक्के दराने विक्रीकर घेते. त्यामुळे सरकारला 350 कोटी रुपये मिळतात. महामंडळाचे या वषीर्चे उत्पन्न तीन हजार कोटी रुपये होते. त्यातील जवळपास 800 कोटी रुपये वा 26.66 टक्के रक्कम अशा प्रकारे सरकारच्या खिशात जाणार आहे. त्यामुळेच प्रवासीकरात तसेच डिझेलवरील विक्रीकरातही सवलत दिली जावी, अशी मागणी केली जात आहे.

 
</text>
</doc>
