<doc>
<docno>979531.cms.txt</docno>
<text>
 
अग्रलेख
विलासरावांची तीर्थयात्रा
[ Monday, January 03, 2005  09:56:04 pm]


निवृत्तीच्या आयुष्यात देवदर्शन व नामस्मरणात वेळ सत्कारणी लावावा, अशी भारतीय संस्कृतीची शिकवण आहे. ऑक्टोबर-पूवीर्च्या दीड वर्षांच्या काळात विलासराव देशमुख यांना ' निवृत्ती ' अनुभवायला मिळाली.

अधूनमधून दिल्लीला वारी आणि बंगलोरला चकरा याखेरीज फारसे काही काम नव्हते. त्यामुळे देवधर्माच्या कामातील त्यांचा रस वाढला असावा. पण पुन्हा मुख्यमंत्रीपदाची जबाबदारी शिरावर आली, तरी विलासरावांची ' देवभक्ती ' काही ओसरली नाही.

मुख्यमंत्रीपदी येताच त्यांनी सत्यसाईबाबांचे आशीर्वाद घेतलेच, शिवाय मुंबईतील अनेक देवस्थानांनाही भेटी दिल्या. कुणी कशावर श्रद्धा ठेवावी, हा ज्याचा त्याचा प्रश्न आहे. त्यामुळे मुख्यमंत्र्यांच्या भाविकतेबद्दल त्यांच्यावर कुणी टीका करण्याचे कारण नाही. पण त्यांच्या ' भक्तिमार्गा ' चा अन्य भविकांना त्रास होऊ लागला, तर मात्र ' राज्यकर्ता ' म्हणून विलासरावांना त्या गोष्टीचा विचार करावा लागेल.

एक जानेवारीला नवे वर्ष सुरू झाले, तेव्हा विलासरावांनी देवळांत जाऊन देवांना साकडे घालण्याचा जणू सपाटाच लावला. ते मुंबईतल्या सिद्धिविनायक मंदिरात गेले. टिटवाळ्याच्या गणपतीचे त्यांनी दर्शन घेतले आणि दुसऱ्याच दिवशी ते शिडीर्च्या साईबाबांना भेटायलाही गेले.

इंदूरच्या अहिल्यादेवी होळकर नित्यनेमाने देवदर्शनाला जात, तेव्हा देवपूजेबरोबरच तिथे जमलेल्या जनतेला त्या भेटत आणि त्यांच्याशी थेट संवाद साधून रयतेच्या अडीअडचणी आणि गाऱ्हाणी समजावून घेत. पण काळ बदलला आणि राज्यर्कत्यांचे स्वभावही. विलासराव टिटवाळ्याला गेले, तेव्हा तीन तास आधीपासून भाविकांना देवदर्शनापासून वंचित करण्यात आलेच, शिवाय मंदिराकडे जाणारे रस्ते वाहतुकीस बंद केल्याने शेकडो भाविकांना पाच-दहा कि.मी. पायपीट करून अनिच्छेनेच पदयात्रेचे पुण्य जोडावे लागले. पण टिटवाळ्याचे भाविक सौम्य प्रवृत्तीचे असल्याने त्यांनी सारे निमूटपणे सहन केले.

दुसऱ्या दिवशी शिडीर्त हाच प्रकार घडला, तेव्हा रांगेत ताटकळणाऱ्या हजारो भाविकांनी साईबाबांच्या जयजयकाराऐवजी मुख्यमंत्र्यांना हाय हाय केले. वाऱ्याची दिशा ओळखण्यात विलासराव पारंगत खरेच. त्यांनी भाविकांकडे दिलगिरी व्यक्त केली आणि अधिकाऱ्यांची खरडपट्टी काढली. मुख्यमंत्र्यांनी कोणताही प्रतिष्ठेचा मुद्दा न करता वाद तिथल्या तिथे मिटवला, याबद्दल त्यांचे अभिनंदन करायला हवे. पण हा प्रश्न केवळ त्यांनी दिलगिरी व्यक्त करण्याचा नाही.

अतिमहत्त्वाच्या व्यक्तींच्या कथित सुरक्षा व्यवस्थेचा बाऊ करून सामान्य जनतेला हकनाक वेठीला धरण्याची सरकारी व पोलिस अधिकाऱ्यांची लांगूलचालनाची वृत्ती ही खरी समस्या आहे. ही वृत्ती केवळ देवस्थानांतच नव्हे, तर सार्वजनिक जीवनात सर्वत्र दिसते. पंडित नेहरू उघड्या गाडीने फिरत व त्यांचे स्वागत करण्यासाठी लोक रस्त्याच्या दुतर्फा उभे राहत. त्यानंतर परिस्थिती बदलली व नेत्यांच्या जीविताला धोका निर्माण झाला, हे मान्य केले, तरी सुरक्षा कवचाचे जे अवडंबर केले जाते, ते योग्य आहे का, याचा विचार पोलिसांनी नव्हे, राज्यर्कत्यांनी करायला हवा.

रविवारी शिडीर्ला भाविकांची तोबा गदीर् उसळते, हे तिथल्या सुरक्षा अधिकाऱ्यांना ठाऊक नसेल, असे नाही. मंदिर परिसर रिकामा करून आणि सर्व दुकाने बंद करण्यास भाग पाडून अधिकाऱ्यांनी आपली कर्तव्यतत्परता दाखवलीच, शिवाय नगर-मनमाड रस्ता शिडीर्पासून दोन कि. मी. अंतरापर्यंत दोन्ही बाजूंनी बंद करून मुख्यमंत्र्यांना शाही इतमामाचा अनुभव मिळवून दिला. पुण्यात तर मुख्यमंत्री लोहगाव विमानतळावर उतरायच्या आधीच लोहगावपासून शहरापर्यंतचा रस्ता वाहतुकीस बंद होतो. हा प्रकार तिरस्करणीय आहे. हे केवळ मुख्यमंत्र्यांच्याच बाबतीत होते, असे नव्हे. मंत्री रेल्वेने प्रवास करतात, तेव्हा ऐन गदीर्च्या मोसमातसुद्धा एका मंत्र्यासाठी चार ते सहा बर्थ रिर्झव्ह केले जातात.

मंत्री विमानाने प्रवास करतात, तेव्हा अन्य प्रवाशांना अधिकच त्रास होतो. जनतेने जनतेच्या कामासाठी निवडून दिलेले राज्यकतेर् हे खरे तर जनतेचे सेवक. पण सत्ता मिळताच सेवकाचे ' मालक ' बनतात. काही राज्यर्कत्यांना ही सुरक्षा व्यवस्था मनोमन सुखावते, त्यामुळेच अधिकाऱ्यांना प्रोत्साहन मिळते. पण यामुळेच राज्यर्कत्यांचा जनतेशी संपर्क तुटतो. आणीबाणी लादेपर्यंत इंदिरा गांधींना जनतेची नस समजत होती, कारण त्यांचा समाजाच्या तळाच्या माणसाशी थेट संपर्क होता. नंतर ही सूत्रे अधिकाऱ्यांच्या हातात गेली आणि निवडणुका घेण्याची नेमकी चुकीची वेळ त्यांना सांगण्यात आली. त्याचे परिणाम अधिकाऱ्यांना नव्हे, इंदिराजींना भोगावे लागले.

कडेकोट बंदोबस्तातील तीर्थयात्रांमुळे विलासरावांचा पुण्यसंग्रह कदाचित वाढेलही, पण लोकसंग्रह मात्र राहणार नाही.

 
</text>
</doc>
