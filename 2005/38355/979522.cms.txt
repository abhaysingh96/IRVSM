<doc>
<docno>979522.cms.txt</docno>
<text>
 
बहुतांची अंतरे
कोणत्याही प्रतिकाराविना पराभूत होणारा मराठी समाज
[ Monday, January 03, 2005  09:45:13 pm]


उत्तर भारतीयांचा गट एका मराठी गावात धिंगाणा घालतो आणि त्याची कोठेही प्रतिक्रिया होत नाही ; हा प्रकार दुसऱ्या राज्यात घडला असता तर काय झाले असते, याची कल्पना करवत नाही. हे असे वारंवार घडत आहे. कोणीही परप्रांतीय मराठी माणसाकडे तुच्छतेच्या भावनेनेच बघतो आणि ही परिस्थिती मराठी लोकांनी स्वत:च्या हाताने ओढवून घेतली आहे.

महाराष्ट्राला बंगाल वा तामिळनाडूप्रमाणे मध्यमवर्ग लाभला नाही. मध्यमवर्ग हा कोणत्याही समाजाचा कणा असतो. स्वत:ची भाषा व संस्कृती जिवंत ठेवतो आणि अस्मिता जागृत ठेवतो. समाजाला मध्यमवर्गातून नेतृत्व मिळते. मराठी मध्यमवर्ग संकुचित , ' मला काय त्याचे ' या वृत्तीचा आहे. स्वत:चा शहाणा स्वार्थसुद्धा त्याला कळत नाही.

उद्या हे परप्रांतीय आपल्याही मुलाबाळांच्या तोंडचा घास काढून घेतील, याची त्याला जाणीव नाही. आपण अलिप्त राहिलो की आपल्या हितसंबंधांना धक्का लागणार नाही, असे समजणे मूर्खांच्या नंदनवनात वावरणे आहे.

मराठी समाजाचे मराठी म्हणून अस्तित्व धोक्यात आहे. ज्या समाजसमूहांची मागासलेले म्हणून मराठी लोक हेटाळणी करतात, ते सुद्धा स्वत:च्या अस्तित्वाकरता, सन्मानाकरता कोणत्याही मार्गाने लढा देतात. मराठी समाज तर कोणत्याही प्रतिकाराविना पराभूत होत आहे.

मराठी लोकांनी या आक्रमणाबद्दल अजूनतरी जागृत व्हावे. वेळ महत्त्वाची आहे ; कारण महाराष्ट्राचे शांघायीकरण करण्याची जोरदार तयारी चालू आहे. एकदा ही प्रक्रिया पूर्ण झाली की, मराठी लोक आपल्या राज्यातच उपरे ठरतील. मुंबई तुकड्या-तुकड्याने विकली गेली. आता उर्वरित महाराष्ट्र तरी वाचावा!

श्रीकांत पुंडलिक, मालाड, मुंबई.

 
</text>
</doc>
