<doc>
<docno>978611.cms.txt</docno>
<text>
 
महामुंबई
वीज मंडळाला महिन्यात 130 कोटींचा 'लाभ'
[ Monday, January 03, 2005  12:47:43 am]


धनंजय गोडबोले

मुंबई : राज्यातील अतिरिक्त वीजवापराचा भार झपाट्याने कमी होत असताना वीज मंडळाच्या महसुलात नोव्हेंबरच्या तुलनेत डिसेंबरमध्ये 130 कोटी रुपयांची भरीव वाढ झाल्याचे निदर्शनास आले आले असून मंडळाच्या कामात सुसूत्रता आणल्यास तोट्यात असणाऱ्या वीज मंडळाच्या आथिर्क परिस्थितीत सुधारणा होऊ शकेल, असा विश्वास ऊर्जा खात्याला वाटू लागला आहे.

याआधी जानेवारी, फेब्रुवारी आणि मार्च 2004 या महिन्यांत थकबाकीदारांसाठी ' कृषी संजीवनी ' योजना राबवण्यात आल्याने मार्चअखेरीस मंडळाचा महसूल हजार कोटी रुपयांच्यावर गेला होता. त्यात संजीवनी योजनेचा वाटा 650 कोटी इतका होता. परंतु या वेळेस अशी कोणतीही योजना अस्तित्वात नसतानाही वीज मंडळाच्या महसुलात डिसेंबर महिन्यात एक हजार 87 कोटी इतकी रक्कम जमा झाली आहे. आधीच्या महिन्यात हा महसूल 957 कोटी रुपये इतका होता, अशी माहिती मंडळाच्या अधिकाऱ्यांनी दिली.

मंडळाच्या महसुलात वाढ करण्यासाठी मंडळाचे अध्यक्ष जयंत कावळे यांनी पुढाकार घेतला असून व्यवस्थापनातील त्रुटी दूर करताना प्रत्येक विभागातील अधिकाऱ्यांची जबाबदारी निश्चित करण्यावर त्यांचा भर आहे. त्यासाठी त्यांनी गेल्या काही महिन्यात अधिकाऱ्यांच्या विभागवार बैठका घेऊन महसुलात जास्तीत जास्त वाढ करण्याच्या सूचना दिल्या असून काही व्यवस्थापकीय अडचणी असल्यास त्याही दूर करण्याचे आश्वासन दिले आहे. या सर्वांचा परिणाम म्हणून मंडळाच्या एकंदर महसुलात वाढ दिसून येते. औरंगाबाद आणि लातूर या, वसुलीच्या दृष्टीने कमकुवत मानल्या जाणाऱ्या विभागांतही या उपाययोजनांनतर 15 ते 20 टक्के वसुली अधिक झाली.

ज्या ठिकाणी महसुलात वाढ होण्याची शक्यता आहे, असे विभाग हेरून तेथे ऑपरेशन भगीरथ योजना राबवण्याचा मंडळाचा विचार आहे. या योजनेअंतर्गत सध्या भांडुप, कल्याण आणि पुणे असे तीन ठिकाणी लक्ष केंदित करण्यात आले असून त्यालाही चांगला प्रतिसाद मिळत असल्याची माहिती मंडळाच्या अधिकाऱ्यांनी दिली.

कल्याण भागात आतापर्यंत 195 कोटी रुपयांच्या आसपास वसुली होत असे. पण भगीरथ योजना लागू केल्यानंतर पहिल्याच महिन्यात तेथील वसुली आठ कोटी रुपयांनी वाढली. कर्मचारीवर्ग अपुरा असेल, काही आथिर्क आणि प्रशासकीय अडचणी असतील तर त्या हमखास दूर केल्या जातील. त्याचबरोबर वरिष्ठ अधिकाऱ्यांनी अधिक मेहनत घेऊन जास्तीत जास्त वसुली करावी, असा मंडळाच्या अध्यक्षांचा आग्रह आहे.

 
</text>
</doc>
