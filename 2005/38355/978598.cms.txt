<doc>
<docno>978598.cms.txt</docno>
<text>
 
महामुंबई
...वेळ आली नव्हती म्हणूनच!
[ Monday, January 03, 2005  12:40:55 am]


म. टा. प्रतिनिधी

मुंबई : ' मृत्यूचा थंडगार स्पर्श आम्ही अनुभवला... फक्त आमची वेळ आली नव्हती म्हणूनच त्याने आम्हाला त्याच्यासोबत नेले नाही... ' सुनामीच्या सुलतानीचा श्ाीलंकेत प्रत्यक्ष अनुभव घेतलेल्या नीलिमा पुरोहित हे सांगतात, तेव्हा आजही त्या काळस्पर्शाच्या भीषण आठवणीने शहारतात...

... अमेरिकेहून आलेली मुलगी नूतन, नातू प्रणव आणि जावई अशोक फटनानी यांच्यासोबत सुटीचा आनंद लुटण्यासाठी त्या श्रीलंकेला गेल्या होत्या, पण तिथे प्रत्यक्षात मात्र त्यांना सागराच्या विशाल उदात्त सौंदर्याचा अनुभव मिळण्याऐवजी जवळपास दीड लाख लोकांना गिळंकृत करणाऱ्या सागराचा अक्राळविक्राळ चेहरा पाहायला मिळाला... तो आजही एक दु:स्वप्नच बनून राहिला आहे...

त्या म्हणाल्या : आम्ही इतर पर्यटकांप्रमाणे समुदात खेळायला आणि निसर्गसौंदर्य अनुभवायला बाहेर पडणारच होतो. ब्रेकफास्टची ऑर्डर देऊन फेसाळत्या, निळाशार लाटांचा खेळ खिडकीतून पाहात बसलो. पाहता पाहता त्या लाटांनी रूप पालटले आणि भयंकर स्वरूप धारण केले. समुदाशी खेळणारे अनेक देशी- विदेशी पर्यटक, लहान मुले पापणी लवते न लवते तोच अजस्त्र लाटांसरशी समुदाच्या पोटात गिळंकृत होत होते.

20 माणसांपैकी 17 जण काही कळण्याच्या आत, आमच्या डोळ्यांदेखत कचकड्याच्या बाहुल्यांसारखे वाहून गेले. काही जणांनी मिळेल तो आधार कसाबसा पकडून ठेवला होता, पण लाटेच्या दुसऱ्या तडाख्याने तोही हिरावून घेतला.

या हलकल्लोळातून जीव वाचवण्यासाठी नीलिमा यांनी कुटुंबियांसोबत गाडीच्या दिशेने धाव घेतली... पाहतात तो गाडीचा मागमूसदेखील नव्हता. त्यातल्या त्यात सुरक्षित जागेत असल्यामुळे त्यांच्यासह काहीजणांचा या सुनामी संकटातून जीव वाचला, एवढेच...

.. लाटेचा ओघ ओसरला, तेव्हा थोड्या वेळापूवीर्च्या हसऱ्या नाचऱ्या आनंदी वातावरणावर स्मशानकळा पसरली होती. एखाद्या लहान मुलाची भातुकलीतली खेळणी विखरून पडावीत, तशी गाड्या, घरं, इमारती विस्कटून गेल्या होत्या...

 
</text>
</doc>
