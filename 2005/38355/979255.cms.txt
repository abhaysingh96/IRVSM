<doc>
<docno>979255.cms.txt</docno>
<text>
 
हेल्थ
सुनामी लाटेतील आजार
[ Monday, January 03, 2005  04:34:04 pm]


साथीचे आजार होऊ नयेत, याची काळजी घेणं आपल्याच हातात आहे. स्वच्छता राखणं, कचरा वेळेवर साफ करणं, घराबाहेर गटार असल्यास त्यावर कीटकनाशक फवारा मारून घेणं, उकळलेलं पाणी पिणं, जेवण-खाण्यात स्वच्छता राखणं या साध्यासोप्या गोष्टी करणं गरजेचं आहे.

' सुनामी ' हा शब्द आजवर कोणी गांभीर्याने घेतला नव्हता. या शब्दाचा अर्थ काय आणि त्यामुळे काय होऊ शकतं, असा विचार करण्याची गरजच अजून पडली नव्हती. ' भूकंप ', ' चक्रीवादळ ' यासारखे मनुष्यहानी करणाऱ्या घटना आपल्यासमोर कधी ना कधी घडत होत्या. पण ' सुनामी ' म्हणजे यापेक्षा भयंकर आणि प्रचंड नासधूस करणारे सत्य होते. भारतासकट आणि काही देशांनी त्याची रग लागली.

आज टीव्हीवर सुनामीमध्ये किती जण मृत्युमुखी पडले आणि सरकारने त्यांना किती मदत केली या बातम्या दिसू लागल्यात. घरं पडली, इमारती नेस्तनाबूत झाल्या, कुटुंबंच्या कुटुंबं वाहून गेली.

सुनामीचं प्रकरण नमल्यावर आणखी एक त्रासदायक घटना घडणार आहे. ती म्हणजे मनुष्य, प्राणी, जीवजंतू यांच्या नासधुसीमुळे उत्पन्न होणारे, पाणी गढूळ झाल्याने होणारे, मेलेल्या प्राण्यांच्या दर्पामुळे होणारे आजार. मलेरिया, टायफाइॅड, गॅस्ट्रो-एण्ट्रायटिस, जुलाब यासारखे आजारही नक्कीच वाढणार.

मलेरिया अशाच अवस्थेत पसरतो. हा आजार डासांमार्फत पसरत जातो. अस्वच्छता असेल, कचरा जमा असेल, पाणी मचूळ असेल अशा ठिकाणी डासांचे साम्राज्य वाढतं. थंडी वाजून ताप येणं, डोकं दुखणं, अंग दुखणं, चक्कर येणं, भूक कमी लागणं यासारख्या तक्रारी मलेरियामध्ये आढळून येतात. त्वरित डॉक्टरांचा सल्ला घेणं अनिवार्य असतं ; कारण मलेरियामुळे जिवाला धोका होऊ शकतो.

मेंदू, किडनी, लिव्हर यासारख्या अवयवांवर त्याचा परिणाम होऊ शकतो. मलेरियाचं निदान रक्त तपासणीतून होऊ शकतं. याचा इलाजही सोपा आहे ; पण त्याचं वेळेवर निदान होणं जरुरीचं असतं.

मलेरियातून बऱ्या झालेल्या रुग्णाला डॉक्टर ' प्रायमाक्वीन ' चा औषधी कोर्स करायला सांगतात. हा केल्याने मलेरियाच्या जंतूचं शरीरातून पूर्णपणे उच्चाटन होऊ शकतं.

गढूळ आणि मचूळ पाण्याच्या सेवनामुळे टायफॉइड हा आजार पसरतो. आपण खातो ते स्वच्छ नसल्यास, पिण्याचे पाणी उकळलेलं नसल्यास, हात स्वच्छ न धूता अन्न सेवन केल्यास टायफॉइड व्हायची शक्यता वाढते. हलकासा ताप येणं, अंग दुखणं, पोटदुखी सुरू होणं, जुलाब होणं, उलट्या होणं यासारखी लक्षणे साधारणत: टायफॉइडमध्ये पाहिली जातात. रक्ताच्या चाचण्या आणि मलपरीक्षा करून याचे निदान होते. टायफॉइडची शक्यता वाटल्यास डॉक्टर ' विडाल ' ( ङ्खद्बस्त्रड्डद्य) रक्तचाचणी करून घेतात आणि योग्य तो उपचार सुरू करतात. टायफॉइडच्या औषधांचा कोर्स दोन-तीन आठवडे चालू शकतो. उलट्या, चक्कर, ताप लवकर आवाक्यात न आल्यास रुग्णाला इस्पितळात दाखल करावं लागतं.

डासांमुळे होणारा आणखी एक गंभीर आजार म्हणजे ' डेंग्यू फिवर. ' या आजाराची लक्षणे म्हणजे ताप, अंगदुखी, डोकेदुखी ; पण हा आजार दोन ते तीन दिवसांत गंभीर ठरू शकतो. रक्ताच्या गोठण्यासाठी (श्चद्यड्डह्लद्गद्यद्गह्ल) प्लेटलेट नावाचा घटक आवश्यक असतो. तो कमी झाल्यास त्वचेमध्ये, फुप्फुसामध्ये, लघवीमध्ये रक्तसाव होऊ शकतो. असं झाल्यास रुग्णाला अतिदक्षता विभागात दाखल केलं जातं आणि ब्लड बँकेतून प्लेटलेट मागवून त्याला दिलं जातं. पाच-सात दिवस रुग्णाला इस्पितळात ठेवून मग घरी पाठवले जाते.

हे काही आजार रुग्णाचं वय पाहत नाही. लहान, मोठे, वयोवृद्ध सर्वांना याचा त्रास होऊ शकतो. वेळेवर निदान आणि वेळेवर उपचार हेच या आजारांची गुरुकिल्ली आहे. तसंच वारंवार जुलाब सुरू झाल्यास घरच्या घरी साखर-पाणी देऊन वेळ निभावून नेणं जरुरीचं आहे. जुलाब न थांबल्यास रक्तदाब कमी होऊन चक्कर येऊ लागते. असं झाल्यास इस्पितळात दाखल होऊन सलाइन-ग्लुकोज रक्त वाहिनीद्वारे दिलं जातं.

हे आजार होऊ नयेत, याची काळजी घेणं आपल्याच हातात आहे. स्वच्छता राखणं, कचरा वेळेवर साफ करणं, घराबाहेर गटार असल्यास त्यावर कीटकनाशक फवारा मारून घेणं, उकळलेलं पाणी पिणं, जेवण-खाण्यात स्वच्छता राखणं या साध्यासोप्या गोष्टी करणं गरजेचं आहे.

आज सतर्क राहिलात तर तुमचा उद्याही निरोगी राहील हे लक्षात ठेवायला हवं!

डॉ. सलील बेंदे

तुम्ही तुमचे प्रश्न किंवा अडचणी डॉ. सलील बेंदे यांना विचारू शकता. आमचा पत्ता -

' सिटी-स्कॅन ', मुंबई टाइम्स, दुसरा मजला,

टाइम्स ऑफ इंडिया इमारत, डॉ. डी. एन. रोड,

मुंबई - 400001.

 
</text>
</doc>
