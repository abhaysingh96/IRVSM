<doc>
<docno>979210.cms.txt</docno>
<text>
 
महाराष्ट्र
महापालिकेच्या उत्पनवाढीबाबत अधिकाऱ्यांची अनास्था
[ Monday, January 03, 2005  04:05:11 pm]


टाइम्स टीम

ठाणे : महापालिकेचे अधिकारी महापालिकेचा खर्च वाचावा आणि इतरांच्या खर्चातून उत्पन्न वाढवावं याबाबत सर्वस्वी नकारात्मक भूमिका घेत आहेत. त्यांची ही अनास्था योग्य नव्हे. त्यात व्यक्तिश: लक्ष घालावं, अशी मागणी खासदार प्रकाश परांजपे यांनी आयुक्त संजय सेठी यांच्याकडे केली आहे.

इथल्या एचआर जॉन्सन कंपनीच्या जागेवर नऊ कोटी रुपये खर्च करून बांधण्यात येणारा स्वीमिंगपूल, गावदेवी मैदानाजवळ बांधण्यात येत असलेली मंडई आणि मासुंदा तलावासमोरील बगीचाचा प्रस्ताव या तीन कामांबाबत महापालिका अधिकाऱ्यांची कमालीची अनास्था आणि चालढकल दिसत असल्याचा अनुभव आल्याचं त्यांनी स्पष्ट केलं आहे.

परांजपे यांनी ' कृपया हे पत्र शांतपणे वाचावे ' या शीर्षकाखाली दोनपानी पत्र आयुक्त संजय सेठी यांना लिहिलं आहे. महापालिका अधिकारी पैसे वाचवण्याबाबत इतके अनुत्सुक आणि बेफिकीर का, अशा आशयाचा सवाल त्यात करण्यात आला आहे.

स्वीमिंगपुलाचा प्रकल्प बांधा, वापरा आणि हस्तांतरित करा या तत्त्वावर उभारावा आणि उपलब्ध असलेल्या मोकळ्या जागेवर अधिक चांगल्या प्रकारे व्यावसायिक प्रकल्प उभा केल्यास त्यामध्ये महापालिकेला आथिर्क लाभ होऊ शकेल, अशी सूचना खुद्द निविदाकारांनी केल्या असूनही त्याबाबत चालढकल होताना दिसत आहे. असं त्यांनी पत्रात म्हटलं आहे. स्वीमिंगपुलाच्या भूमीपूजन समारंभात ही सूचना केली होती, असंही त्यांनी पत्रात नमूद केलं आहे.

सध्याचे ठेकेदार हा प्रकल्प बीओटी ही तत्त्वावर जाणार असल्यामुळे त्याचं काम अत्यंत धिसाडघाईने आणि अत्यंत निकृष्ट दर्जाचं करत असल्याचा आरोप त्यांनी पत्रातून केला आहे. महापालिकेच्या इंजिनीअर्सची त्या कामावर देखरेख नाही. यात लक्ष घालून कामाच्या दर्जाबाबत खात्री करून घ्यावी, अशी विनंती त्यांनी केली आहे.

गावदेवी मैदानाजवळच्या मंडईबाबत कंत्राटदाराने प्रशासनाने सहा महिन्यांपूवीर्च पत्र दिलं आहे. परंतु त्यांची गांभीर्याने दखल घेतली जात नाही. ही चालढकल व अनास्था अक्षम्य असल्याचं त्यांनी म्हटलं आहे. मासुंदा तलावासमोरील बगीच्यामध्येही अशाच प्रकारे महापालिकेचे पैसे वाचवून उत्पन्न वाढवून देणारा प्रस्ताव सादर करूनही संबंधित खात्याचे अधिकारी प्रस्ताव आपणापर्यंत पाठवण्यासही तयार नाहीत, ही अत्यंत खेदाची गोष्ट आहे, अशी तक्रार त्यांनी केली आहे.

 
</text>
</doc>
