<doc>
<docno>978608.cms.txt</docno>
<text>
 
महामुंबई
समुदाने मारले,.. जंगलाने तारले...
[ Monday, January 03, 2005  12:46:07 am]


जयंत होवाळ

मंुबई : लाटांच्या तडाख्यातून कसाबसा जीव वाचवत ते पळत होते... जगाशी संपर्क तुटलेला, कसलीही मदत नाही...सुरक्षित स्थळी पोहोचण्यासाठी तरुण, वृद्ध, महिला, आणि लहान मुलांची नेसत्या वस्त्रांनिशी डोंगर आणि जंगलातील सुरू झालेली जीवघेणी पायपीट तब्बल तीन दिवसांनी संपली... नातेवाईकांशी संपर्क झाला आणि निकोबारमध्ये अडकलेल्या आपल्या माणसांच्या खुशालीच्या वातेर्ने आनंदाश्रू वाहू लागले...

कॅम्पबेल बे पासून 35 किलोमीटरच्या पट्ट्यात वस्ती करून असलेली सुमारे 35 ते 40 मराठी, तसेच काही पंजाबी व तेलुगु कुटुंबे सुमदी भूकंपाच्या तडाख्यात सापडली होती. ही कुटुंबे सुखरूप कॅम्पबेल बे आणि पोर्ट ब्लेअरमध्ये पोहोचली आहेत. संकटाने झाडाझडती घेतलेल्या आणि सर्वस्व गमावलेल्या या मंडळींना आता मंुबई, बुलडाणा, सोलापूर या भागात वसलेल्या आपल्या माणसात येण्याची आस लागली आहे. यापैकी अनेक कुटुंबांशी पोर्ट ब्लेअरच्या महाराष्ट्र मंडळात संपर्क साधला असता, या संकटातून बचावलेल्या सुमेध खेडकर यांनी परवडीची कहाणीच सांगितली.

कॅम्पबेल बे पासून 24 किमी अंतरावरील लक्ष्मीनगरात आई, पत्नी आणि तीन मुलांसह राहणाऱ्या खेडकर यांचा तेथे खोबऱ्याचा व्यवसाय आहे. सकाळच्या सुमारास जमिनीला हादरे बसू लागले. असे धक्के अधूनमधून बसतच असतात, त्यामुळे त्यांना विशेष काही वाटले नाही. धक्के वाढल्याने ते घराबाहेर आलेे तर समुदाच्या लाटा रस्त्यावर येताना दिसल्या. त्यांच्या घरापासून समुद अर्धा किमी अंतरावर आहे. लाटा वाढू लागताच त्यांनी ताबडतोब घरातील मंडळींना बाहेर काढले. आजूबाजूच्या घरांमध्येही तशीच धांदल उडाली. सर्वजण डोंगराच्या दिशेने पळत सुटले. तोपर्यंत लाटांनी घरे उद्ध्वस्त केली होती.

या मंडळींनी कसाबसा डोंगर चढण्यास सुरुवात केली. लाटा डोंगराच्या पायथ्याशी थडकल्या, पण त्यांची उंची फारशी नव्हती आणि हे सर्वजण तोपर्यंत डोंगरावर सुरक्षित ठिकाणी चढले होते. त्यानंतर सुरू झाला डोंगर आणि जंगलातून जीवघेणा प्रवास. चालून चालून पायांना फोड आले, हातापायाला खरचटले. वृद्धांना चालणे अशक्य झाले की तरुण मंडळी त्यांना पाठंगुळीवर घेत. डोंगरावर मिळणारी फळे किंवा कंदमुळे खाऊन जीव जगवण्याचा प्रयत्न होत होता. रात्रीच्या वेळी जंगलातच उघड्यावर रात्र घालवायची की पुन्हा पायपीट सुरू. दोन-तीन वर्षांच्या लहान मुलांचे तर मोठेच हाल झाले होते.

लाटा ओसरल्यावर काही तरुण पायथ्याला येत. पायथ्याशी लाटांनी वाहून आणलेल्या सामानात काही खायला मिळते का याचा शोध घेत. कुणाला बिस्किटांची एखादी बरणी सापडे, लहान मुलांना ती खायला देत. लाटा ओसरल्यावर सर्वजण पायथ्याला आले आणि कडेकडेने कॅम्पबेल बे पर्यंत प्रवास सुरू झाला. तब्बल तीन दिवसांनी सर्वजण कॅम्पबेल बे ला पोहोचले. तिथून एअर फोर्स आणि नौदलाच्या बचावपथकाने त्यांना पोर्ट ब्लेअरला आणले. त्यानंतर मग या सर्वांनी मंुबई, सोलापूर आदी ठिकाणी संपर्क साधून सुरक्षित असल्याची खबर दिली...

 
</text>
</doc>
