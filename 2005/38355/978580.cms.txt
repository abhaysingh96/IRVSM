<doc>
<docno>978580.cms.txt</docno>
<text>
 
देश-विदेश
आता आव्हान मदत पोहोचवायचे!
[ Monday, January 03, 2005  12:32:05 am]


वृत्तसंस्था

चेन्नई : सुनामीचे संकट कोसळल्याला एक आठवडा पूर्ण होत असताना तामिळनाडूतील जनजीवन हळूहळू रुळावर येऊ लागले असले तरी सर्वाधिक हानीग्रस्त अंदमान व निकोबारमध्ये मदत पोहोचण्यात अनंत अडचणी येत आहेत. जगभरातून मदतीचा ओघ सुरू झाला असला, तरी आता ही मदत योग्य वेळेत, योग्य ठिकाणी पोहोचणे हे सगळ्यात मोठे आव्हान आहे, अशी कबुली संयुक्त राष्ट्रसंघाने शनिवारी दिली. त्याचवेळी, सुनामीग्रस्त भागांत अद्याप साथीच्या रोगांचा फैलाव झालेला नसला, तरी सर्वतोपरी खबरदारी घेणे आवश्यक आहे, असा इशारा जागतिक आरोग्य संघटनेने दिला आहे.

आंतरराष्ट्रीय पातळीवरील मदतकार्याचा समन्वय साधण्याची जबाबदारी राष्ट्रसंघाने यान इंगेलँड यांच्यावर सोपवली आहे. इंडोनेशियातील बंदा आचे शहर, श्रीलंकेतील गॉल शहर, अंदमानमधील काही टापू, थायलंडच्या फुकेत बंदरातील काही किनारे आदी भागांत सुनामींमुळे सारे काही उखडले गेले आहे. तेथील वाचलेल्यांचा शोध घेऊन मदत पोहोचवणे, मृतदेहांची विल्हेवाट लावणे, स्वच्छता राखून रोगराईला प्रतिबंध करणे निकडीचे बनले आहे. मात्र त्या भागांत पोहोचायचे कसे हाच मोठा प्रश्न आहे.

सर्वाधिक फटका वाहतूक आणि दळणवळणाला बसला आहे. त्यामुळ पर्यायी वाहतुकीची व्यवस्था तातडीने करण्याला सर्वाधिक प्राधान्य द्यावे लागेल. हेलिकॉप्टरच्या साह्याने अन्न आणि साधने पोहोचवणे हा एक मार्ग आहे. मात्र तो पर्याय अत्यंत महागडा आहे. शिवाय या मार्गाने प्रत्येक वेळी योग्य ठिकाणी योग्य तितकी मदत पोहोचत नसल्याने पर्यायी साधनांचा अभ्यास सुरू आहे.

अनेक भागांत अवजड सामग्री घेऊन येणाऱ्या विमानांना उतरण्यासाठी योग्य धावपट्टीच उपलब्ध नाही. त्यामुळे हवाई मार्गाने जगभरातून वेगाने मदत तर येत आहे. मात्र अंतिम टप्प्यात ती रखडत आहे.

अंदमान-निकोबारला नव्याने धक्के

नुकसानीचा हिशेब करण्यासाठी प्रत्येकी दहा सभासदांचा गट स्थापन

पाँडेचेरीसाठी महाराष्ट्र आथिर्क मदत देणार

कल्पक्कमचे आण्विक ऊर्जा स्थानक सुरू

मदत केंदात गैरहजर असणारे तामिळनाडूचे दोन डॉक्टर आणि सहा कर्मचारी निलंबित

स्वीडनमधून सर्वाधिक सहा कोटी 40 लाख डॉलरची वैयक्तिक मदत

अंदमानातील नुकसान एक हजार कोटींचे

नागरकोइल ( वृत्तसंस्था) : सुनामी लाटांच्या प्रकोपामुळे अंदमान-निकोबार द्वीपसमूहात किमान एक हजार कोटी रुपयांचे नुकसान झालेले आहे, अशी माहिती केंदीय जहाजबांधणीमंत्री टी. आर. बालू यांनी रविवारी दिली. या लाटांच्या तडाख्यात चेन्नई बंदराचे 12 कोटी रुपयांचे आणि तेथील लाइट हाऊसचे चार कोटी रुपयांचे नुकसान झाले.

 
</text>
</doc>
