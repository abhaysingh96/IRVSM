<doc>
<docno>979524.cms.txt</docno>
<text>
 
बहुतांची अंतरे
'संपूर्ण दारूबंदी'च आवश्यक
[ Monday, January 03, 2005  09:46:39 pm]


' मुंबईकर रिचवणार शंभर कोटींचे मद्य ' ही बातमी (म. टा. 31 डिसें.) वाचली आणि थक्कच झालो. कदाचित आम्ही दारुडे नाही आहोत आणि शिक्षक आहोत म्हणून आश्चर्य वाटले की कोण जाणे, पण हा आकडा खरा असेल तर या भारत देशाचे भवितव्य काय असेल याची कल्पना येते. एका पाश्चात्त्य विचारवंताने ' तुमच्या देशातील तरुणांच्या ओठावरील गाणे सांगा, मी तुमच्या देशाचे भविष्य त्यावरून सांगेन ,' असे म्हटल्याचे वाचले होते. त्याची आठवण तीव्रतेने झाली.

तरुणांच्या तोंडात चपट्या बाटल्या आणि दुसऱ्या हातात सिगारेट असेल तर देशाचे भविष्य पाश्चात्त्यच काय, आमच्यासारखे सामान्य लोकसुद्धा सांगतील.

' मागणी तसा पुरवठा ' या व्यवहाराचे चक्र गतिमान झाले की, स्वाथीर् व्यवहारज्ञानाचे आकलन काही व्यापाऱ्यांना चटकन होते. परिणामी आज घडीला मुंबईत विकल्या जाणाऱ्या भेसळीच्या दारूविषयीच्या बातम्या अत्यंत बोलक्या आहेत. आज तर सुशिक्षित म्हणविणारे उच्चभ्रू, मध्यम, निम्नस्तरातील युवक-युवती दारू आणि इतर व्यसनांच्या आहारी गेले आहेत. दारू काय करू शकते, ते विक्रोळीच्या दारूकांडाने सिद्ध झाले आहे.

शासनर्कत्यांना जनाची, मनाची आणि स्वत:ची लाज ठेवायची असेल, तर ' संपूर्ण दारूबंदी ' करावीच लागेल. नाही तर करंदीकरांच्या कवितेतील शब्द वापरून ' पिणाऱ्याने पीत जावे, खाणाऱ्याने खात जावे, खाता-पिता एक दिवस, देणाऱ्याचे ' हात ' खावे ' अशी नवी पिढी बेधुंद अवस्थेत गुणगुणू लागली तर आश्चर्य वाटू नये.

प्रा. संदीपान नवगिरे, प्रा. ज्ञानेश्वर मेटकरी, वांगणी

 
</text>
</doc>
