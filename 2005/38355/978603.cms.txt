<doc>
<docno>978603.cms.txt</docno>
<text>
 
महामुंबई
हाय व्होल्टेजमुळे लाखोंचे नुकसान
[ Monday, January 03, 2005  12:43:38 am]


सुलेखा नलिनी नागेश

मुंबई : मोठ्या व्होल्टेजने वीजपुरवठा झाल्यामुळे चारकोप सेक्टर दोनमधील रहिवाशांची विद्युत उपकरणे जळाली असून त्यांचे किमान पाच लाखांचे नुकसान झाल्याचे त्यांचे म्हणणे आहे.

शनिवारी दुपारी तीन ते चारच्या दरम्यान त्यांना हा अनुभव आला. घरातील कंप्युटर जळाल्यामुळे वीजपुरवठा जाणून घेण्यासाठी मीटर तपासले तेव्हा 290 व्होल्टचा पुरवठा झाल्याचे दिसून आले, असे चारकोप सेक्टर दोनमधील एकाने सांगितले. ' आरएससी 12' या सबस्टेशनमधून ज्यांना वीजपुरवठा होतो, त्यांच्यापैकी किमान 30 घरांना हाय व्होल्टेजचे प्रताप भोगावे लागले आहेत. टीव्ही, फ्रीज, कंप्युटर जळल्याच्या त्यांच्या तक्रारी आहेत.

सामान्यत: घरगुती वापरासाठी 230 व्होल्टचा वीजपुरवठा केला जातो. यात सहा टक्के जास्त आणि दहा टक्के कमी प्रमाण झालं तर ते नुकसानकारक ठरत नाही. म्हणजेच घरगुती वापराच्या विजेचे व्होल्टेज 245 पर्यंत गेलं तर चालू शकते, असे यासंदर्भात इंजिनिअर सांगतात. मात्र, चारकोपमधे शनिवारी अनुभवास आलेले व्होल्टेज यापेक्षा फारच जास्त होते. ' ट्रान्सफॉर्मर न्यूट्रल कंट्रोल ' यंत्रणेची काळजी वेळोवेळी घेणे आवश्यक असते, ती घेतली नाही, तर अशा समस्या उद्भवू शकतात, अशी माहिती या इंजिनिअरांनी दिली असून ट्रान्स्फॉर्मर न्यूट्रल कंट्रोलमध्ये तांब्यांच्या तारेऐवजी जीआय तार वापरल्यासही ही समस्या उद्भवू शकते, असे त्यांचे म्हणणे आहे.

वीज मंडळात काम करणाऱ्या काही कर्मचाऱ्यांनी मात्र, अशा ठिकाणी तांब्याचीच तार वापरण्यावर कटाक्ष असतो, अशी माहिती दिली. हाय व्होल्टेजमुळे नुकसान झालेल्यांनी पोलिसांत तक्रार दाखल करण्यासाठी सध्या सह्यांची मोहीम हाती घेतली आहे.

 
</text>
</doc>
