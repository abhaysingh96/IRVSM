<doc>
<docno>979209.cms.txt</docno>
<text>
 
महाराष्ट्र
कर्जत तालुक्यात शिक्षकांची वानवा
[ Monday, January 03, 2005  04:04:33 pm]


टाइम्स टीम

कर्जत : तालुक्यात अपुऱ्या शिक्षकांमुळे विद्यार्थ्यांना शैक्षणिक दर्जा घसरला आहे. त्याचबरोबर सर्व शिक्षा अभियानाचाही बोजवारा उडालाय.

तालुक्यातून जिल्हा परिषदेच्या प्राथमिक शाळेतून 15 हजारांहून अधिक विद्याथीर् शिक्षण घेत आहेत. मराठी माध्यमाच्या 230 आणि उर्दू माध्यमांच्या नऊ शाळा आहेत. तर 869 शिक्षकांची पदं मंजूर झालेली आहेत. प्रत्यक्षात 737 पदं भरलेली आहेत. 132 पदं रिक्त असल्याने उर्वरित शिक्षकांना तीन वर्ग सांभाळावे लागत आहेत.

एक शिक्षकी शाळा 84, दोन शिक्षक असलेल्या 85 आणि बहुशिक्षकी 70 शाळा आहेत. अपुऱ्या शिक्षकांमुळे कामाचा प्रचंड ताण आहे. अनेक वर्ग सांभाळताना अभ्यासक्रमाबाबत ' एक ना धड भाराभर चिंध्या ' अशी अवस्था झालेली दिसते.

ढाक, तुंभी, पेठ, हाऱ्याची वाडी, कळकराई, ठाकूरवाडी आदी अनेक ठिकाणी शाळा आहेत. मात्र कळकराई इथल्या शिक्षकाने आदर्श शाळा बनवून अनेक पुरस्कार पटकावून दिला आहे. कोंडीवडेसारखी शाळा भग्नावस्थेत आहेत. आदिवासी भागातील शाळेच्या इमारती नादुरुस्त आहे. ढाकची शाळा दुरुस्तीची वाट पाहत आहे. आदिवासी भागात शिक्षक कधीही शाळेत ये-जा करत असतात. कर्जत शहरात राहून आदिवासी भागात ज्ञानदानाचं कार्य करणाऱ्या शिक्षकांकडून सरकारचा अधिक भत्ता लाटतात, अशी तक्रार आहे. मात्र या समस्यांकडे लक्ष द्यायला सध्या तरी कोणालाच वेळ नाही, असं दिसतं.

 
</text>
</doc>
