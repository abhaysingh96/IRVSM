<doc>
<docno>978606.cms.txt</docno>
<text>
 
महामुंबई
प्रिमियरच्या कामगारांची ससेहोलपट, मुख्यमंत्र्यांना साकडे
[ Monday, January 03, 2005  12:44:59 am]


म. टा. प्रतिनिधी

मुंबई : डोंबिवलीतील प्रिमियर (पाल पिज्यो) ऑटोमोबाइल्स या 1998 पासून बंद असलेल्या कारखान्यातील 12 कामगारांनी आतापर्यंत आत्महत्या केल्या असून आथिर्क विवंचना आणि आजारपण यामुळे 150 हून अधिक कामगारांचा मृत्यू झाला आहे. या पार्श्वभूमीवर मुख्यमंत्र्यांनी हस्तक्षेप करून कामगारांची देणी मिळवून द्यावीत, अशी मागणी प्रिमियर कामगार संघर्ष समितीने केली आहे.

प्रिमियर ऑटोमोबाइल्स ही कंपनी 1963 मध्ये सुरू झाली. त्यावेळी व्यवस्थापनाने नाममात्र दराने 600 एकर जमीन विकत घेतली होती. त्यावेळी गावच्या सरपंचांशी करार करून स्थानिकांना नोकऱ्या देण्याबरोबरच परिसरातील प्रत्येक गावात रस्ते, पाणी, दवाखाने, स्मशानभूमी आदी सुविधा पुरविण्याचे लेखी आश्वासन दिले होते. प्रत्यक्षात कंपनीने 181 एकर जमीनच वापरात आणली व जवळपास 400 एकर जमीन कायम पड राहिली होती. 1998 मध्ये कंपनी बंद पडली त्यावेळी कंपनीच्या 118 एनई तसेच प्युजो 301 या गाड्यांना बाजारात मागणी होती. संयुक्त भागीदार असलेल्या फ्रान्सच्या पिज्यो कंपनीशी प्रिमियरच्या व्यवस्थापनाचे मतभेद झाल्याने कारखाना बंद पडला. त्यावेळी कंपनीत 1800 कामगार होते. एकेकाळी सर्वाधिक पगार, बोनस घेणारे म्हणून ख्याती असलेल्या प्रिमियरच्या कामगारांची तेव्हापासून परवड सुरू आहे.

आथिर्क विवंचनेला कंटाळून 12 कामगारांनी आत्महत्या केल्या तर 150 हून अधिक कामगार आजारपण व अन्य कारणांनी मरण पावले असल्याचे कामगार संघर्ष समितीचे म्हणणे आहे. कंपनीकडून कामगारांना 140 कोटी रुपये येणे आहे. मधल्या काळात कंपनी पुन्हा सुरू व्हावी, यासाठी कामगारांच्या वतीने अनेक प्रयत्न झाले. पाल प्युजोवर दबाव आणण्यासाठी अगदी फ्रान्सच्या अध्यक्षांना ते भारतभेटीवर आले असताना निवेदन देण्यात आले होते.

माजी मुख्यमंत्री सुशीलकुमार शिंदे यांना निवेदन दिल्यानंतर त्यांनी तत्कालीन कामगार मंत्री सतीश चतुवेर्दी यांना या प्रकरणी लक्ष घालण्याचे आदेश दिले होते. त्यांनी सर्व सबंधितांची 7 जुलै रोजी बैठक बोलावली होती. त्यावेळी कंपनी सुरू करण्यासाठी सर्वतोपरी सहकार्य करण्याचे आश्वासन कामगारांच्या वतीने देण्यात आले. मात्र, मालकांचे प्रतिनिधीच बैठकीला अनुपस्थित राहिले. एवढेच नव्हे तर दुसऱ्याच दिवशी कंपनीने आपली रिक्त जागा विकण्यासाठी वर्तमानपत्रातून जाहिरात दिल्याचे सांगण्यात आले. आता तर चिंचवड येथे उत्पादन सुरू झाल्याने डोंबिवलीचा कारखाना सुरू होण्याची आशा मावळली आहे.

मुख्यमंत्री विलासराव देशमुख यांनी पुढाकार घेऊन कामगारांचे पैसे मिळवून द्यावेत. तसेच कारखाना पुन्हा सुरू करण्यास आणि कंपनीच्या अतिरिक्त जागेचा औद्योगिक वापर करण्यासच व्यवस्थापनास भाग पाडावे, अशी मागणी संघर्ष समितीने केली आहे.

 
</text>
</doc>
