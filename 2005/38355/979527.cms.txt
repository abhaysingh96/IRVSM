<doc>
<docno>979527.cms.txt</docno>
<text>
 
लेख
व्यसनी वाढवण्याचा उद्योग
[ Monday, January 03, 2005  09:50:20 pm]


अवैध दारुला पायबंद घालण्यासाठी समित्या स्थापन करण्याचा निर्णय होऊनही प्रत्यक्षात त्या स्थापन झाल्याच नाहीत... व्यसनमुक्तीचे आंदोलन नाही आणि व्यसनवृद्धीची योजना आखली जात आहे. प्रस्थापित भांडवलदारांनी गरीब माणसाविरुद्ध केलेला व्यसनाचा व्यापार हा सर्वात मोठा कट आहे.

यादेशाचे दुदैर्व आहे की, माणसे मेल्यानंतरच सरकारला व समाजाला जाग येते. त्यानंतरच शवविच्छेदनासोबतच नैतिकतेचेही विच्छेदन करण्याची प्रक्रिया सुरू होते. असेच काहीसे गावठी दारू पिऊन लोक मृत्युमुखी पडल्यावर घडत आहे. यातून दोन विचारप्रवाह निर्माण झाले आहेत.

एक आहे उत्पादन शुल्कमंत्र्यांचा. ज्यांना वाटते हातभट्टी दारू उत्पादकांना परवाने देऊन, दारूची अधिक दुकाने उघडून चौकाचौकांत देशी दारू, स्वस्त दरात उपलब्ध करून द्यावी. याने लोक विषारी दारू पिणार नाहीत, तर दुसरीकडे गृहमंत्री आर. आर. पाटील यांनी पोलिस यंत्रणेविरुद्ध कारवाई करून ती अधिक कार्यरत व्हावी म्हणून प्रयत्न सुरू केले आहेत.

ज्याचा ज्याचा प्रतिबंध करता येत नाही, म्हणून ते अनैतिक व्यवसायही कायदेशीर करावेत असे म्हणणाऱ्यांचा एक वर्ग आहे, अशी सूचना महाराष्ट्राचे माजी राज्यपाल महम्मद फजल यांनी वेश्या व्यवसायाबाबत केलीच होती. आता उत्पादन शुल्कमंत्री त्याच पावलांवर पाऊल टाकू इच्छित आहेत. महात्मा गांधी म्हणाले होते की , ' ते अस्तंगत होत चाललेल्या आदर्शवादी युगाचे प्रतिनिधी आहेत. ' आता तर आदर्शवाद व नैतिकताच कालबाह्य ठरत आहे आणि सर्व समाज कौरवांनीच जिंकला आहे.

आता शासन व्यवस्थेपेक्षा ' मंत्री पॉवर ', ' मसल पॉवर ', ' माफिया पॉवर ' च पॉवरफुल होत आहेत. समाजात व सर्वत्रच सक्रिय दुर्जन आहेत आणि निष्क्रिय सज्जन आहेत. शासनही यास अपवाद नाहीे. गुजरातमध्ये न्यायमूतीर् मियाभॉय यांच्या अध्यक्षतेखाली दारूबंदीच्या संदर्भात एक समिती नेमली होती. तिने आपला निष्कर्ष नोंदविताना म्हटले होते की , ' राजकीय नेते, गुन्हेगार व पोलिस यांचे संगनमत असल्याने या धोरणाची कडक अंमलबजावणी होत नाही. ' हेच सत्य आहे. कितीही दारूची दुकाने काढली,

किराणा मालाच्या दुकानांतूनच नव्हे, पानठेल्यावर देशी दारू उपलब्ध करून दिली किंवा ती ' डिपार्टमेंटल स्टोअर्स ' मधून विकली तरी अवैध दारूचे उत्पादन करणारे गुत्ते संपणार नाहीत. कारण आता ' बंद ' काहीच होत नाही. मध्य प्रदेशात जेव्हा विधानसभेत ' अॅन्टी करप्शन बिल ' दाखल करण्यात आले, त्यावेळी विरोधी पक्षनेते बॅ. छेदीलाल म्हणाले होते की, हे ' अॅडिशनल करप्शन बिल ' आहे. जेथे संपूर्ण शासनव्यवस्था पोखरली गेली आहे, तेथे माजी पंतप्रधान पी. व्ही. नरसिंह राव यांनी म्हटल्याप्रमाणे ' बायपास सर्जरी ' ची गरज आहे. म्हणजे प्रस्थापित शासनव्यवस्थेला ' बायपास ' करून समाजसेवी संस्थांमार्फत असे कायदे राबवावे लागतील ; पण शासनाच्या नियतीतच खोट आहे, मिलावट आहे आणि हीच खरी शोकान्तिका आहे. ' भ्रष्टाचार ' चालू देऊन उपाययोजना करणे हे थोतांड आहे.

अवैध दारू धंद्यावर बंदी आणण्यासाठी दि. 6 डिसेंबर 2002 च्या आदेशान्वये सरकारने तालुकास्तरावर एक समिती स्थापन करण्याचे ठरविले होते. अशी समिती का स्थापन करण्यात येत आहे, हे स्पष्ट करताना असे म्हणण्यात आले होते की , ' अवैध दारू निमिर्ती व विक्रीवर पायबंद घालण्यासाठी विविध परिपत्रके सरकारने प्रसृत केली आहेत. तथापि, शासनाच्या असे निदर्शनास आले आहे की, या परिपत्रकांतील सूचनांची अमलबजावणी काटेकोरपणे केली जात नाही. यास्तव शासनाने अवैध दारू धंद्याच्या अनुषंगाने काढलेल्या आदेशाचे योग्य पालन होते की नाही हे पाहण्यासाठी तालुकास्तरावर समिती स्थापण्याचा निर्णय घेतला आहे. ' या समितीत भ्रष्टाचार विरोधी जनआंदोलन (महाराष्ट्र) यांचा प्रतिनिधी, स्वयंसेवी संस्थांचा एक प्रतिनिधी, शासनमान्य महाविद्यालयाचे प्राचार्य, पत्रकार, वकील, सामाजिक कार्यकर्ता, समाजातील प्रतिष्ठित नागरिक (प्रत्येकी एक) पोलिस ठाण्याचे अंमलदार/ठाणेदार, राज्य उत्पादन शुल्क उपविभागाचा निरीक्षक (सदस्य सचिव) असतील, असे नमूद करण्यात आले आहे.

समितीची बैठक महिन्यातून एकदा व्हावी व त्यांनी अहवाल द्यावा व त्यानुसार पोलिस निरीक्षक/आयुक्त गरज भासल्यास संबंधित पोलिस अधिकारी/कर्मचारी यांच्यावर योग्य ती कार्यवाही करतील, असेही नमूद केले होते. या समित्या स्थापनच झाल्या नाहीत. अवैध दारू उत्पादन व विक्रीस पायबंद करण्यासाठी दिलेल्या आदेशांचे पालन करण्यात आले नाही. हे अपघाताने घडले की मुद्दाम घडविण्यात आले, याचा जाब सरकारने प्रथम दिला पाहिजे. अशी समिती, ज्यात त्या भागातील लोकप्रतिनिधी व महिला व युवक संस्थाचे प्रतिनिधी असतील, जर मुंबई करताही वॉर्डनिहाय स्थापन करण्यात आली असती, तर हे मृत्यूंचे तांडव घडले नसते. अवैध दारू उत्पादन व विक्रीला पायबंद घालण्यासाठी युवक व महिला मोलाचे योगदान देऊ शकतात, हे गडचिरोलीत सिद्ध झाले आहे. आदेश आले ; पण समित्याच अस्तित्वात येऊ दिल्या नाहीत.

अवैध दारू उत्पादन व विक्री यासाठी पोलिस यंत्रणेप्रमाणेच लोकप्रतिनिधींना, मग ते नगरसेवक किंवा विधानसभा व संसद सभासद असोत यांना का जबाबदार धरण्यात येऊ नये '. त्यांचे अवांछनीय मौन सर्वात हानिकारक आहे, हे कळावयास हवे. निवडणुकीत हे अवैध धंदेवाले मदत करतात ना ? यांची मदत घेतली जाते ना ? सर्वत्र असे नसतील, पण एकच सडका मासा, सारे पाणी नासून टाकतो, विषारी बनवितो, हे विसरून कसे चालेल ?

किमती कमी केल्याने किंवा सुलभतेने दारू उपलब्ध करून दिल्यामुळे दारूचा खप वाढतो. नवीन व्यसनी निर्माण होतात व कडक दारू पिणारे तीच दारू पितात, अवैध धंदे सुरूच राहतात. हा जगातील विविध देशांचा अनुभव आहे. व्यसनशास्त्राचे तज्ज्ञ असे मानतात की, दारू, तंबाखू, सिगरेट यांचा वापर कमी करण्यासाठी त्यांच्या किमती वाढविल्या पाहिजेत व सुलभता कमी केली पाहिजे. दारू संस्कृतीचा विरोध करणे, व्यसनाला प्रतिष्ठा न देणे व अशा व्यक्तीवर सामाजिक बहिष्कार टाकणे असे उपाय जागतिक व्यसनशास्त्रज्ञ सुचवितात. म्हणून प्रथम उपाय आहे शिक्षण, प्रसारमाध्यमे व सामाजिक चळवळीद्वारे दारू पिणे, असंस्कृत व अनीतिमान व निषिध्द वर्तन आहे, याचे लोकशिक्षण करावे लागेल. व्यसनमुक्ती मंत्रालय यातले काहीच करीत नाही. नशाबंदी मंडळ निष्क्रिय असावे, अशी योजना आहे. व्यसनमुक्तीचे आंदोलन नाही आणि व्यसनवृद्धीची योजना आखली जात आहे. खरे पाहता प्रस्थापित भांडवलदारांनी गरीब माणसाविरुद्ध केलेला व्यसनाचा व्यापार हा सर्वात मोठा कट आहे. व्यसनमुक्ती विभाग आहे. त्यासाठी स्वतंत्र मंत्री आहे ; पण तो विभाग निष्क्रिय आहे. कारण उत्पादन शुल्क विभाग, व्यसनवृद्धीचेच कार्य करू इच्छितो. तोच सक्रिय आहे.

दारू उत्पादनावर नियंत्रण ठेवावयाचे असेल तर त्याबाबतचे अधिकार स्त्रिया व युवकांच्या संयुक्त दलाला दिले पाहिजेत. स्त्रियांची नैतिक व सामाजिक शक्ती व तिला बळ देणारी युवकांची शक्ती, याद्वारे अशा गोष्टींना पायबंद घालता येतो, हा अनुभव आहे. आज संघटित युवाशक्ती व स्त्रीशक्ती यांना कोणतेही कायदेशीर अधिष्ठान नाही. अशी दारूमुक्ती दले स्थापन करून त्यांना होमगार्डच्या धतीर्वर अधिकृत करून अधिकार दिले, तर महाराष्ट्रात युवाशक्ती व स्त्रीशक्ती मोठ्या प्रमाणात प्रकट होईल. पायबंद घालण्याचे कामे करणाऱ्या पोलिसांना व्यक्तिश: व पोलिस ठाण्याच्या स्तरावर प्रोत्साहन मिळावे व ते आथिर्कही असावे. व्यसन मुक्तीसाठी सरकारने सकारात्मक पावले उचलावीत. आज जाहिराती व अन्यद्वारा वृद्धीसाठीच पाऊले उचलली जात आहेत. दारूचे व्यसन असणाऱ्या पोलिसांना व उत्पादन शुल्क अधिकाऱ्यांना या कामासाठी नेमू नये व दारू पिणे अनैतिक आहे, हा आदर्श या विभागात निर्माण करावा. ज्या व्यक्ती दारू पीत असतील, ज्यांचे स्वत:चे अगर नातलगांचे दारूचे दुकान व ठेका असेल, त्याला निवडणुकीला उभे राहण्यापासून बंदी असावी. व साखर कारखान्यांचे मोलॅसिस, दारू उत्पत्तीसाठी नसावे. ज्या देशात असे प्रयोग करण्यात आलेत, तेथे व्यसनाचे प्रमाण कमी झाले, असा अनुभव आहे.

दारू पिऊन युवाशक्ती व समाजशक्ती खच्ची होऊ नये म्हणून पाश्चिमात्य देशही व्यसनमुक्तीकडे पाऊले टाकीत आहेत ; पण आम्ही मात्र दुधापेक्षा, पाण्यापेक्षाही दारू स्वस्त व सुलभ करण्याकडे पाऊले टाकीत आहोत ; कारण मतदार जितके गरीब, अज्ञानी व व्यसनी असतील तेवढेच प्रस्थापितांना राजकारण्यांना फावणार आहे. या बाबतीत कुठलेही पाऊल उचलण्यापूवीर् सरकारने कमीत कमी महिला लोकप्रतिनिधी, महिला आयोग, रजिस्टर्ड महिला व युवक संस्था, अभय बंग, वसुधा सरदार, मृणाल गोरे, अहिल्या रांगणेकर, अण्णा हजारे यासारख्या सामाजिक कार्यर्कत्यांची सभा बोलवावी. या सभेत जेथे विषारी दारूमुळे मृत्यू झाले आहेत, त्या भागातील युवक, स्त्री व सामाजिक कार्यर्कत्यांना आमंत्रित करावे. त्यांच्याशी विचारविनिमय करावा व चर्चा करावी, म्हणजे या मरणासाठी कोण जबाबदार आहेत हे उघड होईल. उपाय सुचविले जातील व मार्ग सापडेल. प्रेतावरच्या टाळूवरील तूप गोळा करण्याचा विचार करून उत्पन्न वाढविण्याचा अगर अवैध दारू उत्पादन व विक्री वाढवून व्यसनींची संख्या वाढविण्याचा अभद, अनैतिक प्रयोग करून समाज नासवू नये, नवीन व्यसनी पिढी निर्माण करू नये. एरवी भावी पिढी आपणास क्षमा करणार नाही. एवढी सद्बुद्धी शासनर्कत्यांना भगवंत देवो, एवढीच प्रार्थना.

न्या. चन्दशेखर धर्माधिकारी

 
</text>
</doc>
