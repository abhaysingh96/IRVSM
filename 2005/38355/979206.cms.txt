<doc>
<docno>979206.cms.txt</docno>
<text>
 
महाराष्ट्र
अतिक्रमण विभागाकडून कारवाईची अपेक्षा
[ Monday, January 03, 2005  04:03:48 pm]


मुंबई टाइम्स टीम

अंबरनाथ : शहराची लोकसंख्या वाढत चालली आहे. त्यामुळे मोठ्या प्रमाणावर अतिक्रमणांची संख्याही वाढत चालली आहे. मात्र हे

अतिक्रमण हटवण्यासाठी नगर परिषदेकडून कोणतेच उपाय केले जात नाहीत. उलट गेल्या पावणेतीन वर्षांत अतिक्रमणविरोधात कारवाई करणाऱ्या कार्यबल गटाची एकही बैठक झालेली नाही.

शहराची लोकसंख्या या वर्षाअखेर तीन लाख होण्याची शक्यता आहे. त्यामुळे पर्यायाने शहराला पालिकेचा दर्जा मिळेल. त्यापूवीर् इथल्या विकासकामांना गती मिळण्याची अपेक्षा व्यक्त केली जात आहे. अनेक प्रकल्प प्रस्तावित आहेत. शिवमंदिर पर्यटन क्षेत्र प्रकल्प, अतिक्रमणाच्या विळख्यात सापडलेला कल्याण-बदलापूर रस्ता, रेल्वेचा समांतर पूल आदी कामं प्रलंबित आहे. केवळ अतिक्रमणांमुळे ही कामं रखडली आहेत. याशिवाय स्वीमिंगपूल, क्रीडांगण हे प्रकल्पही रेंगाळले आहेत. स्वीमिंगपुलासाठी खेर सेक्शनमध्ये आणि खुंटवली इथे भूखंड राखीव ठेवण्यात आले आहे. पण हे प्रकल्पही पूर्ण झालेले नाहीत.

जिल्ह्यातील नगर परिषद क्षेत्रातील अतिक्रमण हटवण्यासाठी नगर विकास विभागाने 9 मार्च 2000 रोजी आदेश दिले आहेत. त्या आदेशानुसार शहरातील अनधिकृत बांधकामांविरोधात ठोस कारवाई करण्यासाठी स्वतंत्र कार्यबलगटाची स्थापना करणं आवश्यक आहे. उप विभागीय अधिकारी त्याचे अध्यक्ष, मुख्याधिकारी सदस्य सचिव असतील या शिवाय विविध अधिकारी त्यात पदाधिकारी असतील असं स्पष्ट केलं आहे. उप विभागीय अधिकाऱ्याने सदस्यांची दरमहा बैठक घेऊन अनधिकृत बांधकामांचा आढावा घेऊन कोणती बांधकामं महिन्याभरात तोडायची याबाबत आदेश देणं आवश्यक

आहे. पण नगर परिषदेने अद्यापि एकही बैठक घेतलेली नाही. त्यामुळे अतिक्रमणांचं प्रमाण वाढत चाललं आहे.

 
</text>
</doc>
