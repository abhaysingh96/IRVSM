<doc>
<docno>978599.cms.txt</docno>
<text>
 
महामुंबई
बीस साल बाद, दत्तसाब हाजीर हो !
[ Monday, January 03, 2005  12:41:26 am]


म. टा. प्रतिनिधी

मुंबई : वीस वर्षांपूर्वी पाहिलेल्या एखाद्या अपरिचित व्यक्तीला कोणी अचानक समोर आणून उभे केले तर ? त्यातही थेट कोर्टातच त्याची ओळख पटवायची वेळ आली तर ? कठीणच. पण असा प्रसंग केंदीय क्रीडा मंत्री सुनील दत्त यांच्यावर ओढवला आहे खरा. बेदरकार टॅक्सीचालकाविरुध्द त्यांनी सांताक्रूज पोलिस ठाण्यावर नोंदवलेल्या गुन्ह्याशी संबंधित खटला तब्बल 20 वर्षांनी कोर्टात उभा राहत आहे. त्यामुळे बीस साल बाद दत्तसाबना कोर्टात हाजीर व्हावे लागणार आहे.

चित्रपट निर्माते ओ.पी. रल्हन आणि एक मित्र राहुल जोशी यांच्यासमवेत सुनील दत्त 12 जुलै 1984 रोजी खारच्या 17 व्या रस्त्यावरून गाडी चालवत होते. तेवढ्यात एमआरओ 7116 या क्रमांकाची एक टॅक्सी त्यांच्या गाडीला घसटून गेली. ड्रायव्हर बेदरकारपणे वेडीवाकडी टॅक्सी हाकतो आहे, आणि त्यामुळे एखादी दुर्घटना घडू शकते हे दत्त यांच्या लक्षात आले. त्यांनी त्या टॅक्सीचा पाठलाग सुरू केला आणि रस्त्याच्या टोकाशी त्याला थांबवण्यात त्यांना यश आले. मात्र ओमकार सिंग असे नाव असलेल्या या टॅक्सीचालकाने त्यांना आणि रल्हन आणि जोशी यांना शिवीगाळ करून ठार मारण्याच्या धमक्या दिल्या.

दरम्यान जोशी त्या टॅक्सीत बसले व ती पोलिस ठाण्यावर घेऊन जाण्यास सिंग याला सांगितले. सिंग याने त्यास नकार देत जोशी यांना टॅक्सीतून उतरण्यास सांगितले व ते उतरत नाहीत म्हटल्यावर टॅक्सी सुरू करून वेगाने हाकायला सुरुवात केली. सुनील दत्त टॅक्सी थांबवण्यासाठी समोर उभे राहिले, मात्र, त्यांना धक्का देऊन टॅक्सी चालूच राहिली. टॅक्सीच्या मीटरला घट्ट पकडून दत्त बॉनेटवर तोल सांभाळत राहिले. भरधाव वेगाने टॅक्सी वेडीवाकडी चालवत असताना ती एका अँबेसेडॉर गाडीवर आदळली आणि दत्त खाली फेकले गेेले. थोड्याच सेकंदांत जोशीही टॅक्सीबाहेर फेकले गेले व टॅक्सी निघून गेली.

दत्त व त्यांच्या सहकाऱ्यांनी सांताक्रूज पोलिस ठाण्यावर गुन्हा नोंद केल्यानंतर टॅक्सीचालक सिंग यास अटक केली गेली व तक्रारदारांकडून त्याची ओळखही पटवली गेली. त्यानंतर वर्षामागून वषेर् गेली, आणि आता वीस वषेर् उलटल्यानंतर सुनावणीसाठी उपस्थित राहण्याचे समन्स सुनील दत्त यांच्या हातात पडले. तेव्हा 22 वर्षांचा असलेला ओमकार सिंग आता प्रौढ वयात आहे, आणि सुनील दत्त केंदीय मंत्री बनले आहेत. आणि आपण गुन्हा नोंदवलेला तो हाच ओमकार सिंग हे त्यांना ओळखून दाखवायचे आहे.

 
</text>
</doc>
