<doc>
<docno>978565.cms.txt</docno>
<text>
 
क्रीडा
ऑस्ट्रेलियन क्रिकेटपटूंचा सुनामीग्रस्तांना हात
[ Monday, January 03, 2005  12:21:55 am]


वृत्तसंस्था

सिडनी : सुनामीच्या प्रकोपाने उद्ध्वस्त झालेली आयुष्ये सावरण्यासाठी ऑस्ट्रेलियाचे दिग्गज क्रिकेटपटू पुढे सरसावले असून या आपद्ग्रस्तांसाठी पुढील आठवड्यात खेळल्या जाणाऱ्या ' र्वल्ड इलेव्हन ' विरुद्ध ' एशियन इलेव्हन ' सामन्यात ते सहभागी होणार आहेत. त्याचवेळी ऑस्ट्रेलियन क्रिकेटच्या चाहत्यांनी सुनामी मदत निधीसाठी 55 हजार 275 डॉलरची मदत दिली आहे.

मेलबर्न येथे येत्या 10 तारखेला होणाऱ्या या मदत सामन्यात शेन वॉर्न, अॅडम गिलख्रिस्ट, मॅथ्यू हेडन, ग्लेन मॅग्रा आणि रिकी पाँटिंग ' र्वल्ड इलेव्हन ' संघाकडून खेळणार आहेत. याच संघात ब्रायन लारा आणि स्टीफन फ्लेमिंगचाही समावेश असेल. या संकटाचा मोठा फटका बसलेल्या श्रीलंकेतील क्रिकेटपटू न्यूझीलंड दौरा अर्ध्यावर टाकून मायदेशी परतले आहेत.

रविवारी या क्रिकेटपटूंनी देशाच्या दक्षिण किनारपट्टीवरील गॅले व इतर काही ठिकाणच्या मदत छावण्यांना भेट देऊन आपद्ग्रस्तांची विचारपूस केली.

 
</text>
</doc>
