<doc>
<docno>978617.cms.txt</docno>
<text>
 
महामुंबई
'पुडीबहाद्दर' पोलिसांचे काय?
[ Monday, January 03, 2005  12:51:19 am]


म. टा. प्रतिनिधी

मुंबई : मंत्री-संत्री आणि सरकारी बाबूमहाशयांकडे तैनात असलेल्या पोलिस ऑपरेटरांना माघारी बोलावण्याच्या उपमुख्यमंत्री आर. आर. पाटील यांच्या स्वागतार्ह निर्णयाच्या पार्श्वभूमीवरच, तपासाचे काम सोडून पोलिस ठाण्यासाठी ' पुडी ' गोळा करण्याचेच काम करणाऱ्या पोलिसांना कधी कामाला लावणार, याकडे आता पोलिस ठाण्यात साध्यासाध्या गोष्टींसाठी खेटे घालाव्या लागणाऱ्या तक्रारदारांचे लक्ष लागले आहे.

प्रत्येक पोलिस ठाण्यात मोठा कर्मचारीवर्ग पोलिसी कामे सोडून आपल्या हद्दीतल्या ' व्यापारउदिमा ' तील लोकांच्या हिताची काळजी घेण्यात गुंतलेला असतो. त्याबदल्यात संबंधितांकडून दरमहा ' पुडी ' गोळा केली जाते. पुडीतील दक्षिणेच्या माध्यमातून प्रत्येक पोलिस ठाण्यात महिन्याकाठी साधारण दहा-दहा लाख रुपये जमतात, असा अंदाज आहे.

पोलिस ठाण्यात दीडशे ते पावणेदोनशे शिपाई, हवालदार, निरीक्षक आदींचे मनुष्यबळ तैनात असते. गुन्हे अन्वेषण, गस्त, पाकिटमारीचा तपास यासाठी साधारण 30 पोलिस तैनात असतात. तर बीटवर 50 पोलिसांची गरज पडते. पूर्वापार चालत आलेली ' मिल स्पेशल ' ही कामगिरी एका शिपायावर असते. त्यांना विभागातील स्थानिक कार्यक्रम, आंदोलने आदींची खडान्् खडा माहिती ठेवावी लागते. पण हल्ली या कामांपेक्षा एरियातील धंदेवाले-व्यावसायिक यांच्याशी संधान बांधणे, त्यांच्याकडून वसुली करणे यावरच अधिक लक्ष केंदित होते, अशी तक्रार आहे. बीटवरील स्टाफकडून येणारी पुडी सर्वांमध्ये वाटली जाते. त्यात मग बंदोबस्तासारख्य शून्य ' प्राप्ती ' च्या कामात अडकलेल्या पोलिसांनाही वाटा दिला जातो.

दक्षिण मुंबईत पूर्वापार फेरीवाल्यांनी गजबजलेल्या एका वस्तीतून पोलिसांची गाडी येण्यापूवीर् काही खाजगी लोकच चंदा गोळा करतात. अनेक भागांमध्ये दिवसरात्र सुरू असणारी हॉटेल, रात्री उशिरापर्यंत सुरू राहणारे बार, चायनीजच्या गाड्या, बेकायदा धंदे, अनधिकृत बांधकामे तसेच भिकारी, वेश्या इतर बेकायदा उद्योग करणारे या सर्वांना अभय देऊन त्यांच्याकडून वसुली करण्यात मोठा वर्ग गुंतलेला असतो.

पोलिस ठाण्यांमधले सत्यनारायण, प्रजासत्ताक दिन-स्वातंत्र्यदिनाचे समारंभ, गणेशोत्सव तसेच इफ्तार पाटर््या या सगळ्या समारंभांच्या वेळी पोलिस ठाण्यांध्ये वर्गणी कुठून जमते, याचा शोध घ्यावा, अशी मागणी काही जाणकारांनी केली. अशा समारंभांच्या दिवशी पोलिस ठाण्यांमध्ये पाच-पाच हजार रुपयांचे हार लावण्यासाठी स्पॉन्सर ठरलेले असतात. ज्या पोलिस अधिकाऱ्यांना वाहनांच्या पेट्रोल-डिझेलसाठी अधिकृत मुक्रर पैसेही वेळेवर मिळत नाहीत, आहारभत्ते महिनोन्् महिने रखडतात, त्या ठिकाणी हा सगळा खर्च कसा परवडतो, याचे इंगित उपमुख्यमंत्र्यांनीच शोधून काढावे, अशी मागणी होत आहे.

या कारणांमुळे पोलिस ठाण्यांमध्ये सामान्य माणसाला मात्र कुणीही विचारत नाही.

 
</text>
</doc>
