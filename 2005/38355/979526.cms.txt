<doc>
<docno>979526.cms.txt</docno>
<text>
 
धावते जग
अजब निर्णय!
[ Monday, January 03, 2005  09:49:07 pm]


देशातील सार्वजनिक रस्ते वाहतूक बंद करण्याचा कटच सर्वपक्षीय राजकारण्यांनी रचला आहे की काय, असा निष्कर्ष गेल्या काही दिवसांतील या संदर्भातील घडामोडी बघता, सहज काढता येतो. महाराष्ट्र, गुजरात, कर्नाटक, आंध्र प्रदेश अशा काही प्रगत राज्यांचा अपवाद वगळता देशाच्या अन्य ' बिमारू ' राज्यांत सरकारतफेर् चालविणाऱ्या वाहतुकीचा दर्जा कसा कसा आहे, हे नव्याने सांगण्याची गरज नाही.

बिहारमध्ये तर फक्त परिवहन महामंडळाची बकाल अवस्थेतील स्थानकेच उभी आहेत आणि बसगाड्यांचा पत्ता नाही, अशी परिस्थिती दहा वर्षांपूवीर्च होती. महाराष्ट्रातही सरकारचा अनाठायी हस्तक्षेप आणि गैरव्यवहार यामुळे एकेकाळी उत्तम स्थितीत असलेल्या या महामंडळाचे दिवाळे निघायची वेळ आली आहे. पण सर्वात टोक गाठले आहे, ते मध्य प्रदेशचे मुख्यमंत्री बाबुलाल गौर यांनी.

आपल्या राज्यातील हे महामंडळ मोडीतच काढण्याचा त्यांचा निर्णय हा नव्या वर्षातला पहिला खळबळजनक निर्णय ठरावा ; कारण या महामंडळात विविध स्तरांवर मिळून सुमारे 12 हजार कर्मचारी काम करत आहेत. महामंडळ बरखास्त करण्याच्या गौर यांच्या निर्णयामुळे या कर्मचाऱ्यांवर घरी बसण्याची पाळी तर येणार आहेच ; शिवाय राज्यात आधीच अंधाधंुद अवस्थेत असलेल्या वाहतूक व्यवस्थेवरील ताण कमालीचा वाढू शकतो.

हे महामंडळ गेली दोन वर्षे तोट्यात चालत होते आणि दरमहाचा हक्काचा पगार मिळावा, म्हणून कर्मचाऱ्यांना संघर्ष करावा लागत होता. या परिस्थितीतून मार्ग काढण्यासाठी महामंडळच बंद करणे हा उपाय होऊ शकत नाही. पण गेल्या काही वर्षांत फार मोठ्या प्रमाणावर सुरू झालेली खाजगी वाहतूक या टोकाच्या निर्णयाच्या मुळाशी आहे, हे उघड आहे. मुळात खाजगी वाहतूकदारांच्या वाहनांचा दर्जा,

त्यात टोपलीत कोंबड्या कोंबाव्यात या पद्धतीने कोंबलेले प्रवासी आणि मुख्य या वाहतूकदारांची मनमानी यावर कोणाचेही नियंत्रण नसते. राजकारणी आणि ' आरटीओ ' यांच्याशी हातमिळवणी करून नडलेल्या प्रवाशांची लूट करण्याचा धंदा राजरोसपणे चालू असताना, प्रवाशांना सरकारी वाहतूक हा आसरा असतो. पण मध्य प्रदेशात मात्र लोकांच्या या हक्काच्या आसऱ्यावरच गदा आली आहे.

आता खाजगी वाहतुकीला अप्रत्यक्षरीत्या मिळालेल्या या मान्यतेनंतर तेथे त्यांची मनमानी किती वाढेल, ते सांगायला नको! महाराष्ट्रातही गेल्या काही वर्षांत चोरट्या प्रवासी वाहतुकीमुळे राज्य मार्ग परिवहन मंडळ अडचणीत आले आहे. पण सरकारला त्यांवर कारवाई करणे कदापी शक्य नाही ; कारण खाजगी वाहतूकदारांशी असलेल्या साटेलोट्याच्या संबंधांमुळे सत्ताधाऱ्यांचे हात बांधले गेले आहेत.

अशा परिस्थितीतही पुणे-दादर थेट सेवांसारखे उपक्रम राबवू इच्छिणाऱ्या महामंडळातील कर्मचाऱ्यांचे मात्र अभिनंदनच करायला हवे.

 
</text>
</doc>
