<doc>
<docno>979213.cms.txt</docno>
<text>
 
महाराष्ट्र
महागात पडलं जाब विचारणं
[ Monday, January 03, 2005  04:05:54 pm]


पत्नीला सतत शिवीगाळ करणाऱ्या शेजाऱ्यांना जाब विचारणं आनंद शेट्टीला महागात पडलं. ऐन तारुण्यात जीव गेला. ते नुकसान न भरून येणारं असलं तरी केवळ पोलिसांच्या सतर्कतेमुळे त्याला ठार करणारं जाट कुटुंब गजाआड झालं आहे.

नालासोपाऱ्याच्या संतोष भवन इथल्या भक्तीधामनगरात 21 डिसेंबरच्या रात्री रक्ताचे पाट वाहिले. त्याचं कारणही अगदी क्षुल्लक होतं. शेजारी-शेजारी राहणाऱ्या शट्टी आणि जाट कुटुंबियांतील दोन बायकांमधील वाद. आनंद शेट्टी आणि किरणदेवी जाट यांच्यात महिन्याभरापासून तू-तू मै-मै सुरू होतं. दोघीही एकमेकांचा उद्धार करत असत. 20 डिसेंबरला दोघींमध्ये कडाक्याचं भांडण झालं. त्यात किरणदेवीने आनंद शेट्टीच्या बायकोला शिवीगाळ केली. त्यामुळे आनंद शेट्टी प्रचंड संतापला होता.

21 डिसेंबरच्या रात्री कामावरून घरी आलेल्या आनंदने जाब विचारायचं ठरवलं. रात्री 11.30 वाजता आनंदने किरणदेवीचं घर गाठलं. आनंदने बायकोला शिवीगाळ होत असल्याबद्दल हरबिरसिंग जाट यांच्याकडे विचारणा केली. त्यावरून भांडणाला तोंड फुटलं. आतापर्यंत बायकांच्या भांडणापासून दोन्ही कुटुंबांतील पुरुष दूर होते. पण आनंद जाब विचारायला आला म्हटल्यावर किरणदेवी यांचे पती हरबिरसिंग आणि मुलं विकी, जितू, रजनीश आणि मंगेश यांचाही संताप झाला. त्यातून कडाक्याचं भांडण झालं. अख्खं जाट कुटुुंब आनंदचा समाचार घेत होते. भांडणाने जाट कुटुंबियातील सगळ्यांचा संताप अनावर झाला. रागाच्या भरात सगळ्यांनीच हातात येईल ती शस्त्र उचलली आणि आनंदवर हल्ला केला. या वेळी कुणाच्या हाती चाकू, सुरा, लाठी तर दांड्या होत्या. आनंद निशस्त्र होता. हा प्रकार पाहून आनंदचा लहान भाऊ दिनेश मदतीला आला. पण त्यांनी त्यालाही जखमी केलं. आनंदला होणारी मारहाण पाहून ठाकूर आणि प्रवीण तिवारी हे शेजारी त्याला वाचवायला गेले. तर जाट कुटुंबियांनी त्यांच्यावरही हल्ला केला. या मारामारीत आनंद जागीच ठार झाला.

ही मारामारी सुरू असताना कुणीतरी नालासोपारा पोलिस ठाण्यात फोन केला. त्या वेळी पोलिस निरीक्षक गणपत माडगुळकर गस्तीच्या तयारीत होते. घटनेचं गांभिर्य लक्षात येताच त्यांनी पोलिस उपनिरीक्षक नितीन ठाकरे यांना मोबाइल करून घटनास्थळी पोहोचण्याचे आदेश दिले. योगायोगाने ठाक रे घटनास्थळापासून जवळच होते. काही मिनिटांतच ते तिथे पोहोचले. तर तिथे रक्ताचा सडा पडला होता.

आनंद रक्ताच्या थारोळ्यात पडला होता. तर त्याचा भाऊ दिनेश आणि मध्यस्थी करणारे ठाकूर आणि प्रवीण तिवारी गंभीर जखमी झाले होते. ठाकरे यांनी तातडीने तिघांनाही हॉस्पिटलमध्ये पाठवण्याची व्यवस्था केली. मारामारी होऊन काही मिनिटंच झाली होती. त्यामुळे आरोपी हातातून निसटण्याचा धोका होता. पण सर्व आरोपी घरातच सापडले. थोडा जरी वेळ झाला असता तर आरोपी तिथून निसटले असते.

कारण अगदी क्षुल्लक होतं. पण अवघ्या तेवीस वर्षांच्या आनंदला जीव गमवावा लागला. त्याचा लहान भाऊ दिनेश हॉस्पिटलमधे मृत्यूशी झुंज देत आहे. भांडण सोडवायला गेलेल्या ठाकूर आणि तिवारी या दोन तरुणांचा जीवही आता धोक्यात आहे. तर आनंदची बायको ऐन तारुण्यात विधवा झाली आहे. संतापाने बेभान होऊन आनंदचा जीव घेणारं अख्खं जाट कुुुटुंब गजाआड गेलं आहे.

शशी करपे

 
</text>
</doc>
