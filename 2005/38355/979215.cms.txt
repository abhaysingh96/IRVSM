<doc>
<docno>979215.cms.txt</docno>
<text>
 
सदर
निसर्ग युद्ध
[ Monday, January 03, 2005  04:06:56 pm]


या जगातली बलाढ्य शक्ती कोणती, असा प्रश्न् आठ दिवसांपूर्वी कोणी विचारला असता तर उत्तर आलं असतं ' अमेरिका. ' अमेरिकेतल्या काही नागरिकांनी सांगितलं असतं बिन लादेन. केरळ आणि आंध्रातल्या लोकांनी कदाचित सांगतलं असतं वीरप्पन. गोपीनाथ मुंडेंना विचारलं तर ते म्हणतील दाऊद इब्राहीम. हे सर्व शक्तिमान आपापल्या परीने वेळोवेळी आपल्या शक्तीचं प्रदर्शन करत असतात. पण त्या सर्व शक्तिमानांचं गर्वाचं घर गेल्या आठवड्यात मेणाप्रमाणे वितळलं आणि या विश्वात आपल्यापेक्षा कोणी शक्तिमान असूच शकत नाही हे निसर्गाने दाखवून दिलं. केवळ शक्तिमानांचंच नव्हे तर भल्याभल्या तत्त्ववेत्त्यांचं, शास्त्रज्ञांचं, वास्तुशास्त्रज्ञांचं, हवामानतज्ज्ञांचं गर्वहरण झालं. वर्ष सरतासरता जो महाभयंकर प्रलय झाला, त्याची अनेक कारणं आता सांगितली जातील. पण मला सतत माझ्या डोळ्यासमोर एकच कारण दिसतंय. ते म्हणजे सहनशीलतेचा अंत झाल्याने निसर्गाने मानवावर उगवलेला तो सूड होता.

भौतिक सिद्धांताप्रमाणे निसर्ग हा मानवाचा मित्र आहे आणि मानव हा निसर्गाचा तेवढाच जवळचा मित्र आहे. अनादी काळापासून दोघं एकमेकांना आधार देऊन जगत राहिले आहेत. असं असताना निसर्ग एवढा निष्ठूर का झाला, एवढा मानवी संहार त्याने कशासाठी केला ? याचं उत्तर कितीही कठोर असलं तरी ते सत्य आहे आणि दुदैर्वाने त्या सत्याला सामोरं जाण्याचं धाडस अद्याप मानवामध्ये आलेलं नाही.

निसर्गमित्र असलेल्या मानवाची बुद्धी विसाव्या शतकात फिरली. आपल्या शक्तीचा गैरवापर करून त्यापूवीर् त्याने वर्षानुवर्षं असंख्य प्राणिमात्रांची कत्तल केली. हत्ती, घोडे, गाढव, वाघ, सिंह, हरणं यापासून ते कोंबडे आणि सशांपर्यंत कोणालाही त्याने दयामाया दाखवली नाही. मानवाची विध्वंसक नजर विसाव्या शतकाच्या सुरुवातीला निसर्गाकडे वळली आणि त्याने आपल्याला जगवणाऱ्या निसर्गाचीच कत्तल करायला सुरुवात केली. या युद्धात मानवाने कोणतेही विधिनिषेध पाळले नाहीत. स्वत:चे हातपाय पसरण्यासाठी, सुलभ प्रवासासाठी, पर्यटनाच्या सोयी करण्यासाठी त्याने सुरुवातीस डोंगरच्या डोंगर पोखरले. स्वत:चे इमले बांधण्यासाठी डोंगरात खाणी पोखरल्या आणि पाहतापाहता डोंगरच्या डोंगर उद्ध्वस्त करायला सुरुवात केली. टेकड्या तर भुईसपाट झाल्या. ज्या काही शिल्लक राहिल्या त्या मानवाला मौजमजा करण्यासाठी हिल स्टेशन म्हणून त्यांचं अस्तित्व बनलं.

मानवात सैतान संचारला. आंधळ्या धृतराष्ट्राला मित्र आणि शत्रू ओळखता आला नाही, त्यांनी झाडांची कत्तल सुरू केली. त्या मस्तवाल मानवजातीसमोर 300 वर्षांचे आणि 150 फूट घेराचे प्रचंड वृक्ष आडवे पडले. वेली तर पाली आणि चिलटाप्रमाणे चिरडल्या गेल्या. ' दयावंत ' मानवाने कोणाकोणाला दया दाखवली नाही. डोंगरावर, झाडावर बसणारे पक्षीदेखील उजाड झाले. निसर्गाची कत्तल करणाऱ्यांना ' चंदनकिंग ' म्हणून गौरवलं गेलं. त्या ' चंदनकिंग ' ने हातभर हस्तीदंतासाठी त्या शांत स्वभावाच्या निरुपदवी हत्तींनादेखील खड्डे खणून गाडून टाकलं.

मानवात शिरलेला सैतान विश्ाांती घ्यायला तयार नव्हता. वृक्षवेलींवरून त्याची नजर अथांग पसरलेल्या सागराकडे गेली. या सागराने जगाच्या पर्यावरणाचा तोल सांभाळला होता. या सागराने मोठमोठाली राष्ट्रं परस्परांना जोडली होती. या सागराने कोणतीही अपेक्षा न करता मानवावर मोती आणि शिंपल्यांचा वर्षाव केला. या सागराने किनारा आणि क्षितीज एकमेकांना जोडलं. त्या सागरालादेखील शत्रू मानून मानवाने हटवायला सुरुवात केली. सागर हटवून ती भूमी काबीज करण्यासाठी स्पर्धा लागली. पूवीर् जिथे सागर होता तिथे महामार्ग झाले. थायलंडपासून मुंबईपर्यंत सागराला मागे हटवून धनदांडग्यांच्या टोलेजंग इमारती उभ्या राहिल्या. जिथे सागरमित्र कोळ्यांच्या होड्या तरंगत होत्या, तिथे पर्यटकांच्या ' जेट्ट्या ' बांधल्या गेल्या. मानवाने पुकारलेले हे युद्ध जणू या पृथ्वीतलावरून निसर्ग नष्ट करण्यासाठी पुकारलं होतं.

युद्धासाठी मानवाच्या हवाई दल, भूदल आणि नाविक दल अशा तीन बटालियन सज्ज असतात. त्याप्रमाणे स्वत:चं रक्षण करण्यासाठी निसर्गाचीदेखील डोंगर, सागर आणि जंगल ही तीन दलं सदैव सज्ज असतात. त्यांच्यावर सतत आक्रमण होत असतानादेखील केवळ माणसांवरच्या प्रेमापोटी निसर्गाने सर्व काही सहन केलं. पण डोंगरफोडी, जंगलकत्तली आणि सागर हटाव या मानवाच्या मोहिमेमुळे निसर्गाच्या अस्तित्वालाच जेव्हा धोका निर्माण झाला, तेव्हा मात्र निसर्गाने जनावरांना वगळून मानवाला त्याचा हिसका दाखवण्याचं ठरवलं. त्याला सूड म्हणावं की प्रतिकार हे इतिहासकारच ठरवतील. पण आज मात्र शंभर वर्षं आक्रमण करणाऱ्या मानवजातीला निसर्गाने एका फटकाऱ्यात मागे हटवून त्याची जागा दाखवून दिली. वाईट एकाच गोष्टीचं वाटतं की, ज्याने निसर्गाची कत्तल केली, ते सर्व सुरक्षित राहिले आणि ज्यांनी आयुष्यात कधी पाप पाहिलं नाही, अशी बायकामुलं सागराच्या लाटेत वाहून गेली. अशावेळी आपण आपलीच समजूत घालण्यासाठी म्हणू या - ' युद्धात आणि प्रेमात सारं काही क्षम्य असतं. '

प्रमोद नवलकर

 
</text>
</doc>
