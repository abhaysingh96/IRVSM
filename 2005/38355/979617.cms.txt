<doc>
<docno>979617.cms.txt</docno>
<text>
 
देश-विदेश
धुक्याने गारठली दिल्ली, सुस्तावल्या गाड्या
[ Monday, January 03, 2005  11:40:10 pm]


म. टा. विशेष प्रतिनिधी

नवी दिल्ली : गर्द धुक्याच्या दाट पडद्यात राजधानी दिल्ली सोमवारी रात्री दिसेनाशी झाली. तापमान नऊ अंश सेल्सिअस असले तरी दिवसभर सूर्यदर्शन नसल्याने हवेत बराच गारठा जाणवत होता. दाट धुक्यामुळे रस्ता, हवाई आणि रेल्वे वाहतूक तसेच दिल्लीतले सामान्य जनजीवन पूर्णत: विस्कळीत झाले. आणखी काही दिवस हिच स्थिती कायम राहील, असा अंदाज दिल्ली हवामानखात्याने वर्तवला आहे.

सोमवारी रात्री साडे आठ वाजल्यापासूनच रस्त्यावरील धुक्याचे प्रमाण वाढत गेले. रात्री साडे दहापर्यंत काही भागात अजिबात दिसेनासे झाले. सकाळी नऊ वाजेपर्यंत हिच स्थिती कायम होती. सुरूवातीला धुक्याचा दाट पडदा छेदत, वाहने अत्यंत मंदगतीने रस्ता कापत होती. पण ही वाहतूकही हळूहळू बंद पडत गेली. याकाळात शहरात काही अपघातही झाले. दिल्लीकडे येणाऱ्या अन् येथून सुटणाऱ्या रेल्वे वाहतूकीवरही धुक्याचा बराच परिणाम झाला.

अनेक गाड्या रेल्वे स्थानकावर उशीरा पोहोचल्यामुळे प्रवाशांना सारी रात्र प्रतीक्षालयातच काढावी लागली, कारण रस्त्यावर एकही वाहन चालणे शक्य नव्हते. रेल्वे मंत्रालयाच्या प्रवक्त्याने दिलेल्या माहितीनुसार, कालिंदी, ऊंचाहार, लाल किला, यमुना, शरयु एक्सप्रेस गाड्या रद्द करण्यात आल्या तर अन्य गाड्या चार ते सहा तास उशीरा सोडण्यात आल्या. इंदिरा गांधी राष्ट्रीय विमानतळावरून मिळालेल्या माहितीनुसार, सकाळी नऊ वाजेपर्यंत धावपट्टीवर 50 मीटर अंतरावरचे देखीलदिसत नव्हते.

 
</text>
</doc>
