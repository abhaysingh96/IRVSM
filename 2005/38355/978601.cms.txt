<doc>
<docno>978601.cms.txt</docno>
<text>
 
महामुंबई
बालमृत्यूंबाबत सरकारी अधिकाऱ्यांवरील कारवाईसंदर्भात मतभेद
[ Monday, January 03, 2005  12:42:26 am]


प्रतिमा जोशी

मुंबई : अधिकाऱ्यांनी बालमृत्यूचा प्रश्ान् महत्वाचा न मानल्यानेच शंभर टक्के बालमृत्यू नोंदविण्याच्या राज्य सरकारच्या आदेशाची अमलबजावणी होऊ शकलेली नाही असा ठपका ठेवत अशी कुचराई करण्याला गंभीर गुन्हा मानून संबंधित कर्मचारी वा अधिकाऱ्यावर कारवाई केली जावी अशी शिफारस डॉ. अभय बंग यांनी आपल्या अहवालात केली आहे. तर डॉ. श्याम अष्टेकर, डॉ. जी. ए. पानसे आणि प्रा. एफ. राम या समिती सदस्यांनी या अहवालाशी आपली पूर्णतया असहमती दर्शवली आहे. यामुळे बालमृत्यूंच्या संख्येबरोबरच त्याची कारणेही वादाच्या भोवऱ्यात सापडण्याची शक्यता निर्माण झाली आहे.

जन्म-मृत्यू नोंदणीच्या राज्यपातळीवरील समन्वयासाठी नेमलेल्या सवोर्च्च शासकीय समितीची शेवटची बैठक 11 सप्टेंबर 2000 रोजी झाली. त्यानंतर मार्च 2004 पर्यंत साडेतीन वर्षांत या समितीची बैठकच झालेली नाही, त्यामुळे बालमृत्यूंच्या नोंदीचा आढावा घेऊन कृती केल्याचे आढळले नाही आणि या साडेतीन वर्षांत जवळपास 5 लाख बालमृत्यू घडले असावेत असे या अहवालात म्हटले आहे. महाराष्ट्रात दरवषीर् लाखाहून जास्त बालमृत्यू आणि आठ लाख तीव्र कुपोषित मुले अशी स्थिती असताना कर्मचाऱ्यांनी सरकारला अपूर्ण माहिती कळवली आणि वरिष्ठांनी ती वर्षानुवषेर् ती स्वीकारली, वारंवार लक्ष वेधूनही दुरुस्तीची कृती केली नाही, सरकारसमोर आणि विधानभवनात अपुरी माहिती ठेवली व बालमृत्यू कमी करण्याबाबत निर्णयांची पुरेशी अमलबजावणी केली नाही अशी टीका या अहवालात करण्यात आली आहे. विशेष म्हणजे राज्यातील शंभर टक्के बालमृत्यूंची नोंद केली जाईल असे जाहीर आश्वासन देऊन तसा निर्णय झालेला आहे व आदेशही निघाला आहे हेच काही जिल्ह््यातील अधिकाऱ्यांना माहीत नव्हते. बालमृत्यूंची पूर्ण नोंद आणि बालमृत्यू कमी करण्याची जबाबदारी या दोन कर्तव्यांबाबत कुचराई करणे हा गंभीर गुन्हा मानून तशा कर्मचारी व अधिकाऱ्यांवर कारवाई केली जावी असा स्पष्ट अभिप्राय या अहवालात नोंदविण्यात आला आहे.

मात्र या समितीचे सदस्य असलेले स्कूल ऑफ हेल्थ सायन्सचे डॉ. श्याम अष्टेकर यांनी सरकारी अधिकारी आणि कर्मचाऱ्यांना अशा प्रकारे जबाबदार ठरवून त्यांच्यावर कारवाई करणे हे योग्य नसल्याचे मत व्यक्त केले आहे. तर एकीकडे बालमृत्यूमापनाची सरकारी मापके व निकष अपूर्ण असल्याचे व त्यामुळे बालमृत्यूंची अपुरी नोंद असल्याचे बंग समितीचे निष्कर्ष असताना पुण्याच्या केइएम रुग्णालयाच्या जनसंख्या विज्ञान विभागाच्या डॉ. गो. अ. पानसे आणि इंटरनॅशनल इन्स्टिट्युट फॉर पॉप्युलेशन सायन्सेसचे प्रा. एफ. राम यांनी बालमृत्यूंची संख्या ठरविण्यासाठी बंग समितीने निश्चित केलेली मापके व नमुने चुकीच्या पायावर अथवा अपुरे असल्याचे मत व्यक्त करत या अहवालातील निष्कर्षांशी आपण सहमत नसल्याचे म्हटले आहे.

 
</text>
</doc>
