<doc>
<docno>979252.cms.txt</docno>
<text>
 
हेल्थ
मला काही सांगायचंय!
[ Monday, January 03, 2005  04:33:05 pm]


काही मुलांचं अर्धं आयुष्य आईवडिलांच्या प्रभावाखाली जातं. समंजस, शहाणं राहण्याच्या ओझ्याखाली ही मुलं निर्णयक्षमता घालवून बसतात. परावलंबी होण्याचा धोका याच मुलांच्या बाबतीत अधिक असतो. मग पुढे कधीतरी या सगळ्याची जाणीव होते. व्यक्तिस्वातंत्र्याचा अर्थ कळायला लागतो. प्रश्नचिन्हांच्या गदीर्त त्यांचा मानसिक आक्रोश ऐकू येतो... ' मला काही सांगायचंय! '

बऱ्याच घरांत अतिशय शिस्तबद्ध, प्रामाणिक, अभ्यासू व समंजस मुलं आढळतात. ती खूप चांगली असतात. सगळ्यांना आपलंसं करतात. कोणालाही दुखवत नाहीत, कोणाच्या मनावेगळं काही करतही नाहीत. मात्र चारचौघांत गुणी वाटणाऱ्या अशा मुलांत आढळतो निर्णयक्षमतेचा अभाव आणि सगळ्यांना खूष ठेवताना स्वत:ची मतं न मांडायची प्रवृत्ती. यामुळे काही होतात परावलंबी तर काही दुसऱ्याच्या विचारानुसार आपली दिशा बदलणारी.

वाढत्या वयानुसार स्वत:चा विचार व्यक्त करण्याचा असमर्थतेची त्यांना जाणीव होतेदेखील, पण त्याला इलाज नसतो. अशा माणसांना पत्नी व आई यांचा कलह फारच त्रासदायक ठरतो. त्यांना स्वत:च्या दोन मुलांतील भांडणही सोडवता येत नाही. कोणतं मत ठासून मांडता येत नाही. लहानपणात आईवडिलांचा प्रचंड धाक, त्यांच्या प्रभावाखाली जगायची सवय व त्यांना आपले सवेर्सर्वा तारणहार मानायची प्रवृत्ती यातूनच अशी विकृती वाढीस लागते. अनेक प्रकारचे खेळ खरं तर बुद्धीचा विकास घडवण्यास उपकारक ठरतात. ' नवा व्यापारी ' सारखा खेळ व्यापारी वृत्ती, हिशोब, गणित, सावध राहण्याची सवय शिकवतो. बुद्धिबळ नावाप्रमाणे बुद्धीचा विकास, योजकता व डावपेच शिकवतो, तर मैदानी खेळ शरीर व मन सुदृढ करणारी सांघिक वृत्ती देतात. पण हल्ली टीव्हीसमोर ठाण मांडून बसलेल्या व्हीडिओ व कम्प्युटर गेम खेळणाऱ्या मुलांना त्या मार्गानेही विचार व्यक्त करता येत नाही.

परीक्षेतही गाइडमधली पाठ केलेली उत्तरं किंवा कोचिंग क्लासच्या नोट्स उतरवायच्या असतात. करियर मार्गदर्शन करणाऱ्या संस्था पालकांना छानसं करियर सुचवतात. त्यामुळे तोही त्रास वाचतो. एकंदर स्वत:चं मत व्यक्त करायला मुलांना संधी मिळत नाही. बऱ्याच सोसायट्यांमध्ये शेजारी कोण राहतं याबाबत नक्की माहिती नसते. तिथे विचारांची देवघेव होत नाही. ऑफिसात कम्प्युटरवरचं काम व नातेवाईक व मित्रांची फोनवरून होणारी चौकशी यांमुळे जनसंपर्क होत नाही. अशा व्यक्तींच्या मुलांनाही आईवडिलांप्रमाणे एकलकोंडेपणाची सवय होऊन गदीर् नकोशी वाटायला लागते.

सुबत्तेमुळे मागेल ते मिळतं त्यामुळे तडजोड माहीत नसते. चाललंय ते छान चाललंय या भावनेतून ते मन व्यक्त करत नाहीत. याची कुठे चाहुलही लागत नाही आणि अचानक आयुष्याच्या एखाद्या अवघड वळणावर अशा मुलांना अस्वस्थ वाटायला लागतं, कोंडमारा होतोय असं वाटतं. गदीर्तही एकटं वाटतं, जीवाची घुसमट होते, कोणाला तरी काहीतरी सांगावंसं वाटतं.

मग प्रश्नचिन्ह असतं, ते कोणाला आणि काय सांगावं याचं ? विचार मोकळेपणाने मांडण्याने मन मोकळं होतं. विचार करण्याची व मांडायची समता प्राप्त होते. चारचौघांवर प्रभाव पाडता येतो, नकळत नेतृत्वगुणांचा विकास होतो, ज्ञानात भर पडते, लोक जोडता येतात, विचारांना निश्चित दिशा प्राप्त होते. पालकांनी प्रत्येक गोष्टीत मुलांची मतं जाणून घ्यायला हवीत, त्यांना मतं मांडायची क्षमता जोपासणं किती आवश्यक आहे, हे पटवून द्यायला हवं. त्यातून संपर्क व सुसंवाद वाढतो. मन कुढत राहत नाही. नाहीतर मुलांना कायम वाटत राहतं ' मला काहीतरी सांगायचंय... पण काय आणि कसं तेच समजत नाही. व्यक्तिस्वातंत्र्याच्या बैठकीवर विचारस्वातंत्र्य उमगल्यास व्यक्तीविकास होणं काही अवघड राहत नाही.

विनय भोळे

 
</text>
</doc>
