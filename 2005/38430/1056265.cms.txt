<doc>
<docno>1056265.cms.txt</docno>
<text>
 
महामुंबई
पाठराखणीला आले... धूम पळाले!
[ Saturday, March 19, 2005  12:21:07 am]


म. टा. प्रतिनिधी

मुंबई : ' बेटा जल्दीसे सो जा, वरना रुची आ जायेगी... ' अशा धास्तीने हबकलेल्या चित्रपटसृष्टीतले रथीमहारथी अमन वर्माची पाठराखण करायला जमले खरे ; पण , '17 डिसेंबर 2004 ला घडलेल्या प्रकाराची तक्रार अमनने आता का केली ?', ' रुचीला फ्लाइट रद्द करून रात्री थांबावे लागेल, अशी सूचक सूचना का केली ?' या अमनच्या ' वर्मा ' वर बोट ठेवणाऱ्या प्रश्नंनी गडबडून पत्रकार परिषद अर्धवट टाकून त्यांनी धूम पळ काढला...

हे होते गोविंदा, सलमान खान, अरबाझ खान, सुनील दर्शन, वाशु भगनानी, पहलाज निहलानी, डेव्हिड धवन, रवि चोप्रा, राजकंवर असे मान्यवर.

...' इंडिया टीव्ही ' ची ही रुची आहे कोण, दिसते कशी, हे कोणालाच माहीत नाही. ' उसने हमे बेवकूफ बनाया है. तिने अमनशी जे काही वर्तन केले ते खूप वाईट आहे... ' वान्द्याच्या मेहबूब स्टुडिओत, इंडिया टीव्हीच्या ' स्टिंग ऑपरेशन ' चा झटका बसलेल्या अमन वर्माने बोलावलेल्या पत्रकार परिषदेत सलमान खान बोलत होता. स्टिंग ऑपरेशनची ' नायिका ' रुची हिच्या वर्तनावर या सर्वांनी आक्षेप घेतला आणि अमनचा काही दोष नसल्याचा निर्वाळाही दिला.

तीन महिने सतत फोन करून भेटायला लावणारी ही रुची आहे तरी कोण, असा प्रश्न सलमानला पडला होता. तो म्हणाला ' ती दिग्दर्शक-निर्माते सोडून नटांकडे मदत मागायला का जाते आहे ? यावरूनच हा बदनामीचा कट असल्याचे स्पष्ट होते आहे. मी 15 वषेर् या इंडस्ट्रीत आहे. ' कास्टिंग काऊच ' हा प्रकार मी कधी ऐकलेला नाही. अमनसारख्या तरुणाकडे रात्रीच्या वेळी एक मुलगी गेली तर त्याने काय करावे ? तरी त्याने काहीच केले नाही. त्याने जर गैरवर्तन केले असते तर तिचे काय झाले असते ? मै होता तो... माझी कोणीतरी या रुचीशी ओळख करून देईल का ?' अशी हशा पिकवणारी ' विनंती ' ही सलमानने केली.

' इंडिया टीव्हीने रुचीशी झालेले संभाषण एडिट करून दाखवले आहे. ती जेव्हा भेटायला माझ्या घरी आली ती एकदम तंग कपड्यात. माझ्याकडे पाहून ती अश्लील हावभाव करत होती. प्रत्यक्षात टीव्हीवर दाखवताना तो भाग कापून टाकण्यात आला आहे. तिनेच मला , ' मी करिश्मा कपूरसारखी दिसते का ?' असा प्रश्न विचारला होता. त्याला मी होकार दिला. नंतर विनवणी करताना दाखवलेल्या माणसाचा चेहरा दाखवण्यात आलेला नाही. कशावरून तो मीच आहे, असा सवाल अमनने विचारला.

या इंडस्ट्रीत माझे कोणाशीही कनेक्शन नाही. मी स्वत:च्या पायावरच मोठा झालो आहे, हे त्याने ठासून सांगितले. मात्र स्ट्रगलर असताना मलाही ऑफर आल्या होत्या, पण तीन शिफ्ट््स करून मेहेनतीवर पुढे आलो, ऑफर्सना बळी पडू नव्हे, असे त्याने रडवेल्या स्वरात सांगितले. मात्र, अमनवर पत्रकारांनी प्रश्नांची सरबत्ती सुरू केली, तेव्हा समस्त मान्यवरांनी काढता पाय घेतला आणि पत्रकार परिषदेचा हा एपिसोड तेथेच आटोपला.

 
</text>
</doc>
