<doc>
<docno>1056649.cms.txt</docno>
<text>
 
संवाद
पुढचं पाऊल
[ Saturday, March 19, 2005  07:38:37 pm]


.. आयआयटीने केवळ इंजिनीयरिंगपुरते मर्यादित न राहता इतरही ज्ञानशाखांमध्ये विस्तार करावा यासाठी काही नवीन योजना आखल्या जात आहेत. या योजना व्यवस्थित राबविल्या गेल्या तर एक-दोन वर्षांत आयआयटीमध्ये अर्थशास्त्राबरोबरच भाषाशास्त्र, प्युअर सायन्स देखील शिकवण्यास सुरुवात होऊ शकते...

नाव: राम दशरथ सूर्यवंशी

शिक्षण: एम. एस्सी. (अर्थशास्त्र)

संस्था: आयआयटी

काय वाचून दचकलात ना ? आयआयटीने अर्थशास्त्र शिकवायला कधीपासून सुरुवात केली ? पण यात दचकण्यासारखे काही नाही. कारण येत्या एक-दोन वर्षांत काही आयआयटीमध्ये अर्थशास्त्राचे अध्यापन सुरू होणार आहे. आयआयटीने इंजिनीयरिंगपुरते मर्यादित न राहता इतर ज्ञानशाखांमध्ये विस्तार करावा यासाठी योजना आखल्या जात आहेत. त्या व्यवस्थित राबविल्या तर एक ते दोन वर्षांत आयआयटीमध्ये अर्थशास्त्राबरोबरच भाषाशास्त्र, प्युअर सायन्स देखील शिकवले जाईल.

आजपर्यंत आयआयटीत इंजिनीयरिंगच्या अध्यापनावरच जोर होता. कडक प्रवेश परीक्षा, तीव्र स्पर्धा, प्राध्यापक आणि विद्याथीर् या दोघांचाही उच्च दर्जा आणि दर्जाशी तडजोड न करण्याच्या वृत्तीमुळे आयआयटीने जगभरात मानाचे स्थान प्राप्त केले. भारताने माहिती-तंत्रज्ञान क्षेत्रात मिळवलेले यश आणि त्यामुळे जगाचा भारताकडे बघण्याचा बदललेला दृष्टिकोन यात आयआयटीचा सिंहाचा वाटा आहे. अशा स्थितीत आयआयटीने बिगर इंजिनीयरिंगमध्ये प्रवेश करण्याचे कारण काय असेल ?

जागतिकीकरण आणि उदारीकरणामुळे जगात अनेक विषयांचे महत्त्व वाढले. अर्थशास्त्राचे उदाहरण घेतले असता लक्षात येते की, उदारीकरणापूवीर् केवळ रिर्झव्ह बँक, योजना आयोग, ठराविक संशोधन संस्था आणि प्राध्यापकी एवढाच या विषयाला वाव होता. नंतर परिस्थितीत बदल झाला. आथिर्क क्षेत्रातला सरकारचा हस्तक्षेप कमी होऊन बाजारपेठेची तत्त्वे लागू होऊ लागली. बाजारपेठेत होणारे बदल, मागणी व पुरवठा यांची स्थिती, आंतरराष्ट्रीय बाजारपेठेतील घडामोडी, विनिमय दर, व्याज दर यांच्यातील चढउतार आणि या सर्वांचा अर्थव्यवस्थेवर तसेच एखाद्या उद्योगावर होणारा परिणाम आणि त्या अनुषंगाने धोरणे आखणे हा महत्त्वाचा भाग बनला. परिणामी आज खाजगी तसेच सरकारी बँका, उद्योगसमूह, म्युच्युअल फंड, शेअर बाजार, वित्तिय संस्था अशा अनेक ठिकाणी अर्थतज्ज्ञांची निकड भासू लागली. गेल्या काही वर्षांपासून आयआयटीमधील अनेक इंजिनीयर्स पुढे जाऊन अर्थशास्त्राचा, मॅनेजमेंटचा अभ्यास करू लागले तसेच डॉक्टरेट मिळवल्यावर अर्थतज्ज्ञ म्हणूनही नावारूपाला येत आहेत. आंतरराष्ट्रीय नाणेनिधीचे प्रमुख अर्थतज्ज्ञ रघुराम राजन तसेच जागतिक बँक आणि नाणेनिधीतील अनेक भारतीय अर्थतज्ज्ञ आयआयटीमधील इंजिनीयरच आहेत. त्यांनी परदेशात जाऊन अर्थशास्त्राचे उच्च शिक्षण घेण्यापेक्षा पहिल्यापासूनच त्यांना या विषयाचे शिक्षण भारतातच का देऊ नये ? या विचारातूनच आयआयटीने अर्थशास्त्राचा अभ्यासक्रमात समावेश करण्याचे ठरवले.

आता डिरिवेटिव हे नवीन क्षेत्रही झपाट्याने पुढे येत आहे. ' इकॉनॉमिक टाइम्स ' च्या वृत्तानुसार सुमारे एक लाख लोक डिरिवेटिवमध्ये आज आहेत. त्यांना प्रशिक्षित मनुष्यबळाची तीव्र अडचण भेडसावत आहे. आयआयटी जेव्हा अर्थशास्त्रातील एम. एस्सी. पदवीचे शिक्षण सुरू करील त्यावेळी ही मंडळी सरळ डिरिवेटिव क्षेत्रात नोकरीसाठी प्रवेश करू शकतील. साऱ्यांना नोकऱ्या मिळतील. कारण तिथली गरज लाखांची आहे. म्हणजेच इंजिनीयरिंगव्यतिरिक्त इतर विषयांचे महत्त्व संधीच्या दृष्टीने वाढल्याने व ही क्षेत्रे प्रगतीसाठी महत्त्वाची असल्याने आयआयटीने हे पाऊल उचलले असावे.

05-06 या शैक्षणिक वर्षापासून कानपूर आणि खरगपूर आयआयटीत पाच वर्षांचा एम. एस्सी. अर्थशास्त्र हा एकात्मिक अभ्यासक्रम तर एकट्या खरगपूर आयआयटीमध्ये स्टॅटिस्टिक आणि इनफॉर्म्याटिक्स हा पाच वर्षांचा अभ्यासक्रम सुरू होत आहे. दिल्ली आयआयटीसुद्धा बी. टेक.(फिनान्शियल मॅनेजमेंट)चा अभ्यासक्रम सुरू करीत आहे. त्यांच्या अभ्यासक्रमात डिरिवेटिवचा प्रामुख्याने समावेश आहे. या सर्व अभ्यासक्रमांना आयआयटी नेहमी जशी प्रवेश परीक्षा घेते तशीच परीक्षा होईल.

काही विषयांचा अभ्यास राष्ट्राच्या दृष्टीने महत्त्वाचा असतो. पेटंट कायदा त्यापैकीच एक. संशोधनाला चालना देण्यासाठी तसेच संशोधन क्षेत्राकडे उत्तम टॅलेंट वळावे यासाठी प्युअर सायन्सचे विशेष अभ्यासक्रम सुरू करण्यात येतील. शेअर बाजार, दलाली, इन्शुरन्स हे ही विषय काही वर्षांत अभ्यासक्रमात येतील. त्याचप्रमाणे पर्यावरणशास्त्र, जैवविज्ञान, भूकंपशास्त्र, पाणी आणि सांडपाणी व्यवस्थापन शास्त्र अशा ऑफ बीट विषयांचे अभ्यासक्रम सुरू होत आहेत. अन्य कोणाच्या लक्षात हे बदल येण्यापूवीर्च आयआयटीने पावले टाकली आहेत, हे विशेष. आयआयटीने या विषयांकडे वळण्याचे सर्वात महत्त्वाचे कारण म्हणजे यंदा गॅट कराराच्या अंमलबजावणीला सुरुवात होत आहे. त्यामुळे परदेशी विद्यापीठे भारतात केंद सुरू करू शकतील. साहजिक बुद्धिमान विद्यार्थ्यांचा ओढा अशा विद्यापीठांकडे असेल. आज आयआयटीच्या प्रवेश परीक्षेला दीड ते दोन लाख तरुण बसतात. प्रवेश परीक्षा देणारी मुले हुशार, कष्टाळू असतात. प्रवेश परीक्षा दिली तरी काही हजारांनाच प्रवेश मिळतो. मग उर्वरित विद्यार्थ्यांचे काय ? ती बुद्धिमान असली तरी अगदी थोड्या गुणांनीच त्यांची संधी हुकते. हे विद्याथीर् परदेशी विद्यापीठांकडे वळले तर आयआयटीला भारतातच तीव्र स्पर्धा निर्माण होईल. स्थानिक विद्यापीठांनाही झळ बसेल. हे तरुण विद्याथीर् आपल्याकडेच यावेत, यासाठी आयआयटीने हे अभ्यासक्रम सुरू करण्याचा निर्णय घेतला आहे. परदेशी विद्यापीठांना तोंड देण्यासाठी अधिकाधिक ज्ञानशाखांचा समावेश करावा, त्यातून उच्च दर्जाचे विद्याथीर् व तज्ज्ञ घडवून आपले शैक्षणिक साम्राज्य उभारावे असा आयआयटीचा प्रयत्न आहे. अमेरिकेतील जगप्रसिद्ध एमआयटीने याच धतीर्वर आपला प्रसार करून अग्रगण्य स्थान मिळवले.

कोणत्याही देशाच्या विकासात प्रशिक्षित मनुष्यबळ म्हणजे ह्युमन कॅपिटल सर्वात महत्त्वाचे. आजच्या माहिती युगात तर ही गोष्ट अधिकच ठसठशीत समोर येते. भारतात परकीय गुंतवणूक वेगाने वाढत आहे. अनेक परकीय कंपन्या भारतात येत आहेत. त्यात टेलिकॉम, सॉफ्टवेअर आणि इलेक्ट्रॉनिक क्षेत्रातील कंपन्यांचा अधिक पगडा आहे. भारतात युरोप-अमेरिकेच्या तुलनेत कमी पगार द्यावा लागतो म्हणून त्या भारतात येत आहेत, असे नाही. त्यांना अपेक्षित असलेले प्रशिक्षित मनुष्यबळ येथे आहे आणि दर्जाच्या बाबतीतही ते तोडीस तोड आहे म्हणून. प्रेफर्ड आऊटसोसिर्ंग डेस्टिनेशन म्हणून भारत ओळखला जातो ते याचमुळे. त्यातूनच रोज- गाराच्या नवनवीन संधी उपलब्ध होऊन आथिर्क विकासाची गती वाढत आहे. आपल्याला हा विकासदर कायम राखायचा तर उच्च दर्जाचे प्रशिक्षित मनुष्यबळ निर्माण करण्याकडे लक्ष पुरविले पाहिजे. पण प्रत्यक्षात परिस्थिती उलटीच आहे. केंद व राज्य सरकारांनी उच्च शिक्षणाकडे पाठ फिरविली आहे. एकूण शैक्षणिक खर्चापैकी उच्च शिक्षणावर होणारा खर्च 29.58 टक्क्यांवरून 17.34 टक्क्यांवर आला आहे. सरकारने हे क्षेत्र वाऱ्यावर सोडले आहे. म्हणजे ज्याची नितांत गरज आहे त्याच्या विरुद्ध सरकार वागते. त्यामुळे महाविद्यालये आणि विद्यापीठे यांचा दर्जा खालावला आहे. परदेशी विद्यापीठांपुढे ती कशी काय टिकाव धरणार हा प्रश्ान्च आहे. या सर्व पार्श्वभूमीवर आयआयटीने उचललेले पाऊल अतिशय स्वागतार्ह आहे.

पवईतला भाषांतराचा प्रयोग

पवई आयआयटीत इंजिनीयरिंगच्या अभ्यासक्रमाबरोबरच समाजाच्या विविध अंगांना एकत्र आणणारे अनेक प्रकल्प चालू आहेत. त्यापैकी एक प्रकल्प आहे, संगणात्मक भाषाशास्त्र हा!

प्रा. मिलिंद मालशे यांनी दिलेल्या माहितीनुसार पवई आयआयटीत संगणक आणि भाषा यांची सांगड घालण्याचा प्रयत्न होत आहे. संगणकाला आपण इंग्रजी मजकूर दिला तर त्याचे मराठी भाषांतर उपलब्ध होऊ शकेल, अशा दृष्टीने हे काम चालू आहे. युरोपीय भाषांसाठी असे प्रोग्राम्स आहेत, पण भारतीय भाषांसाठी नाहीत.

ही गरज ओळखून अधिक अचूक अशी प्रणाली विकसित करण्यासाठी दोन संगणकतज्ज्ञ, दोन भाषातज्ज्ञ आणि जवळपास

20 संशोधन सहायक कार्यरत आहेत. या प्रकल्पात मराठी आणि हिंदी भाषांचा समावेश असला तरी भविष्यात इतरही भाषांचा समावेश होऊ शकेल. याच प्रकल्पातून भाषाविज्ञानाशी निगडित अभ्यासक्रम पवईत सुरू होऊ शकतो.

अंबरीश डोंगरे

 
</text>
</doc>
