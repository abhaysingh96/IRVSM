<doc>
<docno>1056251.cms.txt</docno>
<text>
 
महामुंबई
आणखी 20 जणांचा पर्दाफाश?
[ Saturday, March 19, 2005  12:06:10 am]


म. टा. प्रतिनिधी

मुंबई : शक्ती कपूर, अमन वर्मा यांच्यानंतर आता कुणाचा नंबर लागणार याची आता फिल्म इंडस्ट्री आणि मीडियात जोरदार चर्चा सुरू असून ' कास्टिंग काऊच ' प्रकरणात अशाच प्रकारे आणखी 20 जणांचा पर्दाफाश होणार असल्याचे बोलले जात आहे. हे प्रकरण एवढ्यावरच थांबणार की मधल्या मध्ये काही खास कारणास्तव गुंडाळणार याबद्दलही तर्कवितर्क सुरू आहेत.

अमन वर्माने शुक्रवारी भरगच्च वार्ताहर बैठकीत हीच चर्चा सुरू होती. ' रुची नावाची मुलगी अॅक्ट्रेस होण्यासाठी मदत करा असे सांगून तीन महिने सलग मला फोन करत होती. तेव्हा कुठे मी तिला माझ्या घरी बोलावले. ' असे अमनने यावेळी मान्य केले.

अमनविरूद्ध करण्यात आलेला हा पद्धतशीर कट असल्याचे सगळ्यांचे म्हणणे होते. त्यावेळी देण्यात आलेली प्रेस नोट अमनचा वकील, दिपेश मेहतामार्फत वाचण्यात आली. त्यात अमनला बदनाम करण्याचा इंडिया टीव्हीचा कट असल्याचे नमूद करण्यात आले होते. दिपेश मेहता हा सलमान खानचेही काम पाहतो. ही बाब आमच्या परिवाराची आहे आणि म्हणून मी इथेे आलो असं गोविंदा म्हणाला. आपल्या राजकारणी अंदाजमध्ये त्याने अमनसाठी जनता जर्नादनाला आवाहन करून हा आमच्या चारित्र्याशी चाललेला खेळ असल्याचे सांगितले.

मुलाखतीच्या निमित्ताने अनेक पत्रकार सिनेस्टार्सना भेटायला जातात. त्यांना वेळ देताना ते कोण आहेत, कसे आहेत, हे आम्हाला आधीपासून माहीत नसते. असे तिथे हजर असलेल्या सलमान खान, गोविंदा, अरबाज खान, वाशू भगनानी, रवी चोप्रा, डेव्हिड धवन, सुनील दर्शन, पहलाज निहलानी, राजकमल यांनी सांगितले. सनसनाटी स्टोरी करायची म्हणून एखाद्याच्या चारित्र्यावर शिंतोडे उडवून, त्याला कास्टिंग काऊच ठरवू नका असे गोविंदा म्हणाला. शक्ती कपूरने घेतलेल्या नावाजलेल्या नट्या चांगल्या कुटंुबातल्या मुली आहेत. दारू पिऊन बरळणाऱ्या शक्तीला आज इंडस्ट्रीत कोणीच गंभीरपणे घेत नसल्याचे एकंदर चित्र दिसत होते.

ज्याने हे स्टिंग ऑपरेशन केलं तो सुहेब इलियासी यांच्यावर पत्नीच्या खुनाचा आरोप झाला होता. नीतीमत्ता नसलेला तोच सुहेब चॅनेल मोठा करण्याच्या नादात हे विसरलेला आहे. अशी चपराक निर्माते पहलाज निहलानी यांनी मारली. तसेच आपल्यालाही सुहेबने फोन करून तुमच्याबद्दल टीव्हीवर दाखवतो अशी धमकी दिली असल्याचे त्यांनी यावेळी सांगितले. इंडस्ट्रीत कोणावरही जबरदस्ती होत नाही, टाळी एका हाताने वाजत नाही, असे हे ते म्हणाले.

 
</text>
</doc>
