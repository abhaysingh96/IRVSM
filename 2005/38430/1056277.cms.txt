<doc>
<docno>1056277.cms.txt</docno>
<text>
 
क्रीडा
सचिनची विकेट 'ढापली'
[ Saturday, March 19, 2005  12:30:34 am]


वृत्तसंस्था

कोलकाता : अपुऱ्या प्रकाशामुळे चेंडू नीट दिसत नाही, अशी तक्रार करून खेळ थांबवण्याची सचिन तेंडुलकरने केलेली विनंती पंच स्टीव बकनर यांनी फेटाळली आणि मग आपल्या शतकी कसोटीत, त्याच अपुऱ्या प्रकाशात त्यांनी स्वत:च एक चुकीचा निर्णय दिला आणि सचिनची विकेट ' ढापली '.

साइटस्क्रीनच्या आसपासच्या हालचालींनी चित्त विचलित होत असल्यामुळे वारंवार थांबत, तक्रार करत अडखळती सुरुवात करणाऱ्या सचिनचा चहापानानंतर छान जम बसत होता. सूर लागायला सुरुवात झाली होती. 90 चेंडूंमध्ये नऊ चौकारांसह अर्धशतक झळकावणाऱ्या सचिनने खेळ संपायला सुमारे अर्धा तास असताना ही तक्रार केली होती. राहुल दविडनेही त्याला साथ दिली. पण, बकनर यांनी सचिनकडे सपशेल दुर्लक्ष केले. किंबहुना त्यांनी हसून सचिनचे म्हणणे उडवून लावले. सचिननेही यावेळी शांत राहणे पसंत केले.

आणि मग या संधीचा फायदा घेण्यासाठी कर्णधार इंझमाम उल हकने लेगस्पिनर दानिश कनेरियाऐवजी सामी आणि रझाक असा दुहेरी जलदगती मारा सुरू केला. त्यांना तोंड देताना सचिन दोनतीनदा चाचपडला, तेव्हाच खेळ थांबवायला हवा होता. पण, कृत्रिम प्रकाशझोतात खेळ चालू राहिला. सचिन आणि राहुल या दोघांनाही खेळणे जड जाते आहे हे जाणवू लागले. प्रशिक्षक जॉन राइट यांच्यासह खेळाडूंच्या चेहऱ्यावरही चिंता दिसू लागली.

अशा परिस्थितीत रझाकने टाकलेला चेंडू सचिनच्या बॅटला न लागता विकेटकीपरकडे गेला. पाकिस्तानी खेळाडूंनी बकनर यांच्यावर दडपण आणण्यासाठी जोरदार अपील केले. रझाकने तर चेंडू पकडण्यासाठी पडलेल्या विकेटकीपर अकमलला खाणाखुणा करून अपील करायला लावले. बकनर गांेधळले आहेत असे बघून पाक खेळाडूंनी आवाज वाढवला आणि बकनर यांचे बोट वर गेले.

सर्वसाधारणपणे सचिन मैदानावर भावनांचे प्रदर्शन करणे टाळतो. पण यावेळी त्याला नाराजी आणि निराशा लपवता आली नाही. दोन षटकांनंतर बकनर आणि डॅरल हेअर यांनी गांगुली व दविड यांचे अपुऱ्या प्रकाशाचे अपील मान्य करून खेळ थांबवला तेव्हा, हा शहाणपण त्यांना काही मिनिटे आधी सुचला असता तर... (तिसरा दिवस भारताचा... 9)

 
</text>
</doc>
