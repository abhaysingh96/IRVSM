<doc>
<docno>1056250.cms.txt</docno>
<text>
 
महामुंबई
कॉलेजांना माहिती अधिकाऱ्याचे वावडे
[ Saturday, March 19, 2005  12:05:41 am]


म. टा. प्रतिनिधी

मुंबई : सरकारी अधिकाऱ्यांप्रमाणे विद्यापीठ आणि कॉलेजांनाही माहिती अधिकाराच्या कक्षेत आणण्याच्या सरकारच्या निर्णयाचे शैक्षणिक वर्तुळात स्वागत होत असले तरी माहिती अधिकारी नेमण्याच्या विद्यापीठाच्या आदेशाला कॉलेजांनी केराची टोपली दाखविली आहे.

माहिती अधिकारी नेमण्याचे आदेश विद्यापीठातफेर् वारंवार बजावण्यात येऊनही बहुतांशी कॉलेजांनी याला वाटाण्याच्या अक्षता लावल्या आहेत. विद्यार्थ्यांना उद्याचे जबाबदार नागरिक घडविण्याच्या दृष्टीने उपयोगी ठरणाऱ्या आणि प्राचार्य आणि प्रशासकीय अधिकारी यांना उत्तरदायित्त्वाच्या कक्षेत आणणाऱ्या या निर्णयाचे विद्यापीठ वर्तुळात स्वागत होत आहे. मात्र, मुंबई विद्यापीठातअंतर्गत येणाऱ्या जवळपास साडेतीनशे कॉलेजांपैकी सुमारे 100 कॉलेजांनीच याची अमलबजावणी केल्याचे समजते. उर्वरित बहुतांशी कॉलेजांनी या आदेशाला केराची टोपली दाखविल्याचेच निष्पन्न झाले आहेे. अनेक प्रतिष्ठित महाविद्यालयांनीही या विषयी उदासिनता दाखविली आहे.

राज्याच्या सामान्य प्रशासन विभागाने 24 जून 2004 रोजी परिपत्रक काढून विद्यापीठ आणि कॉलेज स्तरावर माहितीच्या अधिकाराची काटेकोर अमलबजावणी करावी असे आदेश बजावले होते. खुद्द मुंबई विद्यापीठाने जनसंपर्क अधिकाऱ्यांकडे माहितीच्या अधिकारांची अतिरिक्त जबाबदारी सोपवली असून अपीलीय अधिकारी म्हणून रजिस्टारांची नेमणूक केली आहे. या प्रमाणे विद्यापीठाच्या कक्षेत येणाऱ्या सर्व अनुदानित आणि विनाअनुदानित कॉलेजांनांही माहिती अधिकारांच्या नेमणुका करायच्या आहेत. विद्यापीठातफेर् 27 ऑक्टोबर 2004 ला या संदर्भातील परिपत्रक सर्व कॉलेजांना पाठवले होते. त्यानंतर , 10 डिसेंबर 2004 आणि 1 मार्च 2005 रोजी परिपत्रकांद्वारे नेमणूका करण्याकडे लक्ष वेधूनही अवघ्या 100 कॉलेजांनीच याला प्रतिसाद दिला.

 
</text>
</doc>
