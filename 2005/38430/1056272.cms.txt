<doc>
<docno>1056272.cms.txt</docno>
<text>
 
देश-विदेश
'हिंदुत्वाशी संबंध संपला' : संजय निरुपम
[ Saturday, March 19, 2005  12:27:15 am]


वृत्तसंस्था

नवी दिल्ली : शिवसेनेतून बाहेर पडताच संजय निरुपम यांनी आता आपला ' हिंदुत्वाशी ' संबंध संपला आहे, असे जाहीर करून टाकले. भूतकाळातील आपली मुस्लिमविरोधी विधाने केवळ शिवसैनिक या नात्याने पक्षशिस्त पाळण्यासाठी केलेली होती, असेही त्यांनी स्पष्ट केले. सोनिया गांधी यांच्या परदेशी असण्याचा देशाच्या सुरक्षिततेला काही धोका नाही, असे मतही त्यांनी व्यक्त केले आहे.

सेनेतून बाहेर पडलेले निरुपम कडवे मुस्लिमविरोधक म्हणून माहीत असले तरी , ' धर्मनिरपेक्ष विचार स्वीकारण्यास मला काहीच हरकत दिसत नाही ', अशी भूमिका आता त्यांनी घेतली आहे. सीएनबीसी वाहिनीवर करण थापर यांच्या ' टुनाइट अॅट टेन ' या कार्यक्रमात गुरुवारी दिलेल्या मुलाखतीत त्यांनी हे स्पष्ट केले. आपले सर्वात जवळचे मित्र मुस्लिमच आहेत, असे त्यांनी या मुलाखतीत सांगितले.

सोनिया या देशाच्या सुरक्षिततेला धोका ठरतील, असे रालोआने लोकसभा निवडणुकीच्या काळात म्हटले होते आणि निरुपम यांनी हा मुद्दा जोरदार लावून धरला होता.

 
</text>
</doc>
