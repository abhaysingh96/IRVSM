<doc>
<docno>1056624.cms.txt</docno>
<text>
 
संवाद
परंपरेकडे दुर्लक्ष
[ Saturday, March 19, 2005  07:10:25 pm]


ज्येष्ठ समीक्षक प्रा. त्र्यंबक महाजन यांचे ' नाट्यधमीर्-मराठवाडा ' हे पुस्तक आज औरंगाबादमध्ये रा.ग. जाधव यांच्या हस्ते प्रकाशित होत आहे. त्या निमित्ताने महाजन यांच्याशी मारलेल्या गप्पा:

प्रश्न: नोंद व्यावी असा मराठवाड्याच्या रंगभूमीचा इतिहास आहे का ?

उत्तर: निश्चितच. महाराष्ट्राच्या रंगभूमीविषयी जे लेखन झाले त्यात मराठवाड्याच्या रंगभूमीविषयी फारसे कोणी लिहिले नाही ; कारण त्यावेळी परिस्थितीही वेगळी होती. निजामाच्या राजवटीखाली असल्यामुळे मराठवाड्यातील अनेक नाटककारांचा उल्लेख इतिहासात झाला नाही. त्यानंतर रंगभूमीचा सविस्तर इतिहास लिहिला गेला नाही. 1950 ते 60 च्या काळात जे काही संशोधन, संकलन झाले त्याकडेही फारसे लक्ष गेले नाही.

प्रश्न: आपल्या या पुस्तकाचे वैशिष्ट्य काय ?

उत्तर: महाराष्ट्राच्या रंगभूमीच्या इतिहासात आजवर मराठवाड्यातील नाटककाराच्या लेखनांची नोंद जी झाली नाही ती या पुस्तकाच्या निमित्ताने वाचक, समीक्षकांसमोर येत आहे. मराठवाड्यात अनेक चळवळी झाल्या. त्यातून ग्रामीण, दलित रंगभूमी इथे पहिल्यांदा रुजली. नंतर तिचे प्रयोग महाराष्ट्रातील दिग्दर्शकांनी केले. संत एकनाथांच्या भारुडांनी मराठवाड्यात रंगभूमीचा पाया घातला गेला. मराठवाड्यातील पहिले नाटककार म्हणून पैठणचे भगवंत तोडेवाले यांचा उल्लेख करावा लागतो. 1919 साली त्यांनी ' संगीत चूडाला ' हे नाटक लिहिलं. तेव्हापासून आजच्या किरण पोत्रेकरांपर्यंत ही नाट्यपरंपरा सुरू आहे. म्हणजेच संत एकनाथांपासून ' मोबाईल ' कार किरण पोत्रेकरांपर्यंतची परंपरा या पुस्तकात आली आहे. केवळ लेख लिहावे तसे हे पुस्तक लिहिले नाही. तर मराठवाड्याच्या रंगभूमीवर जे संहितागत नाट्यरूप घेऊन समोर आले ते सर्व अंचबित करणारे होते. यामधून एक आगळी-वेगळी नाट्यसृष्टी इथल्या नाटककारांनी उभी केली. त्याची नोंद घ्यावी म्हणून या पुस्तकाची निमिर्ती केली आहे. नाटकाच्याच भाषेत एका अनोख्या नाट्यतंत्रात नटी आणि सूत्रधार यांच्या माध्यमातून मराठवाड्याच्या रंगभूमीचा इतिहास प्रेक्षकांसमोर ठेवला आहे. हे या ग्रंथाचे वैशिष्ट्य ठरावे.

प्रश्न: मराठी रंगभूमीचे भवितव्य काय ?

उत्तर: भवितव्य उज्ज्वल आहे. मुंबई-पुण्या पुरती ही रंगभूमी मर्यादित राहिली नसून आता खेड्यापाड्यात, वेगवेगळ्या जिल्ह्यांमध्ये नाटकांची निमिर्ती होत आहे. मराठवाड्यात तर अनेक शैक्षणिक नाट्यसंस्था सुरू झाल्या आहेत. खेड्यापाड्यातील कलावंत येऊन इथे आपली कला जोपासतात. या सर्वांना जर ' व्यासपीठ ' उपलब्ध झाले तर चांगली, स्वतंत्र परंपरा जोपासणारी नाटके सादर होतील. केवळ व्यावसायिक रंगभूमी म्हणजेच प्रगतीचे लक्षण हे मी मानीत नाही.

श्याम देशपांडे

 
</text>
</doc>
