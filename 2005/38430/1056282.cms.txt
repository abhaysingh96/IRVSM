<doc>
<docno>1056282.cms.txt</docno>
<text>
 
महाराष्ट्र
काँग्रेसला संपवायचा राष्ट्रवादीचा डाव
[ Saturday, March 19, 2005  12:33:12 am]


म. टा. प्रतिनिधी

पुणे : पुण्यात काँग्रेस आणि राष्ट्रवादी यांच्यात जुंपलेल्या भांडणाचे पडसाद पंतप्रधान मनमोहन सिंग यांच्या कार्यक्रमातही उमटले. काँगेस भवनावरील कार्यक्रमात खासदार सुरेश कलमाडी यांनी, राष्ट्रवादीवाले काँग्रेसला संपवायला निघाले असल्याचा आरोप करून टीकास्त्र सोडले. काँग्रेस-राष्ट्रवादी यांची देशपातळीवर आघाडी असली तरी त्याबद्दलचे निकष येथे पाळले जात नसल्याची तक्रारही त्यांनी केली.

पंतप्रधानांचे पुण्यात स्वागत करण्यासाठी शहर काँग्रेसने त्यांचा सत्कार समारंभ आयोजित केला होता. त्यात पुणे काँग्रेसची महती गायल्यानंतर कलमाडी एकदम स्थानिक राजकारणावर घसरले. पश्चिम महाराष्ट्रात पुणे हा काँगेसचा गड राहिला आहे. पक्ष वाढवण्यासाठी आम्ही उपक्रम आखतो, मात्र आघाडी सरकारात आम्हाला पुरेसा वाव मिळत नाही. राष्ट्रवादी-वाले काँगेसलाच संपवायला निघाले आहेत, असे कलमाडी म्हणाले. स्थायी समिती निवडणुकीत राष्ट्रवादीने भारतीय जनता पक्षाला सहकार्य केल्याचा आरोप त्यांनी केला.

प्रदेशाध्यक्ष प्रभा राव यांनी यावेळी बोलताना काँगेसला सोडून गेलेला तुकडा फार काळ टिकत नाही, अशी मल्लिनाथी केली.

पंतप्रधानांचा दौरा अचानक आटोपता...

ऐनवेळी शनिवारचे नियोजित कार्यक्रम रद्द करून पंतप्रधानांनी पुणे दौरा आटोपता घेतला. शुक्रवारी सायंकाळी ' दै. सकाळ ' तफेर् आयोजित भोजनाला ते उपस्थित राहिले. पण शनिवारी भिलवडी येथील चितळे डेअरीला भेट आणि कॉसमॉस बँकेचा कार्यक्रम रद्द करण्यात आले. पंतप्रधान संघपरिवाराशी संबंधित कार्यक्रमांना हजर राहणार असल्यामुळे काँग्रेसजन नाराज असल्याचे वृत्त होते.

 
</text>
</doc>
