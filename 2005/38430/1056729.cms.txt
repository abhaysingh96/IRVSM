<doc>
<docno>1056729.cms.txt</docno>
<text>
 
संवाद
जांभुळ आख्यान पाहून मन पाकुळलं...
[ Saturday, March 19, 2005  10:22:44 pm]


जी नाटकं गुणवत्तेत श्रेष्ठ असूनही मुख्य पुरस्कार आणि सन्मानांच्या यादीतून खड्यासारखी वगळली गेली त्यांना ' जांभुळ आख्यान ' ला सवोर्त्कृष्ट नाट्यनिमिर्तीचा मटा सन्मान मिळाल्याने एकप्रकारे न्यायच मिळालाय. लोककलेचा अभिमान बाळगणाऱ्या मराठी रंगभूमीच्या मुख्यधारेत लोकनाट्याकडे दुय्यम नाटक म्हणून बघितलं गेलंय. दादा कोडक्यांचं ' विच्छा माझी पुरी करा ' अख्खी मराठी रंगभूमी हलवून गेलं पण मराठीतली सवोर्त्कृष्ट नाटकं ठरवताना त्याचा कोणी उल्लेख करणार नाही. शाहीर साबळे पाटीर्ची ' आंधळं दळतंय ', ' कशी काय वाट चुकला ', आयएनटीचं ' खंडोबाचं लगीन ' आणि अगदी त्याहीवेळी सादर झालेलं हेच ' जांभुळ आख्यान ' या नाटकांना नाटकांच्या प्रमुख स्पधेर्त कधीच स्थान मिळालं नाही. लक्षवेधी नाट्यनिमिर्ती ठरवून अशांची सोय लावायची व्यवस्था पूर्वापार आहे. मटा सन्मानने गावकुसाबाहेरच्या नाटकाला मुख्य प्रवाहात आणलं आणि परीक्षकांनी तेच श्रेष्ठ असल्याचा निर्वाळा दिला.

सुमारे सतरा-अठरा वर्षांपूर्वी आयएनटीच्या लोककला संशोधन विभागाने ' जांभुळ आख्यान ' चा प्रयोग सादर केला होता. आज नाटक धंदा सपाटून मार खात असताना आणि अशा नाटकांसाठी चित्र जराही आशादायक नसताना शाहीर विठ्ठल उमपांनी स्वत: हे नाटक काढायचं ठरवलं ते स्वत:तल्या कलावंताची तडफड थांबवण्यासाठीच, यात वाद नाही. आयएनटीने या आख्यानाला संशोधनाची जोड देऊन ते रंगभूमीवर सादर करण्याआधी काही वर्ष छबिलदास शाळेच्या रंगभूमीवर प्रायोगिक नाटकांच्या माहेरघरात नव्वदी पार केलेल्या गोंधळमहषीर् राजारामबापू कदमांनी ' जांभुळ आख्यान ' लावलं तेव्हा त्यांच्या अदेनं समस्त इंटुक डोळे गरगरले होते. एक वयोवृध्द सफेद झुबकेदार मिशांचा कलावंत तळपत्या विजेसारखा नाचतो काय आणि शारीर अभिनयाचं इतकं झळझळीत आरस्पानी दर्शन घडवतो काय, साराच चमत्कार वाटला होता. राजारामबापूंचा वारसा विठ्ठल उमपांनी तितक्याच नेकीने आणि टेचाने रंगमंचावर मिरवलाय.

लोककला प्रकारातल्या जागरण या विधीनाट्याचा बाज शक्यतो शुद्ध स्वरुपात राखून त्यातून नाटक घडवण्याचा प्रयत्न म्हणून, एरवी मौखिक परंपरेतून वाहत आलेल्या, या आख्यानाची सुरेश चिखले यांनी नीट संहिता तयार केली आणि अजित भगत यांनी दिग्दर्शक म्हणून जबाबदारी शिरावर घेतली. लोकनाट्य नागर रंगमंचावर सादर होताना लेखक- दिग्दर्शकही अत्यावश्यक भासू लागले, त्याची ही खूण. पण त्यामुळे या आख्यानाला रंगमंची शिस्त आली.

व्यासांच्या महाभारतात नसलेली पण लोकवाङ्मयातून झिरपलेली एक विलक्षण कथा म्हणजे ' जांभुळ आख्यान '. म्हणूनच की काय नाटक करणाऱ्यांनी त्याला लोकमहाभारत हे उपनाव दिलंय. गोष्ट बोटभर. दुपारच्या दुसऱ्या प्रहरी पाचही पांडव राजमंदिरातून बाहेर गेले असता अचानक कर्ण तिथे त्यांच्या भेटीला आला आणि त्याला पाहून तिथे एकटी असलेल्या दौपदीच्या मनात त्याच्याविषयी अभिलाषा निर्माण झाली. उत्तम नाटक घडवायला मोठ्या गोष्टीची गरज नसते. उलट गोष्ट जेवढी छोटी तितक्या तिच्यात थिएटर घडवण्याच्या शक्यता अधिक. कारण पुढ्यात सगळा अवकाश पडलेला आहे, रंगमंचावर प्रकाश आहे, वाद्यं आहेत आणि नटांची शरीरं आहेत. पडदा तर उघडलेला असतो, हाताशी बोटभर कथासूत्र असतं आणि समोर सरसावून बसलेला प्रेक्षक सांगत असतो, खेळा आता! अशा आव्हानात्मक परिस्थितीत हलगी कडाडते, तुणतुणं वाजू लागतं आणि संबळेवर वादकाच्या काठ्या धावू लागतात तेव्हा नटांच्या अंगात संचारतं. पायघोळ अंगरखा, खांद्यावर उपरणं, डोक्याला फेटा आणि माथा मळवटाने भरलेला असा तो नट विठ्ठल उमप राहात नाही. तो कथाकार होतो, क्षणात राधा होतो, क्षणात दौपदी होतो. हातातल्या शेल्याचं बाळ करून तान्ह्या कृष्णाला जोजवू लागतो, पांडवांना निरोप देताना आणि कर्णाला चोरून न्याहाळताना लाजवंती दौपदी होतो. कथाकाराचा रांगडी ठसका आणि दौपदीची सरसर बदलणारी स्त्रीसुलभ रुपं सत्तरी पार केलेले शाहीर उमप दाखवतात, अवस्थांतरांमधले पॉजेस भल्या भल्या नटांना गारद करतील अशा आत्मविश्वासाने घेतात आणि खुल्या गळ्याने गात आसमंत थरारून टाकतात हे पाहिलं की टाळ्या देण्याइतकंही भान उरत नाही. उमपच नव्हे तर नागेश मोरवेकर, भरत काळे, विनोद पंडित आणि रंगमंचावरचा प्रत्येक कलाकार आणि वादक विद्युतभारित होऊन आपल्याला हिप्नोटाइज करतो. या सर्वांवर सुंदर साज चढवत राहतं ते अच्युत ठाकूरांचं संगीत.

एका झाडाला एक फळ

लईच निरमळ... तेही गाभुळलं

अन् कर्णाला पाहून

दौपदीचं मन पाकुळलं...

सारे एकतानतेनं गात असताना, नाचत असताना, रंगमंची खेळत असताना आपलीही अवस्था ' जांभुळाख्यान पाहून मन पाकुळलं ' अशीच होऊन जाते.

आजचं नाटक

गतवर्षी खरी धमाल उडवली ती समांतर रंगभूमीवर आलेल्या नाटकांनी. ' पहिलं वहिलं ', ' फायनल ड्राफ्ट ', ' छोट्याशा सुटीत ', ' जंगल मे मंगल ', ' म्युझिक सिस्टीम ', ' खेळ मांडियेला ', ' सिगरेट्स ', ' कामवाल्या बाया ' या नाटकांनी एकमेकांत खरी स्पर्धा केली. लेखन, विषयाची मांडणी, वैविध्य आणि अभिनय या बाबतीत समांतर रंगभूमी व्यावसायिक नाटकांच्याही रेसभर पुढेच होती असा अनुभव आला. मटा सन्मानच्या स्पधेर्त या सगळ्यांत बाजी मारली ती पुण्याच्या ' महाराष्ट्र कल्चरल सेंटर ' ने सादर केलेल्या ' छोट्याशा सुटीत ' या नाटकाने. याच संस्थेने यंदा ' फायनल ड्राफ्ट ' हेही लक्षणीय नाटक सादर केलं. गेल्या काही वर्षांत महाराष्ट्र कल्चरल सेंटरने वेगळी नाटकं करण्यात विलक्षण सातत्य दाखवलंय.

' छोट्याशा सुटीत ' ने आपली दखल घ्यायला लावलं ते विषय आशयातल्या वैशिष्ट्यपूर्णतेने. सचिन कुंडलकर या लेखकाने यात मांडलेली परिस्थिती आणि तिच्यातला पेच या काळातला आहे. गे मॅरेज आणि लिव्ह इन रिलेशनशिप यांची एकमेकांना काटकोनात छेदणारी मांडणी या नाटकात दिसते. एकूण तांेडवळा वास्तववादी नाटकाचा असला तरी यातल्या व्यक्तिरेखांचे परस्परांशी असलेले नातेबंध, त्यांचा पेशा आणि त्यांचा भवताल वेगळा असल्याने एकुणात फ्रेश लुक आलाय. पण केवळ चटपटीत आणि स्मार्ट मांडणी करून लेखक थांबत नाही. तो या परिस्थितीतल्या गुंत्यावर बोलू पाहातो. जीवनशैलीत झपाट्याने झालेल्या बदलांमुळे सर्वाधिक धडका बसताहेत त्या कुटुंब व्यवस्थेला आणि लग्नसंस्थेला. प्रत्येकाची स्वतंत्र विश्वं उभी राहताहेत आणि त्यांना स्वत:चा वेग आहे. एकमेकांसाठी थांबायला वेळ नाही, पण एकमेकांची गरज संपत नाही. पझेसिव्हनेस सुटत नाही. म्हणजे बदलत्या प्रवाहातही काही सनातन गोष्टी टिकून आहेत. याचवेळी समलिंगी व्यक्तींची कुटुंब आकाराला येताहेत. मानव समूहाच्या प्रगतीतून ज्या हेतूने कुटुंब व्यवस्था अस्तित्वात आली, तो हेतूच निकालात निघतो आहे. अशा स्थितीत कुठल्या किमान गरजेवर माणसं एकमेकांना धरून ठेऊ शकतील ? ती गरज म्हणजे मायेचा स्पर्श, सुखदु:खाचं शेअरिंग. कुंडलकर अतिशय तरलपणे या मुद्यापाशी आलाय. नाटक आश्वासक वाटतं ते याचसाठी. बाकी दिग्दर्शक मोहित टाकळकर आणि सर्व कलावंतांनी आपापल्या कामात मन ओतल्याचं दिसतंच. व्योमची भूमिका करणारा सारंग साठ्ये ग्रेट आहे. ' छोट्याशा सुटीत ' वाल्यांना पुन्हा काँग्रॅटस्!

जयंत पवार

 
</text>
</doc>
