<doc>
<docno>1056619.cms.txt</docno>
<text>
 
संवाद
 प्रतिभेचा कवितेला सलाम
[ Saturday, March 19, 2005  07:07:22 pm]


कुसुमाग्रजांवरच्या कवितेवरचा कार्यक्रम पाहून वसंतराव कानेटकर खूष झाले आणि त्यांनी आवडलेल्या कवींवर असा कार्यक्रम लिहण्याचा संकल्प सोडला. त्यांच्या अखेरच्या दिवसांमध्ये त्यांना ही संहिता लिहता आली नाही, तरी त्यांनी तिचे ध्वनिमुदण मात्र केले. त्या संहितेमधून हे सुरेख पुस्तक साकारले आहे. केेेेशवसुत, मढेर्कर, बोरकर, बहिणाबाई, पाडगावकर, कुसुमाग्रज यांच्याविषयी कानेटकर रसाळ विवरण करतात. त्यात स्नेहल आठवणींचा गोफही आहे. कवी गिरीशांचे कानेटकर चिरंजीव. त्यामुळे कितीतरी मोठ्या कवींचा त्यांना जाणत्या वयात सहवास लाभला. तो या आठवांमधून जागला आहे. चांगला आणि श्रेष्ठ असे कवींचे प्रकार करत कानेटकर त्यांच्यातला फरकही स्पष्ट करतात. हे कानेटकरांचे अखेरचे पुस्तक त्यांचा लौकिक वाढविणारेच आहे.

( कवी आणि कवित्व: वसंतराव कानेटकर, ध्वनिफीतलेखन आणि संपादन: सुरेश वाळिंबे, धि गोवा हिंदू असोसिएशन, गोमंत भवन, आंबेडकर मार्ग, मुंबई- 400 007. पाने: 142, किंमत: 120 रुपये)

मुंबईचे विश्वरूप

मुंबईपेक्षा श्रीमंत, मोठी महानगरे जगात अनेक असतील पण मुंबईइतकी विविधता कुठे नसेल. या महानगराकडे जितक्या अँगल्सनी पाहावे तितके कमीच. डहाळे यांनी व्यवसायांच्या अंगाने मुंबईकडे पाहिले आणि या विश्वाच्या त्यांना झालेल्या दर्शनाचा लाभ त्यांनी शब्दबद्ध करून वाचकांपर्यंत पोहोचवला. कल्हईवाला ते वर्षानुवषेर् भाड्याने ब्लॉक देणारी फाइव्ह स्टार हॉटेले अशी डहाळ्यांची रेंज आहे. ' सलाम मुंबई ' या नावाने झालेल्या सदरातील हे लेख असले तरी ते तात्कालिकतेची वेस ओलांडून जातात ते त्यातील निरीक्षणांमुळे.

( सलाम मुंबई: संजय डहाळे, पुनर्वसु प्रकाशन, गोरेगाव, मुंबई. पाने: 188, किंमत: 150 रुपये)

देखण्या प्रवासाचा आलेख

पंतप्रधान मनमोहनसिंग यांचा प्रवास प्रशासक म्हणून सुरू झाला, हे सर्वांनाच माहीत आहे. एक प्रामाणिक, अभ्यासू माणूस भारतातल्या लोकशाहीत केवढा प्रवास करू शकतो, याचे मनमोहनसिंग हे देखणे उदाहरण आहे. त्यांच्या चरित्राचा हा अनुवाद सोपा, मराठमोळा आणि वाचनीय उतरला आहे. ते इतके अद्ययावत आहे की मनमोहनसिंग यांच्या मंत्रिमंडळातील मंत्र्यांंचे खातेवाटपही त्यात आहे. चरित्राच्या शेवटी सिंग यांची कारकीर्द तसेच आघाडीचा किमान समान कार्यक्रम दिला आहे. त्यामुळे संदर्भपुस्तक म्हणून या लेखनाला आगळे मोल आले आहे.

( मनमोहनॉमिक्स: जनीर् टू साऊथ ब्लॉक: विवेक गर्ग, रवीश मिश्रा. अनुवाद: अर्थतज्ज्ञ डॉ.मनमोहनसिंग: प्रशासक ते पंतप्रधान.. एक वाटचाल, अनुवादक: प्रा. अविनाश कोल्हे. श्री गंधर्व वेद प्रकाशन, पुणे: 30. पाने: 220, किंमत: 220 रुपये)

कंगाल भारताचे दर्शन

इंडिया आणि भारत असे अर्थवाही शब्द शरद जोशींनी देशातल्या अंतर्गत फाळणीला उद्देशून उच्चारले, त्याला आता तीन दशके होतील. या पुस्तकात लेखक भारताचे जे दर्शन घडवितो ते सध्याच्या वातावरणात वैचारिक अंजन घालणारे आहे. खा.उ.जा.चे धोरण भारतात आले त्यालाही दशक झाले. लेखक त्या साऱ्याचा आंधळा विरोधक नाही. उलट उदारीकरणाच्या विधायक बाजूचे तो स्वागतच करतो. पण भारतातल्या कोट्यवधींच्या आयुष्याला कंगालपणाची जी काजळी धरली आहे, तिच्याकडे तो युक्तिवाद, आकडेवारी आणि सामाजिक वास्तव याद्वारे लक्ष वेधतो. या लेखनातून वैचारिक मंथन आणि धोरणर्कत्यांच्या दृष्टिकोनात बदल व्हावा, अशी अपेक्षा लेखकाने व्यक्त केली आहे. ती पुरी होणे हेच पुस्तकाचे सार्थक ठरेल.

( कंगालांचे अर्थशास्त्र: हेमंत देसाई, पद्मगंधा प्रकाशन, पुणे. पाने: 236, किंमत: 160 रुपये)

प्रभावी व्यक्तिचित्रे

ऋतुरंग दिवाळी अंकांची पुस्तके होण्याची प्रथा आता चांगलीच रुजली आहे. गेल्यावषीर्च्या अंकातील व्यक्तिचित्रांचा संग्रह आतला आवाज या नावाने नुकताच प्रसिद्ध झाला आहे. पुस्तकाच्या नावाने असणारा लेख अरुण साधू यांचा सोनिया गांधी यांच्यावरचा आहे. तर राष्ट्रपती, पंतप्रधान, शरद पवार, सुशीलकुमार शिंदे, ज्योती बसू, महाश्वेता देवी, भूपेन हजारिका आदींची विविध लेखकांनी लिहलेली व्यक्तिचित्रे संग्रहात समाविष्ट आहेत. पुस्तक वाचनीय तितकेच माहितीपूर्ण आहे.

( आतला आवाज: संपादन: अरुण शेवते, दिलीप प्रकाशन, गिरगाव, मुंबई. पाने: 176, किंमत: 150 रुपये)

विशालाक्ष भोसले

 
</text>
</doc>
