<doc>
<docno>1056726.cms.txt</docno>
<text>
 
संवाद
जनतेचा शाहीर!
[ Saturday, March 19, 2005  10:14:16 pm]


शिवसेना पाठीशी असतानाही मराठी माणूस, मराठी भाषा आणि मुंबई यांना कोणी वाली उरलेला नाही... अशावेळी शाहीर साबळे यांची डफावरची एक थाप खरं तर मराठी माणसाला जागं करण्यास पुरेशी आहे. शाहीर त्यास तयारच आहेत...प्रश्न फक्त मराठी माणसाला नेमकं काय करायचंय हा आहे...

मराठी असे आमुची मायबोली

जरी आज ती राजभाषा नसे...

या ओळी कवी माधव ज्युलियन यांनी लिहिल्या तो काळ वेगळा होता. पण देश स्वतंत्र झाल्यावर 13 वर्षांनी मराठी भाषिकांचं स्वतंत्र राज्य स्थापन झालं. मराठी राजभाषा झाली. पण मराठी माणूस मात्र जिथं होता, तिथंच राहिला होता. त्यातूनच 1966 मध्ये शिवसेनेनं जन्म घेतला. तेव्हा माधव ज्युलियनांच्या या व्यथांना नवं परिमाण प्राप्त झालं होतं.

मराठी असे आमुची मायबोली

अहा आज ती राजभाषा असे।।

परि नोकरी आणि खोली मराठी

खरा वारसा आज आम्हा नसे।।

निराळ्या जमाती ती नाती न गोती

मराठीची माती निराळी दिसे।।

मराठीच शाळा मराठीच मेळा

परंतु उमाळा कुणाला नसे।।

शिवसेनेच्या स्थापना वर्षातच सादर झालेल्या ' आंधळं दळतंय! ' या लोकनाट्यात शाहीर साबळे जखमी अवस्थेत या पंक्ती सादर करीत तेव्हा हमालाच्या पाटीत त्यांचा पाय अडकलेला असे... मराठी माणसाच्या मर्यादांवरच लख्ख प्रकाश टाकणाऱ्या या दृश्यामुळे अवघं थिएटर सुन्न होऊन जात असे.

' महाराष्ट्र टाइम्स ' नं आयोजित केलेल्या सन्मान सोहळ्यात परवाच्या शनिवारी कृष्णराव गणपत साबळे नावाच्या एका हरहुन्नरी शाहिराला ' महाराष्ट्र भूषण ' पुरस्कारानं सन्मानित करण्यात आलं आणि दुसऱ्याच क्षणी ' गर्जा महाराष्ट्र माझा! ' असा त्यांचा वयाच्या ऐंशीतही बुलंद असलेला आवाज प्रभादेवीच्या पु.ल. देशपांडे अकादमीच्या प्रांगणात घुमला, तेव्हा हा सारा इतिहास डोळ्यापुढं उभा राहिला. गेली पाच दशके महाराष्ट्राच्या सीमा ओलांडून अटकेपार गेलेल्या या आवाजाची कहाणी हा खरे तर मराठी माणसाच्या गेल्या अर्धशतकातील यशापयशाचा इतिहास आहे. पण या दमदार-कसदार आवाजाला व्यासपीठ कसं लाभलं, त्याची कहाणी त्यापेक्षाही थरारक आहे.

स्वातंत्र्यापूवीर् राष्ट्र सेवा दलासाठी साने गुरुजी अनेक नाटुकली, प्रहसनं, वग वगैरे लिहीत. साक्षरताप्रसाराच्या उद्देशानं गुरुजींनी ' आपण साक्षर झालं पाहिजे... ' या मथळ्याचं एक प्रहसन लिहिलं होतं. लहानगा कृष्णा तेव्हा शाळेत होता. त्याच्या शाळेतल्या दीक्षित गुरुजींनी ते प्रहसन गुरुजींकडून मिळवलं आणि विद्यार्थ्यांकडून बसवूनही घेतलं. पुढे कृष्णाच्या मनात हेच प्रहसन चाळीत बसवावं असं आलं. पण आजीचा धाक मोठा. त्यामुळे दूरच्या आठवडे बाजारात, चोरून तालमी झाल्या. तरी ऐनवेळी बातमी फुटलीच आणि आजीनं कृष्णाला कोंडून घातलं. कार्यक्रमाची वेळ झाली. गुरुजी, कॉ. भागवत असे अनेक निमंत्रित आले.

पण कृष्णा कुठे होता ?

अखेरीस साक्षात गुरुजींनी घरात येऊन आजीची आर्जवं केली, तरीही आजीनं परवानगी दिली नाही ती नाहीच आणि कार्यक्रम बारगळला.

मग एकदा गाडगेबाबांनी कृष्णाची गाणी ऐकली आणि ' म्हातारे, तुह्यावाला हा नातू मला देऊन टाक! ' म्हणून केलेल्या मिनत्याही याच आजीनं फेटाळून लावल्या होत्या...

असे अनेक प्रसंग आणि कृष्णानं हातात डफ घेऊ नये म्हणून घरच्यांनी केलेले प्रयत्न. तरीही कृष्णानं आपली जिद्द सोडली नाही आणि अखेरीस साने गुरुजींच्याच आशीर्वादानं 1945 मध्ये ' शाहीर साबळे आणि पाटीर् ' ची स्थापना कुर्ल्याच्या बैलबाजारात केली.

पण शाहीर व्यावसायिक रंगभूमीवर अधिकृतरीत्या उतरले ते मात्र त्यानंतर 15 वर्षांनी. संयुक्त महाराष्ट्राचा मंगल कलशही त्याच वषीर् मराठी माणसाच्या हातात आला होता. पण त्याच दरम्यान शाहिरांचं ' गर्जा महाराष्ट्र माझा! ' हे गीत रेकॉर्ड झालं होतं. ही 1959-60 मधली गोष्ट. राजा बढे यांचं हे आज घराघरात जाऊन पोचलेलं गीत एच. एम. व्ही.नं रेकॉर्ड केलं. स्वररचना होती श्रीनिवास खळे यांची. अल्पावधीतच हे गीत तुफान लोकप्रिय झालं. आकाशवाणीनंच या गीताची रेकॉर्ड पहिल्यांदा वाजवली. पण पुढे संयुक्त महाराष्ट्र स्थापनेचा सोहळा झाला, तेव्हाही ती रेकॉर्डच वाजवायला लागली. कारण 16 जानेवारी 1960 मध्ये शाहिरांनी ' यमराज्यात एक रात्र ' या लोकनाट्याद्वारे व्यावसायिक रंगभूमीवर पदार्पण केलं होतं आणि त्याचे तुफानी दौरे सुरू होते. आपल्याला त्यावेळी हे गीत प्रत्यक्ष गाता आलं नाही, याची खंत आजही शाहिरांच्या मनात आहे...

पुढे शाहिरांनी वग, गवळणी, पोवाडे, लोकनाट्यं, मुक्तनाट्यं लिहिली... बसवली आणि गावोगाव त्याचे हजारोंच्या संख्येनं प्रयोगही केले. शाहिरांचा पहिला प्रेफरन्स मराठी माणूस हा असला, तरी शाहिरांनी राजकारणही केलंच. संयुक्त महाराष्ट्राच्या स्थापनेनंतर लगोलग झालेल्या विधानसभा निवडणुकीत शाहिरांनी काँग्रेसचा प्रचार केला. शाहीर सांगतात त्यानुसार, संयुक्त महाराष्ट्राच्या आंदोलनाच्या काळात त्यांना स्वतंत्र व्यासपीठ नव्हतं. दारूबंदी वगैरे कार्यक्रम तेव्हा सरकारतफेर् आयोजित होत आणि शाहिरांना तेव्हा संधी मिळे. अधुनमधून सरकारी शाहीर म्हणून त्यांची टवाळीही होई. पण फक्त वसंत देसाई त्यांना ' जनतेचा शाहीर ' म्हणत... ' मटा सन्मान सोहळ्या ' त त्यांचा टिपेचा आवाज लागला आणि ओसंडून वाहणाऱ्या सभागृहात टाळ्यांची त्यांना जी साथ मिळू लागली, त्यावरूनही हा शाहीर जनतेचाच आहे, याची प्रचीती येत होती...

पण पुढे सहा वर्षांनी शिवसेना स्थापन झाली, तोपावेतो साराच नूर पालटला होता. राज्य मराठी माणसाचं होतं. राजभाषा मराठी होती. पण हा माणूस आणि ही भाषा यांची अक्षम्य अवहेलना होत होती... अशावेळी शाहीर अस्वस्थ न होते, तरच नवल!

त्यांचा मराठी बाणा पेटून उठला आणि त्यातून ' आंधळं दळतंय ' जन्माला आलं...

या घटनेला आज चार दशकं उलटली आहेत.

शिवसेना पाठीशी असतानाही मराठी माणूस, मराठी भाषा आणि मुंबई यांना कोणी वाली उरलेला नाही... अशावेळी शाहिरांची डफावरची एक थाप खरं तर मराठी माणसाला जागं करण्यास पुरेशी आहे.

शाहीर त्यास तयारच आहेत...

प्रश्न फक्त मराठी माणसाला नेमकं काय करायचंय हा आहे.

प्रकाश अकोलकर

 
</text>
</doc>
