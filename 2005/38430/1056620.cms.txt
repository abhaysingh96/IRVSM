<doc>
<docno>1056620.cms.txt</docno>
<text>
 
संवाद
ज्ञानमूतीर्ची शताब्दी
[ Saturday, March 19, 2005  07:08:52 pm]


भारतीय संस्कृतीशी निगडीत विषयांच्या 25 हजार काटेकोर नोंदी असलेल्या, आठ हजार पानांच्या ' भारतीय संस्कृती कोशा ' ची रचना आणि संपादन करून मराठी साहित्यात नाव अढळ केलेल्या पं. महादेवशास्त्री जोशी यांच्या जन्मशताब्दीचं वर्ष सुरू झालं आहे. त्यांचा जन्म गोव्यात अंबेडे या खेड्यात 12 जानेवारी 1906 रोजी पुराणिकाच्या घरात झाला. मृत्यू 12 डिसेंबर 1992 रोजी पुण्यात प्रदीर्घ प्रायोपवेशनाने आला.

पं. महादेवशास्त्रींचं घराणं मूळचं गोव्याचं नव्हे. अजूनही त्यांचा चौथरा देवगडजवळ श्ाीपाद काळ्यांच्या वाडे गावात आहे. त्यांचे आजोबा प्रवचनासाठी गोव्यात आले. नंतर तिथेच स्थायिक झाले. मुंजीनंतर शास्त्रीबुवा व्याकरण, काव्यग्रंथ, नक्षत्रज्ञान, याज्ञिकी वगैरे शिकण्यासाठी सांगलीला पाठशाळेत आले. विद्या संपादन करून गोव्यात माघारी वळले. तिथे शाळा सुरू करण्याची खटपट केली ; पण बेत फसल्यामुळे ते पणजीला आले. तिथे ज्योतिष कार्यालय काढलं, पण त्यात मन न रमल्यामुळे त्यांनी ज्योतिष कार्यालयाची पाटी स्वहस्ते उतरविली आणि 1935 साली उपजीविकेसाठी पुण्याला आले. शनिवार पेठेत उतरले. तिथे काशीताईंच्या समर्थ मंदिरात त्यांनी ज्ञानेश्वरी सांगितली. राष्ट्रीय कीर्तनकार कोल्हटकरबुवांचे सहायक होऊन ' चैतन्य ' मासिकाच्या संपादनात लक्ष घातलं. कॅम्पातले प्रख्यात दंतवैद्य डॉ. देसाई यांच्याकडे संस्कृतची शिकवणी करू लागले. कथालेखन सुरू केलं. कालांतराने ' ज्ञानराज ' ही स्वत:ची प्रकाशन संस्था सुरू केली. स्वतंत्र धाटणीच्या कथालेखनात शास्त्रीजींना ठळक यश लाभलं. 1954 साली गोमन्तक मराठी साहित्य संमेलनाचं सुवर्णपदक त्यांच्या कथेला लाभलं. 1854 साली मराठीतली पहिली गोष्ट विष्णू घनश्याम नावाच्या तेव्हाच्या अज्ञात लेखकाने लिहिली होती. या महत्त्वाच्या वाङ्मयीन घटनेच्या शताब्दीच्या मोक्यावर शास्त्रीबुवांना कथालेखनाचं सुवर्णपदक मिळालं, हे विशेष. या घटनेनंतर त्यांनी पूर्णवेळ लेेखकाचा पेशा आयुष्यभराच्या बोलीने स्वीकारला. त्या निमित्ताने त्यांनी संस्कारक्षम बालवाङ्मय लिहिलं. महाराष्ट्राची धारातीथेर्, तीर्थरूप महाराष्ट्र, संस्कृतीची प्रतिके वगैरे रसाळ पुस्तकं लिहिली. त्यांच्या आवृत्त्या निघाल्या. जोडीस जोड म्हणून सौ. सुधाताई घरोघर फेरी करून बांगड्या विकत. व्यावसायिक लेखकाच्या संसाराचं शीड उमेदीत उभारलं गेलं.

गोवा नॅशनल काँग्रेसच्या अध्यक्षपदी सौ. सुधाताईंची निवड झाल्यावर त्यांनी 6 एप्रिल 1955 रोजी म्हापश्याला अधिवेशन घेतलं. तो पोर्तुगीज सत्तेविरुद्ध एका महिलेने केलेला पहिला सत्याग्रह. सुधाताईंना चार वर्षांच्या कारावासाची शिक्षा झाली. पुण्यात महादेवशास्त्र्यांनी आपली कन्या तर्कतीर्थ कृष्णा हिचं साह्य घेऊन ' भारतीय संस्कृती कोश ' रचनेचं वेळखाऊ कष्टप्रद काम सुरू केलं. त्यासाठी घरात मौलिक ग्रंथशाळा उभी केली. विषयवार नोंदी करणारे विद्वान जमा केले. टिपणांवर आधारलेल्या लेखनकार्याचा आखाडा घरात सुरू केला. राज्य सरकारतफेर् तेव्हा मी त्या कामाची पाहणी करण्यासाठी त्यांच्या कार्यालयात गेलो होतो ; कारण शास्त्रीजींनी सरकारी अनुदान मागितलं होतं. अनुदान त्यांना मिळालं. अनेक हात या ज्ञानोत्तेजक कार्याच्या साह्यासाठी पुढे झाले. शेठ अरविंद मफतलालांनी, दयानंद बांदोडकरांनी या पंडिती कामासाठी सढळ मदत केली. चार वर्षांचा कारावास संपवून सुधाताई पुण्यात परतल्या आणि लागलीच कोशासाठी वर्गणीदार मिळवून देण्यासाठी हिंडू लागल्या. वीरांगना पत्नीच्या उत्स्फूर्त साह्याचा शास्त्रीबुवांना दिलासा वाटला.

दहा खंडांचा, आठ हजार पानांचा ' भारतीय संस्कृती कोश ' 20 वर्षं सांघिक काम केल्यानंतर पुरा झाला. शास्त्रीबुवांना पुणे विद्यापीठाने विद्याशाखेतली डी.लिट. ही सवोर्च्च पदवी बहाल केली. लेखकीय पेशातलं पं. महादेवशास्त्रीचं व्रती आयुष्य तुडुंब सुखाचं झालं. डॉ. केतकर, वा.म. जोशी, आचार्य कालेलकर, चित्रावशास्त्री, सानेगुरुजी, तर्कतीर्थ या विद्वानांच्या प्रतिष्ठेच्या पंगतीत त्यांचा पाट मांडला गेला. हाडाच्या साहित्यसेवकाला इहलोकी आणखी ते काय हवं असणार ? सुदैवाने, त्यांचे पुत्र अशोक वडिलांनी सुरू केलेलं कोशकार्य पुढे चालवीत आहेत.

अखेर अटळ असते. सुधाताईंना 1992 च्या नोव्हेंबरात कर्करोगाने मृत्यू आला. पाच तपांची सहधर्मचारिणी भरल्या संसारातून निघून गेल्यावर विरह असह्य होऊन शास्त्रीबुवांनी अन्नपाणी घेणं निकराने सोडून दिलं. 12 डिसेंबर 1992 रोजी म्हणजे एक महिन्याने धायरीतल्या राहत्या घरी त्यांनी देह सोडला. 12 जानेवारी 2006 पर्यंत त्यांच्या जन्मशताब्दीचं वर्ष चालू राहील. त्यांच्या शंभराव्या वर्षांत त्यांचं कीर्तन झालं पाहिजे. वाचनालयांनी पं. महादेवशास्त्री जोशींच्या ग्रंथसंपत्तीची प्रदर्शनं भरवली पाहिजेत. त्यांच्या अम्लान लेखनकार्याचा परिचय भाषणांच्या द्वारे जिज्ञासू वाचकांना करून दिला पाहिजे. लोकोत्तर लेखकाचं ऋण फेडलं पाहिजे.

रवींद पिंगे

 
</text>
</doc>
