<doc>
<docno>1056254.cms.txt</docno>
<text>
 
महामुंबई
आम्ही निर्दोष...अहवालच सदोष
[ Saturday, March 19, 2005  12:08:41 am]


म. टा. प्रतिनिधी

मुंबई : आपण नगरपालिकेत नसताना तिथल्या निर्णयाबाबत चुकीचे निष्कर्ष काढून आपणाला दोषी ठरविले मला दोषी ठरविण्याचा निर्णय त्यांनी आधीच केला असावा, अशी टीका सुरेश जैन यांनी केली. तर केवळ अर्जावर शेरा मारला बहुमताच्या बाजूने उभा राहिलो हा भ्रष्ट व्यवहार असल्याचे ठरविल्याने सगळी लोकशाही प्रक्रियाच भ्रष्ट ठरविली जाईल, अशी भीती नवाब मलिक यांनी व्यक्त केली. आयोगाने भ्रष्टाचाराचा ठपका ठेवल्याने यातना झाल्या, अशी खंत डॉ. पद्मसिंह पाटील यांनी व्यक्त केली.

सगळ्याच गोष्टीचे मला ज्ञान नाही तसे ते न्यायाधीशालाही नसू शकते त्यामुळे अनभिज्ञातेतून निष्कर्ष काढले गेले, अशी टीका जैन यांनी केली. सगळ्या प्रकारात माझ्यावर कुठेही आथिर्क लाभ उठवल्याचा आरोप नाही, असे सांगत अनियमितता, भ्रष्टाचार वेगळ्या बाबी असल्याचे त्यांनी सांगितले.

अर्जावर आपण सगळेच शेरे मारतो. पण प्रत्यक्ष निर्णय फायलीवर होत असतात. हे आपण आयोगाच्या निदर्शनास आणले. याची खातरजमा करण्याकरिता मुख्य सचिव अथवा जीएडीच्या सचिवांना बोलवा, पण आयोगाने ही विनंती फेटाळून लावून भ्रष्ट ठरविले, असे मलिक म्हणाले.

गेली 32 वर्षे आपण समाजकारण व राजकारण करीत असून भ्रष्टाचार व गैरव्यवस्थापनाच ठपका ठेवण्यात आला, याचे तीव्र दु:ख आपणास आहे. पुराव्याची उलटतपासणीची संधी आपणास आयोगाने दिली नाही. तेरणा सहकारी साखर कारखान्यातील गैरव्यवहार आपणास अंधारात ठेवून करण्यात आले. आपण एकेकाळी लष्करात भरती होण्यास निघालो असताना कारगिल निधीचा गैरवापर आपणाकडून कसा होईल, असा सवाल डॉ. पाटील यांनी केला.

या वादळी चचेर्त जैन यांच्यावर भाजपचे नेते एकनाथ खडसे यांनी टीकेची झोड उठविली. अनेकदा खडसे व जैन यांच्यात अनेकदा शाब्दिक चकमक उडाली. शेतकरी संघटनेचे वामनराव चटप, राजू शेठ, युसुफ अब्राहनी, शिवसेनेचे नेते सुभाष देसाई, माकपचे नेते नरसय्या आडम यांची भाषणे झाली. उर्जामंत्री दिलीप वळसे पाटील व सार्वजनिक बांधकाम मंत्री छगन भुजबळ यांनी विरोधकांच्या राजकीय हल्ल्याला तोंड दिले.

भाजपचे गटनेते गोपीनाथ मुंडे यांनी सत्ताधरी पक्षावर सौम्य श्ब्दातच टीका केली. मात्र ज्येष्ठ समाजसेवक अण्णा हजारे यांच्यावर त्यांनी काहीसे कडक ताशेरे ओढले. समाजसेवकाने राजकारण्यांवर अंकूश ठेवायलाच हवा. राजकारण्याच्या उणीवा दाखवून त्यांच्यातील दोष दूर करण्यासाठी अशा लाोकांचे कामही तेवढेच महत्वाचे असते. समाजसेवकांनी स्वत:चे घर स्वच्छ ठेवण्याची काळजी घ्यायला हवी. ज्या चुका मंत्र्यांनी केल्या त्याच तुम्ही करणार असाला तर कोणाकडे बेट दाखविण्याचा अधिकार राहत नाही. अण्णा काय प्रायश्चित घेतात ते पाहू, असे मुंडे म्हणाले.

आठ तास चाललेल्या वादळी चचेर्त प्रचंड तणावाचे प्रसंग आले. एकमेकांच्या अंगावर धावून जातात की काय असे वाटू लागले असतानाच सभागृहाचे कामकाज तहकूब झाले. मलिक व अडाम यांच्या विधांनामुळे गोंधळ झाला. मात्र ही सारीच विधाने कामकाजातून काढण्यात आली.

 
</text>
</doc>
