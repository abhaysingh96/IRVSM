<doc>
<docno>1056604.cms.txt</docno>
<text>
 
संवाद
पकडा गया वो चोर है...
[ Saturday, March 19, 2005  06:34:42 pm]


आधी शक्ती कपूर... आता अमन वर्मा... उद्या आणखी कोणी...

... पब्लिकला पैसा फेकण्याचीही तोशीस न देता तमाशा सुरू आहे... फाकडू पोरींच्या रूपानं एका चॅनेलनं जाळं टाकलं आहे... त्यात बडे मासे अडकलेले आहेत... त्यांचे कामुक कारनामे आणि पर्दाफाश झाल्यानंतरची लोळण पाहून मंडळी टाळ्या पिटताहेत... ' यांना बहिष्कृत करा ' , ' फासावरच लटकवा साल्यांना ' अशा शिक्षा फर्मावल्या जाताहेत...

... साहजिकच आहे... संधीच न मिळाल्यानं सज्जन राहिलेल्यांची समाजात नेहमीच बहुसंख्या असते. त्यांना प्रकाशझोतातल्या माणसांचं हे ' नैतिक अध:पतन ' पाहताना ' हिट अँड हॉट ' सिनेमा पाहात असल्यासारख्या मिटक्याही मारता येतात आणि डोळे निवल्यानंतर नीतीमूल्यांवरची पुस्तकी लेक्चरंही झोडता येतात...

या सगळ्या प्रकाराला लैंगिक शोषणाचा जो अँगल दिला जातोय, तो कितपत खरा आहे ?...

या ' स्टिंग ऑपरेशन ' मध्ये तथाकथित महिला ' शोधपत्रकार ' इतका सातत्यपूर्ण, सुस्कारेबाज गळेपडूपणा करीत होत्या की शक्ती कपूर किंवा अमन वर्मा यांच्या जागी आपण असतो तर ? अशी कल्पना करून प्रामाणिक उत्तर (अर्थातच स्वत:शी) द्या, म्हणजे या प्रकाराचा फासिर्कल बाज लक्षात येईल.

इथे एक गैरसमज तात्काळ दूर करू या... सुंदर स्त्रियाच या ' शोषणा ' च्या बळी ठरतात, हे मिथक आहे. इथे पुरुषांनाही बऱ्याचदा संधीसाठी शरीराचीच किंमत मोजण्याचा मार्ग पत्करावा लागतो. बेढब शरीराचे अतृप्त निर्माते जेव्हा नट्यांच्या मागे धावत असतात, त्याचवेळी या निर्मात्यांच्या अतृप्त, बेढब बायकांपासून ' पेज थ्री ' च्या सकिर्टमध्ये वावरणाऱ्या हाय सोसायटी ' लेडीज ' पर्यंत अनेक मालदार बायका तरुण, पिळदार नटांच्या मागे धावत असतात. आणि आघाडीच्या अनेक नटांसह इथे स्त्रीदेहाच्या ' मोनोटोनी ' ला विटलेल्या पुरुषांची संख्या कमी नाही. त्यांना, कोवळे पुरुष पुरवण्याचीही व्यवस्था इंडस्ट्रीत आहे...

... हे सगळं काय आहे ?

... हा एक रोकडा व्यवहार आहे. हा एक बाजार आहे. त्यातली विक्रयवस्तू ठरलेली आहे. तिची किंमतही ठरलेली आहे. काही लोक ती वसूल करतात, काहींना ती चुकवावी लागते. आणि पडद्यावरून सुंदर शरीरच ( सुंदर चेहऱ्यापासून ते ठसठशीत अवयवांपर्यंत) विकायचं ठरलं असेल, तर मग पडद्यामागची ' कमॉडिटी ' वेगळी कशी असेल ? शरीर ही इथली ' करन्सी ' आहे, व्यवहार त्याच चलनात होतात.

पण, असं अभद ' चलन ' चालतं तरी कसं ?

आणखी एक विचार करून पाहा. आज कोणत्याही क्षेत्रात पारंगत व्हायचं, तर आपण किती मेहनत करतो ? किती वर्षांच्या उरस्फोडीनंतर आपल्याला ' लाइफ ' मध्ये ' सेटलमेंट ' मिळते ? त्या स्थिरावण्यानंतर आपलं उत्पन्न काय असतं ? काही लाख रुपये आपल्या गाठीला जमा व्हायला किती वर्षं जावी लागतात ?

मग, त्याच्या कैकपट पैसे एका दिवसात, एका रात्रीत मिळावेत, प्रसिद्धीचं, ग्लॅमरचं वलय लाभावं अशी या जगात येऊ पाहणाऱ्या कितीजणांची किंवा जणींची खरी पात्रता असते ? मग समृद्धीची कवाडं उघडणारी ती संधी देणाऱ्यानं तरी त्यांनाच का द्यावी ?...

तिची ' किंमत ' मोजावीच लागते...

... ती रंगमंचाची किंवा कलेची किंवा मायबाप रसिकांची सेवा करण्याच्या कंडापोटी मोजत आहोत, असा समस्त कलाकारांचा एक रुद्ध कंठाने करायचा दावा असतो. पण, इथे येणारे बहुसंख्य येतात झटपट ग्लॅमर आणि पैशासाठीच!

कलेची ओढ आणि टॅलेंट यांच्या बळावर पोहोचणारे आणि टिकून राहणारेही इथे आहेतच, पण त्यांची संख्या कमी आहे. मोठ्या प्रमाणावर अर्धकच्च्या मंडळींनाच इथे रातोरात स्टार बनायचं असतं. ती संधी त्यांना देण्यासाठी निर्माते ' स्टोरी सिटिंग ' करतात, त्यासाठी थंड हवेच्या ठिकाणी किंवा दूर गोव्यात भावी नट- नटीला घेऊन जातात. काही व्यवहार देशांतर्गत मिटवणं अशक्य असतं. तेव्हा परदेशांतली प्रेमगाणी हा उत्तम मार्ग निघतो. कुणाच्याही मागे देशी भुणभुणी नसतात. तिथे ' हिशोब ' सेटल केला जातो. ही हौस इतकी दांडगी की, अमुक एक नटी उपभोगायला मिळावी म्हणून सिनेमा काढणारे कमी नाहीत. नव्या नट्या उपभोगून वाऱ्यावर सोडण्यासाठी सिनेमांचे खोटे मुहूर्त करून, काही रिळांचं फुटकळ शूटिंग करून कार्यभाग साधला की सिनेमा डबाबंद करणारे महाभागही आहेत.

आणि जसा या व्यवसायातला वावर वाढतो तसा व्यवहार वाढतो, त्याहून जास्त गैरव्यवहार वाढतो. तो झाकायची, रेग्युलराइझ करायची गरज पडते. सर्व ठिकाणांहून बेकायदा फेवर स्वीकारण्याची चटक लागते. नाहीतर, उच्चपदस्थ राजकारणी, इन्कमटॅक्ससारख्या खात्यांचे उच्च अधिकारी, दुबईवाल्या डॉन मंडळींचे शार्पशूटर ' बच्चे ' यांना या ग्लॅमरस मंडळींच्या ' सेवा ' सहज, मोफत आणि स्वत:हून उपलब्ध करून दिल्या जातात, त्या कशासाठी ? शिवाय, पडद्यावरचं दुकान बंद पडलं किंवा दुय्यम दर्जाच्या कामातच अडकून पडलं की शरीर ' उपयोगी ' पडतंच. तीही दुकानं जुहू, अंधेरी परिसरात बड्या हॉटेलांमध्ये अहोरात्र उघडी असतातच!

... तेव्हा उगाच शक्ती आणि अमन यांना (त्यांच्यावर मनातल्या मनात जळत) हसू नका, नावंही ठेवू नका.

... ते फार छोटे मासे आहेत...

... त्यांची चूक इतकीच झाली की, ते गळाला लागले...

बॅड लक! दॅट्स ऑल!

मुकेश माचकर

 
</text>
</doc>
