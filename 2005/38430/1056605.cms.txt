<doc>
<docno>1056605.cms.txt</docno>
<text>
 
संवाद
पद्मिनीचा महाल!
[ Saturday, March 19, 2005  06:36:23 pm]


... फिल्म व्यवसायात असले तरी माझी वृत्ती मात्र अगदी मराठी. त्यामुळे उगाच डामडौल, भपका नकोच वाटतो. पण गेल्या दोन-चार वर्षांत मात्र मी टप्प्याटप्प्याने इंटिरिअरचं काम सुरू केलंय...

साफसफाई देखभाल यांच्या दृष्टीने जे घर मॅनेजेबल असतं, ते घर आजकाल मला आवडायला लागलंय. जुहूच्या या अभिनय बंगल्यात गेले 24/25 वर्ष राहतेय. मी, टूटू ( माझा नवरा), मुलगा, माझे आईबाबा आणि बहीण. एवढ्या मोठ्या कुटुंबासाठी एवढा मोठा बंगलाच हवा... याबद्दल शंकाच नाही ; पण तरीही सध्या मला छोटं घरं घ्यावं, अशी उबळ मधूनच येते खरी!

या जुहू विभागातच मी वाढले. सुरवातीला एक बेडरूम फ्लॅटमध्ये आमची जॉईंट फॅमिली होती. नंतर मग पप्पांनी जरा मोठं घर घेतलं आणि काही वर्षांनी हा बंगला घेतला. कारण तेव्हा पप्पांचे गाण्याचे वर्ग, माझ्याकडे येणाऱ्या जाणाऱ्यांची वर्दळ हळुहळू वाढली होती. टूटूशी लग्न करून परत काही वर्षं पाली हिलला गेले. आम्ही तिघी बहिणीच. त्यामुळे आईबाबांची काळजी घेणं हे आमच्यावरच होतं. म्हणून बराच विचार करून परत अभिनयमध्येच आले.

हा बंगला जुन्या धाटणीचा. म्हणजे 1965- 70 च्या सुमारास जसं आकिर्टेक्चर होतं ना, तसाच. आम्ही काही फार बदल केलेला नाही. काही जुजबी बदल केले. त्यानंतर अगदी हल्लीपर्यंत काहीही नाही. फक्त देखभाल-दुरुस्ती. आतली सजावट काहीच नाही. आईबाबांनीही कधी विचार केला नाही. टूटू या सगळ्या बाबतीत अनाग्रही आहे. म्हणून राहून गेलं. खरं तर आम्हाला कुणाला गरजही भासली नाही. कारण फिल्म व्यवसायात असले तरी माझी वृत्ती मात्र अगदी मराठी. त्यामुळे उगाच डामडौल, भपका नकोच वाटतो. पण गेल्या दोन-चार वर्षांत मात्र मी टप्प्याटप्प्याने इंटिरिअरचं काम सुरू केलंय.

हे घर चांगलंच ऐसपैस आहे. तळमजल्यावर हॉल-कम-ड्राईंगरूम आणि किचन. मला स्वच्छ, शुभ्र रंग आवडतो. म्हणून तोच वापरलाय. बंगल्याच्या मागे जी जागा होती तेथे माझं ऑफिस. या घराचं एका दमात इंटेरियर करणं म्हणजे अक्षरश: धडकी भरवणारा खर्च. त्यामुळे मी एकेक रूम करतेय ; पण अगदी खरं सांगू विशेष सजावट काहीही नाही. साधं, सोप, सरळ ठेवलंय. नुस्तं घर सजवून होतं नाही, तर त्याची देखभालपण करावी लागते. मारे क्रिस्टलचं झुंबर, व्हासेस, डेकोरेटिव्ह पिसेस ठेवायचे आणि मग विसरून जायचं, हे मला जमत नाही. वस्तूला नीट जपायला हवं हे माझं तत्त्व आहे... आणि मला व्यक्तिश: वेळ कमी मिळतो, त्यामुळे मी फार डेकोरेशनच्या भानगडीत पडत नाही. कटकटच नको. काय ?

घराबाहेर मात्र मी झाडं लावलीत आणि ती हिरवळ दिसायला काचेचे दरवाजे ( अर्थात भक्कम ग्रीलसकट) केलेत. प्रियांक (माझा मुलगा) ची बेडरूम तोच सजवणार आहे. त्याच्या कल्पना दर दोन दिवसांनी बदलतात. म्हणून मी त्याच्या भानगडीतच पडत नाही. टूटूला बिचाऱ्याला काहीही चालतं आणि बाकीच्यांचा प्रश्ान्च नाही. म्हणून थीमवर आधारीत असं काहीच केलेलं नाही.

मला घराबाबतीत एवढंच सांगावसं वाटतं की, उगाच स्पर्धा करायला, फॅशन आहे म्हणून घर सजवू नये. आपलं बजेट, कुटुंबाच्या बदलत्या गरजा, आवडीनिवडी या साऱ्यांचा नीट विचार करून मगच काय ते करावं. तुम्ही याला मध्यमवगीर् विचार म्हणालात तरी चालेल. कारण घरातल्या बाईवरच घर अवलंबून असतं. तिला सोपं पडेल असंच सगळं हवं.

माझ्या घरात तसंच आहे. तरीही कधी तरी वाटतं की, छोटं घर मॅनेजबल असतं ; पण जेव्हा प्रियांकचा पसारा घरभर पडतो, टूटूचे, माझे स्नेही, पाहुणे येतात, कामाची माणसं अवतरतात तेव्हा मात्र हे माझं अगडबंब घर सगळ्यांना सहज सामावून घेतं. अगदी विनातक्रार!

पद्मिनी कोल्हापुरे

शब्दांकन: शुभा प्रभू-साटम

 
</text>
</doc>
