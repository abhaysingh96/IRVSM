<doc>
<docno>1056252.cms.txt</docno>
<text>
 
महामुंबई
एकट्या गांधीजींनी मिळवले नाही...
[ Saturday, March 19, 2005  12:06:53 am]


म. टा. प्रतिनिधी

मुंबई : स्वातंत्र्य काही एकट्या महात्मा गांधींनी मिळविलेले नाही... सीता परित्यक्ता होती... ती जनकास कुठे मिळाली तेही माहीत नाही... परीक्षा पद्धती कालबाह्य झाली आहे... आठवी, नववी, दहावीच्या मुलांना इतिहास, भूगोल, गणित या विषयांची सक्ती आवश्यक आहे का... भाजपचे विधानपरिषद सदस्य मधू चव्हाण यांनी केलेल्या या विधानांनी शुक्रवारी विधानपरिषदेतील शिक्षणावरील चर्चा गाजली.

चव्हाण यांनीच अशासकीय ठरावाद्वारे ही चर्चा उपस्थित केली होती. राज्यातील प्राथमिक व माध्यमिक शिक्षणाचा दर्जा दिवसेंदिवस खालावत असल्याचे सांगताना मधू चव्हाण परीक्षा पद्धतीवर घसरले. परीक्षांची पद्धत कालबाह्यच झाली असल्याचे उद्गार त्यांनी काढले. दहावीपर्यंतच्या विद्यार्थ्यांवर सर्व विषयांची सक्ती कशाला, प्रत्येकाने इतिहास, भूगोल, गणित शिकले पाहिजे, असा आग्रह कशासाठी, असे सवाल करताना गरजेनुसार विद्यार्थ्यांना विषयांची निवड करता आली पाहिजे, असे ते म्हणाले.

शालेय शिक्षणात एकट्या महात्मा गांधींवरच दहा धडे आहेत, असे सांगत त्यांनी एकट्यांनीच देशाचे स्वातंत्र्य मिळवले का, असा सवाल चव्हाण यांनी केला. केवळ ' चले जाव ' म्हणून सांगितल्याने ब्रिटिशांनी भाऊच्या धक्क्यावरून ' टाटा ' केलेले नाही. त्यासाठी अनेकांनी आपल्या सर्वस्वाची होळी केली आहे, त्याचाही इतिहासाच्या पुस्तकात समावेश झाला पाहिजे, असे ते म्हणाले.

ब्रिटिशांनी भारत एकछत्री अमलाखाली आणला, कायद्याचे राज्य त्यांनीच निर्माण केले, सामाजिक समतेचा विचार त्यांनीच रुजवला असा इतिहास मुलांना शिकविला जातो, असे सांगून चंदगुप्त मौर्य, विक्रमादित्य यांच्या काळात देश एकछत्री अमलाखाली नव्हता का, अशी विचारणा चव्हाण यांनी केली. रामाने शबरीची उष्टी बोरे चाखणे ही समरसता नव्हती का, असा सवाल त्यांनी केला रामाचे हे कौतुक गातानाच सीता ही परित्यक्ता होती, जनकाला ती कुठे सापडली तेही माहीत नाही, अशी विधाने त्यांनी केली.

बोलण्याच्या ओघात सेना-भाजपची सत्ता असलेल्या ' बेस्ट ' मध्ये कंडक्टरच्या नोकरीसाठी 50 हजारापासून एक लाख रुपयांपर्यंत पैसे मोजावे लागत असून त्यामुळे या नोकऱ्याही मराठी तरुणांच्या आवाक्यात राहिल्या नसल्याचे ते म्हणाले. चव्हाण यांच्या या विधानांनी सभागृहातील अनेक सदस्य अचंबित झाले होते. शिक्षणमंत्री वसंत पुरके यांनी उत्तर दिल्यानंतर त्यांनी ठराव मागे घेतला.

 
</text>
</doc>
