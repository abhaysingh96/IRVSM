<doc>
<docno>1056724.cms.txt</docno>
<text>
 
संवाद
पाणीदार शॉपिंग!
[ Saturday, March 19, 2005  10:11:39 pm]


पर्यटनाच्या निमित्ताने देशात नि विदेशात फिरणाऱ्या पर्यटकांचा परवलीचा शब्द असतो शॉपिंग! विशेषत: महिला पर्यटक या बाबतीत अधिक संवेदनशील असतात. शॉपिंग राहून गेले तर त्यांना चुकल्यासारखं वाटतं. पर्यटनाच्या निमित्ताने काहींचं शॉपिंग हेच प्रयोजन असतं. अमुक ठिकाणाहून अमुक वस्तू आणली, हे दुसऱ्याला दाखवताना त्यांना कोण आनंद होतो!

काही स्थळांच्या, शहरांच्या खरेदीच्या पद्धती, त्यांच्या वेळा, त्यातील गमती-जमती यात विविधता आढळते. इजिप्त देश प्रसिद्ध आहे तो जगातील सात आश्चर्यापैकी एक असल्याने. कैरो, गिझा येथील पिरॅमिडस् नि स्फिन्क्सबद्दल इजिप्तचं नाव पुढे आल्यानंतर एक आठवण प्रकर्षाने होते, ती म्हणजे नाईल नदीची नि त्यात विहार करणाऱ्या एकाहून एक सुंदर क्रूझची! 11 देशांमधून वाहणारी , 6 हजार 695 किलोमीटर लांबीची नाईल ही जगातील सर्वात मोठी नदी. ' लक्सर ते आस्वान ' हा अडीचशे किलोमीटरचा चार दिवसांचा प्रवास क्रूझने मी नाईलमधून गेला. ' रोझ ऑफ नाईल ' बोटीवर सर्व सुविधांप्रमाणे छोटेसे वस्तूचे दुकानही होते. हव्या असलेल्या वस्तूंची त्या ठिकाणी खरेदी झाली. दुसऱ्या दिवशी सकाळच्या प्रहरी बोटीचा व्यवस्थापक सर्व पर्यटकांना म्हणाला , ' आपणाला शॉपिंगला जायचे आहे. सर्वांनी तयार राहा. ' बहुतेकांचा समज झाला की, बहुतेक कुठल्या तरी बंदरात हा बोट उभी करेल. सर्वांना शॉपिंगला चलण्याचा आग्रह करेल ; परंतु घडले ते भलतेच मजेशीर. तो सर्वांना बोटीच्या डेकवर घेऊन गेला. आम्ही पाहतो ते काय ? बोटीच्या दोन्ही बाजूंनी मालाने भरलेल्या 10-15 होड्या जवळ येत होत्या. जणू काही त्यांचा आम्हाला घेरावच पडत होता. त्यांच्याकडे शाली, चादरी, स्वेटर, टॉवेल्स, इजिप्शियन कॉटन यांची कमतरता नव्हती. वस्तू पाहण्याकरिता वा खरेदीकरिता कोणालाही फारसे कष्ट घ्यावे लागले नाहीत. क्रूझमधून उतरून होडीत जावे लागले नाही. होडीतील व्यापारी आपल्याकडील वस्तू अगदी सहज डेकवर फेकत. यात शिकलेली अनेक तरुण मुले होती. होडीपासून डेक जवळ जवळ 25-30 फूट उंच होता. मालाची किंमतही मोठ्याने सांगितली जाई. वस्तूची किंमत इजिप्शियन पौंड, यूके पौंड, डॉलर, युरोमध्ये सांगितली जाई. रुपया सोडून कोणत्याही चलनात किंमत स्वीकारीत. नको असलेला माल अचूक झेलला जाई.

जवळ जवळ दोन तास चाललेले हे अनोखे शॉपिंग माझ्या कायमचे स्मरणात राहिले, ते त्या विकाऊ मालापेक्षा विक्रेत्यांच्या कल्पकतेमुळे. 90 टक्के वाळवंटी भाग, अल्प पाऊस, कमी शेती, रोजगाराच्या संधीचे व्यस्त प्रमाण, या साऱ्या पार्श्वभूमीवर पर्यटक हा एक आशेचा किरण. त्याच्यापुढे नुसतेच हात पसरण्यापेक्षा त्याच्या क्रयशक्तीचा करून घेतलेला सुंदर वापर. आमच्याकडे रोजगाराच्या संधी नाहीत म्हणून नुसताच हात चोळीत बसणाऱ्यांना यापासून काहीतरी शिकता येईल!

सुभाष परुळेकर,

बोरिवली, मुंबई

 
</text>
</doc>
