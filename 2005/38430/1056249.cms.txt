<doc>
<docno>1056249.cms.txt</docno>
<text>
 
महामुंबई
उल्लेखनीय कामगिरीसाठी 'प्रियदर्शनी अॅकॅडेमी अवॉर्ड' प्रदान
[ Saturday, March 19, 2005  12:04:49 am]


म. टा. प्रतिनिधी

मुंबई : मुख्य निवडणूक आयुक्त टी. एस. कृष्णमूर्ती यांनी 2004 सालची निवडणूक ज्या सहजतेने हाताळली, त्याला दाद द्यायलाच हवी. अशाच माणसांमुळे आपण लोकशाहीचा वारसा अभिमानाने मिरवू शकतो, असे प्रशंसोद्गार प्रसिध्द उद्योगपती केशुब महिंद यांनी प्रियदर्शनी अॅकॅडेमीचा अध्यक्षीय पुरस्कार कृष्णमूर्ती यांना प्रदान करताना काढले.

साहित्य, कला आणि सामाजिक क्षेत्रातील उल्लेखनीय कामगिरीबद्दल देण्यात येणाऱ्या प्रियदर्शनी अकॅडेमी अवॉर्डचे वितरण अॅकॅडेमीच्या 21 व्या वर्धापन दिनी , 11 मार्च रोजी इंडियन मर्चंट चेंबरच्या वालचंद हिराचंद सभागृहात झाले. केशुब महिंद आणि राज्याचे अर्थ व नियोजन मंत्री जयंत पाटील हे या सोहळ्याचे प्रमुख पाहुणे होते.

टी. एस. कृष्णमूर्ती यांच्यासह भालचंद देशमुख यांचाही त्यांनी मतदारांना सज्ञान करण्यात बजावलेल्या कामगिरीबद्दल अवॉर्ड देऊन गौरव करण्यात आला. ऑस्कर अवॉर्डसाठी धडका देणाऱ्या ' श्वास ' चित्रपटासही पुरस्कार देण्यात आला. प्रसिध्द साहित्यिक, नाटककार विजय तेंडुलकर यांना ' कादंबरी दोन ' साठी व प्रसिध्द गुजराती कवी सुरेश दलाल यांना ' बृहद् गुजराती काव्य समृध्दी ' या ग्रंथासाठी प्रियदर्शनी अॅकॅडेमी अवॉर्ड देण्यात आला. हिंदी लेखिका संतोष श्ाीवास्तव यांना ' मालवगढ़ की मालविका ' या साहित्यकृतीसाठी श्ाी किशराम लेखराज रुपानी मेमोरियल अवॉर्ड देण्यात आला तर सिंधी लेखिका पारु टी. चावला यांना प्रो. राम पंजवानी स्मृती अवॉर्ड देण्यात आला. हे सर्व पुरस्कार रोख रुपये 25 हजार आणि स्मृतिचिन्ह अशा स्वरुपाचे होते. या पुरस्कारांबरोबरच आयटी, इंजिनीयरिंग, मेडिकल सायन्सेस, कॅटरिंग टेक्नॉलॉजी आदी क्षेत्रात शिक्षण घेणाऱ्या 23 विद्यार्थ्यांना प्रत्येक 10 हजार रुपयांच्या शिष्यवृत्त्या देण्यात आल्या.

जयंत पाटील यांनी पुरस्कार विजेत्यांच्या कामगिरीचा आपल्या भाषणात गौरव केला. नानिक रुपानी हे प्रत्येक क्षेत्रातील गुणवत्ता हेरण्यासाठी घेत असलेल्या परिश्ामाबद्दल जयंत पाटील आणि केशुब महिंद यांनी त्यांचे कौतुक केले. पॉलिकॉमचे संचालक ज्यॉं फ्रॅंकॉइस हे या कार्यक्रमासाठी खास परदेशाहून आले होते.

 
</text>
</doc>
