<doc>
<docno>1056622.cms.txt</docno>
<text>
 
संवाद
गीतेच्या अंतरंगात
[ Saturday, March 19, 2005  07:09:31 pm]


वाङ्मयीन मूर्ती ' गीता ' सर्वांना आकर्षून घेणारी आहे. गीतेवर अनेकांनी भाष्य केले. तत्त्वज्ञान, गूढार्थ उकलून दाखवले. निरनिराळे शास्त्री-पंडित- अभ्यासक गीतेचा अर्थ लावत आले आहेत. या पुस्तकाच्या लेखिका मीरा केसकर म्हणतात ; ' हा माझा ग्रंथ म्हणजे श्रीकृष्णाच्या ज्ञानमय अशा अमूर्त स्वरूपाचा ठाव घेण्याचा प्रयत्न आहे. अनेक विद्वानांनी गीतेवर लिहिले आहे, तरीही मला गीताभ्यास करताना वेगळी पाऊलवाट खुणावत राहिली. त्या वाटेने पावलापावलावर मला जो आनंद मिळाला, तो प्रसादरूपाने मला वाटल्यावाचून राहवले नाही.

लेखिकेने केलेले विवरण सोप्या भाषेत आहे. तिचे स्वत:चे आत्मचिंतन, निरीक्षण आणि व्यासंग जागोजाग दिसते. गीतेतला प्रत्येक श्लोक मंत्रमय आहे, हे लक्षात घेऊन संपूर्ण अर्थ देऊन गीतार्थाची संगती लावण्याची पद्धती लेखिकेने अनुसरली आहे.

' गीता ' आचरणात आणण्याचा विषय आहे. यावर लेखिकेची नितांत श्रद्धा आहे. तसेच श्रीकृष्णाची ' जगद्गुरू ' ची भूमिका गीतेत आढळते. माता, पिता, बंधू सखा या सर्वच नात्यांना सामावून घेणारी भूमिका आपलीशी केली आणि गीतार्थाच्या शोधासाठी स्वतंत्रपणे जाण्याचा निर्णय लेखिकेने घेतला व त्यासाठी संस्कृतीकोष विग्रह कोष या ग्रंथाचे साह्य घेतले. ग्रंथामध्ये योगविचार, विभूतीयोग, गीतेचा गुरूविषयक दृष्टिकोन, परमात्म्याचा चिद्विलास, कृष्णभावना अशी आठ प्रकरणे आहेत.

गीतेचा गुरूविषयक दृष्टिकोन मांडताना लेखिका लिहिते, गुरू शोधण्यासाठी फिरण्यापेक्षा श्रीकृष्णाला व त्याच्या वाङ्मयीन रूपालाच गुरू मानावे. म्हणूनच लेखिका गीतेतील श्लोकातून सूक्ष्म अर्थछटांचा शोध घेत राहते. श्रीकृष्णाला आपला भक्त निरपेक्ष स्थिरमती असावा, असे वाटते. ' मौन ' म्हणजे ' मननात राहणे ' असे शब्दार्थ उपयुक्त ठरतात. सुखदु:ख, आशा निराशा, क्रोध, चिंता, आकांक्षा या साऱ्यांचे मूळ शोधून त्यावर उपाय सांगणे हेच तर गीतेचे प्रयोजन आहे. या गीतेच्या अध्ययनाला, भगवंतांनी ' ज्ञानयज्ञ ' संबोधले आहे.

तो अव्याहत चालण्यासाठी लेखिकेला गीतेची पाऊलवाट अखंड चालायची आहे.

शिल्पा बहुलेकर

.............................................. .....

एक पाऊलवाट गीतेकडे: डॉ. मीरा केसकर, श्रीकृष्ण प्रकाशन, किंमत: 150 रुपये

 
</text>
</doc>
