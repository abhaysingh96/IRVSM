<doc>
<docno>978501.cms.txt</docno>
<text>
 
महाराष्ट्र
नाशिक, जळगावमध्ये प्रबोधनफेऱ्या
[ Sunday, January 02, 2005  11:39:39 pm]


म.टा.प्रतिनिधी

नाशिक : लोकसंख्या नियंत्रणासाठी राज्य सरकारच्या विभागांनी एक जानेवारी रोजी आयोजिलेल्या ' प्रबोधन फेरी ' ला नाशिक शहरात चांगला प्रतिसाद मिळाला. नूतन वर्षात लोकसंख्या नियंत्रण करण्याबरोबरच कुपोषण, बाल/मातामृत्यू रोखण्यासाठी सर्वांनी सक्रिय सहभागाचा संकल्प करावा, असे आवाहन याप्रसंगी विभागीय आयुक्त किशोर गजभिये यांनी केले.

सरकारच्या वतीने 1 जानेवारी ते 31 मार्च या कालवधीत लोकसंख्या नियंत्रणासाठी ' कुटुंब कल्याण विशेष मोहीम ' राबविण्यात येणार आहे. तिचा एक भाग म्हणून विभागीय आयुक्त गजभिये यांनी या फेरीची कल्पना मांडली. या ' प्रबोधन फेरी ' चा प्रारंभ गोल्फ क्लब मैदानावर नाशिकचे महापौर दशरथ पाटील यांच्याहस्ते हिरवा झेंडा दाखवण्यात आला. याप्रसंगी डॉ. शोभा बच्छाव आणि वसंतराव पवार हे दोघेही स्थानिक आमदार, जिल्हा परिषदेच्या अध्यक्ष विद्याताई पाटील, उपाध्यक्ष इंदूमती गुगळे, जिल्हाधिकारी महेश झगडे, महानगरपालिकेच्या आयुक्त विनिता सिंघल, तसेच शहरातील प्रतिष्ठित उपस्थित होते.

जळगावातही फेरी

जळगाव : वाढती लोकसंख्या रोखण्यासाठी कुटुंबकल्याण हाच एकमेव उपाय आहे हे पटवून देणारी ही ' कुटुंब कल्याण विशेष मोहीम ' जळगाव जिल्ह्यातही सुरू होत असून तिचाही प्रारंभ जळगाव शहरातील प्रबोधनफेरीने झाला. शहरातील सुमारे दहा हजार विदयार्थ्यांनी या फेरीत भाग घेतला होता.

फेरीला हिरवा झेंडा दाखवताना पालकमंत्री सुरेश जैन यांनी जिल्हयातील कुटुंब कल्याण कार्यक्रमाचा आढावा घेतला. यावेळी जिल्हाधिकारी प्रकाश साबदे, जि. प. चे मुख्य कार्यकारी अधिकारी मधुकर गायकवाड, जि. प. अध्यक्ष अशोक कांडेलकर, महापौर आशाताई कोल्हे, महापालिका आयुक्त संजय काकडे, शिक्षणाधिकारी संतोष पाटील व अन्य अधिकारी उपस्थित होते.

 
</text>
</doc>
