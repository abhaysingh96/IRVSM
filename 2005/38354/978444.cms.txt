<doc>
<docno>978444.cms.txt</docno>
<text>
 
देश-विदेश
वाहनांत वाढ, पण अपघाती मृत्यूत घट
[ Sunday, January 02, 2005  10:49:03 pm]


वृत्तसंस्था

नवी दिल्ली : आजकाल वाढती वाहनांची संख्या बघितली असता अपघातांचे प्रमाणही वाढत असल्याचे बोलले जाते, पण सरकारी आकड्यांनुसार मात्र प्रत्येक वाहनामागे होणाऱ्या अपघाती मृत्यूंच्या संख्येत घट झाली आहे.

राष्ट्रीय गुन्हे नोंदणी विभागाने केलेल्या सवेर्क्षणानुसार , 1995 ते 2001 मध्ये रस्त्यावरील अपघातात मरण पावलेल्या लोकांमध्ये 2.2 वरून 1.5( प्रमाण दर हजारी) एवढी घट झाली आहे. याच सात वर्षांत भारताततील वाहनांची संख्या मात्र 3.02 कोटीवरून 5.49 कोटी म्हणजे सुमारे दुप्पट झाली आहे. वाढत्या वाहनांच्या संख्येमुळे 6.83 कोटी अपघात , 8.02 कोटीवर जाऊन पोहोचले आहेत. अपघातात जखमी होणाऱ्या लोकांमध्येही 3.53 लाख एवढी वाढ झाली आहे.

देशातील सर्वात जास्त वाहनांची नोंदणी महाराष्ट्र आणि गुजरातमध्ये झाली असली तरी अपघातांचे प्रमाण मात्र सिक्कीममध्ये अधिक आहे. त्यातही अपघातात मृत्यूमुखी पडणाऱ्या लोकांचे प्रमाण नागालंडमध्ये सर्वात जास्त म्हणजे 108.3 आहे.

देशातल्या धोकादायक शहरांमध्ये फरीदाबाद, पुणे, लुधियाना आणि अहमदाबाद शहरांचा प्रामुख्याने समावेश आहे. या शहरांत सर्वात जास्त अपघात होतात. फरीदाबादमध्ये झालेल्या 190 अपघातात 173 मृत्यू झाले. पुण्यात 306 अपघातात 291 मृत्यू झाले. लुधियाना आणि अहमदाबादमध्ये प्रत्येकी 41 आणि 14 अपघातात तेवढेच मृत्यू झाल्याचे आढळते. तसेच अमृतसर, वाराणसी, अलाहाबाद, कानपूर, लखनऊ आणि आग्रा येथेही अपघाती मृत्यूंचे प्रमाण लक्षणीय आहे.

देशभरात 70 टक्के दुचाकी वाहनांची नोंदणी 2001 मध्ये झालेली असून त्यात 12 टक्के अपघातात मृत्यूमुखी पडले. त्याचवेळी 1.1 टक्का असणाऱ्या बसचे अपघाती मृत्यू मात्र 14.8 टक्के आहेत. खाजगी वाहनांमुळे झालेल्या अपघातातही 87 टक्के एवढी वाढ झाली आहे.

 
</text>
</doc>
