<doc>
<docno>978306.cms.txt</docno>
<text>
 
हेल्थ
दत्तक मुलांच्या समस्या
[ Sunday, January 02, 2005  07:35:26 pm]


मूल दत्तक घेणं याला सर्वत्र कायदेशीर मान्यता आहे. ज्या विवाहित जोडप्याला विविध अडचणींमुळे पालकत्व लाभू शकत नाही, ते अनाथ मुलांना दत्तक घेऊन त्यांना मायेचं छत्र मिळवून देतात. असं दत्तकविधान आपल्या देशात अनेक वर्षांपासून प्रचलित आहे. दत्तक घेतलेल्या मुलांचे ते शास्त्रीयदृष्ट्या पालक नसले, तरी कायद्याप्रमाणे ते मान्यताप्राप्त पालक ठरतात. पण दत्तक घेतलेल्या मुलांची मन:स्थिती वेगळी असते...

अमेरिकेत दत्तकविधान बरंचसं पुढे गेलेलं आढळतं. 1981 साली घेतलेल्या सवेर्क्षणात अशी माहिती बाहेर आली होती, की 18 वर्षं वयाखालील सुमारे 25 लाख मुलं दत्तक घेण्यात आलेली होती. विवाहित जोडप्यांच्या लैंगिक जीवनात समस्या निर्माण झाल्याने मूल दत्तक घेणाऱ्यांची संख्या बावन्न टक्के होती. उरलेल्या 48 टक्के मुलांना त्यांच्या नातेवाईकांनी अथवा सावत्र पालकांनी दत्तक घेतलं होतं. यापैकी बहुसंख्य मुलं विवाहबाह्य संबंधातून जन्माला आल्याने अनाथश्रमात वाढलेली होती. जवळपास 40 टक्के मुलांना 15 ते 19 अशा कोवळ्या वयोगटातील मुलींनी जन्म दिला होता. आपल्या देशातील आकडेवारी इतकी भयानक नाही.

आपल्याकडील पुष्कळसे पालक दत्तक घेतलेल्या मुलांना लहान वयातच आपली ओळख पटवून देतात. कारण आपण कल्पना दिली नाही व पुढे-मागे अशा मुलांना आपण त्यांचे जन्मदाते नाही, हे कळलं तर त्यांना प्रतारणा केल्यासारखं वाटू नये अशी त्यांची भूमिका असते. त्यापैकी काही मुलं परिस्थितीशी जुळवून घेत अतिशय समंजसपणे वागतात. तर काही मुलांची भावनिक व व्यावहारिक वर्तणूक समस्याप्रधान होऊन बसते. अशांपैकी काही दत्तक मुलांचा स्वभाव आक्रमक, वागणूक आक्रस्ताळी आढळून येते. त्यांच्या शैक्षणिक जीवनात बाधा येते. चोरी करण्याची व विनाशाची प्रवृत्ती आढळून येते. मोठेपणी तर त्यांची वर्तणूक जास्तच गुंतागुंतीची होऊन बसते.

अशा काही मुलांची पाहणी केल्यानंतर असं आढळून आलं आहे, की लहानपणी व किशोरवयातही आपल्याला दोन वेगवेगळे आईवडील असल्याची जाणीव या मुलांना झालेली असते. यापैकी एक पालक चांगले आहेत व दुसरे वाईट आहेत, अशी तुलना त्यांनी मनातून केलेली असते. आपले जन्मदाते आईवडील कोण आहेत, याची जिज्ञासा या मुलांमध्ये असते व त्यामुळे दत्तक आईवडिलांंशी त्यांचा संघर्ष सुरू होतो. जन्मदात्यांची भेट झाली व त्यांच्या अडचणींची कल्पना आली, की पुष्कळशा मुलांचं वर्तन सकारात्मक होतं. विशेषत: तारुण्याच्या उंबरण्यावरच्या अथवा प्रौढ मुलांमध्ये हा बदल जाणवतो.

सर्वच दत्तकपुत्रांचं वर्तन समस्या निर्माण करणारं असतं असं नाही. मात्र एका मुलाची केस वेगळी आहे. त्या मुलास तीन वर्षांचा असताना दत्तक घेण्यात आलं होतं. सातवीत जाईपर्यंत मुलगा नीट वागत होता. त्यानंतर मात्र त्याला घरातून पैसे चोरण्याची सवय लागली. चोरलेले पैसे मित्रांना दाखवून तो भाव खात असे. या पैशांतून तो की-चेन्स, कॅसेट्स, वॉकमन इत्यादी वस्तू आणत असे व नंतर त्यांची नासधूस करत असे. पालकांनी सुरुवातीला त्याच्याकडे दुर्लक्ष केलं. एक दिवस मात्र त्या मुलाने घरातून तीनेक हजार रुपयांची चोरी केली व त्यातून परस्पर सायकल विकत घेऊन आला. त्याच्या वाईट सवयीला आळा घालावा म्हणून पालकांनी पोलिसात तक्रार केली. तेव्हा या मुलाने चोरीची कबुली दिली व आपण मित्रांसमवेत एखादी बँक लुटण्याची योजना आखत असल्याचंही सांगितलं.

नववीत गेल्यावर त्याने शाळेला रामराम ठोकला. आपल्याला नोकरी करून पैसे कमवायचे आहेत, ही सबब त्याने सांगितली. नंतर अगदी सामान्य परिस्थिती असलेल्या मित्रांच्या संगतीत महिनाभर वावरला. त्यांच्याबरोबर डाळ-राइस खाऊन त्याने दिवस काढले. या परिस्थितीला कंटाळून तो पुन्हा शाळेत गेला. पण अभ्यास न करता खेळांमध्ये रमला. जिममध्ये जाण्याचा हट्ट करू लागला. अभ्यासाकडे दुर्लक्ष झाल्याने तो नववीत नापास झाला. पुढे पुढे तर हॉटेलिंग करण्यासाठी, सिनेमे पाहण्यासाठी तो वारंवार पैसे मागू लागला. दिले नाही तर आईवडिलांना त्रास देऊ लागला. त्याला मोटारबाइक, कार, की-चेन्स यांचा हव्यास होता. तो आई-बाबांकडून फार अपेक्षा ठेवू लागला. त्याच्या मनाविरुद्ध काही झालं, तर तो आईचे अक्षरश: केस ओढत असे. त्याच्या या क्रूर वागण्याने दोनदा आईची तब्येत बिघडली.

( क्रमश:)

तुम्ही तुमचे प्रश्न किंवा अडचणी डॉ. गिरीश संघवी यांना विचारू शकता. आमचा पत्ता : ' अंदर की बात ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी.एन. रोड, मुंबई - 400001.

डॉ. गिरीश संघवी

 
</text>
</doc>
