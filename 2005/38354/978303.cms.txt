<doc>
<docno>978303.cms.txt</docno>
<text>
 
सदर
व्हेज मेजवानी
[ Sunday, January 02, 2005  07:33:38 pm]


मुंबईत काही मोजकीच अशी काही ठिकाणं आहेत, की जिथे अगदी सात्विक, चवदार असे पदार्थ मिळतात. जसं दादरला गेलं की पटकन काही नावं ही ठरलेलीच. गिरगावात काय विलेपार्ल्यातही तीच तऱ्हा आहे. इथे मिळणारे पदार्थही टिपिकलच ; पोहे, भजी, शिरा-उपमा, थालीपीठ अशाच कॅटेगरीतले. असंच एक ठिकाण मिर्च मसाला प्युअर व्हेज फास्ट फूड दादर पश्चिमेला पोर्तुगीज चर्चच्या अगदी पाठच्या बाजूस आहे. नाव जरी मिर्च मसाला असलं तरी इथले पदार्थ मात्र अगदीच झणझणीत नसतात.

मिर्च मसालामध्येही असेच टिपिकल पदार्थ मिळतात. ज्यात पोहे, वांगीपोहे, शिरा-उपमा, थालीपीठ, टोमॅटो वडा, कोल्हापुरी मिसळ, वेगवेगळ्या प्रकारची भजी तसंच फराळी मिसळ, साबुदाणा वडा, उपवास थालीपीठ, राजगीरा पुरी, भाजी आणि खरवस अशा काही टिपिकल पदार्थांची गणती केली जाईल. मात्र या ठिकाणी हेच पदार्थ मिळतात असं नाही तर थाळी, चाट, पावभाजी, सॅण्डविच, मिल्क शेक, हॉट ब्रेवरेजेस आणि खास व्हेज चायनीज असा भला मोठा मेन्यू आहे.

इतकंच नव्हे तर इथे पंजाबी डिशेश म्हणजेच ' दक्षिणेकडील खासियत ' ही आहेच. ज्यात इडली सांबार, मेदूवडा सांबार, डोशाचे सात प्रकार आणि उत्तप्पा असा मेन्यू आहे. ' पदार्थांची वर्गवारी केली की कोणी काय खावं यासाठी वेगळं असं काही करावं लागत नाही. प्रत्येक जण आपापल्या चवीनुसार आणि आवडीनुसार पदार्थांची ऑर्डर देऊ शकतो. शिवाय खवय्यांची आवड लक्षात घेऊनच इथे मेन्यूची विभागणी केलेली आहे. सर्व पदार्थ व्हेज असल्याने वार पाळण्याचंही बंधन नाही ,' आपल्या मिर्च मसालाची खासियत सुनील आणि सुचिता देशपांडे सांगत होते.

इथे मिळणाऱ्या डोशातला स्प्रिंग डोशाचा वेगळेपणा हा तर आवडण्यासारखाच. हा डोसा जरी नेहमीसारखा दिसत असला तरी त्याची चव आणि प्रेझेण्टेशन इतकं छान आहे, तो खाण्याचा मोह आवरता येणंच शक्य नाही. हा डोसा लहान लहान पिसेसमध्ये र्सव्ह केला जातो. टोमॅटो वड्याला तर वेगळीच टेस्ट आहे. वड्याच्या भाजीत टोमॅटो घातला की झाला टोमॅटो वडा, असं मुळीच नाही. तो एका विशिष्ट पद्धतीने बनवला तरच तो छान लागतो.

शिवाय मटार पॅटिस एक खाऊन न भागण्यासारखंच आहे. भाजणीच्या वड्यासाठी तर खास जैन ( कांदाविरहित) ऑप्शनही त्यांनी ठेवला आहे. शिवाय भाजणी घरचीच असल्याने त्याला मागणी प्रचंड आहे. इथली थाळी हा प्रकार तर उत्तम आहे. या थाळीत एक वाटी भाजी, डाळ दोन पोळ्या, भात, रायता आणि पापड इतकं असतं तर स्पेशल थाळीत जोड असते ती गाजर हलवा, गुलाबजाम यापैकी एका पदार्थाची आणि एका पोळीची. इथे मिळणारी मुगाची खिचडीही छानच आहे! इथे वेगळी अशी अॅक्वागार्ड पाणीपुरी मिळते. हिचं वेगळंपण म्हणजे यासाठी अॅक्वागार्डचंच पाणी वापरलं जातं. या मिर्च मसालामध्ये मिळणाऱ्या पदार्थांच्या किमती इतक्या वाजवी आहेत की दोन- चार जण मिळून इथे हादडायला गेले तरी त्यांच्या खिशाला सहजच परवडतील.

आता जरी मार्गशीर्ष महिना असला आणि नॉन व्हेज खाणाऱ्यांची जरा तारांबळच उडाली असली तरी छान आणि चवीचं व्हेज खाणाऱ्या खवय्यांसाठी हे ठिकाण म्हणजे जणू पर्वणीच आहे बरं!

या मिर्च मसालाच्या देशपांडेंची खासियत म्हणजे ते इथे आलेल्या खवय्यांच्या सूचनांचाही ते विचार करतात. नव्हे तर त्यावर अमल केला जातो. हल्लीच्या ट्रेण्डनुसार इथेही फ्री होम डिलिवरीची व्यवस्था आहेच. त्यासाठी 24223037 या नंबरवर फोन करायचा. आर्डर मात्र कमीत कमी पन्नास रुपयांची हवी.

रसाळराव

 
</text>
</doc>
