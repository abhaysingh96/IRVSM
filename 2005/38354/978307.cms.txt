<doc>
<docno>978307.cms.txt</docno>
<text>
 
हेल्थ
स्ट्रोकची भीती
[ Sunday, January 02, 2005  07:36:33 pm]


स्ट्रोक कसा उद्भवतो ?

मध्यमवयीन आणि वयस्कर व्यक्तींना स्ट्रोकचा अॅटॅक येण्याची शक्यता असते. यात त्यांना शरीराचा अर्धा भाग हलवण्यास त्रास होतो, नीट बोलता येत नाही, मोठ्या प्रयत्नांनी शब्द तोंडातून बाहेर पडतो. बोलताना चेहरा वाकडातिकडा होतो. अॅटॅकच्या वेळी हातापायाला मुंग्या येणं, डोकं गरगरणं, शरीराच्या एका बाजूचा हात आणि पाय, दोन्ही पाय, चारही अवयव यांच्यात लक्षणं जाणवतात. फिट येणं, श्वासोच्छवासात त्रास होणं आदी लक्षणं जाणवतात.

स्ट्रोक होण्याचं प्रमुख कारण काय आहे ?

प्रमुख कारणांप्रमाणे स्ट्रोकचे दोन प्रकार आहेत :

1. इस्कॅमिक : मेंदूला आवश्यक रक्तपुरवठा झाला नाही, तर हा अॅटॅक येतो.

2. हेमरॅजिक : मेंदूला रक्तपुरवठा करणाऱ्या वाहिन्या फुटल्याने हा अॅटॅक येतो.

स्ट्रोकचा अॅटॅक येण्यात वयाची भूमिका काय ?

वय हा यातला महत्त्वपूर्ण भाग आहे. वाढत्या वयाबरोबर आथेर्रोस्क्लेरोसिसमुळे मेंदूला रक्तपुरवठा करणाऱ्या वाहिन्या घट्ट होऊ लागतात. परिणामी मेंदूत क्लॉट निर्माण होतो. स्ट्रोकचा अॅटॅक येण्याची शक्यता त्यामुळे वाढते. वयस्कर व्यक्तींमध्ये अशा प्रकारचा स्ट्रोक प्रामुख्याने आढळून येतो.

स्ट्रोकचा हाय ब्लड प्रेशरशी काय संबंध आहे ?

दीर्घकाळ चालणारा हाय ब्लड प्रेशरचा त्रास स्ट्रोक होण्यास कारणीभूत ठरू शकतो. हाय ब्लड प्रेशरवर उपचार न केल्यास हा धोका वाढतो. क्रिटीकेअर हॉस्पिटल अॅण्ड रिसर्च सेण्टरमध्ये ब्लड प्रेशरवर वेळेवर आणि आधुनिक पद्धतीचे उपचार केले जातात. 20 ते 30 वर्षं वयात हाय ब्लड प्रेशरमुळे हॅमरॅजिक स्ट्रोक होण्याची शक्यता असते.

माझ्या चौदा वर्षांच्या एका बहिणीला स्ट्रोक झाल्याने उपचार सुरू आहेत. हृदयातील झडपांमध्ये असणाऱ्या प्रॉब्लेममुळे हा अॅटॅक आल्याचं डॉक्टरांचं म्हणणं आहे. हे खरं आहे का ?

होय! हृदयातील मायट्रल, एऑटिक, ट्रायकास्पिड या झडपांमध्ये बिघाड झाल्यास रक्ताची गाठ निर्माण होणं किंवा वेजिटेशन यासारख्या समस्या उद्भवतात. हृदयाची अवस्था बिघडल्यामुळे या गाठी रक्तप्रवाहात अडथळा निर्माण करतात. त्यामुळे रक्ताचा प्रवाह सदोष होतो. या पेशण्ट्सना टूडी इकोकाडिर्योग्राफी, कलर डॉपलर अशी ट्रिटमेण्ट दिली जाते. अॅण्टिकॉग्युलेण्ट्स (रक्त पातळ करणारं औषध) देऊन त्यांच्यावर उपचार केले जातात. पेशण्टच्या वाल्व्जमध्ये इन्फेक्शन झाल्यास त्यांना हॉस्पिटलमध्ये अॅडमिट करावं लागतं.

आखडलेपणा, मुरगळणं ही स्ट्रोकची लक्षणं आहेत का ?

इस्कॅमिक किंवा हॅमरॅजिक स्ट्रोकमध्ये मंेंदूच्या बऱ्याच भागांना सूज येते. याला सेरिब्रल एडेमा म्हणतात. यात डोक्याच्या आतील भागावर प्रचंड दबाव निर्माण झाल्याने शरीरात आखडलेपणा जाणवू शकतो. हॅमरॅजिक स्ट्रोकमध्ये मोडवल्यासारखी अवस्था वाटू शकते. कधीकधी शरीरात सोडियमची मात्रा कमी झाल्यासही असं होऊ शकतं.

डॉ. दीपक नामजोशी

 
</text>
</doc>
