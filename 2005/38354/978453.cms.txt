<doc>
<docno>978453.cms.txt</docno>
<text>
 
देश-विदेश
आसाममध्ये महिलांवरील अत्याचारात वाढ
[ Sunday, January 02, 2005  10:56:18 pm]


वृत्तसंस्था

नवी दिल्ली : महिलांवरील अत्याचार समाजात नवीन नाहीत. समाज आधुनिक होत असला तरी स्त्रियांवरील अत्याचारा कमी झालेले नाहीत, हे राष्ट्रीय महिला आयोगाने आसाममधील महिला अत्याचारांवर सादर केलेल्या एका अहवालात दिसून आले. नवऱ्याकडून मारहाण आणि बलात्कार हे दोन प्रमुख गुन्हे येथे आढळले.

मुली आणि महिलांविरुद्धच्या गुन्ह्यांमध्ये 1997 ते 2002 या पाच वर्षात 36 टक्क्यांनी वाढ झाली आहे. लग्न झालेल्या स्त्रिवर नवऱ्याचा ' सर्वाधिकार ' आहे, असे पूर्वापार समजले जाते. त्यामुळे बायकोला मारणे ही बाब आजही देशात खूपच सामान्य आहे. पैशांच्या लोभापायी, लग्न करण्यासाठी अनेक महिलांचे, मुलींचे अपहरण होते. अनेकदा अशा घटनांमधून त्यांच्यावर बलात्कारही होतात आणि स्त्रीचे आयुष्य उध्वस्त केले जाते. आसामही या गुन्ह्यांना अपवाद नाही. येथे 1997 मध्ये 1113 अपहरणाच्या , 775 नवऱ्याकडून मारहाणीचे गुन्हे होते. त्यात 2002 मध्ये अनुक्रमे 1229 आणि 1560 एवढी वाढ झाली आहे. बलात्काराच्या घटनांमध्ये 717 वरून 2002 मध्ये 884 एवढी वाढ आढळते.

आसामच्या 23 वेगवेगळ्या जिल्ह्यांची पाहणी केली असता असे आढळले की, फक्त महिलांविरुद्धच्या गुन्ह्यांत वाढ झाली नसून एकंदरीतच गुन्ह्यांमध्ये वाढ झाली आहे. कामरुप जिल्ह्यांत सर्वात जास्त म्हणजे 11.02, हिंसा आणि गुन्हे वाढले आहेत. त्यापाठोपाठ केचर (10.28 टक्के), नागाव( 9.84 टक्के) येथे गुन्ह्यांची नोंद आढळते. पण गांभीर्याची बाब म्हणजे देशभरातील गुन्ह्यांची तुलना करता आसाममध्ये सर्वात कमी गुन्हे होतात.

कामरुप जिल्ह्यात अपहरणाच्या 1002, बलात्काराच्या 431 आणि शरीरविक्रेयाच्या 44 घटना आढळल्या. नागाव जिल्ह्यात अत्याचाराच्या 611 घटना तर नवऱ्याकडून मारहाणीच्या 1121 आणि हुंडाबळीच्या 40 घटना घडल्या. या सर्व घटना देशातील महिलांवरील अत्याचार आणि हिंसेशी तुलना करता कमीच आहेत असे या अहवालात नमूद केले आहे.

आसामसारख्या लहानशा राज्यात महिलांवरील होणारे अत्याचार पाहिले असता, देशभरातील अत्याचाराची पुसटशी कल्पना आपल्याला येते. महिलांना माणूस म्हणून वागणूक न देता दुय्यमपणे वागविले जाते. महिलांवरील हे अत्याचार आणि गुन्हे थांबवण्यासाठी पुरुषांची आणि ओघाने समाजाची मानसिकता बदलण्याची गरज आहे. त्याबरोबरच स्त्री शिक्षणही महत्त्वाचे आहे.

 
</text>
</doc>
