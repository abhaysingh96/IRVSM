<doc>
<docno>978045.cms.txt</docno>
<text>
 
महामुंबई
लोडशेडिंगला लगाम!
[ Sunday, January 02, 2005  12:02:48 am]


धनंजय गोडबोले

मुंबई : राजरोस होणाऱ्या विजेच्या चोऱ्या रोखण्यासाठी वीज मंडळाने राज्यभर हाती घेतलेल्या जोरदार मोहिमेमुळे 3400 मेगावॉटचे लोडशेडिंग केवळ एका महिन्यात 2400 मेगावॉटवर आले असून वीजचोऱ्यांना आणखी आळा घालण्यात यश आले, तर लोडशेडिंगच्या वेळा आणि प्रमाण कमी होऊ शकेल, किमान आहे त्यापेक्षा वाढणार नाही, अशी शक्यता निर्माण झाली आहे. एकट्या नाशिक विभागातच 125 मेगावॉटची चोरी होत असल्याची धक्कादायक बाब उघडकीला आली आहे.

चोरीच्या विरोधातील ही मोहीम अधिक जोरात राबविण्याचे आदेश संबधित विभागाच्या अधिकाऱ्यांना देण्यात आले आहेत. यात राजकीय हस्तक्षेप होऊ नये याची काळजी घेण्यात आल्याने शेकडो मेगावॉटच्या चोऱ्या पकडण्यात आल्या आहेत.

विलासराव देशमुख सरकार सत्तेवर आले, तेव्हा 3000 ते 2800 मेगावॉट विजेचा तुटवडा जाणवत होता. त्यातच शेतीपंपांना मोफत वीज देण्याच्या निर्णयामुळे वीजवापराच्या प्रमाणात झपाट्याने वाढ झाली. शेतकऱ्यांना मोफत वीज मिळते म्हटल्याबरोबर अन्य ठिकाणी आकडे टाकण्याचे प्रकारही वाढीस लागले. त्यातच काही ठिकाणचे वीजनिमिर्ती संच बंद पडल्याने राज्यात विजेचे तीव्र संकट निर्माण झालेे. त्यातून मार्ग काढण्यासाठी मुंबई वगळता राज्यात मोठ्या प्रमाणात लोडशेडिंग करण्याच्या निर्णय घेण्यात आला.

या उपाययोजना सुरू असतानाच वीज मंडळाने वीजचोरांविरुद्ध युद्धपातळीवर मोहीम हाती घेऊन कडक कारवाई सुरू केल्याने विजेच्या वाढीव वापरात झपाट्याने घट झाल्याचे दिसून आले. या धडक कारवाईचा खरा परिणाम नाशिक विभागात होऊन तेथे वीजवापराचे प्रमाण 125 मेगावॉटने कमी झाले. जळगाव भागात अधिकाऱ्यांनी पाच हजार कनेक्शनची तपासणी केली, तेव्हा 1753 कनेक्शनधारक 7036 अश्वशक्तीची चोरी करीत असल्याचे आढळून आले. वीजचोरी हुडकून काढण्यासाठी विशेष दक्षता पथकांची निमिर्ती करून आकडे टाकून वीज चोरी करणाऱ्या व्यापारी, उद्योजक व इतर व्यावसायिकांवरही कडक कारवाईचे धोरण स्वीकारल्याने राज्याच्या अन्य भागांतूनही सुमारे 200 मेगावॉटचा लोड कमी झाल्याचे वीज मंडळाचे अध्यक्ष जयंत कावळे यांनी सांगितले. दक्षता पथकाने औरंगाबाद विभागात 15 हजार, नागपूर विभागात 10 हजार 500, तर लातूर विभागात नऊ हजारांहून अधिक कनेक्शन तोडून टाकली.

 
</text>
</doc>
