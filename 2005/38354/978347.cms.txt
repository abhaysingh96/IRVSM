<doc>
<docno>978347.cms.txt</docno>
<text>
 
महामुंबई: मुंबई टाइम्स
मुंबईतले चेकनाके होणार चकाचक!
[ Sunday, January 02, 2005  08:15:27 pm]


दहिसर चेकनाक्याचं सुशोभीकरण लवकरच

हेमंत साटम

शहरात प्रवेश करताक्षणीच दिसते कमालीची बेशिस्त. खड्ड्यांनी भरलेल्या रस्त्यांमध्ये एका कोपऱ्यात ' स्वागत असो ' ची मळखाऊ पाटी! हायवे असूनही वाहतुकीची कोंडी आणि हॉर्नचा कर्कश्श मारा नवख्या माणसाला गोंधळात टाकतो. महाराष्ट्राची राजधानी असणाऱ्या मायानगरी मुंबापुरीत शिरताना असं ओंगळवाणं दृश्य दिसावं, ही खरंच दुदैर्वाची गोष्ट आहे. पण ' मुंबईचं उत्तरेकडचं प्रवेशद्वार ' असणाऱ्या दहिसर चेकनाक्याचं दृश्य लवकरच बदलणार आहे. येत्या दीड ते दोन वर्षांत इथलं दृश्य चकाचक आणि आधुनिक मुंबईचं प्रतिनिधित्त्व करणारं असेल!

फक्त दहिसर चेकनाकाच नव्हे, तर मुलुंड आणि वाशी इथली शहराची प्रवेशद्वारंही आधुनिक मुंबईची ओळख बनावीत, यासाठीचा प्रस्ताव मुंबई महापालिकेत संमत झालाय. या प्रस्तावात सुशोभीकरणासाठी दोन कोटी रुपयांची तरतूद होती. त्याचा पहिला टप्पा दहिसरपासून सुरू होणार असल्याचे संकेत आहेत. दहिसर चेकनाक्यावरील प्रस्तावित आराखडा तयार असून त्यासाठी फक्त पीडीडब्ल्यू डिपार्टमेण्टची अंतिम मोहोर बसणं शिल्लक आहे.

दहिसर-मीरा रोड सीमेवरचं कळकट वातावरण पूर्णपणे बदलण्यात आकर्षक कमान उभारण्याचा हा प्रस्ताव मोलाची भर घालणार आहे. या कमानीची उंची साधारण 100 फूट असेल. तसंच त्याची व्याप्ती हायवे ते कॅरेज वे अशी आहे. कमानीची रुंदी 40 फूट आणि लांबी 130 फूट असेल. याशिवाय रस्त्याच्या दुतर्फा प्रत्येकी पाच लेन्स असतील. विशेष म्हणजे जकातचोरी रोखण्यासाठी तैनात महापालिकेच्या चौक्यांसह इतर सर्व चौक्या लेनमधील बांधकामादरम्यान कायमस्वरूपी उभारण्यात येतील. ही प्रत्येक लेन साडेतीन मीटर असेल. त्याशिवाय दुभाजकांमध्ये ' व्ह्यूइंग गॅलरी ' असेल. या सर्व आराखड्यामुळे वाहतूककोंडी होणार नाही. इथे वनविभाग, वाहतूक पोलिस, कस्टम, एक्साइज आदींच्या चौक्या असतील. नव्या बांधकामानंतर सर्व चौक्यांना देखरेखीसाठी फायदा होईल. या कर्मचाऱ्यांना सध्याच्या प्रतिकूल परिस्थितीत काम करण्याऐवजी चांगल्या वातावरणात काम करायला मिळेल.

या प्रस्तावित महाद्वारातून आधुनिक मुंबईचं आधुनिक रूप दिसेल, असं मत महापालिकेचे सीनिअर आकिर्टेक्ट सुरेंद बोराळे यांनी व्यक्त केलं. शहर कसं असेल, याची उत्सुकता घेऊन पहिल्यांदाच मुंबईत येणाऱ्या पर्यटकाचा पूर्ण अपेक्षाभंग सध्याच्या चेकनाक्यावर होतो. ही गोष्ट भविष्यात दिसणार नाही, यासाठी सातत्याने प्रयत्न करण्याचं नगरसेवक प्रकाश कारकर, सुनील डहाळे यांनी सांगितलं. सध्या अत्यंत वाईट अवस्थेत असणारी शहराची प्रवेशद्वारं उजळून निघाली, तर हा बदल निश्चितच स्वागतार्ह असेल, असा विश्वास सभागृह नेते प्रभाकर शिंदे यांनी व्यक्त केला.

 
</text>
</doc>
