<doc>
<docno>978311.cms.txt</docno>
<text>
 
प्रगती फास्ट
 क्रिएटिव माइण्ड
[ Sunday, January 02, 2005  07:39:37 pm]


पैसा मिळवण्यापुरतं करिअर मर्यादित राहूच शकत नाही. काही जणांची क्रिएटिविटी त्या पलीकडे पोहोचते. स्वत:च्या क्रिएटिविटीला न्याय देण्यासाठी धडपडणाऱ्या सीमा मुंडलेने ' क्रिएटिव मिरॅकल्स ' च्या माध्यमातून हेच दाखवून दिलं आहे. वडिलांचा बिझनेस पुढे चालवण्याऐवजी तिने स्वत:ची कंपनी सुरू करण्याचं स्वप्न पूर्ण केलं.

बीई झाल्यानंतर काय करणार, हा प्रश्न पडतच नाही. कारण त्यानंतर सगळेच इंजिनीअर होतात आणि एखादी लठ्ठ पगाराची नोकरी स्वीकारतात. आता प्रमोशन मिळवणं किंवा चांगला पगार देतील अशा कंपन्यांचे जॉब स्वीकारणं इतकंच हातात राहतं. पण ही मळवाट सोडून करिअर करायचं, थोडीशी जोखीम असेल पण काही वेगळं करण्याचं धाडस सीमा मुंडलेने केलं आहे. जॉबदरम्यान मिळालेला अनुभव आणि आत्मविश्वासाचा उपयोग करून आपण कंपनीचा फायदा करून देत असतो. मात्र याच अनुभव आणि आत्मविश्वासाच्या जोरावर सीमाने चक्क स्वत:ची कंपनी सुरू केली. तीही साधीसुधी नाही तर चक्क वेबसाइट, इण्डस्ट्रिअल प्रोजेक्टसारख्या क्रिएटिव फिल्डमधली.

सीमाचे वडीलही उद्योजक, पण सीमाने त्यांच्या उद्योगात रस घेण्याऐवजी स्वत:ची कंपनी सुरू करण्याचं स्वप्न पाहिलं आणि ते पूर्ण केलं. अर्थात, ही वाट अवघड होती. केवळ आत्मविश्वासाच्या बळावर तिने हा बिझनेस सुरू केला. करिअर करताना स्वत:चं असं काहीतरी करायचं, हे तिने आधीच ठरवलं होतं. त्यासाठी ती इलेक्ट्रॉनिक्स इंजिनीअर झाली. पण ती ग्रॅज्युएट होईपर्यंत इण्डस्ट्रीमधले ट्रेण्ड खूप बदलले होते.

सॉफ्टवेअरच्या बूमचा तो काळ होता. तेव्हा सगळेच सॉफ्टवेअर क्षेत्रात करिअर करायला उत्सुक होते. मग त्यानुसार सीमाने निर्णय घेतला. सुरुवातीला काही बेसिक कोर्स करून रीतसर जॉब करायला सुरुवातही केली. पहिल्यापासून काही प्रोजेक्ट स्वत:च्या बळावर पूर्ण करण्याची तिची तयारी होती. नोकरी करताना आपण निव्वळ कम्प्युटर प्रोगामर म्हणूनच काम करत राहायचं का, असा प्रश्न तिला वारंवार पडायचा. वेगवेगळ्या ठिकाणी नोकरी करून पाहिली. खरं तरं नोकरी हा पाया होता. पण तिचं क्रिएटिव माइण्ड तिला स्वस्थ बसू देत नव्हतं. अर्थात नोकरीही केवळ दहा ते पाचची जबाबदारी म्हणून केली नाही. तिथे काम करताना जास्तीतजास्त लोकांशी ओळख कशी करून घ्यायची, त्यांना काम कसं समजावून सांगायचं, याबाबत ती नेहमीच जागरूक राहिली. त्याचा फायदा तिला मिळाला तो स्वत:ची कंपनी सुरू करताना.

नोकरी करताना प्रोजेक्ट लीडर म्हणून काम केलं होतं. संपूर्णत: सॉफ्टवेअरशी संबंधित असलेलं काम असूनही सीमाने ते खूप वेगळ्या प्रकारे केलं. प्रोगामर ते मॅनेजर अशा यशाच्या पायऱ्याही व्यवस्थित पार पाडल्या. पण इतकंच पुरेसं नव्हतं. मग तिने स्वत:ची कंपनी सुरू करायचं ठरवलं. मग त्यासाठी घर हेच ऑफिस बनलं. घरातली मंडळी आणि कम्प्युटर हेच तिचं भांडवल होतं. आयटी माकेर्टमध्ये ही गुंतवणूक कुणालाही नगण्य वाटेल. पण नोकरीदरम्यान मिळालेला कामाचा अनुभव आणि ओळखींच्या बळावर ही झेप तिने घेतली. त्यातून क्रिएटिव मिरॅकल्स या तिच्या हक्काच्या कंपनीला मूर्त स्वरूप मिळालं.

सॉफ्टवेअरचे वेगवेगळे कोर्स अगदी बेसिक कोर्स तिला फायदेशीर ठरला. पण या क्षेत्रात येण्यासाठी केवळ हाच अभ्यास उपयोगी ठरत नाही, तर त्यासाठी नव्या आणि क्रिएटिव गोष्टी करण्याची तयारी हवी, असं सीमा सांगते. वेब डिझाइन्स, प्रोजेक्ट रायटिंग, भाषांतर अशी कामं करण्यासाठी ही कंपनी सुरू करण्यात आली. ही काम करताना सीमाच्या क्रिएटिविटीला न्याय मिळत गेला. या क्षेत्रातील व्यक्तींशी ओळख आणि कन्विन्सिंग पॉवरच्या जोरावर आयटीतील मोठ्या कंपन्या क्लायण्ट म्हणून मिळवले. ' भाषांतर करून देताना केवळ देशातील नव्हे, तर परदेशी भाषांमधला मजकूर भाषांतरित करून देण्याची सोय केली. त्यामुळे अनेकांशी केवळ बेबसाइटच्या माध्यमातून संपर्क वाढवता आला ,' असं ती आवर्जून सांगते.

सीमाने काम करण्यासाठी आधी अभ्यास केला. पण प्रत्यक्ष काम करताना आलेले अनुभव तिच्यासाठी अभ्यासाइतकेच उपयोगी पडले. तिच्या मते, काम करताना चिकाटीही हवी.

अनेकदा आपलं काम समजावून देताना ती समोरच्याला आवडत नाही. पण कामात सातत्याने सुधारणा केली आणि त्याची आवश्यकता इतरांना पटवून दिली तर यश नक्कीच मिळतं, असं तिचं म्हणणं आहे.

पण सीमाने अगदी कमी वयात आणि अल्पावधीत हे यश मिळवलं. शिवाय डोंबिवलीसारख्या छोट्याशा शहरात या उद्योगाची सुरुवात केली, हेही लक्षात घ्यायला हवं. यश मिळवण्यासाठी वेळ आणि तुम्ही कुठे राहता, यांची कधीच बंधन येत नाहीत. लवकरच तिला माकेर्टिंग क्षेत्रात येणाऱ्या तरुणांना मार्गदर्शन करायचं आहे. त्यासाठी ट्रेनिंग देण्याचा तिचा मानस आहे. अनेक मुली इंजिनीअर होतात. नोकरी करून अधिकाधिक पैसा मिळवण्याच्या नादात त्यांची क्रिएटिविटी मरून जाते. पण सीमाने सातत्याने नवं काही करण्याची वृत्तीच स्वत:चा व्यवसाय म्हणून स्वीकारली आहे. तिच्या कामाविषयी आणखी माहिती तिच्या ह्यद्गद्गद्वड्डद्वह्वठ्ठस्त्रद्यद्गञ्चष्ह्मद्गड्डह्लद्ब 1 द्गद्वद्बह्म ड्डष्द्यद्गह्य श्ाह्म द्बठ्ठद्घश्ाञ्चष्ह्मद्गड्डह्लद्ब 1 द्गद्वद्बह्मड्डष्द्यद्गह्य. ष्श्ाद्व या साइटवर मिळू शकेल.

अपर्णा पाटील

 
</text>
</doc>
