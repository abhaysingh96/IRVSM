<doc>
<docno>978396.cms.txt</docno>
<text>
 
बहुतांची अंतरे
नसती उठाठेव!
[ Sunday, January 02, 2005  10:19:24 pm]


सचिनने बीबीसीच्या लोगोखाली भारताच्या राष्ट्रध्वजाची प्रतिकृती लावली, म्हणजे त्याने राष्ट्रध्वजाचा अपमान केला, असे मानणाऱ्यांना मी सुचवू इच्छिते की, जी गोष्ट घडून गेली त्यावर फुकट चर्चा करण्यापेक्षा पुन्हा असे घडू नये, यासाठी प्रयत्न करणे, उपाय शोधणे गरजेचे आहे.

देशात कितीतरी प्रश्ान् अजून अनुत्तरित आहेत, त्यांना वाचा फोडण्याचे काम वर्तमानपत्रातून क्वचित होताना दिसते. याउलट वायफळ चचेर्द्वारे लोकांच्या मनात एखाद्याबद्दल उगीचच गैरसमज निर्माण करण्याचा प्रयत्न होत आहे, असे दिसते. वृत्तपत्र हे समाजमनाचा आरसा आहेत, असे म्हटले जाते. तेव्हा त्यांनी फक्त जे आहे ते जसेच्या तसे लोकांसमोर मांडण्याचा प्रयत्न करावा. आपली वैयक्तिक मते लोकांवर बळजबरीने लादण्याची अरेरावी करू नये.

राहिला प्रश्न राष्ट्रध्वजाच्या अवमानाचा! तर राष्ट्रध्वजाचा अवमान बघण्याचे दोन दिवस असतात. एक 16 ऑगस्ट आणि दुसरा 27 जानेवारी! रस्त्यांवर राष्ट्रध्वजाच्या चिंध्या होऊन पडलेल्या दिसतात. पायाखाली तुडवलेले ' हे ' राष्ट्रध्वज तुम्हाला दिसत नाहीत का हो ? सचिनच्या हेल्मेटवरील राष्ट्रध्वजाच्या तुलनेत या रस्त्यावर तुडवल्या गेलेल्या राष्ट्रध्वजाचा आकार निश्चितच मोठा असतो नाही का ? हे निव्वळ पोकळ बोलणे नाही. ' असे ' तिरंगे मी स्वत: रस्त्यावरून उचलले आहेत.

एवढेच कशाला ? संसदेत राष्ट्रगीत चालू असताना कितीतरी लोक हात बांधून मान खाली घालून उभे असतात. त्यांच्यावर का नाही टीका होत ? '' राष्ट्रगीताला उभे आहात की राष्ट्राला श्ाद्धांजली द्यायला उभे आहात ?'' असा प्रश्ान् त्यांना का नाही विचारला जात ? असो, सचिनला राष्ट्रप्रेम आहे की नाही, हा वादाचा मुद्दा असूच शकत नाही. कारण आज त्याच्याच जोरावर क्रिकेट विश्वात भारतीय संघाचा टिकाव आहे.

विपुला विलास ठाकुर, भाईंदर, जि. ठाणे.

 
</text>
</doc>
