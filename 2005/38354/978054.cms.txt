<doc>
<docno>978054.cms.txt</docno>
<text>
 
महाराष्ट्र
'मुख्यमंत्री व्हायचंच मला!'
[ Sunday, January 02, 2005  12:07:16 am]


म. टा. वृत्तसेवा

अहमदनगर : महाराष्ट्राच्या मुख्यमंत्रीपदी आपण केव्हा ना केव्हा विराजमान होऊ, ती आपली इच्छा आहे, असे शिवसेना नेते राज ठाकरे यांनी शनिवारी येथे बेधडकपणे सांगून टाकले. जागतिक मराठी अकादमीच्या ' शोध मराठी मनाचा ' या संमेलनातील मुलाखतीत राज यांनी हे, निवडणूककाळात वादळी ठरलेले मनीचे गुज पुन्हा एकदा उलगडले.

मराठी माणूस आणि त्याचे अस्तित्व यासंदर्भात बोलताना राज यांनी राज्य सरकारच्या झोपड्या हटवण्याच्या भूमिकेचे समर्थन केले. शिवसेनाप्रमुखांनीही सरकारचे जाहीरपणे अभिनंदन केले आहे, याचा हवाला त्यांनी दिला. परप्रांतीयांचे लोंढे रोखण्यासंदर्भात शिवसेनेने आंदोलन केले, तेव्हा वृत्तपत्रांनी आम्हाला साथ दिली नाही, अशी खंत व्यक्त करून ते म्हणाले की, आता लोकांना हा प्रश्ान् कळला असल्यास पुन्हा आंदोलन करू आणि त्याचे नेतृत्वही करू.

मराठी वाचवण्यासाठी सर्वच पक्षांनी मूलभूत प्रयत्न करणे गरजेचे आहे. बंगाल किंवा इतर राज्यांत प्रादेशिक अस्मिता जोपासली जाते. महाराष्ट्राचे तसे होत नाही, असे सांगून, राज्यात युतीचे सरकार असताना केंदाकडून एकही मोठे पॅकेज राज्याला मिळाले नाही, याची खंतही राज यांनी व्यक्त केली. मुलाखतीदरम्यान राज यांनी राष्ट्रवादीचे अध्यक्ष शरद पवार आणि शिवसेनाप्रमुख बाळासाहेब ठाकरे यांची व्यंगचित्रेही रेखाटली. अंबरीश मिश्र आणि राजू परुळेकर यांनी ही मुलाखत घेतली. ( उद्घाटन वृतांत ... 4)

 
</text>
</doc>
