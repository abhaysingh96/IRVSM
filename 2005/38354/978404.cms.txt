<doc>
<docno>978404.cms.txt</docno>
<text>
 
लेख
झोपड्यांच्या प्रश्नातील राजकारण थांबवा!
[ Sunday, January 02, 2005  10:23:40 pm]


मुंबईमध्ये महाराष्ट्राच्या खेड्यापाड्यांतून लोक आल्यानंतर या शहरात दाक्षिणात्य आले. मग उत्तरेकडील लोंढे आले. आता जवळपास त्यांचीच बहुसंख्या व्हायला लागली. मराठी लोक अल्पसंख्य बनत गेले. या अल्पसंख्य मानसिकेतून एक कडवे राजकारण जन्माला आले. जाहीर सभेत अनधिकृत झोपड्यांना विरोध करायचा आणि दुसऱ्या बाजूला परप्रांतियांच्या झोपड्यांना जागा विकून माया जमवायची, हा उद्योगही अनेकांनी केला. याला कोणताच पक्ष अपवाद नाही.

मुंबईत सध्या युद्धपातळीवर झोपड्या पाडण्याचे काम चालू आहे. कुंभकर्णासारखी झोप काढून झाल्यावर दोन-चार वर्षांनी सरकार आणि महापालिकेला जाग येते. मग बुलडोझर फिरायला लागतात. मधल्या काळात सगळ्या सार्वजनिक आणि बेवारस खाजगी जागा या झोपडी -दादांना आणि वॉर्डा-वॉर्डातील भुरट्या पुढाऱ्यांना आंदण दिलेल्या असतात. दहा बाय दहाचे प्लॉट पाडून खाडी आणि दलदलीतील या जागा विकल्या जातात. अगदीच दलदल असेल, तर जागेचा भाव कमी असतो. भरणी घातलेल्या जागेला चांगलीच किंमत येते. जागा रस्त्याच्या बाजूला असेल तर तिला अधिकच किंमत येते ; कारण झोपड्यांची वहिवाट रुजली की तिथे नंतर दुकाने आणि हॉटेलं होतात. दलदली आणि पाणथळीच्या जागी भंगारवाले येतात किंवा भंगार गोळा करणारे भणंग लोक कसेबसे राहतात. भरणी घालण्यासाठी दगडमाती, बांबू, लाकडे, प्लॅस्टिक पुरविण्यात येतात. हा धंदाही मुंबईत मोठा आहे.

मुंबई शहरात रोज कुठून कुठून दोन-चार डझन कुटुंबे जगण्यासाठी येत असतात. सुरुवातीला ते रस्त्यावरच पथारी मांडतात. मिळेल ते काम करतात. नाहीतर कचरा गोळा करून भंगारात घालतात. शिक्षणाची गरज नसलेली अनेक कामे मुंबईसारख्या शहरात उपलब्ध होतात. अंगमेहनतीची तयारी असेल, तर उघड्यावरही आरामात दोन घास पोटात जातात. थोडेसे कसब असेल तर प्रश्ान्च मिटला.

गावात उपाशीतापाशी टाचा घासत मरण्यापेक्षा जगण्याच्या ओढीने लोक शहरात येतात. जसजशी भौतिक प्रगती होत गेली, तसतसा नागरीकरणाचा वेग वाढत गेला. लोकांचा ओघ खेड्यापाड्यातून शहराकडे सुरू झाला. नोकरी, व्यापार आणि नशीब आजमावण्यासाठी जसे लोक शहराकडे आले, तसे अठराविश्वे दारिद्याला कंटाळूनही लोक जगण्याच्या आशेने येऊ लागले. विकासाची प्रक्रिया देशात सगळीकडे समसमान पद्धतीने न झाल्याने किंवा जगात सगळीकडेच असमान पद्धतीने विकास झाल्याने अविकसित भागाकडून विकसित भागाकडे लोकांचे लोंढे गेले. सगळ्याच प्रदेशात समसमान विकास झाला असता, तर स्थलांतराच्या प्रक्रियेला इतका वेग प्राप्त झाला नसता. पण अमूक झाले असते तर तमूक झाले असते, या म्हणण्याला अर्थ नसतो.

अनेकविध कारणांमुळे काही प्रदेश आणि शहरे अधिकाधिक विकसित होत गेली. यातून जे मागास भाग होते ते मागास राहिले. विकसित आणि अविकसित भागांच्या जीवनमानात दरी वाढत गेली, तसे विकसित भागाचे आकर्षणही वाढत गेले. मुंबई हे शहर देशात सर्वाधिक वेगाने विकसित होत गेले. सुरुवातीला मुंबई नावाच्या शहरात केवळ सात बेटे होती. पुढे खाड्या आणि खाजणं बुजली आणि ती बेटे जुळली. औद्योगिक प्रगती होत असताना कामधंद्याच्या आशेने कोकण आणि पश्चिम महाराष्ट्रातील लोक इथे आले. गुजरातकडचे व्यापारी आले. कोळी आणि अन्य जमाती मुंबईचे आद्य नागरिक होते. त्यात बाहेरून आलेल्या उपऱ्यांची इतकी भर पडत गेली की आद्य निवासी आता उपरे होण्याची पाळी आली आहे. सांप्रत मुंबई ही बहुसंख्य उपऱ्यांची आहे. आता ते इथले नागरिक झाले आहेत, हा भाग वेगळा.

मुंबई शहर इतके वाढत गेले की आज या शहराची लोकसंख्या दीड कोटीच्या आसपास पोहोचली आहे. या दीड कोटी लोकांसाठी ठाणे, नाशिक या आदिवासी जिल्ह्यांतील पाणी आणण्यात आले आहे. हे शहर जसजसे विस्तारत गेले, तसतसे ते ठाणे जिल्ह्यातील गावागावात आणि शेतजमिनीत पसरत गेले. तिथले मूळ निवासी रेटत रेटत गेले. वाढत्या लोकसंख्येमुळे नागरी सुविधाही वाढत गेल्या. पण आता लोकसंख्या मर्यादेबाहेर जाऊ लागल्याने पायाभूत सुविधांवर ताण पडायला लागला आहे. महाराष्ट्राच्या खेड्यापाड्यांतून लोक आल्यानंतर या शहरात दाक्षिणात्य आले. मग उत्तरेकडील लोंढे आले आणि आता जवळपास त्यांचीच बहुसंख्या व्हायला लागली. यातून मराठी लोक अल्पसंख्य बनत गेले. या अल्पसंख्य मानसिकेतून एक कडवे राजकारण जन्माला आले. त्याचे फायदेही काहींनी उपटले. जाहीर सभेत अनधिकृत झोपड्यांना विरोध करायचा आणि दुसऱ्या बाजूला परप्रांतियांच्या झोपड्यांना जागा विकून माया जमवायची, हा उद्योगही अनेकांनी केला. याला कोणताच पक्ष अपवाद नाही.

आता मुंबईला हा भार सहन होत नाही, परप्रांतियांचे हे लोंढे थांबवा, अशी मागणी गेली काही दशके होत आहे. मराठी माणसे अल्पसंख्य झाली. उत्तरेतील लोकांची दादागिरी वाढली. व्यापार-व्यवसाय त्यांच्या हाती गेले. त्यांनी इमल्यावर इमले उभारले. मराठी भूमीपुत्र उपरे झाले, परप्रांतियांचे राजकारणातील वर्चस्व वाढले, अशी भावना रुजत गेली. शिवाय, आम्ही दिलेल्या करावर हे पोसले जाताहेत. यांच्यामुळे नागरी सुविधा अपुऱ्या पडू लागल्या असून शहर बकाल व्हायला लागले, अशीही भावना लोकांत निर्माण झाली. त्यामुळे अनधिकृत झोपड्या पाड्या आणि मुंबई शहर स्वच्छ करा, अशी मागणी सतत केली जाते. यातून 1975 सालापूवीर्च्या झोपड्या अधिकृत झाल्या. राजकीय गरजेपोटी पुढे 85 च्या , 90 च्या आणि 95 पूवीर्च्या झोपड्या अधिकृत झाल्या. कालचे उपरे आज भूमिपुत्र झाले. आता 95 च्या आधीचे सगळेच अधिकृत झाले.

अनधिकृत झोपड्या अधिकृत होत गेल्या. आता 2000 पर्यंतच्या अधिकृत करा, अशी मागणी असून तसे आश्वासन काँग्रेस-राष्ट्रवादीने आपल्या जाहीरनाम्यात दिले होते. आता जाहीरनाम्याची अंमलबजावणी करा, अशी मागणी व्हायला लागलेली असतानाच झोपड्या तोडण्याची जोरदार मोहीम प्रशासनाने हाती घेतली आहे. आतापर्यंत जवळपास 45 ते 50 हजार झोपड्या तोडण्यात आल्या असून तितकीच कुटुंबे उघड्यावर आली आहेत. झोपडीदादा आणि जमिनी बेकायदारीत्या विकणारे पुढारी मालामाल झाले असून त्यांना कसलीही तोशीस लागलेली नाही. ज्यांनी पैसे मोजले, त्यांचे संसार मोडले आहेत. शहरावरचा भार वाढत असला तरी श्रीमंतांना मुंबईत येऊन राहायला कसलीही आडकाठी नाही. भल्याबुऱ्या मार्गाने रोज शेकडो इमारती उभ्या राहात आहेत. उभ्या राहणाऱ्या इमारतींच्या संख्येवर बंधने नाहीत. ' नाविकास क्षेत्रा ' ची असलेली काही बंधनेही येनकेन प्रकारेण दूर केली जात आहेत. तेव्हा मुंबईवर काय ताण पडेल, याचा विचार होत नाही. मात्र गरिबांना मुंबईची दारे बंद करण्यात येत आहेत, असा त्याचा अर्थ आहे.

लोकसंख्येचा भार सहन करण्याची मुंबई शहराची क्षमता संपत आलेली आहे, ही वस्तुस्थिती आहे. पण आज अस्तित्वात असलेली लोकसंख्या या शहराने पेलली आहे. यापुढे ती किती पेलू शकेल, याला मर्यादा आहेत. त्यामुळे लोकसंख्यावाढीला आणि स्थलांतराला मर्यादा घालण्याची आवश्यकता आहे. त्यासाठी शास्त्रशुद्ध अभ्यास करून काही उपाय योजले पाहिजेत आणि राजकारण न आणता ते अंमलात आणले पाहिजेत. व्यापारी वापर वगळून अस्त्विात असलेल्या सगळ्या झोपड्या 1 जानेवारी 2005 पर्यंत अधिकृत केल्या तर काय होईल, याचा विचार केला पाहिजे. तो करताना यानंतर एकही झोपडी उभी राहणार नाही, यासाठी काही ठोस उपाय करता येतील का, याचाही विचार झाला पाहिजे.

अनधिकृत झोपड्यांत ज्या-ज्या प्रांतांचे लोक राहतात, त्या- त्या राज्याने त्यांच्या पुनर्वसनाची जबाबदारी घ्यावी, यासाठी काही करता येईल का पाहिले पाहिजे. देशातील काही राज्यांत स्टेट सब्जेक्ट म्हणून त्या त्या राज्यातील नागरिकांना काही अधिकार देण्यात आले आहेत. त्याप्रमाणे सगळ्या राज्यांत राज्यांचे नागरिक ही संकल्पना राबविता येईल का, हे पाहिले पाहिजे. तसे झाल्यास महाराष्ट्रातून मुंबईत आलेल्या झोपडवासियांचे राज्याचे नागरिक म्हणून राज्य सरकारला पुनर्वसन करता येईल. यानुसारच अन्य राज्यांतील झोपडवासियांच्या पुनर्वसनाच्या वाट्याची जबाबदारी त्या- त्या राज्यांवर देता येईल. त्यामुळे यासंबंधात देशाच्या पातळीवर चचेर्ने काही प्रमाणात तरी सहमती झाली, तर मुंबईसह अन्य राज्याज्तील मोठ्या शहरांतील झोपड्यांचे नियोजनपूर्वक पुनर्वसन करता येईल.

अर्थात यात अनंत अडचणी येणार, हे उघडच आहे. हितसंबंध धिंगाणा घालणार हेही खरे आहे. पण किमान या दिशेने काही विचार गांभीर्याने होण्याची गरज आहे. केवळ बुलडोझर चालवून या प्रश्ानचे उत्तर सोडविणे हा उपाय नव्हे. तसे प्रयत्न आजवर यशस्वी झालेले नाहीत. अधिकृत, अनधिकृत ठरविल्या जाणाऱ्या झोपड्यांच्या मुदती वाढवूनही प्रश्ान् सुटलेला नाही. हे वास्तव लक्षात घेऊन प्रांजळपणे काही वेगळा विचार केला पाहिजे.

प्रताप आसबे

 
</text>
</doc>
