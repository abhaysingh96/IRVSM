<doc>
<docno>978421.cms.txt</docno>
<text>
 
क्रीडा
सलमान बटच्या शतकानंतर पाकिस्तानचा डाव कोसळला
[ Sunday, January 02, 2005  10:35:47 pm]


सिडनी : सलामीवीर सलमान बटचे शतक तसेच यासिर हमीद व युनिस खानच्या चांगल्या योगदानानंतरही पाकिस्तानचा डाव कोसळला आणि तिसऱ्या कसोटीवर पहिल्याच दिवशी ऑस्ट्रेलियाने वर्चस्व मिळवले. लेगस्पिनर स्टुअर्ट मॅकगिलने निम्मा संघ गारद करण्याची करामत केली. तीन सामन्यांच्या मालिकेत ऑस्ट्रेलियाने 2-0 अशी आघाडी घेतली आहे.

बट, हमीद व युनिस या पहिल्या तीन फलंदाजांनी प्रतिर्स्पध्यांचा छान मुकाबला केल्यामुळे पाकिस्तानने 3 बाद 241 अशी मजल मारली होती. आता ते सुस्थिती मिळवणार असे वाटत असताना अवघ्या 51 धावांत त्यांचे सहा फलंदाज गारद झाले. त्यांना पुन्हा एकदा मधल्या फळीने दगा दिला. पहिल्या दिवसअखेर पाकला नऊ फलंदाज गमावून 292 धावा केल्या. अपुऱ्या सुर्यप्रकाशामुळे आठ षटके अगोदर खेळ थांबवण्यात आला.

मॅकगिलचा संघात पुन्हा समावेश करण्याचा निर्णय अचूक ठरला. वॉर्न प्रभाव पाडण्यात अपयशी ठरत असताना मॅकगिलने मिळालेल्या संधीचा छान फायदा उचलला. 33 कसोटी लढतींमध्ये आता त्यांचे 157 बळी झाले आहेत. तर तेज गोलंदाज मॅग्राने तीन फलंदाजांना तंबूचा रस्ता दाखवला.

ऑस्ट्रेलियासारख्या बलाढ्य प्रतिर्स्पध्यांशी मुकाबला करताना पहिले शतक झळकावतान आले याचा आनंद सलमान बटच्या चेहऱ्यावर दिसत होता. शतकानंतर त्याने खेळपट्टीचे चुंबन घेतले. 108 धावांच्या खेळीत सलमानने 16 वेळा चेंडू सीमापार केला. लाहोरच्या या 20 वषीर्य युवकाचे दुसऱ्या कसोटीत शतक झळकावण्याचे स्वप्न झाले होते ते धावची झाल्यामुळे. त्याची कसर त्याने यावेळी भरून काढली.

सलमान बट व यासिर हमीद यांनी 102 धावांची सलामी दिली. इमरान फरहातला वगळण्यात आल्यामुळे सलामीला बढती मिळालेल्या हमीदला लागोपाठच्या चेंडूवर जीवदाने मिळाली. याचा फायदा उचलत त्याने अर्धशतकी झेप घेतली. युनिस खानने 48 धावा केल्या.

बट, हमीद व युनिस परतल्यानंतर मात्र पाकिस्तानचा संघ गडगडला. मेलबर्न कसोटीत शतक झळकावणाऱ्या कर्णधार युसुफ योहानाकडून मोठ्या अपेक्षा असताना तो आठ धावा काढून मॅकगिलच्या गोलंदाजीवर बाद झाला आणि त्यानंतर पाकचा डाव गडगडत गेला.

धावफलक

पाकिस्तान, पहिला डाव : सलमान बट झे. गिलक्रिस्ट गो. मॅग्रा 108, यासिर हमीद झे. क्लर्क गो.वॉर्न 58, युनिस खान झे. मॅग्रा गो. मॅकगिल 46, युसुफ योहाना झे. वॉर्न गो. मॅकगिल 8, असिम कमाल झे. गिलेस्पी गो. मॅकगिल 10, शाहिद आफ्रिदी झे. मॅग्रा गो. मॅकगिल 12, कामरान अकमाल खेळत आहे 35, राणा नावेद उल हसन पायचीत गो. मॅग्रा 0, डॅनिश कनेरिया झे. गिलक्रिस्ट गो. मॅकगिल 3, महमद असिफ खेळत आहे 0, अवांतर 12 (6 बाईज , 2 लेगबाईज , 3 नोबॉल), एकूण 9 बाद 292.

बाद क्रम : 1- 102, 2-193, 3-209, 4-241, 5-241, 6-261, 7-261, 8-261, 9-280.

गोलंदाजी : मॅग्रा 14-5-38-3, गिलेस्पी 12-1-47-0, वॅटसन 10-3-28- 0, वॉर्न 24-4-84-1, मॅकगिल 22-4- 87-5.

 
</text>
</doc>
