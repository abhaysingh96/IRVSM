<doc>
<docno>978048.cms.txt</docno>
<text>
 
महामुंबई
चक्क मुंबईतही झोंबतो गारवा
[ Sunday, January 02, 2005  12:04:16 am]


म. टा. प्रतिनिधी

मुंबई : सरत्या वर्षाच्या शेवटच्या दिवशी ढगाळ आकाशामुळे वातावरणात मरगळ निर्माण झाली होती खरी ; पण नव्या वर्षाच्या पहिल्याच दिवशी शनिवारी मुंबईसह संपूर्ण कोकणात सकाळपासून झोंबऱ्या वाऱ्यांनी हवेत कमालीचा गारवा निर्माण केला. गारव्याची तीव्रता रविवारपर्र्यत कायम राहील, असे चिन्हे आहेत. शनिवारी पहाटे कुलाबा आणि सांताक्रूझ येथे किमान तापमानाची नोंद 22.5 अंश सेल्सिअस इतकी झाली असून वातावरणातील बदल लक्षात घेता मुंबई परिसरातील किमान तापमान 16 ते 17 अंश सेल्सिअसइतके घसरण्याची शक्यता आहे.

भूमध्य समुदात गुरुवारी निर्माण झालेल्या कमी दाबाच्या पट्ट्यामुळे (वेस्टर्न डिस्टर्बन्स) मुंबई परिसरातील वातावरणात अचानक कमालीचा गारवा निर्माण झाला आहे. ही स्थिती आणखी एक दोन दिवस राहण्याची चिन्हे आहेत. मात्र वातावरणातील झालेला हा बदल ' नेहमीचाच ' असल्याचे कुलाबा वेधशाळेतील अधिकाऱ्यांनी ' मटा ' शी बोलताना सांगितले.

या गारव्याने थंडीची फारशी सवय नसलेल्या मुंबईकरांना शिरशिरी भरली आहे. एरवी लोकलची खिडकी मिळाली की स्वर्ग लाभल्याचा आनंद होणाऱ्या मुंबईकरांना शनिवारी खिडकी त्याज्य झाली होती. अनेकांनी तर थंडीपासून बचाव करण्यासाठी शाली, स्वेटर्स, कानटोप्या व मफलर कपाटातून बाहेर काढल्या होत्या.

मुंबईत दिवसभर उन्हाचा कडाकाही नव्हता. अशीच परिस्थिती नजीकच्या वसई-विरार-डहाणू पट्ट्यात तसेच ठाणे, डोंबिवली, कल्याण, वाशी पनवेल, रायगड परिसरात शनिवारी अनुभवण्यास मिळाली. हवामानातील या बदलाने जनतेने घाबरण्याचे कारण नाही, असे वेधशाळेच्या अधिकाऱ्याने सांगितले.

 
</text>
</doc>
