<doc>
<docno>978322.cms.txt</docno>
<text>
 
सदर
महिमा बीन्सचा
[ Sunday, January 02, 2005  07:59:20 pm]


पंजाबने दिलेली एक चवदार भेट म्हणजे राजमा ग्रेव्ही. वाफाळलेल्या पांढऱ्याशुभ्र भाताबरोबर ही राजमा ग्रेव्ही खायला खूपच ग्रेट लागते. या चविष आणि पौष्टिक पदार्थाला ' राजमा चांवल ' असं म्हणतात. राजमाला ' किडनी बीन्स ' असंही म्हणतात. डाळ वर्गातल्या धान्यांमध्ये राजमा तसा लोकप्रिय आहे. ' चिली कानेर् ' सारख्या मेक्सिकन पदार्थांमध्ये राजम्याचा मोठ्या प्रमाणात वापर केला जातो. ज्यांना मांसाहार सोडून शाकाहाराकडे वळायचं आहे, त्यांना डाएटिशिअन राजमा खाण्याचा सल्ला देतात. कारण राजम्याचा पोत साधारण मटनासारखाच असतो. डाळ वर्गात अनेक प्रकारची धान्य आहेत. ही धान्यं विविध प्रकारची, आकाराची आणि रंगांची असतात. ही धान्यं वाळवून साठवली जातात व वर्षभर हव्या तेवढ्या प्रमाणात वापरली जातात.

काही तास ही धान्यं पाण्यात भिजवून ठेवली की पहिल्यासारखी रसरशीत बनतात. त्यांच्यातले एन्झाइन्स, प्रोटीन्स, खनिजं व जीवनसत्त्वं ' जिवंत ' होतात.

बीन्स कच्चे, मोड आणून, पीठ बनवून, सोया सॉसमध्ये आंबवून अनेक पद्धतीने खातात येतात. आमटी, सूप व सॅलडमध्ये ते चांगले लागतात. बीन्समध्ये मुबलक प्रमाणात लोह व प्रोटीन्स असतात. त्याखेरीज त्यामध्ये थायमीन, रिबोफ्लेविन, नीनासिन, पोटॅशिअम, फॉस्फरस, फायबर व कॉम्प्लेक्स काबोर्हायड्रेट्स असतात. मुख्य म्हणजे यात सोडिअम व सॅच्युरेटेड फॅट्स खूप कमी प्रमाणात असतात. बीन्स खाऊन काही जणांना त्रास होतो पण सवयीने हा त्रासही कमी होतो. बीन्सच्या भाज्यांमध्ये आलं व पुदिना घातल्यास ते बाधत नाहीत. बीन्सपासून होणारा त्रास घालवण्याचा दुसरा मार्ग म्हणजे ज्या पाण्यात तुम्ही ते भिजवता त्यात ते शिजवू नये. ते पाणी न वापरल्याने तुम्ही काही जीवनसत्त्वांवर पाणी सोडता, पण त्यामुळे पोटाला होणारा त्रासही वाचतो.

सर्वच प्रकारच्या कडधान्यांचा इथे उल्लेख करणं शक्य नसलं तरी काही लोकप्रिय कडधान्यांबद्दलची इंटरेस्टिंग माहिती घेऊ या. सुकी कडधान्यं घेताना त्यांचा रंग गडद व एकसमान आहे व ती तुटलेली नाहीत, याची खात्री करून घ्या. ही सुकी कडधान्यं काचेच्या बरणीत, सामान्य तापमानाला वर्षभर साठवून ठेवता येतात.

फ्लॅगोलॉट : आकाराने लहान व हिरव्या रंगाचं हे कडधान्य मूळचं अमेरिकेतलं. ताजं असतानाच किंवा सुकवून हे कडधान्य खाता येतं. फ्रान्समध्ये भाजलेल्या मटनासोबत हे कडधान्य खाल्लं जातं.

फावा/ब्रॉड बीन्स : मूळ उत्तर आफ्रिकेतलं हे कडधान्य प्राचीन इजिप्त व ग्रीसमध्ये पिकवलं जाई. ' फलाफल ' मध्ये याचा आवर्जून वापर केला जातो.

बोस्टन बीन्स : या बीन्सना ' नेव्ही बीन्स ' असंही म्हटलं जातं. हे कडधान्य आकाराने लहान व पांढऱ्या रंगाचं असतं. ' कॅसोलेट ' या फ्रेंच पदार्थात हे कडधान्य उकडून वापरलं जातं.

कॅनेलिनो बीन्स : दुधाळ पांढऱ्या रंगाचं हे कडधान्य बोस्टन बीन्सपेक्षा आकाराने थोडं मोठं असतं. इटालिअन पदार्थांमध्ये हे बीन्स मोठ्या प्रमाणात वापरले जातात. ट्युना माशाच्या पदार्थांमध्ये हे बीन्स आवर्जून वापरले जातात.

लीमा बीन्स : दक्षिण अमेरिकेचं हे कडधान्य भारतातही सहज उपलब्ध होतं. याचं दुसरं नाव म्हणजे बटर बीन्स.

चवळी : भारतात चवळी मोठ्या प्रमाणात वापरली जात असली तरी तिचं मूळ चीनमध्ये सापडतं. दक्षिण अमेरिकेत चवळी पोर्कबरोबर खाल्ली जाते.

सोयाबीन्स : सोयाबीन्स काळ्या व पिवळ्या अशा दोन रंगात उपलब्ध असतात. प्राचीन चीनमधल्या पाच पवित्र धान्यांमध्ये याचा समावेश होतो. सोयाबीनची जशी भाजी बनवून खाता येते तसंच त्याच्यापासून दूधही काढलं जातं व त्यापासून ' टोफू ' हा पनीरसदृश पदार्थही बनवला जातो.

आता आपण पुन्हा आपल्या मूळ बीनकडे म्हणजे राजम्याकडे वळू या. राजम्यापासून चवदार कबाब बनवता येतात हे तुम्हाला माहितेय का ?

राजमा गलौटी

साहित्य : दोन कप राजमा, पंधरा काजू, दोन टेबलस्पून चिरौंजी, दीड टेबलस्पून खसखस, एक टीस्पून शहाजिरं, आठ हिरव्या वेलच्या, सहा काळ्या वेलच्या, चार लवंगा, दालचिनीची एक काडी, चिमूटभर केशर, अर्धा टीस्पून केवडा वॉटर, दोन टेबलस्पून साजूक तूप व थोडं साजूक तूप तळण्यासाठी, एक इंच आलं ( कापलेलं), दहा लसूण पाकळ्या ( कापलेल्या), सहा बारीक चिरलेल्या मिरच्या, चार टेबलस्पून किसलेला खवा/मावा, एक टीस्पून पांढऱ्या मिरीची पूड, चवीनुसार मीठ, एक टेबलस्पून लिंबाचा रस, एक/दोन ताजी पुदिन्याची पानं, दोन मध्यम आकाराचे कांदे ( त्यांच्या गोल चकत्या कापाव्यात),

कृती : राजमा पाच कप पाण्यात रात्रीच भिजत घालावा. पुरेसं पाणी घालून तो चांगला शिजवून घ्यावा. त्यातलं पाणी काढून तो बाजूला ठेवावा. काजू, चिरौंजी व खसखस कोरडीच भाजावी. थोडं पाणी घालून त्याची बारीक पेस्ट बनवावी. केशर केवडा वॉटरमध्ये भिजवावं. शहाजिरं, हिरवी व काळी वेलची, लवंग व दालचिनी कोरडी भाजून थंड करावी, नंतर त्याची बारीक पूड बनवावी. एका पॅनमध्ये दोन टेबलस्पून साजूक तूप गरम करावं. त्यात आलं व लसूण घालून थोडा वेळ परतावं. नंतर त्यात हिरव्या मिरच्या घालून पुन्हा परतावं. त्यात राजमा घालून तीन ते चार मिनिटांसाठी शिजू द्यावं. त्यता काजू पेस्ट घालून चार/पाच मिनिटांसाठी परतावं. नंतर त्यात खवा, पांढऱ्या मिरीची पावडर, मीठ घालून चार ते पाच मिनिटांसाठी परतावं. नंतर आच बंद करावी. राजमा थंड करून त्याची बारीक पेस्ट बनवावी. नंतर त्यात सुरुवातीला बनवलेली गरम मसाला पावडर व भिजवलेलं केशर घालावं. चवीनुसार मीठही घालावं. नंतर त्या लिंबाचा रस घालून ते मिश्रण चांगलं एकजीव करावं. या मिश्रणाचे समान आकाराचे गोळे बनवावे व हलक्या हाताने ते दाबावेत. एका फ्राईंग पॅनमध्ये साजूक तूप गरम करावं व त्यात या टिक्की शॅलो फ्राय कराव्यात. दोन्ही बाजूने त्या हलक्या सोनेरी रंगाच्या व्हायल्या हव्यात. पुदिना व कांद्याच्या चकत्यांनी त्यावर सजावट करावी. आवडत्या चटणीबरोबर या टिक्की खाव्यात.

 
</text>
</doc>
