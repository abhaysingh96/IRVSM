<doc>
<docno>978503.cms.txt</docno>
<text>
 
महाराष्ट्र
जळगावात प्राचार्यांचे अधिवेशन
[ Sunday, January 02, 2005  11:40:24 pm]


म. टा. वृत्तसेवा

जळगाव : महाराष्ट्र राज्य प्राचार्य महासंघाचे रौप्य महोत्सवी अधिवेशन जळगावला 22 व 23 जानेवारीरोजी मूळजी जेठा कॉलेजचे प्राचार्य व प्राचार्य महासंघाचे सचीव अनिल राव यांनी सोमवारी दिली.

बिगरसरकारी कॉलेजांच्या प्राचार्यांची शिखर संघटना म्हणून महाराष्ट्र राज्य प्राचार्य महासंघ कार्यरत आहे. या महासंघाने उच्च शिक्षण क्षेत्रतील विविध घटकांना सहभागी करून नेहमीच सकारात्मक भूमिकेचा अवलंब केला आहे. संवाद, समता व सहकार्याने प्रश्नांची उकल करणे आणि भविष्याचा वेध घेऊन उच्चशिक्षण क्षेत्रास नवी दिशा देण्याचे काम आजपर्यंत केले आहे. असे सांगून प्राचार्य अनिल राव म्हणाले की, या महासंघाचे रौैप्य महोत्सवी राज्य स्तरीय अधिवेशन येत्या 22 व 23 जानेवारीरोजी मूळजी जेठा कॉलेजच्या परिसरात आयोजित केले आहे.

या अधिवेशनाचे उद्घाटन विद्यापीठ अनुदान आयोगाचे अध्यक्ष डॉ. अरुण निगवेकर यांच्याहस्ते व उच्च व तंत्र शिक्षण मंत्री सुरेश जैन आणि उत्तर महाराष्ट्र विद्यापीठाचे कुलगुरू डॉ. आर. एस.माळी यांच्या प्रमुख उपस्थितीत होत आहे. अधिवेशनातील तांत्रिक सत्रांकरिता विविध विद्यापीठांचे कुलगुरू, सचिव, संचालक, उच्च शिक्षण विभाग व ' नॅशनल अॅक्रेडिशन कमिटी ' ( नॅक)च्या अधिकाऱ्यांना आमंत्रित केले आहे. या अधिवेशनात ' नॅक मूल्यांकनोत्तर महाविद्यालयीन गुणवत्ता व दर्जावर्धन ' ,' जागतिक स्पर्धा आणि महाराष्ट्रतील उच्च शिक्षण चळवळ ' , ' कॉलेजांची स्वायत्तता व विश्वासार्हता ', ' प्राचार्य -एक शैक्षणिक नेता व प्रशासकीय समन्वयक ' या विषयांवर चर्चा होणार आहे.

या अधिवेशनास सर्व प्राचार्यांनी उपस्थित राहावे, असे आवाहन प्राचार्य राव यांनी केले आहे.

 
</text>
</doc>
