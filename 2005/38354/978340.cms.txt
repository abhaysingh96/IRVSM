<doc>
<docno>978340.cms.txt</docno>
<text>
 
महामुंबई: मुंबई टाइम्स
'मामी' फिल्मोत्सवाचं उद्घाटन गुरुवारी
[ Sunday, January 02, 2005  08:09:31 pm]


मंुबई टाइम्स टीम

' मामी ' तर्फे भरवण्यात येणाऱ्या सातव्या आंतरराष्ट्रीय चित्रपट महोत्सवाचं उद्घाटन मुख्यमंत्री विलासराव देशमुख यांच्या हस्ते 6 जानेवारी रोजी रवींद नाट्य मंदिर इथे सायंकाळी सहा वाजता होणार आहे. या वेळी ऑस्ट्रेलियाचे ख्यातनाम दिग्दर्शक पॉल कॉक्स, विशेष अतिथी म्हणून उपस्थित राहणार आहेत.

समुदी भूकंपामुळे आशिया खंडात जीवितहानी झाल्याने महोत्सव रद्द करणार का, असं विचारताच ' मामी ' चे मॅनेजिंग ट्रस्टी गोविंद स्वरूप म्हणाले की आंतरराष्ट्रीय महोत्सव असा रद्द करता येत नाही. या महोत्सवातील चित्रपटही इथे पोहोचले असून विदेशी प्रतिनिधीही येत आहेत. त्यामुळे ठरल्याप्रमाणे सातवा आंतरराष्ट्रीय महोत्सव 6 ते 13 जानेवारी या काळात पार पडेल. महोत्सवाचा खर्च कमी करून उर्वरित पैसे संकटग्रस्त निधीला देण्यात येतील, असंही त्यांनी नमूद केलं.

महोत्सवात 40 देशांचे 125 चित्रपट महोत्सवात सहभागी झाले आहेत. चव्हाण सेंटर व पु.ल. अकादमी इथे पत्रकार-प्रतिनिधींना चित्रपट दाखवले जाणार आहेत. अंधेरीच्या फन रिपब्लिक मल्टिप्लेक्समध्ये तिकीट काढून रसिकांना सिनेमा पाहता येईल. या महोत्सवाची प्रतिनिधी नोंदणी पु.ल. अकादमी व चव्हाण सेंटर इथे सुरू झाली आहे.

 
</text>
</doc>
