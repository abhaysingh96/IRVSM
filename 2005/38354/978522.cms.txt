<doc>
<docno>978522.cms.txt</docno>
<text>
 
महाराष्ट्र
नवस मुख्यमंत्र्यांचा, हाल भक्तांचे!
[ Sunday, January 02, 2005  11:49:21 pm]


म. टा. वृत्तसेवा

कल्याण : टिटवाळ्याच्या महागणपतीला नवीन वर्षातल्या पहिल्याच दिवशी अंगारकी प्रमाणेच हजारो गणेशभक्तांची तोबा गदीर् होती. दर्शनासाठीची रांगही टिटवाळा गणपती मंदिर रोडवरील आर्यन लॉजच्याही पुढे गेली होती. त्यातच मुख्यमंत्री विलासराव देशमुख सपत्निक दुपारी 12.30 वाजता टिटवाळ्याच्या गणपतीला येणार असल्याची बातमी पसरली आणि सकाळी आठ वाजल्यापासून टिटवाळा गणपती मंदिर परिसराला पोलिस छावणीचे स्वरूप आले.

त्यातच टिटवाळा मंदिर देवस्थानचा सभा मंडप उभारणीच्या भूमीपूजनाचा कार्यक्रमही याच दिवशी सकाळी असल्यामुळे ज्योतिर्भास्कर जयंतराव साळगावकर, खासदार प्रकाश परांजपे, आयुक्त धनराज खामतकर, महापौर हरिश्चंद पाटील आदी मंडळी सकाळपासूनच भूमीपूजनच्या कार्यक्रमाला उपस्थित होते. मुख्यमंत्र्यांचा टिटवाळा दौरा अकस्मात ठरल्याने सर्वाधिक धावपळ ठाणे ग्रामीण पोलिसांची झाली. कोकण परीक्षेत्राचे विशेष पोलिस महानिरीक्षक डॉ. सत्यपालसिंह, अतिरिक्त पोलिस अधीक्षक शरद शेलार अशा पोलिस अधिकाऱ्यांनीही नववर्षाच्या निमित्ताने गणपतीचे दर्शन घेतले.

विविध चॅनेल्सचे पत्रकार आणि कॅमेरामन यांचाही ताफा दुपारी 12 वाजतापासूनच मंदिरात तळ ठोकून होता, मात्र यात पोलिसांकडून सुरक्षा यंत्रणेचा अधिकच बाऊ करण्यात आल्यामुळे टिटवाळा स्टेशन परिसरात वाहतूक कोंडी झाली. रिक्षा, टांगा, खाजगी गाड्या यांच्यावर नियंत्रण ठेवण्यासाठी अवघे दोघे वाहतूक पोलिस असल्यामुळे संपूर्ण वाहतूक यंत्रणाच कोलमडून पडली होती. एरवी टिटवाळा मंदिर चौकापर्यंत रिक्षा जात असताना मुख्यमंत्र्यांच्या भेटीच्या नावाखाली पुलापर्यंतच सोडले जात होते. त्यामुळे भाविकांना पुढे अर्धा तास पायपीट करत व मुख्यमंत्र्यांच्या नावाने बोटे मोडत पायपीट करावी लागत होती.

मुख्यमंत्री 12.30 ऐवजी तब्बल तीन- साडेतीन तास उशीरा, पावणे चारच्या सुमारास आले, तरी मुख्य गाभाऱ्यातील दरवाजे मात्र दुपारी 12.30 वाजताच भाविकांना दर्शनासाठी बंद करण्यात आले. ते पुन्हा दुपारी 2.00 वाजल्यानंतर सुरू झाले आणि पुन्हा 3.15 वा. बंद झाले ते थेट 5.00 वाजल्यानंतर उघडले. त्यामुळे दोन-दोन, तीन-तीन तास रांगेत उभे राहून दर्शन घेणाऱ्या भाविकांचे मात्र अतोनात हाल झाले.

 
</text>
</doc>
