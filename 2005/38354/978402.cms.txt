<doc>
<docno>978402.cms.txt</docno>
<text>
 
धावते जग
सुसूत्रतेचा अभाव
[ Sunday, January 02, 2005  10:22:23 pm]


एखादे महत्त्वाचे खाते मिळाले की त्या मंत्र्याला काय बोलू नि काय नाही असे होत असते. खात्याचा व्यवस्थित अभ्यास करून बोलणारे मंत्री फारच थोडे असतात. त्यातही एखाद्या पेचप्रसंगाच्यावेळी मंत्र्यांचे बोलणे हे सरकारी धोरणाला अनुसरूनच असायला हवे, असा एक संकेत आहे.

विरुद्ध मत असू शकते. परंतु सरकारी व्यासपीठावरून ते मांडता कामा नये. परराष्ट्रमंत्री नटवरसिंग यांनी काही काळापूवीर् भारताच्या अण्वस्त्र- सज्जतेबाबत केलेल्या विधानांमुळे पंतप्रधान मनमोहन सिंग अडचणीत आले होते. शेवटी त्यांना स्वत: खुलासा करावा लागला होता.

विज्ञान आणि तंत्रज्ञान मंत्री कपिल सिबल यांच्याही बाबतीत तसेच झाले आहे. सुनामींनी अवघ्या आशियाला डळमळवून टाकल्यावर भारतासह अन्य देशांत मदतकार्य मोठ्या प्रमाणावर सुरू झाले. गुरुवारी अशा सुनामी लाटा पुन्हा येण्याची शक्यता असल्याचा इशारा गृहमंत्रालयाने दिला.

त्यामुळे तामिळनाडू, केरळ, अंदमान निकोबार आदि ठिकाणी धावपळ झाली. सुनामींनी काही तासांपूवीर् घडवलेला हलकल्लोळ डोळ्यांसमोर असल्याने लोक घाबरले आणि जीव वाचविण्यासाठी त्यांना सुरक्षित वाटेल अशा ठिकाणी पळत सुटले. अशा आणीबाणीच्या प्रसंगी सरकारी पातळीवर सुसूत्रता असायला हवी.

सरकार ठाम असले तरच जनतेत अशा प्रसंगी विश्वास निर्माण होतो. अशात सिबल यांनी ' अशी कोणतीही अधिकृत पूर्वसूचना देण्यात आलेली नाही. एवढेच नव्हे तर तशी ती देणे शक्यही नाही. तरीही ती दिल्यास ते अवैज्ञानिक ठरेल ', असे जाहीर करून टाकले. सिबल यांनी वापरलेली भाषाही आक्षेपार्ह होती. यामुळे गोंधळात भरच पडली.

गृहमंत्र्यांचे ऐकायचे की विज्ञानमंत्र्यांचे असा प्रश्ान् लोकांना पडला. मुळात गृहमंत्रालयाचा इशाराही गोंधळात टाकणारा होता. ' भारताबाहेरच्या ' अनेक तज्ज्ञांनी ऑस्ट्रेलियाच्या परिसरात भूकंप होणार असून त्यामुळे पुन्हा लाटा येणार असल्याचे म्हटले आहे, त्यामुळे लोकांनी सावध राहावे, असा हा इशारा होता. याचे कारण सुनामी लाटांच्या पूर्वसूचनेची यंत्रणा भारतात नाही.

त्यासाठी प्रचंड पैसा लागेल. ही उपाययोजना तातडीने होणे शक्य नाही. परंतु, उपलब्ध परिस्थितीत काय करावे लागेल याची चाचपणी सरकारकडून तातडीने व्हायला हवी होती. ती झाली नाही. उलट, हवामान खात्याचा यासंबंधीचा पहिला अहवाल विज्ञान तंत्रज्ञान खात्याचे माजी मंत्री मुरली मनोहर जोशी यांच्या घरी पाठविला गेला! हे तर आणखी भयावह म्हणायला हवे.

कोण कोणत्या खात्याचे मंत्री हेही आपत्ती निवारणातील महत्त्वाच्या यंत्रणेत वरिष्ठ पातळीवरही माहीत नसावे, यावरूनच सुसूत्रतेचा अभाव किती आहे, ते दिसते. यामुळे सोनिया गांधी यांनी स्वत: सिबल यांना समज दिल्याचे वृत्त आश्चर्यकारक नाही

 
</text>
</doc>
