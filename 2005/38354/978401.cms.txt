<doc>
<docno>978401.cms.txt</docno>
<text>
 
धावते जग
धक्कादायक
[ Sunday, January 02, 2005  10:20:59 pm]


सुनामी लाटांच्या तडाख्याने तामिळनाडूतील जनता बधिर झाली असल्यामुळे, एम. करुणानिधी यांच्या दविड मुन्नेत्र कळघम या पक्षातून काही काळापूर्वी हकालपट्टी झालेले माजी कायदामंत्री अलादी अरुणा यांच्या निर्घृण खुनाचे फारसे राजकीय पडसाद अजून तरी उमटलेले नाहीत.

दमुकचे आणखी एक माजी मंत्री किरुतिनम यांची मे 2003 मध्ये अशाच प्रकारे तीक्ष्ण शस्त्रांनी वार करून भाडोत्री मारेकऱ्यांकरवी हत्या करण्यात आली होेती. या पार्श्वभूमीवर एरवी या हत्यांचे भांडवल करुणानिधी यांच्या विरोधक व सध्याच्या मुख्यमंत्री जे. जयललिता यांनी निश्चितपणे केले असते.

सत्तरीतील अलादी अरुणा यांची राजकीय कारकीर्द 1962 मध्ये, दमुकचे विधानसभेचे उमेदवार म्हणून सुरू झाली. तेव्हा त्यांना पराभव पत्करावा लागला असला, तरी 1967 व 1971 च्या विधानसभा निवडणुका मात्र त्यांनी जिंकल्या. अरुणा यांनी पक्षबदल केले, तरी कायम दाविडी चळवळीचेच प्रतिनिधित्व केले.

एम. जी. रामचंदन यांच्या नेतृत्वाखालील अण्णा- दमुकमध्ये त्यांनी प्रवेश केला आणि 1984 साली ते राज्यसभेचे खासदार झाले. बोफोर्स प्रकरणाची चौकशी करणाऱ्या संसदीय समितीचे ते सदस्य होते. एमजीआर यांच्या निधनानंतर काही काळ ते रामचंदन यांच्या पत्नी जानकी यांच्या नेतृत्वाखालील अण्णादमुकचे सदस्य होते. मात्र नंतर त्यांनी दमुकमध्ये प्रवेश केला आणि 1996 मध्ये ते खासदार म्हणून निवडून आले व कायदामंत्री झाले.

त्यांना मंत्रीपद अल्पकाळच लाभले. पण घटनात्मक प्रश्नांवर, विशेषत: घटनेच्या संघराज्यात्मक स्वरूपाशी संबंधित विषयांवर ते अधिकारवाणीने लिहीत. ताज्या लोकसभा निवडणुकीसाठी त्यांना तिकीट नाकारल्यावर करुणानिधी घराणेशाहीला प्रोत्साहन देत असल्याचा आरोप त्यांनी केला होता. त्यानंतर त्यांची पक्षातून हकालपट्टी झाली होती. त्यांच्या खुनाचा संबंध मात्र या राजकीय घडामोडींपेक्षा मालमत्तेशी निगडित बाबींबरोबर जोडला जात आहे.

एका गुंडाच्या हत्येत सहभागी असलेल्यांना आश्ाय दिल्यामुळे त्यांच्यावर सूड उगवण्यात आला, येथपासून त्यांनी सुरू केलेल्या इंजिनीयरिंग कॉलेजमुळे, त्याच परिसरात आधीपासून सुरू असलेल्या इंजिनीयरिंग कॉलेजच्या चालकांचे हितसंबंध धोक्यात आले येथपर्यंत अनेक शक्यता सुचवण्यात येत आहेत. अरुणा यांच्या खुनाचा राजकारण बाजूला ठेवून तपास झाला, तरच सत्य उघड होईल.

 
</text>
</doc>
