<doc>
<docno>978325.cms.txt</docno>
<text>
 
महाराष्ट्र
पिंजाळ प्रकल्पाचं पाणी मुंबईला देण्यास विरोध
[ Sunday, January 02, 2005  08:01:46 pm]


मुंबई टाइम्स टीम

वाडा : पिंजाळ प्रकल्प सरकारने मुंबई महापालिकेसाठी राखून ठेवलं आहे. त्यामुळे त्याचा लाभ स्थानिक शेतकऱ्यांना होणार नाही. त्यामुळे या प्रकल्पाचं पाणी मुंबईला देण्यात येऊ नये अशी भमिका आमदार विष्णू सावरा यांनी घेतली आहे.

पिंजाळ प्रकल्प हा सिंचनासाठी राबवावा. त्यामुळे वाडा, विक्रमगड, जव्हार, भिवंडी या तालुक्यांतील हजारो हेक्टर जमीन पाण्याखाली आणावी, असा मुद्दा सवरांनी विधानसभेत उपस्थित केला होता. त्यावर जलसंपदा मंत्री अजित पवार यांनी हा प्रकल्प मुंबई महापालिकेसाठी राखून ठेवल्याचं सांगितलं होतं. मात्र हा प्रकल्प इथल्या शेतकऱ्यांना त्याचा फायदा मिळायला हवा. अशी आग्रही मागणी सवरा यांनी केली आहे. या संदर्भात घेतलेल्या पत्रपकार परिषदेत त्यांनी त्यासाठी आंदोलन करण्याची तयारी असल्याचंही स्पष्ट केलं.

देहर्जा प्रकल्पाला सिंचन प्रकल्प म्हणून सहा महिन्यांत मान्यता मिळेल असं सांगितलं. बिलावली गावातील ग्रिष्मा मेटल टेक्नॉलॉजी या कंपनीच्या सांडपाण्यामुळे शेतकऱ्यांचं होणारं नुकसान, तुंगारेश्वर इथल्या वनखात्याचा प्रवेश कर, दुर्गम भागातील कर्मचाऱ्यांना प्रोत्साहन भत्ता मिळावा, अतिवृष्टीमुळे शेतकऱ्यांच्या झालेल्या नुकसानीची भरपाई, वस्तीशाळा शिक्षकांचे प्रश्न, पॉवरग्रीड वीज प्रकल्पामुळे होणारं शेतकऱ्यांचं नुकसान, विटभट्टी व्यवसायांवर लादलेल्या जाचक अटी, ग्रामीण भागातील लोडशेडिंग आदी प्रश्न सवरा यांनी अधिवेशनात मांडल्याचं सांगितलं.

 
</text>
</doc>
