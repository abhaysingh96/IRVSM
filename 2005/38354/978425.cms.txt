<doc>
<docno>978425.cms.txt</docno>
<text>
 
क्रीडा
मुंबईचा दिल्लीला सणसणीत जबाब; 3 बाद 350
[ Sunday, January 02, 2005  10:39:22 pm]


म.टा. क्रीडा प्रतिनिधी

मुंबई : दिल्लीच्या 394 धावसंख्येला मंुबईकरांनी 3 बाद 350 असा सणसणीत जबाब दिला तो कसदार फलंदाजीमुळे. वसीम जाफरचे शतक तसेच विनायक माने, विनीत इंदुलकर यांच्या अर्धशतकांमुळे मुंबईने रणजी करंडकाच्या ' अ ' गट अव्वल साखळीत तिसऱ्या दिवशी षटकामागे सव्वातीनच्या गतीने तब्बल 318 धावा तडकावल्या त्या 97 षटकात.

वानखेडे स्टेडियमवर रविवारी अगदी मोजक्या क्रिकेटरसिकांच्या साक्षीने मंुबईकरांनी आपल्या जुन्या लौकिकाला साजेशी फलंदाजी केल्यामुळे दिल्लीकरांच्या उपांत्य फेरीत प्रवेश करण्याच्या आशा आता जवळपास संपुष्टात आल्या आहेत. यंदाच्या मोसमातील जाफरचे सातत्य वाखाणण्याजोगे आहे. त्याने यंदाच्या मोसमात तिसरे शतक फटकावताना विनायक मानेसह शतकी सलामी मंुबईला दिली. रेल्वे, कर्नाटकाविरुध्द शतके झळकावणाऱ्या जाफरने नेहराला सरळ ड्राईव्हचा चौकार लगावत शतक साजरे केले. जाफरसह 136 धावांची सलामी दिल्यावर नेहराने मानेला यष्टीरक्षक वरूणकुमारकरवी झेलबाद केले. मानेने 149 चेंडूत आठ चौकारांनिशी 73 धावा फटकावल्या.

दुसऱ्या सत्रात पाहुण्यांना यश मिळालं नाही. संघवीच्या फिरकीवर विनीत इंदुलकरचा सोपा झेल स्लीपमध्ये जाडेजाला पकडता आला नाही. दहावर मिळालेल्या या जीवदानाचा फायदा उठवत विनीतने अर्धशतकी मजल मारली, त्याला नंतर संघवीच्याच गोलंदाजीवर यष्टीरक्षक वरूणकुमारकडून जीवदान मिळाले. शेवटच्या सत्रात ऑफस्पिनर सरणदीपने जाफरला चोपडाकरवी झेलबाद केले, तर विनीत इंदुलकरला त्यानेच पायचीत पकडले. जाफरने सव्वासहा किल्ला लढवत 235 चेंडूत 14 चौकारांसह 122 धावा केल्या. तर विनीतने 166 चेंडूत 13 चौकारांनिशी 85 धावा फटकावल्या. अमोल मुजुमदार, निशीत शेट्टी या चौथ्या जोडीने नव्या चेंडूला दाद न देता आपली भागीदारी कायम राखत मंुबईला साडेतीनशेचा टप्पा गाठून दिला. आघाडीसाठी मंुबईला आता 45 धावांची गरज आहे. तर दिल्लीला मंुबईचे सात फलंदाज बाद करावे लागतील.

अमोल मुजुमदार, निशीत शेट्टी यांनीही यंदाच्या मोसमात छान कामगिरी केली असल्यामुळे नेहरा प्रभृतींना ही जोडी फोडणं सोपं जाणार नाही. अमोलने 85 चेंडूत चार चौकारांनिशी 33 तर निशीत शेट्टीने 36 चेंडूत 15 धावा केल्या आहेत. या चौथ्या जोडीने नाबाद 41 धावांची भागी रचली आहे ती 87 चेंडूत. नेहरा, भंडारी, सरणदीप, संघवी, जाडेजा असा कसोटीपटूंचा भरणा असलेल्या व विविधता असलेल्या आक्रमणाचा मुंबईकरांनी समर्थपणे मुकाबला केला. विनायक सामंत, रमेश पोवार, भवीन ठक्कर हे फलंदाज अजून बाकी आहेत. गेल्या दोन मोसमात मंुबईकरांनी दिल्लीला सहज नमविले असल्यामुळे यंदाही दिल्लीकरांना हात हलवितच माघारी परतावे लागण्याची चिन्हे दिसताहेत. याआधी मुंबई वि. दिल्ली हे सामने चुरशीचे व्हायचे आणि साऱ्या भारतात क्रिकेटप्रेमींमध्ये याच सामन्याची चर्चा असायची, पण आता तसे दिसत नाही.

धावफलक

दिल्ली पहिला डाव : 394.

मंुबई पहिला डाव : विनायक माने - झे. वरूणकुमार गो. नेहरा 73, वसीम जाफर -झे, चोपडा गो. सरणदीपसिंग 122, विनीत इंदुलकर - पायचीत गो. सरणदीपसिंग 85, अमोल मुजुमदार - खेळत आहे 33, निशीत शेट्टी - खेळत आहे 15, अवांतर - 22 ( बाय 1, लेगबाईज 4, नोबॉल 17) एकूण - 109 षटकात 3 बाद 350.

गडी बाद होण्याचा क्रम : 1 - 136, 2 -288, 3 -309.

गोलंदाजी : नेहरा 29-3-103-1, भंडारी 16 -2-58-0, सरणदीपसिंग 26-4- 83- 2, संघवी 27 -4 -72-0, जाडेजा 5 -1 -14 -0, भाटिया 2 -0 -11 -0, गंभीर 2-0-4 -0.

 
</text>
</doc>
