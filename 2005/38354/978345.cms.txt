<doc>
<docno>978345.cms.txt</docno>
<text>
 
महामुंबई: मुंबई टाइम्स
नारायण सुर्वे आता सीडीरूपात!
[ Sunday, January 02, 2005  08:14:20 pm]


अमित भंडारी

' भाकरीचा चंद शोधता शोधता जिंदगी बरबाद झाली... ' असं जळजळीत वास्तवाची धग लेखणीतून मांडणारे ज्येष्ठ कवी नारायण सुर्वे आता आपल्याला व्हीसीडीतून भेटणार आहेत. नारायण सुर्वंेच्या आयुष्याचा पट उलगडणारा ' नारायण गंगाराम सुर्वे ' हा अरूण खोपकर दिग्दशिर्त चित्रपट व्हीसीडी रूपात येत आहे. विशेष म्हणजे, या चित्रपटाच्या व्हीसीडी सोबत नारायण सुर्वे यांच्या निवडक कविता त्यांच्याच आवाजात ध्वनीमुदित केलेल्या ऑडिो सीडीचा समावेश आहे. डॉक्युमेण्ट्री जातकुळीतल्या या चित्रपटाची लोकांसाठी खुली होणारी ही पहिलीच व्हीसीडी आहे.

सुवर्णकमळ विजेत्या ' श्वास ' चं चांगलंच कौतुक झालंय, पण त्या तुलनेत कथाबाह्य श्रेणीत सुवर्णकमळ मिळवलेला ' नारायण गंगाराम सुर्वे ' हा चित्रपट केवळ समीक्षकांच्या वर्तुळापुरता मर्यादित राहिला. पण सामान्यांच्या घरांत हा चित्रपट पोहोचावा, यासाठी हा प्रयत्न केल्याचं मत रुद होम व्हिडिओच्या सुभाष छेडा यांनी सांगितलं. केवळ चित्रपटापुरती ही व्हीसीडी मर्यादित राहू नये यासाठी त्यात सुर्व्यांच्या आवाजातील कवितांचाही समावेश आहे. प्रकृती फारशी चांगली नसतानाही सुर्वे यांच्या खणखणीत आवाजात निवडक कविता रेकॉर्ड करण्यात आल्या. एक ऑडिओ सीडी या चित्रपटाच्या व्हीसीडीसोबत भेट म्हणून देण्यात येत आहे. ज्यांना चित्रपट डोळ्यांनी अनुभवता येत नाही, अशांसाठी सुर्र्वंेचा जीवनपट त्यांच्या कवितेतून उलगडत जावा, हा त्यामागील उद्देश आहे. नारायण सुर्वे यांच्या कविता सीडीबद्ध करण्याचा अरूण खोपकर यांनी केलेला हा प्रयत्न निश्चितच कौतुकास्पद आहे. सीडीरूपात भेटणारा हा कामगार कवी निश्चितच ' अपर वरळी ' च्या भाषेतल्यांना ठणकावून सांगेल, हे निश्चित!

' मी नारायण गंगाराम सुर्वे... वय वर्ष सुमारे 73-75!' अशी सुरुवात होणाऱ्या कवितेतलं वास्तव मनाला भिडत जातं, ते सुवेर्ंच्या आवाजातल्या कणखरपणामुळे! साहित्य अकादमी पुरस्कार विजेत्या या कवीचा जीवनपट उलगडणाऱ्या चित्रपटाचे संवाद, संहिता आणि कॉश्च्युम्स शांता गोखले यांनी केले असून सिनेमॅटोग्राफर आहेत मृणाल देसाई. ध्वनीची जबाबदारी अरूण खोपकर आणि सुबीर दास यांनी पार पाडली आहे. या चित्रपटात नारायण सुर्वे ही व्यक्तिरेखा किशोर कदमने साकारली आहे.

मंगळवारी संध्याकाळी सात वाजता या व्हीसीडीचा उद्घाटन सोहळा प्रभादेवीच्या पु.ल. देशपांडे महाराष्ट्र कला अकादमीच्या मिनी थिएटरमध्ये रंगेल. या प्रसंगी

दस्तुरखुद्द नारायण सुर्वे यांच्यासोबत अरुण खोपकर आणि अमरेंद धनेश्वर यांचा सत्कार करण्यात येईल. याप्रसंगी हा चित्रपटही दाखवण्यात येणार आहे.

 
</text>
</doc>
