<doc>
<docno>978511.cms.txt</docno>
<text>
 
महाराष्ट्र
हजारे 'माहितीचा अधिकार' कॉलेजांमध्ये पोहोचवणार!
[ Sunday, January 02, 2005  11:44:21 pm]


म. टा. प्रतिनिधी

नाशिक : कॉलेजयुवक -युवतींना सरकारच्या ' माहितीचा अधिकार ' कायदा व त्याच्या अमलबजावणीबाबत सखोल ज्ञान व्हावे यासाठी थोर समाजसेवक अण्णा हजारे यांनी हाती घेतलेल्या अभियानास सोमवारपासून नाशिक जिल्ह्यात प्रारंभ होत आहे.

जिल्ह्यात सिन्नर कॉलेजपासून हजारे यांची व्याख्याने सुरू होतील. दोन दिवसांत, तीन कॉलेजांत ही व्याख्याने होणार असून, कॉलेजयुवकांतही हजारे यांच्या आंदोलनाबद्दल कुतूहल आहे.

पुण्याहून सिन्नरला अण्णा हजारे यांचे आगमन झाल्यावर दुपारी दोन वाजता सिन्नर कॉलेजात माहितीचा अधिकार व भ्रष्ट्राचारविरुध्द जनआंदोलन यांचे महत्व पटवून देणाऱ्या व्याख्यानाने अण्णा या अभियानास सुरुवात करतील.

त्यानंतर नाशिक येथे हजारे येणार असून सायंकाळी सात वाजता सिडको भागात भ्रष्ट्राचार विरोधी जनआंदोलनाच्या संपर्क कार्यालयाचे उद्घाटन ते करतील. दुसऱ्या दिवशी, मंगळवारी के.टी.एच.एम. कॉलेजात हाच कार्यक्रम होणार आहे. दुपारी तीन वाजता के. के. वाघ कॉलेजात अण्णा हजारे यांचे व्याख्यान होणार आहे.

 
</text>
</doc>
