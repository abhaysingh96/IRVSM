<doc>
<docno>978400.cms.txt</docno>
<text>
 
बहुतांची अंतरे
वाहतूक शिक्षणाचा अभाव अपघातांना कारण
[ Sunday, January 02, 2005  10:20:27 pm]


रस्त्यावरील अपघातांत रोज शेकडो व्यक्ती आपला जीव गमावतात किंवा जखमी होतात. यापैकी 75 टक्के अपघातांस वाहनचालक जबाबदार असतात. त्यात तरुण वाहनचालकांचा वाटा फार मोठा असतो. याला कारण वाहन चालविण्याबाबत म्हणजे वाहतुकीचे नियम व वाहतुकीची शिस्त या बाबतीत त्यांचे काहीही शिक्षण झालेले नसते.

वयाची अठरा वषेर् ओलांडलेल्या कोणालाही शिकाऊ परवाना फी भरल्यावर वाहतूक परवाना मिळू शकतो. इतर देशांत शिकाऊ परवान्यासाठीही लेखी व तोंडी परीक्षा द्यावी लागते. त्यासाठी दोन ते चार आठवड्यांचा शिक्षणक्रम पुरा करावा लागतो. ती परीक्षाही पहिल्या प्रयत्नात फक्त 40 टक्के लोकच पार करतात. त्या परीक्षेत वाहतुकीच्या खुणांखेरीज प्रत्यक्ष परिस्थितीत तुम्ही कसे वागाल, याचेही शिक्षण मिळते. आपल्या देशात अशी परीक्षा बिनसरकारी संस्थेमार्फत घेऊन ती पास होणे अनिवार्य केल्यास वाहनचालकांचे चांगले शिक्षण होईल. वाहतूक शिक्षणासाठी वाहतूक शिक्षक तयार होणे आवश्यक आहे. ऑटोमोबाईल असोसिएशनसारख्या बिनसरकारी संघटनांनी ही जबाबदारी अंगावर घ्यायला हवी. त्यासाठी सहा महिन्यांचा अभ्यासक्रम तयार केल्यास रोजगारीचा एक नवा मार्ग मिळेल.

वाहतूक नियमांचे उल्लंघन करणाऱ्यास जबरदस्त दंड जागीच करण्याचे अधिकार वाहतूक पोलिसांना दिल्यास शिस्त येईल. वाहनचालक परवान्यावर चाचणी घेणाऱ्या अधिकाऱ्याचे नाव नोंदले गेले पाहिजे. वाहन परवाना मिळाल्यापासून पाच वर्षांत अपघात झाल्यास परवाना देणाऱ्या अधिकाऱ्यास सहआरोपी करावे ; तसा कायदा करावा. त्यामुळे वाहतूक अधिकाऱ्यावर परवाना अदा करण्याच्या अधिकाराबरोबर जबाबदारी येईल व भ्रष्टाचारालाही आळा बसेल.

ऑस्ट्रेलियात प्रवासात सर्व मार्गांवर, ओव्हरटेक करत नसलात तर डावीकडून गाड्या चालवा, अशा पाट्या होत्या. त्यामुळे सर्व चालक कटाक्षाने डावीकडूनच वाहन चालवीत असत. आपल्याकडेही अशा पाट्या लावल्यास अपघातांचे प्रमाण कमी होईल.

डॉ. जयंत मोकाशी, ठाणे.

 
</text>
</doc>
