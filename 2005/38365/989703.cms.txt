<doc>
<docno>989703.cms.txt</docno>
<text>
 
बहुतांची अंतरे
सरकारची यात काय लबाडी?
[ Thursday, January 13, 2005  07:49:39 pm]


' ज्येष्ठ नागरिकांची फसवणूक ' हे पत्र ( म. टा. 6 जाने.) वाचले. त्यात व्यक्त केलेली खंत खरी असली तरी सरकारने फसवणूक केली या मताशी सर्वच ज्येष्ठ नागरिक सहमत होण्याची शक्यता कमी आहे ; कारण केंद सरकारने सुरू केलेली 9 टक्के व्याजदराची पोस्टाची बचत योजना केवळ वरिष्ठ नागरिक व स्वेच्छानिवृत्ती स्वीकारलेल्या आणि वयाची 55 वषेर् पूर्ण केलेल्या नागरिकांसाठीच आहे.

या योजनेचे खास वैशिष्ट्य म्हणजे ही योजना 15 वषेर् मुदतीची असून त्यात कमाल गुंतवणूक 15 लाख रुपयांपर्यंत करता येते, तर 8 टक्के व्याजदराची मासिक उत्पन्न योजना 6 वषेर् मुदतीची असून त्यात फक्त 6 लाख रुपयांपर्यंत पैसे गुंतवता येतात. या मासिक उत्पन्न योजनेत मुदतीअंती आम नागरिकांना 4000 रुपये (दहा टक्के बोनससह) जास्त मिळत असले तरी ज्येष्ठ नागरिकांनी दीर्घ मुदतीच्या गुंतवणुकीचा विचार केला तर 9 टक्के व्याजदराची केंद सरकारने जाहीर केलेली योजनाच अधिक चांगली आहे आणि याबाबत म. टा.च्या पर्सनल फायनान्स या सदरात ज्येष्ठ गुंतवणूक तज्ज्ञांनीसुद्धा या योजनेची शिफारस केली होती. दुसरी महत्त्वाची बाब म्हणजे या दोन योजनांमधून कोणती योजना निवडायची हे सुज्ञ गुंतवणूकदारांनी ठरवायचे आहे. त्यामुळे यात सरकारने लबाडी करण्याचा प्रश्ान्च उद्भवत नाही.

मधुकर यशवंत कुबल, बोरिवली, मुंबई.

 
</text>
</doc>
