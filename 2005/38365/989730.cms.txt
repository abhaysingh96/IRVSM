<doc>
<docno>989730.cms.txt</docno>
<text>
 
अग्रलेख
परकी गुंतवणुकीची गुंतावळ
[ Thursday, January 13, 2005  07:59:11 pm]


कोणतेही साहस करायचे म्हटले की त्यातील धोक्यांशी सामना करायची तयारी ठेवावीच लागते. भारताने सध्या खुल्या अर्थव्यवस्थेचे धाडसी धोरण स्वीकारले आहे. या धोरणाचे काही फायदे-तोटे आहेत. असे असले तरी त्यातील फायदे वाढवून तोटे कमी करता येणार नाहीतच, असे नाही.

उदारीकरणाच्या धोरणामुळे होणारी परकी गंुतवणूक देशाच्या फायद्याची ठरेल की तोट्याची, असा एक वाद सध्या चालू आहे. एकीकडे चीनने परकी गुंतवणुकीत भारताला मागे टाकले म्हणून खंत व्यक्त करणारा वर्ग आहे ; तर दुसरीकडे वाढत्या परकी गुंतवणुकीमुळे देशी उद्योग मरतील आणि पुन्हा देशावर परकी कंपन्यांचे राज्य येईल, अशी भीती व्यक्त करणारा वर्ग आहे. यातले खरे काय आणि खोटे काय, असा प्रश्न् पडतो.

विशेषत: रिझर्व बँकेने आपल्या अहवालात परकी गुंतवणुकीचा वेग नियंत्रित करण्याची आवश्यकता व्यक्त केल्यामुळे परकी गुंतवणूकदार, देशातील आथिर्क उदारीकरणाचे समर्थक व विरोधक या सर्वांत संभ्रमाचे वातावरण निर्माण झाले. त्यातच गेल्या आठवड्यात शेअर बाजारात प्रचंड परकी गुंतवणूक झाल्यामुळे सेन्सेक्सने सहा हजारांचा टप्पा ओलांडून विक्रम केला.

त्यानंतर सहा दिवसांतच सेन्सेक्स 600 अंशांनी खालीही उतरला. देशाच्या अर्थ-व्यवस्थेत कोणतीही लक्षणीय प्रगती झालेली नसताना शेअर बाजार अशाप्रकारे उसळविण्याचे सार्मथ्य परकी गुंतवणूकदारांकडे आले तर ते हा बाजार कधीही कोसळवू शकतात, हेही यामुळे लक्षात आले.

त्याचमुळे रिझर्व बँकेचे गव्हर्नर व्ही. व्ही. रेड्डी यांनी परकी गुंतवणूक नियंत्रित करण्यासाठी त्यावर कर लादण्याची सूचना केली. थोडक्यात, परकीयांना आपल्या देशात गुंतवणूक करण्यास परवानगी देऊन जोखीम पत्करायची की नाही, याविषयी सरकार व सरकारच्या अखत्यारीतील आथिर्क संस्था यांच्यात संभ्रमाचे वातावरण आहे असे चित्र निर्माण झाले. पण नंतर लगेच अर्थमंत्र्यांनी असा कोणताही कर परकी गुंतवणुकीवर लादण्याचा विचार नाही, हे स्पष्ट केले.

तसेच पंतप्रधान मनमोहन सिंग यांनी कोलकात्यात मार्क्सवाद्यांच्या बालेकिल्ल्यात जाऊन भारतीय उद्योगांतील परकी गुंतवणुकीवर निर्बंध लावणारी ' प्रेसनोट 18' रद्द केल्याची घोषणा केली. ' प्रेसनोट 18' मध्ये भारतात जॉईंट व्हेंचरद्वारे उद्योग स्थापन करणाऱ्या परकी कंपन्यांना वेगळी कंपनी स्थापन करायची असेल तर आपल्या भागीदार भारतीय कंपनीची परवानगी घेणे आवश्यक करण्यात आले होते.

याचा परिणाम असा होत होता की, अशी परवानगी एक तर भारतीय कंपन्या देत नसत किंवा दिलीच तर त्याची अव्वाच्या सव्वा किंमत मागीत असत. त्यामुळे परकी कंपन्या भारतात येण्यास धजावत नसत.

पंतप्रधान आणि अर्थमंत्र्यांच्या या घोषणांमुळे परकी गुंतवणूकदारांना भारतीय शेअर बाजारात गुंतवणूक करण्यास किंवा भारतात उद्योग-धंदे स्थापण्यास प्रतिबंध असणार नाहीत हे स्पष्ट झाले आहे. पण परकी गुंतवणूक वाढल्यामुळे निर्माण होणाऱ्या समस्यांना सरकार कसे तोंड देणार, याचाही विचार करावाच लागेल.

यातली एक समस्या आहे ती ही की, चलन विनिमय दरात समतोल साधणे. परकी गुंतवणूकदार, डॉलरच्या बदल्यात अधिक रुपये मिळत असतील तेव्हा शेअर बाजारात गुंतवणूक करतील आणि रुपयामागे जादा डॉलर मिळू लागले की ही गुंतवणूक काढून घेतील. याचा अर्थ शेअर बाजारातील चढउतार कंपन्यांच्या कार्यक्षमतेऐवजी आंतरराष्ट्रीय चलन बाजारातील चढउतारावर अवलंबून राहील.

यामुळे देशातील गुंतवणूकदारांची दिशाभूल होऊ शकेल व ते गोत्यात येऊ शकतील. तसेच परकी गुंतवणूक वाढल्याने परकी चलन गंगाजळीत परकी चलनाची जी भर पडेल, तिचा विनियोग कसा करायचा हे ठरवावे लागेल.

सध्या शेअर बाजारात 114 कोटी डॉलर्सची परकी गुंतवणूक झाली आहे. ही एकदम काढून घेतली गेली तर येणाऱ्या संकटास तोंड देण्याची तयारी आपण कशी करणार, यावरच परकी गुंतवणुकीला चालना देण्याच्या धोरणाचे यशापयश अवलंबून असेल.

 
</text>
</doc>
