<doc>
<docno>989850.cms.txt</docno>
<text>
 
महाराष्ट्र
करवाढीला वाढता विरोध
[ Thursday, January 13, 2005  10:22:15 pm]


म. टा. प्रतिनिधी

पुणे : आगामी अर्थसंकल्पात महापालिकेने पाणीपट्टी, मालमत्ता कराबरोबरच केलेल्या तीनशे ते साडेचारशे टक्के विकास शुल्क वाढीला ' प्रमोटर्स अॅन्ड बिल्डर्स असोसिएशन ' या बांधकाम व्यावसायिक संघटनेचा विरोध असल्याचे संघटनेने प्रसिद्धीपत्रकाद्वारे कळवले आहे.

विकास शुल्क वाढवल्यामुळे पर्यायाने जागांच्या किंमतीही वाढतील, असे संघटनेचे म्हणणे आहे. बांधकामाला लागणारे साहित्य शहरात आणताना जकात भरावीच लागते. तसेच अनेकजण मालमत्ता कर भरतातच. त्यामुळे बांधकामासारख्या विकास कामांवरील शुल्क वाढवणे योग्य नसल्याचे संघटनेचे म्हणणे आहे. करवाढीला विरोध असल्याचे पत्र पालिका सदस्य शिवा मंत्री यांनी आयुक्त डॉ. नितीन करीर यांना दिले आहे. हजार कोटींची एकात्मिक रस्ते विकास योजना मंजूर करून घेतली, त्यावेळी नागरिकांवर कराचे ओझे लादून ती केली जाणार नाही, असे आश्वासन दिले होते. असे असताना ही करवाढ केलीच कशी, असा प्रश्ान् मंत्री यांनी उपस्थित केला आहे.

मागील वर्षी रस्त्यांसाठी केलेल्या तरतुदीतून 20-25 कोटी रुपयांचीच कामे झाली आहेत. असे असताना एवढी मोठी करवाढ करणे योग्य नसल्याचे पत्रात नमूद केले आहे.

पालिकेच्या आगामी अर्थसंकल्पाबाबत नागरिकांच्या अपेक्षा प्रशासनापुढे मांडण्यासाठी नागरिक चेतना मंचने आयोजित केलेल्या परिसंवादात महापालिकेतील विरोधी पक्षनेते उज्ज्वल केसकर आणि नगरसेवक विकास मठकरी यांनीही या करवाढीला विरोध केला. पालिका कर्मचाऱ्यांना देण्यात येणारा बोनस आणि सानुग्रह अनुदान यावर टीका करत मठकरी म्हणाले की, पाचवा वेतन आयोग सर्व पालिका कर्मचाऱ्यांना लागू झाल्यामुळे बोनस बंदला कर्मचाऱ्यांनी अनुमती दिली. मात्र पुणे महापालिकेत तो दिला जातो. किंबहुना त्याच्या खिरापतीच वाटल्या जातात असे एका बाजूला चित्र आहे, तर दुसरीकडे कर्ज आणि अनुदान यावर पालिका अवलंबून आहे. त्यामुळे असे बोनस थांबवण्यासाठी कोर्टात गेले पाहिजे. गुंठेवारीतून शंभर कोटी रुपये मिळू शकतात, पण त्याकडे दुर्लक्ष होते, असेही मठकरी म्हणाले.

 
</text>
</doc>
