<doc>
<docno>989738.cms.txt</docno>
<text>
 
अग्रलेख
मर्यादित दिलासा
[ Thursday, January 13, 2005  08:02:59 pm]


टी. एम. पै प्रकरणी खाजगी कॉलेजांना स्वायत्ततेच्या नावाने फी आणि स्वत:ची प्रवेशप्रक्रिया ठरवण्याचे अधिकार सुप्रीम कोर्टानेच दिल्यानंतर, प्रामुख्याने मेडिकल आणि काही प्रमाणात इंजिनीयरिंगच्या प्रवेशप्रक्रियेचे वेळापत्रक रूळावरून घसरले आहे.

बारावीच्या परीक्षांचे निकाल आणि सरकारी कॉलेजांतील मेडिकलच्या पहिल्या वर्षाच्या प्रवेशाचा पहिला टप्पा पूर्ण करण्यासाठी अनुक्रमे 10 जून व 25 जुलै अशी निश्चित कालमर्यादा ठरवून देऊन, ते रूळावर आणण्याचा प्रयत्न सुप्रीम कोर्टाने सुरू केला असला, तरी तो अपुरा आहे.

बारावीच्या परीक्षेचा वेळेवर निकाल लागण्याची हमी, हा विद्यार्थी आणि त्यांचे पालक यांना मोठाच दिलासा आहे.

त्यामुळे व्यावसायिक अभ्यासक्रमांच्या सामायिक प्रवेशपरीक्षेची तयारी करण्यास विद्यार्थ्यांना पुरेसा वेळ मिळेल. बारावीच्या परीक्षांचे निकाल उशिरा लागल्यामुळे, अखिल भारतीय स्तरावर उपलब्ध असलेल्या कोट्यातील संधींना अनेक राज्यांतील विद्यार्थी मुकतात, ही वस्तुस्थिती आहे.

शिवाय प्रवेशप्रक्रिया लांबल्यामुळे केंदीय कोट्यातील उपलब्ध जागांची नेमकी माहिती विद्यार्थ्यांना वेळेवर मिळत नाही आणि त्या जागा भरल्या जात नाहीत. पर्यायाने राज्यांतील विद्यार्थ्यांना त्या मिळतात. आता कोणत्याही परिस्थितीत या जागांवर राज्यातील विद्यार्थ्यांची वर्णी लावता येणार नाही, असे कोर्टाने बजावले आहे.

केंदीय कोट्यातून प्रवेश घेऊ पाहणाऱ्या विद्यार्थ्यांच्या हक्कांविषयी सुप्रीम कोर्टाने संवेदनशीलता दाखविली आहे. मात्र या विषयावर राज्याची भूमिका वेगळी आहे. केंदीय कोट्यासाठीच्या प्रवेशप्रक्रियेत यशस्वी होणाऱ्यांत महाराष्ट्रातील विद्यार्थ्यांची संख्या नगण्य असते. त्यामुळे येथील सरकारी मेडिकल कॉलेजांतील जागांसाठी राज्यातील करदात्यांचा पैसा खर्च होत असताना आणि राज्यात मोठ्या प्रमाणावर गुणवान विद्यार्थी प्रवेशेच्छू असताना, या जागा अन्य राज्यांतील विद्यार्थ्यांसाठी उपलब्ध करण्याची सक्ती अन्याय्य असल्याची भूमिका राज्य सरकारने दोन वर्षांपूर्वी घेतली होती.

ती अर्थातच कोर्टात टिकली नाही. आता केंदीय कोट्यातील जागा 15 टक्क्यांवरून 20 टक्क्यांपर्यंत नेण्याबाबत विचार करावा, असा सल्ला देऊन, तुलनेने दजेर्दार शिक्षण देणाऱ्या मेडिकल कॉलेजांची बहुसंख्या असलेल्या महाराष्ट्र, कर्नाटक यासारख्या राज्यांच्या जखमेवर कोर्टाने मीठच चोळले आहे! देशांतील अन्य राज्यांना दजेर्दार मेडिकल शिक्षणाची सोय करता आलेली नाही.

तेव्हा राष्ट्रीय हितासाठी महाराष्ट्र, कर्नाटकाने थोडा त्याग करून पुण्य गाठी बांधायला हरकत नाही. त्यासाठी राज्यातील सरकारी मेडिकल कॉलेजांना प्रवेशाच्या पहिल्या फेरीचे वेळापत्रक पाळणे बंधनकारक करण्यात आले आहे. याचा फायदा सर्वच प्रवेशेच्छूंना मिळेल. परंतु गेल्या दोन वर्षांत प्रवेशप्रक्रियेत निर्माण झालेली अराजकाची परिस्थिती हा प्रामुख्याने खाजगी विनाअनुदान कॉलेजांची सत्ताधाऱ्यांच्या साथीमुळे चाललेली मनमानी आणि तिला आळा घालण्यात कोर्टांना आलेले अपयश याचा परिणाम आहे.

कोर्टांची अडचण ही तत्त्व आणि व्यवहार यांची सांगड घालण्यात येणारे कायदेशीर अडथळे ही आहे. अर्थात तात्त्विक घोटाळे ही टी. एम. पै प्रकरणी सुप्रीम कोर्टाने घेतलेल्या भूमिकेची देणगी आहे.

या दुष्टचक्रातून मार्ग काढणे सोपे नाही. बारावीचे निकाल वेळेवर लावणे, हा सुधारणेच्या प्रक्रियेतील केवळ एक घटक आहे. खाजगी कॉलेजांनी किती फी ठेवणे वाजवी आहे, याचा निर्णय गेल्या वर्षभरात लागू शकलेला नाही. महाराष्ट्राचेच उदाहरण घेतले, तर यासाठी स्थापन केलेल्या फीनिश्चिती समितीचे निर्णय खाजगी संस्थाचालकांच्या पसंतीस उतरलेले नाहीत.

कोर्टही त्यांच्या आक्षेपांची दखल घेणे टाळू शकलेले नाही. या घोळात फीच ठरू शकत नसेल, तर कोणत्या कॉलेजमध्ये पसंतीक्रम द्यायचा याचा निर्णय विद्यार्थ्यांनी कसा घ्यायचा ? शिवाय अनेक कॉलेजांनी अभिमत विद्यापीठांचा दर्जा मिळवला असून, स्वत:ची वेगळी प्रवेशप्रक्रिया राबवण्याचा हक्क ते बजावत आहेत. अनेक खाजगी संस्थाही मॅनेजमेंट कोट्यासाठी स्वतंत्र परीक्षा घेऊ लागल्या आहेत.

सुप्रीम कोर्टानेच हा अधिकार त्यांना दिला असल्यामुळे, त्यांचे हात कोण धरणार ? यामुळे सामायिक प्रवेशपद्धत ही केवळ सरकारी कॉलेजे आणि खाजगी कॉलेजांतील सरकारी कोटा यापुरतीच मर्यादित राहिली आहे.

मात्र विद्यार्थ्यांची निवडप्रक्रिया ही या सर्व जागा विचारात घेऊन होत असल्याने, केवळ सरकारी कॉलेजांनी वेळापत्रक पाळले, तरी प्रश्न पूर्णपणे सुटत नाहीच. तेव्हा सुप्रीम कोर्टाच्या ताज्या निर्णयामुळे प्रश्न सुटण्याच्या मार्गावर असल्याचा केवळ आभास निर्माण होतो!

 
</text>
</doc>
