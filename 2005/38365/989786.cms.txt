<doc>
<docno>989786.cms.txt</docno>
<text>
 
लेख
वासुगिरीचा हायटेक व्हायरस
[ Thursday, January 13, 2005  08:59:22 pm]


एकीकडं मुली शिकताय्त. विचार करू मागताय्त. दुसरीकडं त्यांचा माणूस म्हणून स्वीकार करण्याऐवजी शारीर पातळीवरील आदिम वासना निलाजरेपणानं नवनव्या वाटा शोधताना दिसते आहे. घरातल्या मुलीनं काळवेळ, मर्यादा पाळाव्यात असं शिकवलं जातंय, पण मुलग्यानं आक्रमक होऊ नये, हिंस्त्र आणि विकृत होऊ नये याचा घोर पालकांना लागलाय असं काही दिसत नाही.

अत्याधुनिक उच्च तंत्रज्ञानाचं प्रतीक असणाऱ्या कॉम्प्युटरमध्ये व्हायरस शिरला की तो आतल्या फाइल्स करप्ट करून टाकतो. काही काही व्हायरस तर अख्खी सिस्टिमच करप्ट करून टाकतात. हजारो प्रकारचे व्हायरस माहितीच्या या महाजालाला कसर लागल्यासारखे कुरतडत राहतात.

सध्या वासुगिरीचा हायटेक व्हायरस मोकाट सुटला आहे. मात्र त्यानं कॉम्प्युटरची नव्हे, तर साऱ्या समाजाचीच सिस्टिम करप्ट करण्याचा सपाटा लावलाय.

तसं पाह्यलं तर वासुगिरीला दीर्घ परंपरा आहे. अगदी पुराण्या काळापासून. त्याला नावं कितीही वेगळी दिली आणि भाषेचे अलंकार चढवले तरी मुळाशी प्रवृत्ती तीच आहे. स्त्रीदेह उपभोगण्याची. कधी शब्दांतून. कधी नजरांतून. कधी कृतीतून!

आता आयुष्य हायटेक झालं, तशा विकृतीही हायटेक झाल्या. मग मोबाइल फोनमधले कॅमेरे पोरीबाळींच्या अंगप्रत्यांगाचा वेध घेऊ लागले. ट्युबलाइटमध्ये, कीचेनमध्ये आणि आणखी कुठं कुठं बसवलेले छुपे कॅमेरे खाजगीपणावर चवचाल घाला घालत आंबटशौक पुरवत राहतात. कधी पुण्यात. कधी दिल्लीत. कधी चेन्नईत. कधी जळगावात. कधी कोलकात्यात. काका-मामा म्हणावे अशा गृहस्थांपासून शाळकरी मुलांपर्यंत आणि ऑफिसमधल्या तथाकथित सहकाऱ्यांपासून ते मित्रमंडळींपर्यंत हा हायटेक व्हायरस पोचला आहे आणि कित्येकजणींचं आयुष्य करप्ट करून टाकतोय.

हे करप्शन बळी पडलेल्या मुली-स्त्रियांपर्यंतच राहत नाही. त्याचे न दिसणारे परिणाम अधिक धोकादायक असतात. त्यांची मोजदाद नसते. मग महाराष्ट्रासारख्या पुरोगामी राज्याच्या मंत्रालयात ' सायंकाळी पाच वाजेनंतर महिला कर्मचाऱ्यांना थांबवू नये ,' असा फतवा निघतो. या विकृतीशी टक्कर घेऊ पाहणाऱ्या एखाद्या जिगरबाज स्त्रीला ' हा नाद सोडून दे ' असे अनाहूत सल्ले मिळायला लागतात. अनेकदा ' एवढा मनस्ताप काढून घराबाहेर राहण्याची काही गरज नाही ,' असं घरचे सांगतात आणि रोगापेक्षा उपाय भयानक ठरतो. या बातम्या वाचून शिकू पाहणाऱ्या मुलीला बाहेरगावी पाठवण्यापेक्षा मिळेल तिथं प्रवेश घेऊन आपल्याच नजरेसमोर राहू दे, असा ' शहाणा ' विचार केला जातो.

याहीपेक्षा विदारक असं घडू शकतं, याचंही प्रत्यंतर अलीकडेच चेन्नई कोर्टात आलं. अश्लील चित्रफितीबाबतचा खटला महिला न्यायाधीशापुढं चालू नये ; कारण पुरावा म्हणून जी अश्लील दृश्ये पाहावी लागतील, ती बाईमाणसानं पाहावी अशी नाहीत, असं एका बाप्या वकिलाला वाटलं आणि खरोखरच महिला न्यायाधीशापुढून हा खटला हालला. अखेर न्यायाधीश हा न्यायाधीश असतो ; बाई किंवा पुरुष नव्हे. त्याचे काम पूर्णपणे कायदेविषयक ज्ञानावर आणि तत्संबंधीच्या कौशल्यावर अवलंबून असतं, असं सुप्रीम कोर्टाने ठणकावून सांगितलं, तेव्हा कुठं तो खटला पुन्हा त्याच महिला न्यायाधीशासमोर आला.

म्हणजे ही विकृत दृश्यं पुरुष न्यायाधीशांनी पाहण्यास वकीलमहाशयांची ना नव्हती. खरं तर ती पुरुषांनीच बघायची चित्रं आहेत, याबद्दल त्याची खात्रीच असली पाहिजे. त्याच्याच का, त्याच्यासारख्या अनेकांना याबाबत काही शंकाच नसते. आणि स्त्रियांचं शरीर ही बघण्यासारखीच गोष्ट आहे, त्यात वावगं ते काय असं सांगणारा एक छुपा वासू बहुसंख्य मनांमध्ये ठाण मांडून बसलेला असतो.

हा वासू कधी ताळतंत्र सोडेल, कधी अनावर होईल आणि कधी हिंस्त्र होईल याचे काही ठरीव ठोकताळे नाहीत.

एकीकडं मुली शिकताय्त. विचार करू मागताय्त. दुसरीकडं त्यांचा माणूस म्हणून स्वीकार करण्याऐवजी शारीर पातळीवरील आदिम वासना निलाजरेपणानं नवनव्या वाटा शोधताना दिसते आहे. घरातल्या मुलीनं काळवेळ, मर्यादा पाळाव्यात असं शिकवलं जातंय, पण मुलग्यानं आक्रमक होऊ नये, हिंस्त्र आणि विकृत होऊ नये याचा घोर पालकांना लागलाय असं काही दिसत नाही.

प्रगतीच्या मोजमापाबद्दलही मग प्रश्ान् उपस्थित होतात. खरंच कशाला म्हणायचं प्रगती ? केवळ तंत्रज्ञानाला ? केवळ माहितीला ? की सर्वच क्षेत्रात सामाजिक न्याय प्रस्थापित होण्याला आणि निखळ ज्ञानाला ? बुद्धी आणि मन वाढलंच नाही अशा अवस्थेत हायटेक जगणं म्हणजेच माकडाच्या हातात कोलीत अशी अवस्था.

माकडाचा माणूस होण्याचा प्रवास इतका लांब पल्ल्याचा असावा ?

प्रतिमा जोशी

 
</text>
</doc>
