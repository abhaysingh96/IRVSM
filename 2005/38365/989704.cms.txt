<doc>
<docno>989704.cms.txt</docno>
<text>
 
प्रगती फास्ट
अभ्यासातील सातत्याने मिळालं यश
[ Thursday, January 13, 2005  07:50:15 pm]


मे 2004 मध्ये मुंबई युनिव्हसिर्टीतर्फे घेण्यात आलेल्या इंजिनीअरिंगच्या परीक्षेत मेकॅनिकल शाखेत प्रथम येण्याचा मान मिळवला लोकमान्य टिळक कॉलेजच्या मजनु गवतुरे या विद्यार्थ्याने. त्याला 1400 पैकी 1101 मार्क्स ( 78.64 टक्के) मिळाले आहेत.

साधना विद्यालयमधून माझं शालेय शिक्षण पूर्ण झालं. दहावीत 85 टक्के मार्क मिळाल्यावर एसआयईएस कॉलेजमध्ये मी सायन्स शाखेत प्रवेश घेतला. बारावीला 82 टक्के मिळाले. त्यानंतर इंजिनीअरिंगसाठी नवी मुंबईच्या लोकमान्य टिळक इंजिनीअरिंग कॉलेजमध्ये प्रवेश घेतला. इंजिनीअरिंगमध्ये तुमच्याकडे स्पेशलायझेशनचे असंख्य पर्याय असतात. काही विद्यार्थ्यांचा तर या टप्प्यावर खूप गोंधळ होतो. माझा मेकॅनिकल विषयात इण्टरेस्ट असल्यामुळे शाखा निवडण्याचा निर्णय पटकन झाला.

इंजिनीअरिंगच्या सहाव्या सेमिस्टरमध्ये पहिला नंबर आल्यावर माझ्यासाठी आकाश ठेंगण झालं होतं. ही आघाडी कायम ठेवायची असं मी मनाशी पक्क केलं. मेकॅनिकल इंजिनीअरिंगच्या सातव्या आठव्या सेमिस्टरमध्ये एकूण नऊ विषयांचा अभ्यास करायचा असतो. यात थर्मल इंजिनीअरिंग, मशिन डिझाइन, प्रोडक्शन प्लानिंग अॅण्ड कण्ट्रोल, रेफ्रिजेटर अॅण्ड एअर कंडिशनिंग, इण्डस्ट्रिअल इंजिनीअरिंग अॅण्ड मॅनेजमेण्ट, इंजिनीअरिंग इकॉनॉमिक्स, कम्प्युटर एडेड डिझाइन अॅण्ड मॅन्युफॅक्चरिंग या विषयांचा समावेश असतो.

थर्मल इंजिनीअरिंग विषयात उच्च तापमानावर काम करणारी उपकरणं, बॉयलर्स, स्टीम जनरेशन युनिट, टर्बाइन्स, सुपर हिटर्स आदी गोष्टी हाताळाव्या लागतात. एखाद्या यंत्राचे सुटे भाग, त्याचं डिझायनिंग कसं करावं, विविध यंत्रात कोणकोणते कॉमन पार्टस् असतात, यंत्रावर प्रेशर किती येतं, यंत्रांच्या भागांचे डायमेंशन्स कसे ओळखायचे, अशा अनेक गोष्टींचा अभ्यास मशिन डिझाइनच्या भाग एक आणि दोन पेपर्ससाठी करावा लागतो.

उद्योग समुहात मास प्रोडक्शन पद्धतीचा प्रमुख प्रकार असतो. उत्पादन हाती घेतल्यावर कम्पोनण्ट्सचा फ्लो कसा असावा, कम्पोनण्ट बनवण्याची प्रक्रिया, कमीतकमी वेळात जास्तीतजास्त चंागल्या प्रकारे रिसोर्सचा वापर कसा करता येईल, हे प्रोडक्शन प्लानिंग अॅण्ड कण्ट्रोल या विषयातून समजतं. इण्डस्ट्रिअल इंजिनीअरिंग अॅण्ड मॅनेजमेण्ट या विषयात क्वालिटी कण्ट्रोलच्या पद्धती, सांख्यिकी, सॅम्पलिंग मेथड्स या गोष्टींचं ज्ञान मिळतं.

इंजिनीअरिंग इकॉनॉमिक्स या विषयात उत्पादन प्रक्रियेचा खर्च, वेळेचं नियोजन, उत्पादनाद्वारे मिळणारा नफा या गोष्टी अभ्यासाव्या लागतात. कमी तापमानावर चालणारी यंत्र (शीतकपाट, वातानुकूलित यंत्रणा), वातानुकूलित यंत्रणेचा वापर कसा करावा, त्याचे प्रकार या गोष्टी ' रेफ्रिजरेटर अॅण्ड एअर कडिशनिंग ' या विषयात येतात. वैकल्पिक विषय म्हणून ' फायनाइट एलिमेण्ट मेथड ' हा विषय निवडला. हा तसा नवीन विषय आहे. या विषयाबरोबर कम्प्युटर एडेड डिझाइन अॅण्ड मॅन्युफॅक्चरिंग विषयात कम्प्युटरच्या मदतीने यंत्राचे भाग कसे निर्माण केले जातात, हे शिकलो.

' अॅनालिसेस ऑफ थमोर् पॅक ' हा विषय मी प्रोजक्टसाठी निवडला होता. थमिर्क फ्लुइट नावाचं एक ऑइल आहे. उष्णतेच्या वहनासाठी या ऑइलचा उपयोग केला जातो. त्या उपकरणाची कार्यक्षमता कशी वाढवावी, तापमान 250 अंश सेलसिअसपर्यंत नेण्यासाठी काय करावं लागतं या गोष्टी मांडणारं हे प्रोजेक्ट होतं. प्रोजेक्ट झाल्यानंतर तुम्हाला व्हायवाला सामोरं जावं लागतं.

कॉलेज सकाळी नऊ ते संध्याकाळी सहापर्यंत चालायचं. न कंटाळता मी लेक्चर्स आणि असाइनमेण्ट्समध्ये नियमितपणा ठेवला. लेक्चर्स आणि कॉलेजच्या अभ्यासातल्या सातत्यामुळे नकळतच तुमचा खूप अभ्यास होतो. अभ्यासासाठी वेगळा असा वेळ काढावा लागत नाही. उजळणी केली की तुम्हाला सहज परीक्षा देता येते. शिवाय वाचनावर मी भर दिला होता. कॉलेजमध्ये नोट्स आणि लेखनावर भर देणं व घरी वाचन जास्त करणं अशी माझी अभ्याासाची पद्धत होती. एक दोन विषयांसाठी मी कोचिंग क्लासची मदत घेतली होती.

परीक्षेच्या आधी वीस दिवसांची सुट्टी असायची. एका दिवसात मी या सुट्टीचा वापर अभ्यासासाठी कसा करायचा, याचं वेळापत्रक तयार केलं. यात विषय आणि त्यातील घटकांचा विचार करून प्रत्येक टॉपिकला किती वेळ द्यायचा हे ठरवलं होतं. दिवसाला दोन विषयांचा अभ्यास केला, त्यामुळेच हे यश मिळवता आलं.

कठीण विषयाचा अभ्यास सकाळच्या वेळात पूर्ण करायचा तर संध्याकाळी तुलनेने सोपा विषय अभ्यासायचा. त्यामुळे अभ्यासाचा कंटाळा येत नाही. परीक्षेच्या पूर्वतयारीत घरच्या वातावरणाची मोठी भुमिका असते. आमच्या घरी शिक्षणाला पूरक वातावरण असल्यामुळे मला बाहेर लायब्ररी किंवा रिडिंग रूमचा आधार घ्यावा लागला नाही. घरी निवांतपणे अभ्यास करता आला तर तिथे येण्याजाण्याचा वेळही वाचतो. आता मी एमटेक करण्याच्या तयारीत आहे.

गणेश आचवल

 
</text>
</doc>
