<doc>
<docno>989678.cms.txt</docno>
<text>
 
महाराष्ट्र
सिंधुदुर्ग जिल्ह्यात बांबू लागवडीचे प्रशिक्षण
[ Thursday, January 13, 2005  07:33:02 pm]


शशी तायशेटे

कणकवली : आंतरराष्ट्रीय स्तरावरील बांबूविषयक काम करणाऱ्या ' इनबार ' संस्थेच्या पुढाकाराने ' सिबार्ट ' संस्थेची भारतात स्थापना झाली असून, त्यांनी सिंधुदुर्गात बांबू लागवड आणि प्रशिक्षण, संशोधन हाती घेतले आहे. त्यातून या भागातील लोकांना रोजगार मिळणार आहे.

' सिबार्ट ' चे प्रकल्प समन्वयक केळकर यांनी कुडाळ, आंबेडकरनगर, मालवण, काळसे भागांतल्या 100 महिलांना वस्तू बनविण्याचे प्रशिक्षण दिले असून, बांबूचे उत्पादन आणि त्यापासून बनणाऱ्या उत्पादनांविषयी माहिती दिली आहे.

सावंतवाडी, कणकवली, कुडाळ तालुक्यांतल्या 64 वसाहतींमध्ये बांबू उत्पादनांचा व्यवसाय चालतो. टोपल्या, चटया, सूप, खळ्या बनविण्याचा पारंपरिक उद्योग या भागात चालतो. येथे बांबू तोडून आठ-दहा किलोमीटर अंतरावर आणायचे आणि त्याच्यावर प्रक्रिया करून ते पुन्हा दहा किलोमीटर अंतरावर विकायला न्यायचे. हे अतिशय कष्टाचे होते. आता ही उत्पादने कमी वेळेत केली जातील, याकडे प्रशिक्षणात मुख्य भर दिला जात आहे. ' सिबार्ट ' येथे आफ्रिकन जातीच्या बांबूची लागवड करण्याचा प्रयत्न करीत आहे. जिल्ह्यातील 500 एकर पडीक जमिनीत लागवड करून त्यात नर्सरी तयार करण्याचे प्रयत्न सुरू आहेत. कुडाळच्या औद्योगिक वसाहतीत बांबुच्या वस्तुंची निमिर्ती करण्याचे कारखाने सुरू करण्याचे कारखाने सुरू करण्याचा कंपनीचा विचार आहे, मात्र त्यासाठी वनखात्याने माघार घेतल्याचे कंपनीच्या अधिकाऱ्यांनी सांगितले. त्यामुळे आता कंपनी पुढे काय करते, याकडे साऱ्यांचे लक्ष असून कामगार महिलांचे औद्योगिक संस्था स्थापन करण्याचा विचारही सुरू आहे.

 
</text>
</doc>
