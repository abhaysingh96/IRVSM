<doc>
<docno>989696.cms.txt</docno>
<text>
 
महामुंबई: मुंबई टाइम्स
एण्टरटेन्मेण्ट... राऊण्ड द 'टीव्ही'!
[ Thursday, January 13, 2005  07:46:12 pm]


श्रुति गणपत्ये

गोल आकाराचा टीव्ही, त्यात तीनपेक्षा जास्त चॅनल एकाच वेळी पाहण्याची सोय. एकीकडे बसूनच ती पाह्यली पाहिजेत, असंही नाही. कल्पना वाटते ही ?

पण हे सत्य आहे. ' न्यू एज डिजिटल डिस्प्ले ' या कंपनीने भारतात प्रथमच ही कल्पना प्रत्यक्षात उतरवली आहे. कंपनीचं पहिलं मॉडेल नरीमन पॉइण्ट इथल्या आयनॉक्समध्ये पाहायला मिळतं. ' सीआर 2' शॉपिंग सेंटरमध्ये ते ठेवलं आहे. या टीव्हीची खासियत म्हणजे त्याचा गोल आकार! 360 डिग्री असणाऱ्या या मॉडेलचं नावच मुळी ' इल्युजन ' असं आहे. 1.85 इंचाच्या या टीव्हीला तीन स्क्रीन आहेत. त्यावर एकावेळी तीन वेगवेगळी दृश्यं बघता येतात. या तीन स्क्रीन प्रत्येकी आणखी तीन लहान स्क्रीनमध्ये विभागता येतात.

न्यू एज डिजिटल डिस्प्लेचे सीईओ अतीत अग्रवाल यांनी यासंबंधी सविस्तर माहिती दिली. माणसाची दृष्टी ही 120 अंशांत फिरू शकते. म्हणूनच या गोलाकार स्क्रीनमुळे कोणत्याही कोपऱ्यातून तुम्हाला पूर्ण दृश्य बघता येतं. याची ' पिक्चर क्वालिटी ' साध्या टीव्हीपेक्षा खूपच उच्च दर्जाची आहे. बाहेरच्या उजेडाप्रमाणे टीव्ही पडद्यावरचे रंग आपोआप कमीजास्त होतात. मग टीव्ही बंदिस्त शॉपिंग मॉलमध्ये ठेवा किंवा भर उन्हात होडिर्ंग म्हणून लावा!

जी गोष्ट चित्राची-रंगांची, तीच आवाजाची. '360 डिग्री ' मधल्या स्पीकर्सची रचना वैशिष्ट्यपूर्ण आहे. त्यामुळे कोणत्याही बाजूने स्पष्ट आवाज ऐकू येतो.

खरं म्हणजे फक्त मनोरंजन हा '360 डिग्री ' चा हेतू नाही. तो मल्टिपर्पज आहे. सध्या त्याचा वापर जाहिरातींसाठीच जास्त होत आहे. पण कम्प्युटर म्हणूनही त्याचा वापर करता येतो. टीव्ही स्क्रीनला कॅमेरा जोडण्याचीही सोय असल्याने ' लाइव्ह कव्हरेज ' पाहण्यासाठी हा परफेक्ट डिव्हाइस ठरू शकेल!

'360 डिग्री ' च्या ' मल्टिपर्पज ' उपयोगितेमुळे जगात वेगवेगळ्या ठिकाणी तो शॉपिंग मॉल, एअरपोर्ट अशा ठिकाणी तसंच होडिर्ंग्ज म्हणून वापरात आणला जातो. इंग्लंड, फ्रान्स, जर्मनी, नेदरलॅण्ड्स, स्वीडन अशा 27 देशांमध्ये हा टीव्ही आहे. भारतात याची सुरुवात मुंबईमध्ये झाली आहे. देशातल्या प्रत्येक मोठ्या शहरात हा टीव्ही पोहोचवायची आपली मनीषा आहे, असं अतीत अग्रवाल म्हणतात.

 
</text>
</doc>
