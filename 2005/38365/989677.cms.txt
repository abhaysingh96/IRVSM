<doc>
<docno>989677.cms.txt</docno>
<text>
 
महाराष्ट्र
'विंटर स्पेशल' बंद झाल्यानंतरही तिकिटांचे वाटप
[ Thursday, January 13, 2005  07:32:09 pm]


म. टा. वृत्तसेवा

रत्नागिरी : कोकण रेल्वेच्या रत्नागिरी स्थानकावरील आरक्षण केंदातून मंगळवारी चार तारखेला बंद झालेल्या ' विंटर स्पेशल ' या गाडीची बुधवार पाच जानेवारीची तिकिटे वितरित करण्यात आल्याने रेल्वे प्रशासनाला प्रवाशांच्या तीव्र रोषाला सामोरे जावे लागले. अखेर मध्यरात्री सुटणाऱ्या ' मत्स्यगंधा एक्सप्रेस ' ला जादा डबा लावून या 25-30 प्रवाशांची सोय करण्यात आली.

' विंटर एक्सप्रेस ' चार तारखेला बंद होत असल्याच्या सूचना देण्यात आल्या होत्या. तरीही रत्नागिरीतील आरक्षण केंदातून पाच तारखेची काही तिकिटे दिली गेली होती. विशेष म्हणजे पाच तारखेला हे प्रवासी रेल्वे स्टेशनवर येईपर्यंत हा प्रकार झाल्याचे रेल्वे प्रशासनाच्या लक्षात आले नव्हते.

' विंटर एक्सप्रेस ' चे आरक्षण केलेले प्रवासी रात्री रेल्वे स्टेशनवर आल्यानंतर झालेला घोटाळा उघड झाला. या प्रवाशांनी स्टेशनमास्तरांकडे धाव घेतली. पण त्यांनी या प्रवाशांसाठी दुसरी व्यवस्था करण्यास असमर्थता दर्शवली व आरक्षण रद्द करा व शंभर टक्के परतावा घ्या, असे सांगितले. काही प्रवाशांनी परतावा घेतलाही. पण यानंतर आलेल्या 25-30 प्रवाशांनी आरक्षण रद्द करण्याचा पर्याय स्वीकारण्यास नकार दिला व दुसरी व्यवस्था झालीच पाहिजे असा आग्रह धरला.

प्रवासी ठाम असल्याने रेल्वे प्रशासनाची पंचाईत झाली व वरिष्ठ अधिकाऱ्यांनी अखेर मडगाव स्थानकाशी संपर्क साधून ' मत्स्यगंधा एक्सप्रेस ' ला जादा डबा जोडून घेतला. मध्यरात्री ही गाडी आल्यानंतर सर्व प्रवासी त्यात बसून रवाना झाले. तरीही गाडी बंद झाल्यानंतरच्या तारखेची तिकिटे कशी दिली गेली हा प्रश्ान् अनुत्तरितच आहे.

 
</text>
</doc>
