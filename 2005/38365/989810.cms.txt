<doc>
<docno>989810.cms.txt</docno>
<text>
 
महामुंबई
नगरपरिषदांच्या निवडणूक खर्चातही बेबंदशाही
[ Thursday, January 13, 2005  09:33:18 pm]


नरेंद पाठक

मुंबई : राज्यातील नगरपालिकांनी निवडणुकीवर बेसुमार खर्च केले, तसेच तीन वषेर् उलटली तरी हिशोबच दिलेला नाहीत. त्यामुळे निवडणूक कामातील सर्व कर्मचारी व अधिकाऱ्यांना देण्यात येणारे मानधन व ओव्हरटाइमवर बंदी आणावी ; तसेच निवडणूक खर्चासाठी खात्यातून आधीच रक्कम वळती करून बेसुमार खर्च करणाला आळा घालण्यासाठी निवडणूक खर्चाचे अधिकार काढून घ्यावेत, असा आदेश राज्य निवडणूक आयोगाने जारी केला आहे.

निवडणुक खर्चातील गैरप्रकारात राज्यातील नगरपरिषदा आघाडीवर असून निवडणुकीच्या कामात अत्यंत रस घेणारे निवडणूक अधिकारी व जिल्हाधिकारी कार्यालयांनी खर्चाची रक्कम आधीच जमा करून घेतली पण तीन वर्षाच्या कालावधी उलटला तरी हिशोबच दिले नसल्याची धक्कादायक माहिती राज्य निवडणूक आयोगाने दिली आहे. नगरपरिषदांच्या खर्चावर लगाम घालताना यापुढे सार्वत्रिक निवडणुकीत सरसकट सर्व अधिकारी व कर्मचाऱ्यांना मानधन देण्यात येऊ नये, असा फतवा जारी केला आहे.

राज्यातील 222 नगरपरिषदांच्या डिसेंबर 2001 ते एप्रिल 2004 पर्यंत पार पडलेल्या निवडणुकांवरील खर्चाची आकडेवारी आयोगाने गोळा केली आहे. या आकडेवारीत नागपूर, अमरावती, नाशिक व सातारा विभागातील नगरपरिषदांनी निवडणूक खर्चात भलतेच औदार्य दाखवल्याचे निष्पन्न झाले आहे. खर्चाची मर्यादा प्रत्येक मतदारांमागे 24 रुपये 44 पैसे असताना राजापूर नगरपरिषदेने सर्वात जास्त म्हणजे 76 रुपये 03 पैसे खर्च केले आहेत! तर दुर्गम भागातील किनवट नगरपरिषदेने 72 रुपये 03 पैसे व श्ाीगोंदा नगरपरिषदेने 70 रुपये 28 पैसे खर्च केले आहेत.

राज्य निवडणूक आयुक्त नंदलाल यांनी नगर-परिषदांच्या खर्चाची आकडे-वारी गोळा करून त्याचे विश्ोषण केले आहे. तसेच, जादा खर्चासाठी संबधित नगरपरिषदांना जाबही विचारला आहे. विविध ठिकाणी बैठका घेऊन नगरपरिषदांना यापुढे निवडणूक खर्चासाठी 16 रुपये 50 पैसे कमाल खर्चाचे बंधन घालण्यात आले आहे. नगरपरिषदांनी केलेल्या बेसुमार खर्चाचे उदाहरण देताना चिखलदरा नगरपरिषदेत फक्त 2058 मतदार असताना त्यांचा प्रसिद्धीवरील खर्च प्रति मतदारामागे 22 रुपये 8 पैसे एवढा असल्याचा ताशेरा आयोगाने मारला आहे.

मतपत्रिका छपाईवर सर्व नगरपरिषदांचा सरासरी खर्च 2 रुपये 42 पैसे झाला असताना राजापूर नगरपरिषदेने मात्र 9 रुपये 35 पैसे, माथेरान पालिकेने 8 रुपये 80 पैसे, पारोळा नगरपालिकेने 10 रुपये 94 पैसे, तर लोणार नगरपालिकेने 10 रुपये 52 पैसे खर्च करण्याचा विक्रम केला आहे.

निवडणुकीच्या कामानिमित्त अधिकारी व कर्मचाऱ्यांना देण्यात येणाऱ्या मानधनातही विविध नगरपालिकांमध्ये कमालीची तफावत आढळून आली आहे. मानधनाचा खर्च सरासरी प्रति मतदार 3 रुपये 94 पैसे असताना राजापूर नगरपालिकेने सर्वाधिक म्हणजे 45 रुपये 34 पैसे, किनवट नगरपालिकेने 59 रुपये 20 पैसे, श्ाीगोंदा 14 रुपये 20 पैसे, त्र्यंबकेश्वर नगरपरिषदेने 13 रुपये 46 पैसे खर्च केला असल्याचे आढळून आले आहे.

 
</text>
</doc>
