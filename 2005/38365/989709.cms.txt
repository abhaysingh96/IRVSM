<doc>
<docno>989709.cms.txt</docno>
<text>
 
धावते जग
यावर उपाय काय?
[ Thursday, January 13, 2005  07:51:22 pm]


मुंबईतल्या नोकरदार महिलांना कामावर जाताना अनोळखी लोकांकडून होणाऱ्या शारीरिक आणि मानसिक त्रासाचा प्रकार नावीन्याचा राहिलेला नाही.

रोजच्यारोज रेल्वे किंवा बसमध्ये सर्व वयोगटांतील स्त्रियांना तो सोसावा लागतो. काहीजणी योग्य तो प्रतिकार करतात ; तर काही ' कशाला वाद वाढवा ', असे केवळ नाइलाजाने म्हणून गप्प बसतात.

कारण मनात असले तरी सर्वांना गुंडांशी सामना करण्यासाठी वेळ नसतो आणि बळही नसते. आजूबाजूचे लोक केवळ ' प्रेक्षक ' म्हणूनच असल्याने त्यांचाही उपयोग नसतो. परंतु, असे प्रकार केवळ ' पुढारलेल्या ' मुंबापुरीतच घडतात असे नाही.

जिथे मुख्यमंत्री, राज्यपाल आणि विधानसभेच्या अध्यक्ष या तिन्ही महिलाच आहेत, त्या राजस्थानमध्येही महिलांना त्रास देण्याचे प्रकार वाढत चालले आहेत, ही बाब तेवढीच चिंताजनक आहे.

' पिंक सिटी ' म्हणून ओळखल्या जाणाऱ्या जयपूरमध्ये तर ते रोखण्यासाठी तेथील प्रशासनाला ' ऑपरेशन गरिमा ' या नावाने विशेष मोहीम हाती घ्यावी लागली. याच आठवड्यात भरबाजारात डझनभर गुंडांनी एका तरुणाला बेदम मारहाण केली.

त्याच्या बहिणीची छेड काढली जात होती. स्वाभाविकच तो तिच्या मदतीला धावला. तेव्हा सर्व लोकांच्या समोर त्याला मारहाण झाली. सर्वजण ते पहात बसले हाही नेहमीचाच प्रकार. शहराच्या मध्यभागी घडलेले दुसरे प्रकरण आणखी गंभीर आहे.

एका तरुणीची सतत तीन वर्षे छेड काढली जात होती. शेवटी कंटाळून तिच्या कुटुंबियांनी लांबच्या नवीन जागेत स्थलांतर केले. तो पत्ताही शोधून गुंड गेले व तिला तिसऱ्या मजल्यावरून फेकून दिले.

राजस्थानमध्ये महिलांविरुद्धच्या गुन्ह्यांचे प्रमाण दरवर्षी अकरा हजार एवढे आहे. यात बलात्कार, खून, हुंडाबळी, विविध प्रकारचा छळ अशा प्रकारांचा समावेश आहे. ते प्रमाण गेली तीन वर्षे कायम आहे, ही चिंताजनक बाब आहे.

महिलांच्या छळाच्या अनेक केसेस बऱ्याचदा नोंदल्याच जात नाहीत, हे लक्षात घेतले तर ही आकडेवारी अधिकच वाढेल. तरीही जयपूरमध्ये गेल्या नऊ महिन्यांत 325 प्रकरणे नोंदली गेली आहेत. म्हणजेच महिन्याला सरासरी 36 प्रकरणे नोंदली जातात.

तीन महिन्यांपूवीर्च जातीबाहेरील तरुणाबरोबर लग्न केलेल्या तरुणीला तिच्या नातेवाईकांनीच मारून टाकल्याची बातमी अधिकच अस्वस्थ करून जाते. यावरचा उपाय केवळ पोलिसी दंडुका हा नाही, तर पुरुषी प्रवृत्ती बदलणे हा एक मार्ग असू शकतो.

 
</text>
</doc>
