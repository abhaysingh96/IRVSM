<doc>
<docno>989802.cms.txt</docno>
<text>
 
देश-विदेश
झारखंडमधील यशाबाबत भाजपला खात्री
[ Thursday, January 13, 2005  09:23:47 pm]


म. टा. विशेष प्रतिनिधी

नवी दिल्ली : वाढत चाललेली महागाई, बदललेली जातीय समीकरणे, महतो समाजाला भाजपने नव्याने मिळवून दिलेले आरक्षण तसेच गेल्या चार वर्षांत रस्ते, वीज, पाणी आणि रोजगाराच्या प्रश्ानंबाबत बजावलेली कामगिरी अशा सकारात्मक प्रचाराच्या बळावर भाजप झारखंडात पुन्हा सत्तेवर येईल, असा आत्मविश्वास झारखंडचे प्रभारी राजनाथसिंग यांनी पत्रकारांशी बोलताना व्यक्त केला.

झारखंडात आदिवासी आणि बिगर आदिवासींमध्ये जुना संघर्ष आहे. झारखंड मुक्ती मोर्चाचे शिबु सोरेन यांनी बिगर आदिवासींच्या विरोधात चालवलेल्या हिंसक आंदोलनामुळे, राज्यातले बिगर आदिवासी त्यांच्यावर आजही नाराज आहेत. याखेरीज राजद, काँग्रेस आणि झामुमो आघाडीत ऐन निवडणुकीच्या उंबरठ्यावर फूट पडल्याने त्याचाही लाभ भाजपलाच मिळेल, असा दावा राजनाथसिंगांनी केला आहे. सोरेन यांच्या खुनबाजीच्या अन् भ्रष्टाचाराच्या राजकारणाच्या विरोधात, भाजपने याअगोदरच मोहिम सुरू केली आहे.

झारखंडमध्ये येत्या 20 तारखेपासून भाजप-जद(यु) आघाडीची प्रचारमोहीम सुरू होते आहे. मध्यंतरी रांची येथे भाजपच्या राष्ट्रीय कार्यकारिणीची बैठक झाली होती. या बैठकीत पक्षाध्यक्ष अडवाणींनी अर्जुन मुंडाच पुन्हा मुख्यमंत्री होतील, असे घोषित केले होते. प्रत्यक्ष प्रचारात मात्र भाजपने मुख्यमंत्रीपदाचा कोणीही दावेदार जाहीर केलेला नाही. याचे प्रमुख कारण राज्यातली पक्षांतर्गत गटबाजीच असल्याचे बोलले जाते.

भाजपच्या चार वर्षांच्या राजवटीत सुरुवातीला डोमिसाईल धोरण राबवण्यात आले. या धोरणामुळे बिगर आदिवासी भाजपवर नाराज होते. दरम्यान चार वर्षात राज्यातली जातीय समीकरणे बदलली. आदिवासी अल्पमतात आले, त्यामुळेच मुख्यमंत्रीपदाचा दावेदार घोषित करण्याचे भाजपने टाळले आहे. भाजपमध्ये मुख्यमंत्री अर्जुन मुंडा आणि माजी मुख्यमंत्री बाबूलाल मरांडी असे दोन प्रमुख गट आहेत. गेल्या चार वर्षात या दोघांच्या मंत्रिमंडळातील अनेकांवर भ्रष्टाचाराचे आरोप झाले. यापैकी काही जण आपल्याला पुन्हा तिकीट मिळणार नाही, या भीतीने राजदमध्ये सामील झाले. या पार्श्वभूमीवर भाजपवरची नाराजी काही प्रमाणात कमी झाली आहे.

दरम्यान महतो समाजाला नव्याने आरक्षण मिळवून देण्याचा निर्णय भाजपने घेतला. या निर्णयामुळे राज्यातले आदिवासी नाराज झाले असले, तरी अखेरीस भाजप-जद(यु) आघाडीला या निर्णयाचा लाभच होईल, अशी भाजपला आशा आहे.

 
</text>
</doc>
