<doc>
<docno>988870.cms.txt</docno>
<text>
 
महामुंबई
होत्याचा नव्हता झाला, कोट्यवधींचा काचमहाल
[ Thursday, January 13, 2005  12:04:57 am]


म. टा. प्रतिनिधी

मुंबई : मस्त बैठका, वाहती कारंजी, सुंदर कोरीव काम केलेले वृक्षांचे अखंड बुंधे, प्राचीन मूर्ती, उंची मद्याचे भांडार यांनी सजलेला वांद्यातला एक काचमहाल बुधवारी मुंबई महापालिकेच्या हातोड्यांच्या घावात खळखळाट करीत खाली आला आणि सुमारे अडीच कोटी रुपयांच्या या मौल्यवान रेस्टॉरन्टच्या लखलखाटाचे धिंडवडे निघाले.

' सेजी अॅन्ड सोल डिश ' असे या रेस्टॉरन्टचे भलेमोठे नाव... या रेस्टॉरन्टमध्ये आजच सेलिब्रिटींच्या उपस्थितीत त्सुनामीग्रस्तांच्या मदतफेरीसाठी लोक भरभरून बोलणार होते. त्याला कदाचित पत्रकारही साक्षी राहिले असते. पण पत्रकारांची उपस्थिती लागली ती वेगळ्याच कारणासाठी. ती होती या बेकायदा बार रेस्टॉरन्टच्या तोडकामासाठी.

वांदे-पश्चिम येथे वॉटरफील्ड रोडवर आयसीआयसीआय बँकेच्या वर उभ्या राहिलेल्या या रेस्टॉरन्टचे अस्तित्त्व रस्त्यावरून अजिबात ओळखू येत नाही. पण रात्रीच्या वेळी पॉश मोटारींमधून उंची कपडे आणि गडगंज बॅलन्सवाली क्रेडिट कार्ड बाळगणारी पावले हमखास इकडे वळत. आज हे रेस्टॉरन्ट जमीनदोस्त झाल्यावर तिथे सापडलेल्या एका बिलाच्या चिटोऱ्यावर कोकची किंमत 50 रुपये दिसत होती. त्यावरून कुणालाही कल्पना यावी. काचेला खेटून उभारलेला केनचा पडदा, सुबक मूतीर्, लाकडी फ्लोअर, छपरावरच्या काचा, कारंजी, म्युझिक सिस्टिम, अंडाकृती पेंग्विनच्या आकारातील बांधकामामध्ये उभारलेली प्रसाधनगृहे या सगळ्यांच्या साथीने येथे मेजवान्या झडत. त्यातले आता काहीच उरलेले नाही.

क्रिस्टल बिल्डिंगमध्ये दुसऱ्या मजल्यावर मोकळ्या जागेचा अनियमित वापर करून तब्बल सातशे चौरश फुटांचे केलेले बांधकाम , 25 फूट उंचीवर पोहोचलेले बांधकाम असा एकूण अडीच हजार चौरस फुटांचा आणि अडीच कोटींचा ऐवज सहायक महापालिका आयुक्त अनिल खोजे यांच्या पथकाने बुधवारी तोडून टाकला. इथली एकेक काचच पाऊण पाऊण लाख रुपयांच्या घरात होती. हे गुपचूप केलेले बांधकाम सहायक इंजिनिअर विजय पाटील यांच्या लक्षात आल्यावर त्याला नोटिस देण्यात आली होती. तरीही हे रेस्टॉरन्ट चालवणाऱ्या ब्लूवॉटर हॉस्पिटॅलिटी प्रायव्हेट लिमिटेडने ते दूर करण्याचे कष्ट घेतले नाहीत. किशोर फ्रेड्रिक हे त्याचे मॅनेजिंग डायरेक्टर होते. अखेर नोटिशीची मुदत संपल्यावर पालिका उपायुक्त विजय कळम-पाटील यांनी सर्व कागदपत्रांची खातरजमा केली आणि बांधकाम तोडण्यास बुधवारी सकाळी सुरुवात झाली.

एक काचमहाल जमीनदोस्त झाला.

 
</text>
</doc>
