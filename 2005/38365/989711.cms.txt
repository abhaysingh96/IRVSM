<doc>
<docno>989711.cms.txt</docno>
<text>
 
प्रगती फास्ट
नेटचा स्पर्श आयुष्याला
[ Thursday, January 13, 2005  07:51:41 pm]


' नेटस्कोप ' ला मुंबई टाइम्सच्या वाचकांचा भरभरून प्रतिसाद मिळतोय. लवकरच मुंबई टाइम्स आयोजित करतंय एक ' कम्प्युटर फेअर '! ज्यांना कम्प्युटरची फारशी माहिती नाही, अशापासून ते ज्यांना कम्प्युटर एक्स्पर्ट बनायचंय, अशापर्यंत सगळ्यांसाठी हे फेअर असेल. महत्त्वाचा भाग म्हणजे फेअरमध्ये असेल बक्षिसांची लयलूट!

याची सविस्तर माहिती तुम्हाला लवकरच मिळेल...

कम्प्युटर आणि इण्टरनेटच्या विश्वाशी माझी तोंडओळख सुमारे चार वर्षांपूवीर् झाली. तेव्हा मी इण्टरनेटबद्दल अगदीच अनभिज्ञ होतो. घरात नेट कनेक्शन तर सोडाच पण कम्प्युटरच्या किमतीही जास्त असल्यामुळे सायबर कॅफेत जाण्याशिवाय पर्याय नव्हता. इण्टरनेट आणि कम्प्युटरची प्राथमिक माहिती विवेक मेहेत्रे यांनी लिहिलेल्या पुस्तकामधून मिळवली. त्यांचं व्याख्यान ऐकून तर मी फारच प्रभावित झालो.

सायबर कॅफेत दररोज अर्धा तास सराव करून मी इण्टरनेटसाठी आवश्यक असणारी सर्व कौशल्यं चिकाटी आणि कुणाच्याही मदतीशिवाय आत्मसात केली. इमेल पाठवणं, इमेल अटॅचमेण्टमधून फोटो पाठवणं, वेगवेगळ्या वेबसाइटमधून माहिती गोळा करणं, रेल्वे रिझव्हेर्शनचे स्टॅट्स रेल्वे वेबसाइटवरून मिळवणं आणि टेलिफोन, इलेक्ट्रिसिटीची बिलं ऑनलाइन पद्धतीने भरणं, इमेलच्या नोट पॅडमध्ये महत्त्वाच्या घटनांची नोंद ठेवणं या गोष्टींत प्रावीण्य मिळवलं.

या सर्व कौशल्यांपेक्षा इण्टरनेट चॅटिंग या गोष्टीचं मला वेड लागलं. इंडिया टाइम्स या प्रसिद्ध वेबसाइटवर उपलब्ध असलेल्या माहितीमुळे आणि राहुल दविड, लारा दत्ता यासारख्या प्रथितयश व्यक्तींशी कम्प्युटरच्या माध्यमातून संपर्क साधण्याची संधी मिळाली. हे सर्व मी ' स्वान्त सुखाय ' या पद्धतीने करत होतो. त्याच वेळी चॅटिंग करताना हजारो मैल अंतरावर राहणाऱ्या, पूवीर् कधीही न भेटलेल्या आणि भविष्यातसुद्धा भेटण्याची फारशी शक्यता नसणाऱ्या अमेरिकन कुटुंबाशी घरगुती स्नेह जुळेल अशी पुसटशीही कल्पना नव्हती.

अमेरिकेच्या न्यूजसीर् राज्यात राहणारे ब्रूस वेअर, लॉरेन वेअर या वृद्ध दाम्पत्य, त्याच राज्यात राहणाऱ्या मॅण्डिकॉट या व्यावसायिक, मिशिगनमधल्या रॉसकॉमन गावातील टेरी स्टोनसायफर, जॉजिर्यामधील अॅनी पोर्टर अशा प्रकारे मी एका विशाल आंतरराष्ट्रीय कुटुंबाचे इण्टरनेट घटक बनलो असून परस्परांशी रोज संपर्क साधल्याशिवाय आम्हाला चैन पडत नाही. काही कारणामुळे जर चॅटिंग करण्यात खंड पडला, तर या सर्वांचे खुशाली विचारणारे फोन मला लगेच येतात. दीर्घकालीन संबंध आणि परस्पर विश्वास यामुळे प्रत्येकाची वैयक्तिक माहिती व खाजगी कौटुंबिक तपशील इतर सदस्यांना असून, दैनंदिन जीवनातील लहान-मोठ्या घटनासुद्धा आम्ही एकमेकांना कळवतो.

या सर्वांना भारतीय जीवनपद्धतीच्या विषयी कुतूहल असून, मी स्वत: व्यावसायिक फोटोग्राफर असल्यामुळे असंख्य फोटो माहितीसहित त्यांना पाठवत असतो आणि ही छायाचित्रं त्यांना फार आवडतात. या वैयक्तिक स्नेहामुळे मी त्यांना भारतातील विविध भाषेतील वृत्तपत्रं, वेगवेगळे नकाशे, मासिकं त्याचबरोबर लोकरीच्या कलाकुसरीच्या वस्तू पोस्टाने पाठवत असतो. या वस्तू आवडल्याची पोच मला जेव्हा वेबकॅमेऱ्याद्वारे मिळते, तेव्हा होणाऱ्या आनंदाचं वर्णन शब्दांत करणं अवघड आहे.

मिसेस वेअर यांनी त्यांच्या बागेतील दाक्षांची स्वत: केलेली जेली आणि इतर खाद्यपदार्थ जेव्हा मला मिळाले तेव्हा माझी तहानभूक हरपली. मिसेस टेरी स्टोनसायफर यांनी त्यांच्या ' किपिंग द फेथ ' या आत्मचरित्रात माझा उल्लेख केला असून, त्या जेव्हा नैराश्यग्रस्त होतात, तेव्हा माझ्याशी मनमोकळेपणाने बोलून पुन्हा उल्हासित होतात, असा गौरवपूर्ण उल्लेख केला आहे. वरील पुस्तकाची स्वाक्षरी केलेली प्रत मला लवकरच मिळेल असं त्या कळवतात.

असे भारावून टाकणारे अनेक अनुभव आहेत. या अनुभवांनी माझं जीवन अपार आनंदमय केलं आहे. या प्रगत युगातील सर्वच शास्त्रीय शोधांचा एखाद्याच्या आयुष्यावर थेट प्रभाव पडेलच असं नाही. मात्र इण्टरनेटच्या शोधामुळे माझं वैयक्तिक आयुष्य पार बदलून गेलं आहे, हे मला निश्चितच सांगावसं वाटतं.

पी.डी. भट

कम्प्युटर, इण्टरनेटचा वापर मी नेहमी करतो. त्याचा वापर कधीकधी त्रासदायक वाटतो, तर कधीकधी आयती उत्तरं मिळतात. पण इण्टरनेट हे खरचं सगळ्यांच्या आयुष्याचा अविभाज्य भाग झाला आहे, हे मान्य केलं पाहिजे. मला भारतीय विमा कंपनी, चिनी टेलिफोन कंपनी आणि ब्रिटिश प्रोग्रामर यांच्या संदर्भात इण्टरनेटच्या माध्यमातून अनुभव आलेले अनुभव कधी डोकेदुखी तर कधी मजेशीर वाटणारे आहेत.

' तुमच्या विम्याचा हप्ता इण्टरनेटवरून भरू शकता ,' असं सांगणारं इमेल विमा कंपनीने पाठवलं. त्याप्रमाणे त्यांच्या वेबसाइटवर जाऊन हप्ता भरला. त्यानंतर महिना होऊन गेला, परंतु पावतीचा काही पत्ता नाही. शेवटी त्यांनीच इमेलमध्ये दिलेल्या विशेष नंबरवर फोन केला. ' चर्चगेटला स्टेशनजवळ आमचं ऑफिस आहे. तिथे येऊन, ओळख पटवून, पावती घेऊन जा ,' असं उत्तर मिळालं. तिथे जाऊन पावती घ्यायची होती तर इण्टरनेट कशाला वापरलं असतं. त्यांच्या वरिष्ठांशी यासंदर्भात बोलल्यावर मात्र प्रश्न सुटला. आठवड्याभराने पावती पोस्टाने घरी आली. इण्टरनेटचा कार्यालयीन कामकाजासाठी वापर करायचा असेल तर सर्वप्रथम कर्मचाऱ्यांना योग्य प्रशिक्षण देऊन, नवीन वातावरणाचा स्वीकार करण्यासाठी सक्षम करणं अत्यावश्यक आहे, हे या अनुभवावरून पटलं.

एका मासिकाची पंचवाषिर्क वर्गणी भरल्यामुळे अत्याधुनिक टेलिफोन गिफ्टमध्ये मिळाला. त्याचं माहितीपत्रक हरवलं. त्याच्या शिवाय या फोनचा वापर तरी कसा करायचा, असा प्रश्न उभा राहिला. शेवटी फोनवर एका चिनी कंपनीचं नाव आणि पत्ता होता. झालं चिनी कंपनी म्हणजे जवळच्या एखाद्या दुकानात जाऊन चौकशी करून माहिती मिळण्याची शक्यता संपुष्टात आली. फोनवर कंपनीच्या वेबसाइटचा पत्ताही होता. साइट उघडून पाहिली. त्यावर माझ्याकडे असलेल्या फोनच्या मॉडेलची जाहिरात दिसली. परंतु माहितीपत्रक नव्हतं. साइटवरच विचारणा केल्यावर टपाल आलं.

कम्प्युटर प्रोग्रामची आवड होती, परंतु विशेष प्रशिक्षण घेतलेलं नव्हतं. अशातच माझ्या अतिउत्साहाने चांगलंच संकटात टाकलं. कॉलेजच्या परीक्षेचा निकाल लावण्यासाठी प्रोग्राम तयार करून देण्याची जबाबदारी आपणहून स्वीकारली. प्रोग्राम लिहायला सुरुवात केली. 50 टक्के काम झाल्यावर अनपेक्षित अडचण निर्माण झाली. प्रोग्राम अपेक्षित पद्धतीने काम करत नव्हता. इण्टरनेटवर याचं उत्तर सापडेल, असं वाटलं. शोध घेताना ब्रिटिश प्रोग्रामरची साइट सापडली. इमेलवरच प्रश्न विचारला. दुसऱ्या दिवशी त्याचं सविस्तर उत्तर आलं. माझं काम झालं...अगदी घरबसल्या.

शुभराज बुवा

कम्प्युटर, इण्टरनेट ही काही व्यक्तींसाठी निव्वळ टेक्नॉलॉजी असेल पण माझ्यासाठी त्याचं स्वरूप कितीतरी वेगळं आहे. पती अमेरिकेला असल्यामुळे त्यांच्याशी संपर्कात राहणं, ख्यालीखुशाली याच माध्यमातून मिळत राहते. त्याच काळातला हा किस्सा आहे.

माझे पती 5 ऑगस्ट 2001 ला अमेरिकेमध्ये न्यूयॉर्कला त्यांच्या कंपनीतफेर् कामासाठी गेले होते. त्यादरम्यान आमचा रोजचा कार्यक्रम म्हणजे मी रोज रात्री साधारण साडेदहाला रुश्ाद्द-द्बठ्ठ करायचं आणि त्या दरम्यान त्यांचा लंच टाइम असल्यामुळे तेही नेटवर असायचे. चॅटिंगमधून मी इथला आणि ते अमेरिकेतल्या सगळ्या गोष्टी कळवायचे.

11 सप्टेंबर 2001 ला संध्याकाळी साडेसहाला यजमानांच्या एका मित्राचा फोन आला. ' र्वल्ड ट्रेड सेण्टला आग लागली आणि पुरुषोत्तम सुरक्षित आहे. ' एवढा त्रोटक निरोप त्याने दिला. हा फोनसुद्धा सासऱ्यांनी घेतला आणि मी घरी आल्यावर त्यांनी मला तात्काळ निरोप दिला. प्रथम मला काहीच संदर्भ लागला नाही. पण नंतर टीव्हीवरच्या बातम्या पाहिल्यावर सगळं लक्षात आलं.

माझ्या यजमानांनी ऑफिसमध्ये आल्या आल्या विमान आपटताना बघितलं. त्यांना ही एखादी असाधारण घटना असल्याचा त्याच वेळी अंदाज आला. काही वेळानंतर घरी फोन करणं कठीण होण्याची शक्यता असल्यामुळे त्यांनी लगेच सर्व मित्रांना दोनच ओळींची मेल टाकली आणि त्यात घरचा फोन नंबरही कळवला. त्यामुळेच त्यातल्या एका मित्राचा आमच्या घरी फोन आला आणि त्याने लगेचच यजमानांना घरी कळवल्याचं सांगितलं. ' निरोप घरी पोहोचला आहे. काही काळजी करू नकोस. ' त्यानंतर लगेचच पटापट इतर मित्रांचेसुद्धा फोन आले.

ही घटना कळायच्या आतच मला त्यांच्या सुखरूपतेची माहिती केवळ इण्टरनेटमुळे कळली. इण्टरनेटचा उपयोग किती आहे, छोटीशी गोष्ट पण वेळेत झाल्यामुळे आम्ही सगळेच बिनधास्त राहू शकलो. कारण ही माहिती मला मिळाली नसती तर त्यांचा रात्री तीन वाजता फोन येईपर्यंत मला किती शंका, कुशंकांनी ग्रासलं असतं आणि माझं काय झालं असतं याची कल्पनाच न केलेली बरी! त्यानंतर मीदेखील न्यूयॉर्कला गेले. तेव्हा र्वल्ड ट्रेड सेण्टर आणि त्यांच्या ऑफिसमध्ये केवळ दहा मिनिटांचं अंतर आहे, हे लक्षात आलं.

पल्लवी पंडित

माझं गाव पुणे-सोलापूर हायवेवरचं. ऊसासारख्या नगदी पिकाच्या गावात माझं सधन कुटुंब. पैशाची चिंता नाही पण उच्च शिक्षणाला वाव नाही. एकत्र कुटुंबपद्धतीमुळे साहजिकच काय करायचं असलं तर सगळ्याचं मतं घ्यावं लागायचं. त्यात वडीलांचा अंतिम निर्णय असायचा. आपली अर्धवट राहिलेली शिक्षणाची आवड त्यांनी आपल्या मुलींमध्ये पूर्ण करायचं ठरवलं. आम्हा सगळ्या बहिणींच शिक्षण पुण्यातल्या चांगल्या शाळेत झालं. पुढे पदवी, पदव्युत्तर शिक्षणही पूर्ण केलं.

अर्धवट माहिती आणि एकत्र कुटुंबपद्धतीमुळे मला बऱ्याच समस्यांना तोंड द्यावं लागायचं. पण माझ्या आयुष्यातील सुनिलच्या प्रवेशामुळे हे चित्र बदलायला सुरुवात झाली. अभ्यास, पुस्तकं, करिअर, जनरल नॉलेज एवढंच सुनिलचं विश्व होतं. त्याच्या मदतीने मी करिअरची वाटचाल करायचं ठरवलं.

घरच्या विरोधामुळे मला कम्प्युटरचा कोर्स करता येत नव्हता. त्याचवेळी इण्टरनेटच्या क्रेझला सुरुवात झाली होती. सुनिलला सुट्टी असली की तो मला सायबर कॅफेत घेऊन जायचा. त्याने मला इमेल, चॅटिंग, सफिर्ंग करायला शिकवलं. गंमत म्हणजे मी आणि सुनील एकाच सारबर कॅफेत वेगवेगळ्या क्कष्ट वर बसून चॅटिंग करायचो. मला काही अडलं की तो उठून येऊन सांगायचा. यादरम्यान आम्ही एकमेकात गुंतत चाललो होतो. एकदा त्याने सरप्राइज गिफ्ट म्हणून त्याच्या ओव्हर टाईमच्या पैशातून अॅप्टेक कम्प्युटर इन्स्टिट्यूटमध्ये प्रवेश घेऊन दिला.

नेमकी त्याचवेळी सुनिलची मुंबईला बदली झाली. आता रोज भेटणं शक्य नव्हतं. इण्टरनेटमुळे मात्र या समस्येवरही तोडगा सापडला. मी आणि सुनीलने सायबर कॅफेचं कार्ड खरेदी केलं. एकाबाजूला त्याच्याबरोबर चॅटिंग व्हायचं आणि दुसरीकडे मला काही वेगळ्या कोर्सेसची माहिती मिळाली. वडिलांच्या परवानगीने पुढचं शिक्षण घ्यायला सुरुवात केली.

आज एका वृत्तवाहिनीमध्ये मी करिअरला सुरुवात केली आहे. शिवाय सर्वात महत्त्वाचं म्हणजे नेटवरील सततच्या संपर्कामुळे मी आणि सुनील लग्नाच्या सुखद बंधनात बांधले गेलो. पण अजून इण्टरनेटवरचं प्रेम काही कमी झालेलं नाही. आम्ही दोघं जॉबसाठी नेटसफिर्ंग करत असतो. घरबसल्या त्याला जगातील एअरलाईन्सची माहिती मिळते तर मला सर्व बातम्या विस्तारीत विविध पैलूंनी अभ्यासायला मिळतात.

नेटमुळे मला दोन जॉब ऑफर्स मिळाल्या. माझा बायोडाटाही नेटने पाठवलाय. थोड्याच दिवसात रिझल्ट मिळेल. तसंच आमचे काही मित्र भारताबाहेर आहेत. मेल आणि ग्रिटींग्जच्या माध्यमातून आम्ही त्यांच्या संपर्कात असतो. त्यातील एका मित्राने तर त्याच्याशी ठेवलेल्या नेटच्या संपर्कामुळे '' मी परदेशात असूनही सतत तुमच्याबरोबर आहे असं वाटतं '' असं कळवलंय. इण्टरनेटशिवाय मला आयुष्याचा एकदिवसही घालवता येणार नाही.

सोनल कोचळे

 
</text>
</doc>
