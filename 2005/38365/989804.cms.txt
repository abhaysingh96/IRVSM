<doc>
<docno>989804.cms.txt</docno>
<text>
 
देश-विदेश
'बागलीहार प्रकल्पास पाकने हिरवा कंदिल दाखवावा'
[ Thursday, January 13, 2005  09:24:53 pm]


वृत्तसंस्था

नवी दिल्ली : भारत आणि पाकिस्तान दरम्यान 45 वर्षांपूवीर् करण्यात आलेला सिंधू जल करार काश्मीरवर अन्याय करणारा असून हा अन्याय दूर व्हावा यासाठी बागलीहार जलविद्युत प्रकल्प बांधणीस पाकने हिरवा कंदिल दाखवावा, अशी मागणी जम्मू-काश्मीर सरकारने केली आहे.

सिंधू, झेलम, चिनाब, रावी, बिआस आणि सतलज या सहा नद्यांच्या पाणीवाटपाबाबत भारत आणि पाक दरम्यान 45 वर्षांपूवीर् सिंधू जल करार झाला. या नद्यांपैकी सिंधू, झेलम आणि चिनाब नद्यांच्या पाण्याच्या वापराचे अधिकार पाककडे आहेत तर उर्वरित नद्यांचे भारताकडे. या कराराचा जम्मू- काश्मीरमधील जनतेला काहीही फायदा झालेला नाही. यामुळे राज्याचे जे नुकसान झाले आहे त्याची भरपाई केंदाने राज्याला द्यावी, अशी मागणी राज्याचे अर्थमंत्री मुजफ्फर हुसेन बेग यांनी येथे पीटीआय वृत्तसंस्थेशी बोलताना केली.

काश्मिरी जनतेचे आपण मित्र आहोत, असा दावा पाक नेहमीच करीत असते. आता दोडा जिल्ह्यात चिनाब नदीवर बागलीहार जलविद्युत प्रकल्प उभारण्यास परवानगी देऊन या दाव्याची सत्यता त्यांनी पटवून द्यावी, असा टोला बेग यांनी मारला. हा प्रकल्प उभा राहिल्यास राज्यातील जनतेची विजेची समस्या दूर होईल, अशी पुस्ती त्यांनी जोडली.

बागलीहार प्रकल्पासंदर्भात नुकतीच भारत आणि पाकिस्तान दरम्यान सचिव पातळीवर चर्चा झाली. ही चर्चा निष्फळ ठरली. या वादावर तोडगा काढण्यासाठी त्रयस्थ तज्ज्ञ व्यक्तिची नेमणूक करावी, अशी भूमिका आता पाकने घेतली असून त्यासाठी ते जागतिक बँकेचे दार ठोठावणार आहेत. याच पार्श्वभूमीवर बेग यांनी वरील मागणी केली आहे.

काम थांबवा, मगच चर्चा!

बागलीहार प्रकल्पासंदर्भात निर्माण झालेल्या मतभेदांबाबत भारताशी चर्चा शक्य आहे, मात्र त्यासाठी या प्रकल्पाचे काम भारताने आधी थांबवावे, अशी मागणी पाकने केली आहे. पाकच्या परराष्ट्र खात्याचे प्रवक्ते मसूद खान यांनी बुधवारी इस्लामाबाद येथे पत्रकारांशी बोलताना ही मागणी केली. त्याचवेळी, काही अपरिहार्य राजकीय कारणांमुळे भारत सरकार हे काम थांबवू इच्छित नाही, असेही ते म्हणाले.

 
</text>
</doc>
