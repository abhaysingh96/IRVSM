<doc>
<docno>988867.cms.txt</docno>
<text>
 
महामुंबई
अमरीश पुरी यांचे निधन
[ Thursday, January 13, 2005  12:03:08 am]


म. टा. प्रतिनिधी

मुंबई : ' मोगॅम्बो खुश हुआ ' या एका पालुपदाने देशातील चित्रपटरसिकांना वेड लावणारे आणि चतुरस्त्र अभिनयाने चित्रपटसृष्टीवर स्वत:ची मोहोर उमटवणारे अभिनेता अमरीश पुरी यांचे बुधवारी पहाटे हिंदुजा हॉस्पिटलमध्ये निधन झाले. त्यांच्या मेंदूत गाठ आल्यामुळे त्यांच्यावर शस्त्रक्रिया करण्यात आली होती. त्यानंतर कोमात असतानाच मृत्यूने त्यांना गाठले.

अमरीश यांना काही दिवसांपूवीर् मलेरियाची लागण झाली होती. तेव्हाच त्यांना डोकेदुखीचा त्रास सुरू झाला. अधिक तपासणी केली असता मेंदूत गाठ असल्याचे निष्पन्न झाले आणि तातडीची शस्त्रक्रिया करावी लागली. मात्र शस्त्रक्रियेनंतर ते शुद्धीवर आलेच नाहीत. ते 72 वर्षांचे होते. त्यांच्या पश्चात पत्नी, एक मुलगा आणि एक मुलगी आहे.

प्रसिद्ध अभिनेते मदन पुरी यांचे अमरीश हे धाकटे बंधू. त्यांचे एक बंधू अमेरिकेत व एक बहीण ऑस्ट्रेलियात असते. ते भारतात आल्यावर गुरुवारी दुपारी 2.30 वाजता शिवाजी पार्क स्मशानभूमीत अमरीश यांच्यावर अंत्यसंस्कार करण्यात येतील, असे सांगण्यात आले.

हिंदी रंगभूमीवर अभिनयाची छाप उमटवणाऱ्या अमरीश पुरी यांचे चित्रपटसृष्टीत मात्र फारच उशिरा वयाच्या 40 व्या वषीर् आगमन झाले. परंतु तिन्ही सप्तकांत फिरणारा खर्जातला आवाज, भेदक डोळे आणि करारी मुदा यांच्या जोरावर अल्पावधीतच त्यांनी खलनायक म्हणून स्वत:चे अढळ स्थान निर्माण केले.

' मिस्टर इंडिया ' मधला मोगॅम्बो गब्बरसिंगच्या तोडीची लोकप्रियता संपादन केलेला खलनायक त्यांनी साकारला. ' निशान्त ', ' सौदागर ', ' अर्धसत्य ', ' कलयुग ', ' हिरो ', ' दिलवाले दुल्हनिया ले जाएंगे ', ' मुस्कुराहट ', ' घायल ', ' चाची 420' आदी 230 चित्रपटांतून त्यांनी भूमिका केल्या. स्टीव्हन स्पीलबर्ग यांच्या ' इंडियाना जोन्स अँड द टेम्पल ऑफ डूम ' या चित्रपटातही त्यांची महत्त्वाची भूमिका होती. पुरी यांच्या निधनाबद्दल पंतप्रधान डॉ. मनमोहन सिंग यांनी शोक व्यक्त केला आहे.

 
</text>
</doc>
