<doc>
<docno>989821.cms.txt</docno>
<text>
 
क्रीडा
पदक हुकलं, पण अनुभव मोलाचा
[ Thursday, January 13, 2005  09:44:13 pm]


संजय परब

मुंबई : ' पदक हुकले तरी अथेन्स ऑलिंपिकने अनुभवाच्या शिदोरीत भर पडली आणि तीच मला पुढील चार वर्ष उपयोगी पडणार आहे... ' ऑलिंपियन अंजू जॉर्जचा आत्मविश्वास जागतिक पातळीवर भारताचा तिरंगा बीजिंग ऑलिंपिकपर्यंत फडकत राहणार असल्याचे दाखवून देत होता.

केरळच्या उंचपुऱ्या अंजूने अथेन्समध्ये आपल्या पहिल्या प्रयत्नात राष्ट्रीय विक्रम साजरा करत पदकाच्या अपेक्षा उंचावल्या होत्या. पण त्यानंतर तिची उडी मागे पडत गेली आणि शेवटी पहिल्या तीन पदक विजेत्या खेळाडूंमध्ये तिला स्थान मिळाले नाही. पदक हुकल्याचे दु:ख तिला झाले तरी तिचा आत्मविश्वास डळमळलेला नाही.

मुंबई मॅरेथॉननिमित्त अंजू मुंबईत आली असून या शर्यतीची ती ब्रँड अँबेसिडर आहे. ' म. टा. ' ला खास मुलाखत देताना अंजू तसेच तिचा पती व प्रशिक्षक बॉबी जॉर्जने अथेन्स आँलिंपिकच्या आठवणींबरोबरच भविष्यातील आपल्या योजनांवरही प्रकाशझोत टाकला.

' त्या दिवशी माझी तब्येत चांगली नव्हती. ताप आल्यासारखं वाटत होतं. पण साऱ्या भारतवर्षाचं माझ्यावर लक्ष लागलंय याचीही जाणीव होती. पहिल्या उडीनं राष्ट्रीय विक्रम मोडीत निघाल्यामुळं अपेक्षा उंचावल्या होत्या. पण नंतर शरीर साथ देईना. खूप प्रयत्न केलं, पण तो दिवस माझा नव्हता ', असं सांगताना अंजूच्या चेहऱ्यावरील पदक हुकल्याची भावना स्पष्ट दिसत होती.

लांब उडीबरोबरच ट्रॅकवर इतर स्पर्धा शर्यती सुरू होत्या आणि तेथील आवाजामुळे अंजूचा स्टार्ट चुकला. याचा काही परिणाम कामगिरीवर झाला का, यावर बॉबी जॉर्जचे उत्तर असते , ' अंजू काही नवखी नाही. असे प्रकार व्हायचेच. आम्ही चांगल्या तयारीनिशी उतरलो होतो. पण महत्त्वाच्या दिवशी सगळी गणितं चुकत गेली '.

कामगिरी उंचावण्यासाठी अंजूला परदेशी प्रशिक्षकाची गरज नसल्याचेही बॉबीनं स्पष्ट केलं. तो सांगतो , ' आम्हाला प्रशिक्षक नकोय. हवंय ते आथिर्क पाठबळ. अंजूसोबत गेली काही वर्ष मी सतत परदेशात विविध स्पर्धांसाठी जातोय. मला एक गोष्ट लक्षात आलीय ती म्हणजे आपल्या मातीतील खेळाडूंना समजून घेण्यासाठी घरचा माणूसच हवाय '.

हा मुद्दा आणखी स्पष्ट करताना बॉबी सांगतो , ' परदेशी प्रशिक्षकापेक्षा आता आम्ही शोध घेत आहोत ते अव्वल दर्जाच्या फिजिओथेरपिस्टचा. फिटनेसच्या दृष्टीने ते फायदेशीर ठरणार आहे. पुढील मोसमासाठी जे काही पैसे आम्हाला खर्च करावे लागतील त्यामध्ये या फिजिओथेरपिस्टच्या मानधनाचाही समावेश असेल. फिजिओथेरपिस्टचं गणित जमून आल्यास निश्चितच फायदा होईल '.

अंजूला आथिर्क पाठबळाची गरज असून आगामी मोसमासाठी तिला किमान 60 लाख रूपये हवेत. आशिया आणि युरोपमधील अशा मिळून दहा ते बारा स्पर्धांमध्ये ती सहभागी होणार असून यापैकी मुख्य स्पर्धा असेल ती ऑगस्टमधील हेलसिंकीची जागतिक स्पर्धा. मागील जागतिक स्पधेर्त ब्राँझपदक कमावल्यामुळे तिच्याकडून मोठ्या अपेक्षा असतील आणि त्या तिला पूर्ण करायच्या आहेत.

विश्वविक्रमवीर माईक पॉवेेलने सांगितलेल्या युक्तीच्या चार गोष्टी खूप उपयोगी ठरल्या, असे सांगत अंजू म्हणाली , ' लांब उडीत तुमच्या धावण्याच्या तंत्राला खूप महत्त्व असते. त्यामध्ये अजिबात गडबड होऊन चालत नाही. पॉवेल यांनी याच गोष्टीवर मला भर द्यायला सांगितलं '.

उषानंतर देशात अॅथलेटिक्सचं वातावरण निर्माण करण्यात अंजूचा मोठा वाटा आहे. केरळ व कर्नाटकमधील मुली आता तुझा आदर्श डोळ्यासमोर ठेवून प्रगती करत असल्याचं समजतं, असं अंजूला सांगताच तिचं उत्तर असतं , ' असं वातावरण निर्माण होणं गरजेचं होतं '.

 
</text>
</doc>
