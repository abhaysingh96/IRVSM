<doc>
<docno>989913.cms.txt</docno>
<text>
 
महामुंबई
'जलसंधारणासाठीच्या निधीवापराला शिस्त हवी'
[ Thursday, January 13, 2005  11:22:59 pm]


म. टा. प्रतिनिधी

मुंबई राज्यात जलसंधारणाचे काम चांगले झाले असले तरी महाराष्ट्र टँकरमुक्त होऊ शकलेला नाही. या कामासाठी केंदाकडून मिळणारा निधी अन्यत्र वळविला जातो. या प्रकारांना आळा घालण्यासाठी कायदा करण्यात यावा, तसेच त्रिस्तरीय समितीमार्फत निधीच्या विनियोगावर नियंत्रण ठेवण्यात यावे, अशी मागणी समाजसेवक अण्णा हजारे यांनी येथे केली.

जलसंधारण योजनांचा येत्या पाच वर्षातील कृती आराखडा तयार करण्यात यावा असे आदेश मुख्यमंत्री विलासराव देशमुख यांनी दिले.

जलसंधारण योजनांचा आढावा घेण्यासाठी देशमुख यांनी आयोजित केलेल्या बैठकीस हजारे उपस्थित होते. या प्रकल्पांचा निधी अन्यत्र वळविल्याने जलसंधारणाला पुन्हा केंदाकडून जादा निधी मिळत नाही. यामुळे विशेष त्रिस्तरीय समिती नेमून निधीचे नियंत्रण करण्यात यावे, जलसंधारण व पाणलोट क्षेत्राची कामे एकत्रितच करण्यात यावीत, अशी मागणी हजारे यांनी केली.

या प्रसंगी उपमुख्यमंत्री आर. आर. पाटील, ग्रामविकासमंत्री विजयसिंह मोहिते पाटील, राज्यमंत्री बाळासाहेब थोरात उपस्थित होते. माहितीच्या अधिकाराचा आढावा घेण्यासाठी उद्या शुक्रवारी हजारे यांच्या समवेत मुख्यमंत्र्यांची पुन्हा बैठक आहे.

 
</text>
</doc>
