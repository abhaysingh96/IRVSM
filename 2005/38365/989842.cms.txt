<doc>
<docno>989842.cms.txt</docno>
<text>
 
महाराष्ट्र
पुण्यात 'मुलांचे म्युझियम'
[ Thursday, January 13, 2005  10:17:30 pm]


विवेक सबनीस

पुणे : पर्यावरण तसेच विज्ञानक्षेत्रामध्ये शालेय विद्यार्थ्यांमध्ये जागृती निर्माण व्हावी, यासाठी पुणे महापालिकेने या वर्षभरात ' मुलांचे म्युझियम ' हा महत्त्वाकांक्षी प्रकल्प पूर्ण करायचे ठरवले आहे. 60 लाख रुपये खर्चाच्या या प्रकल्पाचे नेतृत्त्व पुण्याच्या माजी महापौर वंदना चव्हाण यांच्यावर सोपवले आहे. अमेरिकेतील बोस्टन येथे असणाऱ्या मुलांच्या म्युझियमच्या धतीर्वरील हे केंद पर्यावरण जागृतीतील अशा प्रकारचे देशातील पहिलेच ठरेल.

दत्तवाडी भागात पुणे महापालिकेच्या डांबर कोठी याठिकाणी मुलांचे म्युझियमचे बांधकाम सुरूही झाले आहे. याचा आराखडा प्रसिद्ध लॅण्डस्केप डिझायनर शोभा भोपटकर यांनी तयार केला आहे. या कामाची जबाबदारी सेंटर फॉर एनव्हायरमेंटल एज्युकेशन (सीइइ) या पर्यावरणप्रेमी संस्थेवर, तसेच भारती विद्यापीठाच्या पर्यावरण संशोधन शाळेवर सोपवण्यात आली आहे.

' चिल्ड्रन म्युझियम ' च्या नियोजित जागेवरील झाडे न तोडता हा प्रकल्प उभा राहात असल्याचे चव्हाण यांनी ' महाराष्ट्र टाइम्स ' शी बोलताना सांगितले. त्या म्हणाल्या की, मुलांना विज्ञान आणि पर्यावरणाच्या संदर्भात असणारी सर्जनशीलता व्यक्त करण्यास हे ठिकाण आदर्श ठरेल.

चिंचेचे एक झाड हवेत किती प्रमाणात प्राणवायू निर्माण करते, त्यापासून ते आपण आंघोळीसाठी किती पाणी वापरायला हवे इथपर्यंत अनेक विषय यामध्ये हाताळण्यात येणार आहेत. मुलांना त्यातून आनंद मिळेल, प्रदर्शनातून माहिती आणि माहितीपूर्ण सिनेमांद्वारे आपोआपच पर्यावरण आणि विज्ञान याबाबत उत्तम जाण निर्माण होईल, असे चव्हाण यांनी सांगितले. त्या म्हणाल्या की, पर्यावरणवादी स्वयंसेवी संस्था ( एनजीओ) यामध्ये सहभागी

होणार आहे.

उपक्रमांच्या आयोजनाची जबाबदारी शाळकरी मुला- मुलींवर सोपवण्याची कल्पना आहे. तसेच येथील वस्तू आणि उपकरणे यांची माहिती सांगण्यासाठी शहरातील वयोवृद्धांनाही सहभागी करून घेतले जाणार आहे, असे चव्हाण यांनी सांगितले. त्या म्हणाल्या की, रुंदीकरणासाठी तोडलेली सिंहगड रस्त्यावरील मोठी झाडे येथे केवळ पाहण्यासाठी ठेवण्यात येणार आहेत.

 
</text>
</doc>
