<doc>
<docno>989690.cms.txt</docno>
<text>
 
महाराष्ट्र
पुन्हा एकदा तणाव...
[ Thursday, January 13, 2005  07:42:44 pm]


ऐन बकरी ईदच्या तोंडावर नालासोपाऱ्यातील बेकायदा जनावरांच्या कत्तलखान्यांचा प्रश्न चिघळला आहे. त्यावर आता कायमस्वरूपी तोडगा काढला गेला नाही तर वसईत जातीयतेचं बीज रोवलं जाण्याची भीती व्यक्त करण्यात येत आहे. कत्तलखान्यंावर कारवाई करण्याचा नक्की अधिकार कोणाचा हा प्रश्न उपस्थित करून पालिका आणि पोलिस आपापली जबाबदारी टाळताना दिसताहेत. आता विश्व हिंदू परिषदेने या कत्तलखान्यांच्या विरोधात आंदोलन छेडलं आहे. त्यामुळे नालासोपारा शहरातलं वातावरण तणावग्रस्त झालं आहे. बकरी ईद तोंडावर असल्याने पोलिसांनी कडक पोलिस बंदोबस्त ठेवला असला तरी कत्तलखाने आणि मांस विक्रीची दुकानं खुलेआम सुरू आहेत. त्यामुळे विश्व हिंदू परिषदेने मोठं आंदोलन करण्याचा इशारा दिला आहे.

नालासोपारा शहरातील सोपारा गावात गेल्या कित्येक वर्षांपासून कत्तलखाने सुरू आहेत. पूवीर् स्थानिक व्यक्तींना लागणारं मांस पुरवण्यापुरत्याच जनावरांची कत्तल केली जायची. पण जसं जसं शहरीकरण वाढतं गेलं आणि मांसांची मागणी वाढू लागली तसंतसं इथल्या कत्तलखानांना महत्त्व प्राप्त झालं. त्यातूनच गेल्या काही वर्षात इथले कत्तलखानेही फोफावले. इथले सर्वच कत्तलखाने आणि मांस विक्री करणाऱ्या दुकानांना अधिकृत परवाना नाही. पण त्या विरोधात कुणाचीही तक्रार नसल्याने सर्व कारभार बिनबोभाट सुरू होता. सध्या इथल्या जनावरांच्या मांसाची विक्री वसईत ठिकठिकाणी होतेच, त्याचबरोबर दहिसर ते डहाणू आणि मुंबई-अहमदाबाद महामार्गावरील धाब्यांवर इथलं मांस विकलं जातं. त्यामुळेच या धंद्यात आता दादांची घुसखोरी झाली आहे. काही वर्षं विनातक्रार चालणारा हा धंदा गेल्या तीन-चार वर्षांपासून वादात सापडत चालला आहे.

विश्व हिंदू परिषदेने इथे गोहत्या होते असं सांगत कत्तलखान्याच्या विरोधात आवाज उठवला. त्यानंतर कत्तलखान्यांचा वाद सुरू झाला. मध्यंतरी विश्व हिंदू परिषदेच्या कार्यर्कत्यांनी दोन-चारवेळा कत्तलखान्यात गायी घेऊन जाणारे ट्रक पकडून पोलिसांच्या हवाली केलं होतं. त्यानंतर विरोधाला धार आली आणि वादाला तोंड फुटलं. आता हा तणाव नेमक्या ईदच्या तोंडावरच उफाळून येऊ लागला आहे. हा वाद चिघळू नये म्हणून नालासोपारा पालिकेने जनावरांच्या मांसाची विक्री करण्यासाठी परवाने दिले होते. पण वाद अधिकच चिघळल्याने पालिकेने दिलेले परवाने रद्द करून टाकले. या वादामुळे दोन समाजात तिढा निर्माण होऊ नये म्हणून इथल्या स्थानिक मुस्लिमांनीच पुढाकार घेऊन कत्तलखाने बंद करण्याची आग्रही मागणी केली. या कत्तलखान्यांमुळे जातीय तेढ निर्माण होईल, अशी भीती त्यांनीच व्यक्त केली होती. त्याचबरोबर कत्तलखान्यामुळे होणाऱ्या घाणीने इथल्या रहिवाशांच्या आरोग्याला धोका निर्माण झाला होता. याकडेही त्यांनी लक्ष वेधलं होतं. पण त्याबाबत कोणतीही कारवाई झाली नाही. उलट विरोध करणाऱ्यांना कत्तलखाना चालवणाऱ्यांकडून धमक्या दिल्या गेल्या. यावर तोडगा म्हणून मुस्लिम समाजातील पुढाऱ्यांनी इथल्या कत्तलखान्यांमध्ये चुकूनही गायींची कत्तल होता कामा नये, असा फतवा काढला.

पालिका कत्तलखान्यांवर कारवाई करत नाही. पोलिसांनाही त्यात फारसं स्वारस्य नाही. तणाव निर्माण झाला की पोलिस बंदोबस्त ठेवला जातो. पण कत्तलखाने आणि दुकानं सुुरू राहतात. मात्र पालिकेचे काही अधिकारी- कर्मचारी, काही पोलिस अधिकारी आणि तथाकथित समाजसेवक कत्तलखाने चालवणाऱ्यांकडून नियमित मलिदा कसा मिळेल याकडे लक्ष ठेऊन असतात. त्यामुळेच कारवाई होत नाही असा आरोप केला जातो. आता विश्व हिंदू परिषदेने हा वाद पुन्हा उकरून काढला आहे. इथल्या कत्तलखान्यांमध्ये गायींची कत्तल केली जाते हे पुराव्यानिशी सिद्ध करण्यात आलं आहे. असं असताना पोलिस कत्तलखान्यांवर कारवाई करण्याचं सोडून कार्यर्कत्यांना खोट्या गुन्ह्यात अडकवत आहेत. असा परिषदेचा आरोप आहे. शनिवारी परिषदेचे जिल्हाध्यक्ष उमेश पै यांच्यावर पोलिसांनी जातीय तेढ निर्माण करत असल्याचा आरोप ठेऊन कारवाई केली असल्याने परिषदेने कत्तलखान्यांच्या विरोधात आक्रमक भूमिका घेतली आहे. म्हणूनच कत्तलखान्यांबद्दल कायमस्वरूपी उपाययोजनेची गरज आहे. जनावरांच्या मांसाला दहिसर ते डहाणू भागांत मोठी मागणी आहे. आजघडीला ती सोपाऱ्यातील कत्तलखाने पूर्ण करत आहेत. म्हणूनच सरकारने इथे देवनारसारखा अधिकृत कत्तलखाना सुरू क रण्याची गरज असल्याचं आता अधिकारीच खाजगीत सांगताहेत. एकतर या कत्तलखान्याची पाळंमुळं एवढ्या खोलवर रुजली आहेत की ती नष्ट करणं आता शक्यच नाही.

सोपारा आणि परिसरात हिंदू, मुस्लिम आणि ख्रिस्ती समाजाची वस्ती आहे. गेल्या कित्येक पिढ्या सर्वजण गुण्यागोविंदाने राहत आहेत. पण चिघळत चाललेला कत्तलखान्यांचा प्रश्न या समाजामध्ये दरी निर्माण करण्याची भीती आहे. ही दरी निर्माण झाली तर वसईला त्याची झळ पोहोचण्याची भीती आहे. मुंबईत अथवा भिवंडीत कितीही मोठ्या जातीय दंगली झाल्या तरी वसई कायम शांत राहिली हा इतिहास आहे. पण सोपाऱ्यातील कत्तलखान्यांमुळे हा इतिहास पुसला जाण्याची भीती आहे.

शशी करपे

 
</text>
</doc>
