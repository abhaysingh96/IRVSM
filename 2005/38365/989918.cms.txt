<doc>
<docno>989918.cms.txt</docno>
<text>
 
महामुंबई
मुंबई महोत्सवाने मुंबापुरी दुमदुमणार
[ Thursday, January 13, 2005  11:25:16 pm]


म. टा. प्रतिनिधी

मुंबई : होणार होणार म्हणून गाजत असलेल्या ' मुंबई महात्सवाचे ' अखेर शुक्रवारी सायंकाळी मुख्यमंत्री विलासराव देशमुख यांच्या हस्ते उद्घाटन होत असून ' फॅशन शो ', संगीताच्या मैफली, खाद्य महोत्सव, खरेदी जत्रा व स्पर्धांमुळे दहा दिवस मुंबापुरी दुमदुमणार असल्याचा दावा महात्सवाचे एक संयोजक, आमदार सुधीर सावंत यांनी केला.

' गेटवे ऑफ इंडिया ' येथे सा. 7 वाजता महोत्सवाचे उद्घाटन होत असून केंदीय पर्यटन राज्यमंत्री रेणुका चौधरी यांच्याबरोबरच अनेक नामवंत उपस्थित राहणार आहेत. उद्घाटन सोहळा पार पडताच नंतर फॅशन परेड व संगीताची मैफल रंगणार आहे. 23 जानेवारीपर्यंत हा महोत्सव चालणार आहे. दहा दिवसांच्या काळात कला व संस्कृती, संगीत, क्रीडा, हस्तकला, पाककृती, खरेदी जत्रा असे विविध 60 कार्यक्रम आयोजित करण्यात आले असल्याचे सावंत म्हणाले.

शहरातील कॉलेज विद्याथीर् ' तगडा बाहू ' स्पधेर्त सहभागी होतील तर मरीन ड्राइव्हवर उभारण्यात येणाऱ्या 60 फुटी ' मन्नत भिंतीवर ' मुंबईकर मुंबापुरीला शुभेच्छा देतानाच शहराच्या समस्यांवर आपल्या कल्पनेतील उपाय सुचवतील. त्यातील 100 कल्पनांना प्रसिद्धीही देण्यात येणार आहे. एक फिरते कलादान निवडक रस्त्यांवरून शहरात फिरत असतानाच कार्टर रोडवरील भव्य रांगोळी तेथून येजा करणाऱ्यांना भुरळ घालील, तर वांदे रेक्लमेशनवरील मुंबई मेळ्यात देशभरातील कलाकार आपली कला सादर करतील, असे ते म्हणाले.

महोत्सवानिमित्त होणाऱ्या चित्रकलेसह विविध कौशल्याच्या स्पर्धांमध्ये चमकण्याची संधी शालेय विद्यार्थ्यांना मिळणार आहे. फिनिक्स मिलमध्ये व्यंगचित्रे रंगविण्याची आणि मुखवटे बनविण्याची संधी मुलांना मिळेल. महोत्सवात शहरभरातील पाच हजार दुकाने सहभागी होत असून त्यामुळे मनसोक्त खरेदी करता येईल.

दुसरीकडे जागोजागी खाद्यजत्रा भरविण्यात येणार असल्याने खवय्यांनाही आपल्या जिभेचे चोचले पुरवता येतील. याच काळात पवईत निघणारी ऑटोरिक्षांची मिरवणूक मुंबईकरांना रिक्षावाल्यांकडे वेगळ्या नजरेने पाहायला शिकवील. मुंबईचे सौंदर्य असणाऱ्या किनाऱ्यांवर आणि वांद्याच्या बॅन्ड स्डॅन्डवरही एक अनोखा उत्सव साजरा होणार असल्याचे सावंत यांनी सांगितले.

 
</text>
</doc>
