<doc>
<docno>989681.cms.txt</docno>
<text>
 
महाराष्ट्र
नाशिकमध्ये गॅसची टंचाई
[ Thursday, January 13, 2005  07:35:53 pm]


गौतम संचेती

मनमाड : घरगुती वापरासाठी असलेल्या गॅस सिलिंडरची नाशिक जिल्ह्यात कृत्रिम टंचाई निर्माण झाली आहे. वाहने व हॉटल व्यवसायासाठी घरगुती गॅसचा वापर करणाऱ्यांविरुद्ध कडक कारवाई करण्याचा आदेश जिल्हाधिकारी महेश झगडे यांनी दिला असतानाच मनमाड येथे खुद्द गॅस कॅपन्यांच्या कॅन्टीनमध्येच घरगुती गॅसचा वापर होत असल्याची धक्कादायक माहिती आहे.

मनमाड येथील पानेवाडी परिसरात इंडियन ऑइल, भारत पेट्रोलियम व हिंदुस्थान पेट्रोलियम या गॅस कंपन्यांचे प्लान्ट आहेत. इंडियन ऑइलचा गॅस प्लान्टदेखील याच परिसरात आहे.

या कंपन्यांनी काही ठिकाणी कॅन्टीन खासगी ठेकेदारांना चालवण्यासाठी दिले आहेत, तर काही ठिकाणी कॅन्टीन या कंपन्या स्वत:च चालवतात. काही विशिष्ट कंपन्यांनी आतापर्यंत आपल्या कॅन्टीनमध्ये घरगुती गॅसचाच वापर केल्याचे स्पष्ट झाले आहे.

घरगुती गॅसच्या सिलिंडरची किंमत 290 रुपये 48 पैसे, तर व्यावसायिक कारणांसाठी वापरल्या जाणाऱ्या सिलिंडरची किंमत 755 रुपये 15 पैसे आहे. हॉटेल व्यावसायिक घरगुती गॅसचा सर्रास वापर करत असल्याने नाशिक शहरात या गॅसची तीव्र टंचाई जाणवत आहे. जिल्हाधिकाऱ्यांच्या आदेशानंतर व्यावसायिक गॅस सिलिंडरची मागणी वाढली असली, तरी गॅस उत्पादक कंपन्यांकडे हे सिलिंडर नसल्याने विक्रेत्यांमध्येही गोंधळ आहे.

 
</text>
</doc>
