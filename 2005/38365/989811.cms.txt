<doc>
<docno>989811.cms.txt</docno>
<text>
 
महामुंबई
झोपडीदादांवर पोलिस कारवाई कधी?
[ Thursday, January 13, 2005  09:33:50 pm]


म. टा. प्रतिनिधी

मुंबई : मुंबई महापालिकेने 60 हजारांहूनही अधिक झोपड्या जमीनदोस्त केल्या असल्या तरी या झोपड्या उभारण्यात सक्रीय असलेल्या झोपडीदादांवर अजून पोलिसी कारवाई झालेली नाही. महापालिकेने झोपडीदादांची एक यादीही पोलिसांकडे दिली आहे. त्यांच्यावर कारवाई कधी होणार, असा प्रश्न विचारला जात आहे.

झोपड्या बांधणाऱ्यांवर कारवाई न झाल्यास झोपड्या बांधण्याच्या प्रवृत्तीला आळा बसणे कठीण आहे. महापालिकेने झोपडीदादांची यादी देऊन अनेक दिवस लोटले, तरी पोलिसांकडून काहीही कारवाई झालेली नाही. झोपडीदादांवर एमपीडीए कायद्यान्वये कारवाई करण्याची गरज आहे. केवळ झोपडीदादांपुरती कारवाई मर्यादित न ठेवता 1995 नंतरच्या झोपड्या तोडल्यानंतरही सार्वजनिक जागेत वारंवार झोपड्या बांधणाऱ्यांवर कारवाई करण्यात यावी, अशी मागणी होत आहे. पालिकेने 60 हजारांहून अधिक झोपड्या पाडल्यानंतर त्यातील रहिवासी कुठे गेले, ते अजून स्पष्ट झालेले नाही.

झोपड्यांमधील हे रहिवासी आसपासच्या शहरात जाण्याचीही भीता आहे. काही जण 1995 पूवीर्पासून झोपड्यांमध्ये राहत असतात व आपल्या झोपडीमध्ये नवे भाडेकरू ठेवून स्वत: नव्या झोपडीत राहण्यास जातात, अशी महापालिकेची माहिती आहे. अशा झोपड्यांचे साम्राज्य वाढविणाऱ्यांवर पोलिसी कारवाई व्हायला हवी, अशी पालिकेतील अधिकाऱ्यांची मागणी आहे.

झोपड्या उभारणाऱ्यांचे रेकॉर्ड तयार करण्यात आल्यास नव्या झोपड्या बांधण्यास आळा बसेल. झोपड्यांमध्ये चालणाऱ्या बेकायदा उद्योगांप्रकरणीही मालकांवर पोलिसी कारवाई गरजेची आहे. झोपड्यांमध्ये बांगलादेशी रहायला आल्याची ओरड प्रत्येकवेळी होते. मात्र हे बांगलादेशी आहेत की कोण आहेत, याची खातरजमा आतापर्यंत कुणीही केलेली नाही. पोलिसांच्या विशेष शाखेची मदत घेऊन ते काम केल्यास बांगलादेशी घुसखोरांनाही आळा बसू शकेल.

महापालिकेच्या भूखंडावरील झोपड्या हटविण्यात आल्या असतानाच, रेल्वे, जिल्हाधिकारी, विमानतळ प्राधिकरण, म्हाडा या संस्थांच्या मालकीच्या भूखंडांवरील झोपड्या हटविण्याची कारवाई करण्याबाबत उदासीनता दाखविली गेली आहे. या यंत्रणांकडून स्वत:चे भूखंड मोकळे करण्यासाठी पुढाकार घेतला गेलेला नाही.

 
</text>
</doc>
