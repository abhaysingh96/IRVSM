<doc>
<docno>989756.cms.txt</docno>
<text>
 
देश-विदेश
सुप्रीम कोर्टाच्या आदेशाने बिहार सरकारची कोंडी
[ Thursday, January 13, 2005  08:19:29 pm]


म. टा. विशेष प्रतिनिधी

नवी दिल्ली : बिहार आणि झारखंडच्या आजारी आणि बंद पडलेल्या सार्वजनिक उद्योगातील कामगारांना गेल्या दहा वर्षात न दिलेल्या पगारापोटी, अनुक्रमे 50 कोटी आणि 25 कोटी रुपये येत्या दोन महिन्यात देण्याचे आदेश सुप्रीम कोर्टाने गुरुवारी दिले.

दोन्ही राज्यांनी अनामत म्हणून जमा केलेल्या रकमेतून 19 सार्वजनिक उद्योगातील 25 हजार कर्मचाऱ्यांना ही रक्कम अदा करण्यास न्या. संतोष हेगडे आणि न्या. एस. बी. सिन्हा यांच्या खंडपीठाने या संदर्भात नियुक्त केलेल्या न्या. सिन्हा समितीला सांगितले आहे.

एकत्रित बिहार राज्यातल्या आजारी व बंद पडलेल्या सार्वजनिक उद्योगातल्या कर्मचाऱ्यांनी, सलग दहा वषेर् न मिळालेल्या पगाराची रक्कम तसेच नुकसानभरपाईसाठी 1400 कोटी रुपयांची मागणी करणारी याचिका सुप्रीम कोर्टात दाखल केली आहे. गेल्या ऑक्टोबर महिन्यात खंडपीठाने या कर्मचाऱ्यांना 50 कोटी रुपये त्वरित देण्याचा आदेश दिला होता. दरम्यान अंतरिम आदेश अस्तित्वात असतानाच यापैकी 5 कर्मचाऱ्यांचे पगार न मिळताच निधन झाले.

खंडपीठाने गुरुवारी पूवीर्च्या आदेशात आणखी 50+25 कोटी रुपयांच्या रकमेची भर घालताना राज्यघटनेतील मूलभूत अधिकार पोटकलम 21 अन्वये हा आदेश देत असल्याचे म्हटले आहे.

तसेच राज्य सरकारच्या मालकीच्या तमाम आजारी सार्वजनिक उद्योगांच्या, बंद करण्याच्या प्रक्रियेला गती देण्याचे आदेशही न्यायालयाने दिले आहेत.

बिहार आणि झारखंडमध्ये फेब्रुवारीत विधानसभा निवडणुका आहेत. सार्वजनिक उद्योगांच्या कर्म- चाऱ्यांव्यतिरिक्त विद्यमान राज्य सरकारी कर्मचारी आपल्या न मिळालेल्या पगाराच्या मागण्यांसाठी 22 दिवसांपासून संपावर आहेत. त्यांच्या अनुपस्थितीत निवडणुका सुरळीतपणे कशा पार पडतील, असा प्रश्ान् निवडणूक आयोगाला पडला असतानाच उपरोक्त आदेश जारी झाल्यामुळे बिहारमधील राबडीदेवी सरकार पूर्णत: खिंडीत सापडले आहे.

 
</text>
</doc>
