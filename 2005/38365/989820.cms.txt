<doc>
<docno>989820.cms.txt</docno>
<text>
 
क्रीडा
मुंबई मॅरॅथॉन हा अभिनव उपक्रम
[ Thursday, January 13, 2005  09:43:37 pm]


मुंबई : धावण्यास प्रोत्साहन देण्यासाठी केंद सरकारने रविवार हा ' क्रीडा दिन ' असल्याची घोषणा करावी अशी मागणी कपिलदेव यांनी केली आहे.

आपल्या देशात आधीच खूप सुट्या आहेत, त्यात आणखी भर टाकायला नको म्हणून आपण रविवारचा दिवस सुचवला आहे, असे त्यांनी सांगितले. खिलाडू लोकांचा देश अशी आपल्या देशाची ओळख व्हायला हवी. अॅथलेटिक्स हा सर्व खेळांचा पाया आहे, असे सांगून ते म्हणाले, अॅथलेटिक्समध्ये प्रावीण्य मिळवणारा इतर खेळातही चमकू शकतो. धावण्यामुळे खेळाडूचा स्टॅमिना वाढतो आणि आयुष्यातही धावणे उपयोगी पडते. लहानपणापासून मी धावण्याच्या शर्यतीत भाग घेतलेला आहे आणि त्याचा फायदा मला क्रिकेटमध्येही झाला. क्रीडा क्षेत्रातील एक आघाडीचा देश असा नावलौकीक आता भारत मिळवत आहे याचाही अभिमान वाटतो.

मुंबई मॅरॅथॉन हा चांगला उपक्रम आहे. यात भाग घ्यायला मला आवडते आणि यात अनेकांनी भाग घ्यावा असे मला वाटते असे ते म्हणाले.

रविवारी होणाऱ्या मॅरॅथॉनमध्ये मी भाग घेणार नाही पण अंतिम रेषेच्या अगदी जवळ उभा रहाणार आहे असे सांगून कपिल म्हणाले, जास्तीत जास्त धावपटुंना आणि विशेषत: अपंगांना प्रोत्साहन देण्याची माझी मनीषा आहे.

क्रिकेटपटुंनीही दीर्घ पल्ल्याच्या धावण्याच्या शर्यतीत भाग घ्यायला हवा असेही ते म्हणाले. घाम हा खेळाडूंचे अत्तर असते असे सांगून ते म्हणाले, धावण्याच्या सरावामुळे मिळणाऱ्या यशाचा गंध सर्वदूर पसरतो हे लक्षात ठेवा.

स्टँडर्ड चार्टर्ड मुंबई मॅरॅथॉनचा ब्रँड अँबेसिडर या नात्याने कपिल येथे आले आहेत.

 
</text>
</doc>
