<doc>
<docno>989848.cms.txt</docno>
<text>
 
महाराष्ट्र
नगरविकास खातेही निविदा काढण्यावर ठाम
[ Thursday, January 13, 2005  10:21:26 pm]


म. टा. प्रतिनिधी

पुणे : शहराचा विकास नियोजन अहवाल तयार करण्याच्या कामाची निविदा काढली जाईल, या मुख्यमंत्री विलासराव देशमुख यांनी विधानसभेत केलेल्या घोषणेची कार्यालयीन टिपणी नगरविकास खात्याने महापालिकेला पाठवली असून खात्याचीही हीच भूमिका असल्याचे त्या खात्याचे प्रधान सचिव नानासाहेब पाटील यांनी गुरुवारी लोकायुक्तांपुढे सांगितले.

यावेळी महापौर दीप्ती चौधरी, गिरीश बापट, चंदकांत छाजेड, रमेश बागवे हे तिन्ही आमदार, स्थायी समिती अध्यक्षा संगीता देवकर, नगरसेवक अभय छाजेड, अजित आपटे, विकास मठकरी, पालिकेतील विरोधी पक्षनेते उज्ज्वल केसकर आदी उपस्थित होते.

मेकॅन्झीचा प्रस्ताव रद्द करून निविदा मागवल्या जाव्यात अशी घोषणा देशमुख यांनी विधानसभा अधिवेशनात केली होती. त्याची टिपणी आली असली तरी तसे आदेश राज्य सरकारकडून अद्याप आले नाहीत. स्थायी समितीच्या निर्णयावेळीही ते आले नव्हते त्यामुळे हा विषय आम्ही मंजूर केला अशी भूमिका सत्तारूढ पक्षाने उपलोकायुक्तांपुढे मांडली. तर आयुक्तांना हे विषयपत्र मांडण्याचा अधिकारच नाही, अशी भूमिका भाजपने घेतली. त्यामुळे हे सर्व मुद्दे कायदेशीर असून दोघांनीही आपली बाजू लेखी पत्राद्वारे उपलोकायुक्तांकडे द्यावे, त्यानंतर पुढील सुनावणी ठरवण्यात येईल, असा निर्णय उपलोकायुक्तांनी दिला.

 
</text>
</doc>
