<doc>
<docno>989787.cms.txt</docno>
<text>
 
महामुंबई
जनावर वाहतूक : कायद्यात बदलाचा अधिकारच नसल्याचा दावा
[ Thursday, January 13, 2005  09:00:29 pm]


म. टा. प्रतिनिधी

मुंबई : ईदनिमित्त अधिक प्रमाणात जनावरांची वाहतूक करण्यासाठी वाहन कायद्यात बदल करण्याचा राज्य सरकारला अधिकार नसून मुख्यमंत्री विलासराव देशमुख यांनी तसे आदेश दिले असल्यास केंद सरकारने त्यांच्यावर कारवाई करावी, अशी मागणी कृषि गोसेवा संघाने केली आहे.

पशुसंवर्धन मंत्री अनिस अहमद यांना जनावरांची वाहतूक करणाऱ्या व सतत कायद्याचा भंग करणाऱ्या व्यापाऱ्यांबाबत एवढे प्रेम असल्यास त्यांनी अगोदर मंत्रीपदाचा राजिनामा द्यावा व नंतर त्यांच्यासाठी वकिली करावी, असा उपरोधिक सल्लाही संघाने दिला आहे. अनिस अहमद यांना मुस्लिम बांधवांचे प्रेम असेल व त्यासाठी ते त्यांना बेकायदा कृत्य करण्यास प्रवृत्त करीत असल्यास राज्यपालांनी त्यांना तातडीने मंत्रीपदावरून दूर करावे, असाही आग्रह संघाने धरला आहे. मोटारीने अधिक जनावरे आणता यावी म्हणून आता एका छोट्या जनावराला 0.20 चौ.मी.ऐवजी 0.15 चौ.मी. जागा असणे आवश्यक असल्याची दुरुस्ती मोटार वाहन कायद्यात राज्य सरकारच्या आदेशानुसार करण्यात आल्याचे अहमद यांनी म्हटले आहे. मात्र, त्यांचे विधान दिशाभूल करणारे व संभ्रमावस्था निर्माण करणारे आहे. ' प्राणी क्रूरता निवारण कायदा ' केंदाचा असल्याने त्यात करण्याचा अधिकार केवळ केंदाला आहे, असे संघाचे म्हणणे आहे.

 
</text>
</doc>
