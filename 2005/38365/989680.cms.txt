<doc>
<docno>989680.cms.txt</docno>
<text>
 
महाराष्ट्र
तीन महिन्यांत घोडबंदर रोडची डागडुजी
[ Thursday, January 13, 2005  07:34:26 pm]


मुंबई टाइम्स टीम

ठाणे : मुंबई-पुणे रस्त्याप्रमाणेच ठाणे-घोडबंदर रस्ता हा सुद्धा महत्त्वाचा रस्ता आाहे. हा रस्ता ' क्लास वन ' व्हावा म्हणून एमएसआरडीसीने काम सुरू आहे. सुरुवातीला तीन महिन्यांत या रस्त्याची डागडुजी करण्यात येणार असून त्यानंतर दोन वर्षांच्या काळात या रस्त्याचं संपूर्ण काँक्रिटीकरण व सौंदयीर्करण होणार असल्याची घोषणा सार्वजनिक बांधकाम मंत्री (सार्वजनिक उपक्रम) अनिल देशमुख यांनी केली.

घोडबंदर रोडचा दुर्तफा विकास होत असून तिथे मोठ्या प्रमाणावर गृहसंकुलं उभी राहात आहे. परंतु या रस्त्याची सध्याची अवस्था अतिशय दयनीय असल्यामुळे या भागाच्या विकासात अडथळे निर्माण होत आहेत. तिथल्या रहिवाशांना त्याचा त्रास सहन करावा लागत आहे. या रहिवाशांशी थेट चर्चा करता यावी म्हणून आमदार जीतेंद आव्हाड यांच्या सातत्यपूर्ण प्रयत्नांमुळे सार्वजनिक बांधकाम मंत्र्यांनी या रस्त्याला भेट दिली. तसंच रहिवाशांच्या अडचणी जाणून घेतल्या. त्यांच्यासोबत एमएसआरडीसीचे सहसंचालक मराठे, सुपरिटेण्डट इंजिनीअर पी. डी. कुलकणीर् आणि नाशिककर, महापालिका आयुक्त संजय सेठी, सिटी इंजिनीअर के. डी. लाला, नगरसेवक प्रताप सरनाईक, देवराम भोईर उपस्थित होते. वर्धमान वाटीका, ब्रम्हांड या सोसायट्यांमधील नागरिकांबरोबरच घोडबंदर रोड वेल्फेअर असोसिएशनचे पदाधिकारी याप्रसंगी हजर होते.

पहिल्या तीन महिन्यात या रस्त्याची संपूर्ण डागडुजी करण्यात येणार आहे. त्यामुळे पावसाळ्यात नागरिकांना तुलनेने कमी त्रास सहन करावा लागेल. त्यानंतर निविदा काढल्यावर वर्क ऑर्डर दिली गेल्यापासून दीड वर्षांच्या काळात या रस्त्याचे रुप पूर्णपणे पालटून जाईल, असा विश्वास अनिल देशमुख यांनी व्यक्त केला. डागडुजीच्या कामासाठी सुमारे अडीच कोटी रुपयांची तरतूद करण्यात आली आहे. काँक्रिटीकरणासाठी साठ कोटी रुपये उभे करण्यात येणार असून ते नंतर टोलच्या माध्यमातून वसूल केले जातील, असेही ते म्हणाले. सध्या असलेला टोल वाढेल का, या प्रश्नावर मात्र त्यांनी मौन पाळले.

 
</text>
</doc>
