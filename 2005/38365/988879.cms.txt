<doc>
<docno>988879.cms.txt</docno>
<text>
 
महाराष्ट्र
हुश्श!! तो तर फक्त 'सॉनिक बूम'!
[ Thursday, January 13, 2005  12:09:44 am]


रोहित चंदावरकर

पुणे : पनवेल-उरणपासून खोपोलीपर्यंतचा परिसर मंगळवारी रात्री स्फोटासारख्या आवाजांनी हादरण्यामागचे गूढ अखेर उलगडले असून भारतीय हवाई दलाच्या एका ' सुखॉय 30' लढाऊ विमानाने नेहमीपेक्षा कमी उंचीवर सुपरसॉनिक (स्वनातीत- ध्वनीपेक्षा जास्त) वेग घेतल्याने झाला असून त्यापासून जमिनीवर धोका निर्माण होण्यासारखे काही नव्हते, असे आता उघडकीला आले आहे.

हवाई दलाच्या साऊथ वेस्ट एअर कमांडचे ( स्वॅक) प्रमुख स्क्वाड्रन लीडर टी. के. सिंघा यांनी बुधवारी सांगितले की, हवाई दलाच्या पुणे तळावरून रोज रात्री सुखॉय विमानांची एक तुकडी उड्डाण करते आणि अरबी समुदात जवळपास भारतीय सीमेच्या हद्दीपर्यंत जाऊन अनेक फेऱ्या करते. मुंबई हाय तेलविहिरी, जामनगर पेट्रोल रिफायनरी आाणि भाभा अणुसंशोधन केंद यासारख्या देशाच्या सुरक्षेच्या दृष्टीने महत्त्वाच्या असलेल्या आस्थापनांना हवाई सुरक्षा देऊन परिसराची पाहणी करणे या मिशनमागचा उद्देश असतो. परतताना ही तुकडी समुदावरून दक्षिणेला सरळ येऊन त्यानंतर किहीम किनारा, खोपोलीवरून उडत पुणे तळावर परततेे. मंगळवारी रात्री या तुकडीतल्या एका विमानाचा वेग कमी उंचीवर अचानक सुपरसॉनिक झाला, आणि ' सॉनिक बूम ' प्रक्रिया होऊन जमिनीवर स्फोटासारखे आवाज आले आणि या परिसरातील जनतेत खळबळ उडाली.

ही रोजची उड्डाणे ' टॉप सिक्रेट ' असल्यामुळे मुंबई विमानतळ नियंत्रण कक्ष किंवा पुणे हवाईदल नियंत्रण कक्ष यांनी याबद्दलची कोणतीही माहिती मंगळवारी रात्री दिली नाही. ' स्वॅक ' च्या परवानगीशिवाय ही माहिती कोणालाही देण्यात येत नाही, त्यामुळे नियंत्रण कक्षातून रात्री उशीरापर्यंत ' कोणतेही विमान कोसळलेले नाही ', इतकीच माहिती देण्यात येत होती.

या नियमित फेऱ्या एका विशिष्ट उंचीवरून होतात. पण मंगळवारी काही अज्ञात कारणामुळे ही विमाने कमी उंचीवर उडत होती. या घटनेची अंतर्गत चौकशी करण्यात येत असल्याची माहिती स्क्वा. लीडर सिंघा यांनी दिली.

' आग का गोला ' नेमका काय होता ?

' सॉनिक बूम ' ही सुपरसॉनिक उड्डाणात नेहमी अनुभवाला येणारी गोष्ट आहे. विमान उडत असताना आकाशात हवेच्या लाटा निर्माण करते. ज्यावेळी ते अचानक वेग वाढवून ध्वनीच्या वेगापेक्षा जास्त वेगाने उडायला लागते, तेव्हा या लाटांमधले अंतर कमी होत जाऊन त्या आकुंचन पावतात किंवा एकमेकांवर आदळून ' स्फोट ' सदृश आवाज होतो. विमानाखालील जमिनीवर भूकंपसदृश हादरेही काही वेळा बसतात आणि काचेची तावदाने थरारतात. हाच प्रकार मंगळवारी रात्री झाला. काहीजणांनी आकाशात आगीसारखे काहीतरी पाहिले ते विमानाचे एक्झॉस्ट नॉझल असू शकेल, असे हवाई दलातील काही वैमानिकांनी सांगितले. विमान सुपरसॉनिक वेगात जाते, त्यावेळी या एक्झॉस्टमध्ये आफ्टरबर्नर नामक प्रक्रिया वापरली जाते त्यामुळे काही सेकंद त्यातून आगीचे लोळ आल्यासारखे दिसतात.

 
</text>
</doc>
