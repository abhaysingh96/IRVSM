<doc>
<docno>989717.cms.txt</docno>
<text>
 
धावते जग
मुरब्बी आणि मुत्सद्दी
[ Thursday, January 13, 2005  07:53:30 pm]


पंतप्रधान डॉ. मनमोहन सिंग हे शह-काटशह आणि डावपेचांच्या राजकारणाबद्दल कधीच प्रसिद्ध नव्हते. राजकारणापेक्षा अर्थकारणाच्या अभ्यासातच त्यांनी आपले सारे आयुष्य व्यतीत केले. पण लोकसभा निवडणुकीनंतर शेवटच्या क्षणी सोनिया गांधी यांनी वापरलेल्या ' नकाराधिकारा ' मुळे पंतप्रधानपदाची माळ अलगद त्यांच्या गळ्यात पडली.

आता त्या घटनेस सहा महिने उलटून गेल्यावर मात्र ते एखाद्या मुरब्बी आणि मुत्सद्दी राजकारण्याच्या थाटात वावरू लागले असल्याचे प्रत्यंतर त्यांच्या कोलकाता दौऱ्यावरून आले आहे.

या दौऱ्यात ' कॉन्फेडरेशन ऑफ इंडियन इंडस्ट्री ' च्या वतीने आयोजित करण्यात आलेल्या एका कार्यक्रमात बोलताना त्यांनी प. बंगालचे मुख्यमंत्री बुद्धदेव दासगुप्ता यांच्यावर उधळलेल्या स्तुतिसुमनांमुळे भलेभलेही चकित झाले.

दासगुप्ता यांच्या नेतृत्वाखाली प. बंगाल जोमाने प्रगती करीत असल्याचे जाहीर शिफारसपत्र त्यांनी दिल्याने उपस्थितांना आश्चर्याचा धक्काच बसला. त्यास दोन कारणे होती. डॉ. सिंग यांचे सरकार हे डाव्या पक्षाच्या पाठिंब्यावर अस्तित्वात आले असून या डाव्या आघाडीवर मार्क्सवाद्यांचे वर्चस्व आहे.

हे डावे पक्ष सिंग सरकारला पदोपदी पेचात पकडत आहेत. अशा वेळी डॉ. सिंग यांच्याकडून न मागता मिळालेल्या या प्रमाणपत्रामुळे आता पुढे सिंग यांच्या विरोधात केव्हाही आणि कुठेही जाहीर वक्तव्ये करताना या डाव्या पक्षांना दोनदा विचार करावा लागणार आहे.

पंतप्रधानांच्या या शिफारसपत्रामुळे अनेकांना आठवण झाली ती त्यांचे पूर्वसुरी अटल बिहारी वाजपेयी यांची. जुलै 2003 मध्ये कोलकात्यातच झालेल्या एका कार्यक्रमात वाजपेयी यांनी दासगुप्ता यांच्या सरकारला जाहीर कानपिचक्या दिल्या होत्या.

मार्क्सवाद्यांचे पूर्वग्रह आणि त्यांची पोथिनिष्ठा यामुळे प. बंगालच्या प्रगतीला खीळ बसली असल्याची टीका वाजपेयी यांनी केली होती. भारतीय जनता पक्ष आणि डावे पक्ष यांचे विळ्याभोपळ्याचे नाते सर्वश्रुत होते. तरीही डॉ. सिंग यांनी नेमकी त्याउलट भूमिका घेऊन मार्क्सवाद्यांना गोंजारण्याचा हा जाहीर खेळ केला. शिवाय, याच कार्यक्रमात ज्येष्ठ उद्योगपती रतन टाटा यांनीही पंतप्रधानांचीच री ओढल्याने पंतप्रधानांचे पारडे जड झाले आहे.

त्याचवेळी मार्क्सवाद्यांना कायम नाकात सलणाऱ्या तृणमूल काँग्रेसच्या अध्यक्ष ममता बॅनर्जी यांना केंदीय मंत्रीपदाची ' ऑफर ' देऊन पंतप्रधानांनी एकाच दगडात अनेक पक्षी मारले!

मुळात ममतादीदी अद्याप वाजपेयी यांच्या नेतृत्वाखालील एनडीएतून बाहेर पडलेल्या नसल्या, तरी त्यांचे ' तळ्यात- मळ्यात ' धोरण वाजपेयींचे सरकार असल्यापासून सुरू आहे. आता श्रीमती बॅनर्जी यांना मंत्रीपदाची लालुच दाखवून ' एनडीए ' ला सुरुंग लावण्याची प्रक्रियाच पंतप्रधानांनी सुरू केल्याचे बोलले जात आहे. शिवाय, ममतादीदींनी ही ' ऑफर ' स्वीकारलीच, तर मार्क्सवाद्यांनाही लगाम लागेल, असा हा दुहेरी डाव आहे.

सहा महिन्यांतच डॉ. सिंग यांनाही राजकारणाचे डावपेच उत्तमरीत्या जमू लागले आहेत.

 
</text>
</doc>
