<doc>
<docno>989646.cms.txt</docno>
<text>
 
सदर
दी बिगिनिंग ऑफ दी एंड
[ Thursday, January 13, 2005  07:10:52 pm]


मी छान चालायला लागलो होतो. अर्धा जिनासुद्धा चढता यायला लागला होता मला. असं असताना अटेण्डण्टने मला व्हीलचेअरमध्ये बसायला सांगितलं. चांगलं चालायला लागलेल्या मुलाला परत रांगायला सांगण्यासारखं होतं हे. मला ते तेवढंच विक्षिप्तपणाचं वाटलं. तो मला छातीचा एक्सरे आणि इसीजी काढायला नेणार होता. एक्सरेसाठी सातव्या मजल्यावरून तळमजल्यावर आणि ईसीजीसाठी दुसऱ्या मजल्यावर जायचं होतं. खालीवर करायला लिफ्ट होतीच. बाकीचं चालणं ते काय... मी आता एका दमात पाच- दहा मिनिटं चालू शकत होतो. चालत जायला मला आवडलं असतं ; पण सुज्ञ अटेण्डण्टने नियमांवर बोट ठेवलं आणि मी व्हीलचेअरमध्ये बसलो. हा आणखी एक अनुभव... चांगलं धडधाकट आणि संपूर्ण शुद्धीवर असताना व्हीलचेअरमधून फिरायला निघायचं! हातातून, मानेतून निघालेल्या नळ्या, त्यांची बोेंडली होतीच. अंगात पेशण्टचा गणवेशसुद्धा होता. तोंडावर चार दिवसांच्या दाढीचे खुंट. येणारे जाणारे विचित्र नजरेने पाहत होते. अरेरे... बिच्चारा उभा-आडवा माणूस... काय झालंय याला कुणास ठाऊक - असं काहीतरी व्यक्त करणारे चेहेरे. सुरुवातीला मला सांगावसं वाटू लागलं की , ' मी चांगला धडधाकट आहे. मी व्यवस्थित चालू वगैरे शकतो. या लोकांनी माझ्यावर जबरदस्ती केलेय व्हीलचेअरमध्ये बसायची! पण काही मिनिटांतच सगळ्याची गंम्मत वाटू लागली. आपोआप सरकणाऱ्या भिंती, छत, दिवे आणि आपण. थोड्या वेळाने स्वत:च्या पावलांनी चालावं लागणारी माणसंच मला विचित्र वाटू लागली. मला सगळ्याचंच हसू येऊ लागलं. एक्सरे रूम बाहेर आम्हाला ठेवून अटेण्डण्ट आत गेला आणि दर्शनाने विचारलंच , ' खुळचटासारखं हसायला काय झालं आता ?'

अधिकच हसत मी तिला खरं कारण सांगितलं. जादूच्या दिव्यातल्या राक्षसाने प्रकट होऊन फिरायला नेल्यासारखं वाटत होतं मला.

' तू ना काहीही एन्जॉय करू शकतोस... ' म्हणत ती वैतागून हसली.

या साऱ्याचं हसू येण्याचं आणखीही एक कारण होतं. हे बायपासचं ' द बिगिनिंग ऑफ द एण्ड ' होतं.

ईसीजी, एक्सरे अर्थात नॉर्मल होता. धोका पूर्णपणे टळल्याची डॉक्टरांची खात्री झाली असावी. सर्जरीच्या अखेरीस त्यांनी माझ्या छातीत पेसमेकरची तार सारली होती. वेळ पडलीच तर हृदयाची गती नियंत्रित करण्यासाठी ती तार कधीही पेसमेकरला जोडता आली असती. ती तार उपसून काढायला डॉ. अमित मोदी आले.

' दुखेल ?' मी त्यांना विचारलं.

' अर्थात! हृदयापर्यंत गेलीय ती तार. खेचून काढताना दुखणारच! ' डॉ. अमित सहजपणे उद्गारले.

तार खेचताना त्यांनी विचारलंसुद्धा , ' खेचू ? रेडी ?'

दात ओठ आवळून मी हुंकारलो. कितीही दुखलं तरी मी ओरडणार वगैरे नव्हतो. डॉक्टर काय करतायत हे दर्शना लक्ष देऊन पाहत होती. ती माझ्याकडे पाहून हसली. मी खुणेनेच विचारलं,

' काय झालं ?' ती म्हणाली , ' तार काढलीसुद्धा. '

मी जवळजवळ चिडलोच डॉ. अमितवर.

' तुम्ही म्हणाला होता दुखेल... '

डॉ. अमित मिस्किलपणे हसत म्हणाले , ' पेशण्टला मी मुद्दामच सांगतो ' दुखेल ' असं. मग दुखलं नाही की पेशण्टला माझं खूप कौतुक वाटतं. माझा हात खूप हलका आहे वगैरे समज होतो त्याचा! '

माझ्या मानेतली नळीसुद्धा निघाली. स्पंजिंगऐवजी स्वत: अंघोळ करण्याची परवानगी मिळाली. डोळ्यापासून पायांपर्यंत पूर्ण स्नान! हर हर गंगे. लीलावतीतला शेवटचा संपूर्ण दिवस. उद्या जायचं. पण आम्ही दोघं वगळता वॉर्डमधल्या इतर कोणाला त्याचं कौतुक असावं असं दिसत नव्हतं. हुक्कावाल्या ठरल्यावेळी हुक्का आणून देत होत्या. सिस्टर ठरलेल्या गोळ्या देऊन जात होत्या. रोजच्याप्रमाणेच ब्रेकफास्ट, लंचचा ट्रे आला. रोजच्या सारखाच तो विशिष्ट गंध जाणवला. घास तसाच गळ्याशी अडला. नाही म्हणायला, शेजारचा रुग्ण बदलला होता. नवा रुग्ण दर चार-पाच मिनिटांनी ' आयायाया... ' करत लांबलचक किंकाळी फोडत होता. शेवटचा दिवस असल्यामुळे त्याचा त्रास जाणवला नाही. या रुग्णापलिकडे आणखी एक रुग्ण आला होता. पस्तीशीचा असावा. फुटबॉल प्लेअर भासावा असा दणकट. त्याचे दोन मोबाईल फोन सतत वाजत होते. सतत कोणाला तरी, कसले तरी हुकूम तो देत होता. त्याला काय झालंय याची चौकशी मी कुतूहलाने केली. अँजिओग्राफी करून घेण्यासाठी तो आला आहे हे कळलं.

' कुछ नही निकलेगा. तुम्ही एकदम तंदुरुस्त दिसताय! ' असा धीर मी त्याला दिला. त्यावर तो अगदी सहज म्हणाला , ' जानता हूँ. पण मेडिक्लेमची पॉलिसी काढतोय काही वर्षं. एक पैशाची वसुली नाही. वाटलं त्यांच्या खर्चात अँजिओग्राफी करून घ्यावी. वसुलीसुद्धा होईल आणि हण्ड्रेड पसेर्ण्ट गॅरंटीसुद्धा. वापस खाना-पिना बिनधास्त शुरू! '

मला वाटलं, याच्याएवढं असताना मलाही याच्या एवढी अक्कल असती तर... पण म्हणूनच तो दोन उडिपी रेस्टॉरंटचा मालक होता!

दर्शना माझ्या एकूण बिलाचा अंदाज घ्यायला गेली आणि चिंताक्रांत चेहऱ्याने परतली. अंदाजित अधिकतम रकमेपेक्षा बिल आत्ताच दहा-पंधरा हजारांनी जास्त झालं होतं. आणखी दोन दिवसांत ते आणखी वाढणार होतं. नेमक्या त्याचवेळी गीता पाटील आल्या. नेहमीप्रमाणे फॉर्मल कपडे, फॉर्मल पावलं, फॉर्मल चेहरा, फॉर्मल प्रश्ान्. आम्ही त्यांना बिलाबद्दल सांगितलं आणि फॉर्मल कवचाआडल्या खऱ्या गीता पाटील पटकन बाहेर आल्या!

' अस्स ? मी बघते. तुम्ही अजिबात काळजी करू नका. ' चौकटीबाहेर जाऊन कुणासाठी तरी काहीतरी करायला त्यांना आवडत असावं. त्या फार काही करू शकतील असं मला वाटत नव्हतं. अपेक्षासुद्धा नव्हती. तासाभराने त्यांचा फोन आला. ' तुम्ही बिलाचं टेन्शन घेऊ नका. तुमचं बिल तुमच्या अपेक्षेपेक्षा अधिक होणार नाही. '

त्या संध्याकाळी फुल्ल गँग जमली होती. पुरा कोरम! उशिरापर्यंत सगळे थांबले होते. लीलावतीतली शेवटची संध्याकाळ.

त्या रात्री उशिरापर्यंत आम्ही दोघं लाऊंजमध्ये बसलो होतो. अंधारलेली रात्र बघत. खालच्या मैदानात चमचमणारं प्रदर्शन बघत. त्या दिवशी कॉजवे, फ्लायओव्हरवरले दिवे जरा जास्तच लखलखत होते. त्या दिवशी कबुतरसुद्धा कधी नव्हे ते रात्रीच्या गिरक्या घेत होतं. काऊण्टरवरल्या सिस्टर नेहमीप्रमाणे माना खाली घालून काम करत होत्या.

त्याच रात्री अर्नाळ्याहून रघुनंदनचा फोन आला.

काकींनी विचारलं , ' उद्या घरी येणार ना रे... तोंडाची चव गेली असेल ना ? खायला पाठवू काही ? बोंबलाचं आंबट तिखट चालेल का रे तुझ्या पथ्याला ?'

त्या क्षणी माझ्या तोंडाला पाणी सुटलं. घरी परतण्याआधीच घरची चव जिभेवर रेंगाळली. ठीकच होतं. परफेक्ट एण्डिंग ऑफ द बिगिनिंग!

क्रमश:
अनंत सामंत
ह्यड्डद्वड्डठ्ठह्ल.ड्डठ्ठड्डठ्ठह्लञ्च
द्बठ्ठस्त्रद्बड्डह्लद्बद्वद्गह्य.ष्श्ाद्व

 
</text>
</doc>
