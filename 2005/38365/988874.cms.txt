<doc>
<docno>988874.cms.txt</docno>
<text>
 
महामुंबई
'इन्फोसिस'ची भरारी!
[ Thursday, January 13, 2005  12:08:12 am]


म. टा. व्यापार प्रतिनिधी

मुंबई : सॉफ्टवेअर क्षेत्रातली दादा कंपनी इन्फोसिस टेक्नोलॉजीजने डिसेंबर 2004 अखेर संपलेल्या तिसऱ्या तिमाहीत अपेक्षेपेक्षाही चांगली कामगिरी करून दाखवली असून नफ्यात 51 टक्क्यांची आणि महसुलात 49 टक्क्यांनी वाढ दाखवतानाच यंदा कॉलेजांतून बाहेर पडणाऱ्या सहा हजार ' फ्रेशर ' विद्यार्थ्यांना नोकऱ्या देण्याची त्यांची घोषणा सर्वसामान्यांच्या दृष्टीने विशेष आकर्षक ठरली.

भारतीय अर्थव्यवस्थेचे इंजिन मानल्या जाणाऱ्या सॉफ्टवेअर क्षेत्रात अजूनही वाढीस वाव असल्याचेच इन्फोसिसच्या कामगिरीने दाखवून दिले. कंपनीला 497 कोटी 34 लाख रुपये नफा झाला असून एक हजार 857 कोटी 61 लाख रुपये महसूल मिळाला आहे. व्यवस्थापकीय संचालक आणि सीईओ नंदन नीलेकणी यांनी कामगिरीविषयी समाधान व्यक्त केले, तर ऑफशोअर आउटसोसिर्ंगसाठी कंपनीला वाढती मागणी असल्याचे इन्फोसिसचे विक्री प्रमुख बसव प्रधान म्हणाले. तिसऱ्या तिमाहीतच जगभर कंपनीला 38 नवे मोठे ग्राहक मिळाले.

जॉब बोनान्झा

येत्या वर्षअखेरपर्यंत सहा हजार कॉलेज फ्रेशर्सची भरती करण्यात येणार आहे. पहिल्या तिमाहीत म्हणजेच मार्चअखेरपर्यंत त्यांतील दोन हजारांची भरती होईल, असे कंपनीचे मुख्य ऑपरेटिंंग अधिकारी एस. गोपालकृष्णन यांनी जाहीर केले. मागील तिमाहीमध्ये कंपनीने तब्बल दोन हजार 280 कर्मचाऱ्यांची भरती केली होती. आतापर्यंत कंपनीत एकूण 35 हजार 229 कर्मचारी आहेत.

 
</text>
</doc>
