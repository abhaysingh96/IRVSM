<doc>
<docno>989916.cms.txt</docno>
<text>
 
महामुंबई
राधाचा मृत्यू
[ Thursday, January 13, 2005  11:23:55 pm]


म. टा. प्रतिनिधी

मुंबई : गेले तीन महिने क्षयग्रस्त असलेली राधा हत्तीण गुरुवारी पहाटे तिचे इतर तीन सवंगडी व तिच्यावर उपचार करणारे राणीच्या बागेतील उद्यान कर्मचारी यांना सोडून गेली. पन्नाशीचे वयोमान गाठलेल्या राधाने पहाटेच्या वेळी प्राण सोडल्यावर तिच्या माहुतांचे दु:ख अनावर झाले आणि त्यांना अन्नपाणी घ्यायलाही सुचले नाही.

महापालिकेच्या वीरमाता जिजाबाई उद्यानात गेले काही महिने हत्तींच्या विहारासाठी मुक्तांगण तयार करण्यात आले होते. हत्तींना मस्ती करण्यासाठी त्यात एक छोटेसे तळेही उभारण्यात आले होते. पण राधा हत्तीणीला हा आनंद फार काळ घेता आला नाही. गेल्या तीन महिन्यांपासून तिच्यावर उपचार सुरू होते. ती आता उपचारांना साथही देऊ लागली होती. पण तिचे दात खराब झाले असल्याने तिला अन्न जात नव्हते. बुधवारी दुपारी मध्यान्हीच्या वेळीच राधा हत्तीण मागचे पाय दुमडून खाली बसली, ती परत उठलीच नाही.

तिचे माहुत अब्दुल शाहीद व मोहम्मद मोमीन यांच्यासह अनेक कर्मचाऱ्यांनी तिला उभे करण्यासाठी भरपूर प्रयत्न केले. पण तिची शक्ती कमी झाल्याने ती पुन्हा उभी राहू शकली नाही. तेव्हा मुंबई पशुवैद्यकीय कॉलेजातील डॉक्टरांना बोलाविण्यात आले. तिला उभे करण्यासाठी क्रेनही बोलाविण्यात आली. पण सगळे प्रयत्न निष्फळ ठरले. तिने उपचारांनाही साथ दिली नाही. पहाटे तिचे निधन झाले, तेव्हा अनारकली, लक्ष्मी व राजकुमार या तिच्या तीन सवंगड्यांनाही दु:ख झाल्याचे जाणवत होते.

उद्यान अधीक्षक नारिंग्रेकर, डॉ. करोले, डॉ. वाणी, अनिल परांजपे व माहुत आणि इतर कर्मचाऱ्यांना खूप दु:ख झाले. राधाला गेल्यावषीर् जानेवारी महिन्यातच दात तुटल्यामुळे अपचनाचा त्रास सुरू झाला होता व दोन आठवडे तिला बद्धकोष्ठाचा त्रास झाला होता.

राधा हत्तीण 1977 मध्ये बिहारमधील सोनपूर येथून मुंबईत आली होती. गेली 28 वषेर् ती मुंबईतील पर्यटकांचे आकर्षण बनली होती. राधा हत्तीणीच्या मृतदेहाचे शवविच्छेदन पूर्ण झाल्यावर तिच्यावर राणीच्या बागेतच अंत्यसंस्कार करण्यात आले.

 
</text>
</doc>
