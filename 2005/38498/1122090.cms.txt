<doc>
<docno>1122090.cms.txt</docno>
<text>
 
महामुंबई
सर्वसामान्यांचा नायक हरपला!
[ Thursday, May 26, 2005  01:00:14 am]


म. टा. सांस्कृतिक प्रतिनिधी

मुंबई : सुनील दत्त यांच्या निधनाने चित्रपट सृष्टी हळहळली. 93च्या दंगलीनंतर शांततेसाठी पदयात्रा काढणारा, चित्रपट क्षेत्रातील वाद सोडवण्यासाठी हिरीरीने सरसावणारा आणि सर्वांशी आस्थेने वागणारा आपल्यातला एक जिंदादिल माणूस हरपल्याची खंत सर्वांच्या चेहऱ्यावर दिसत होती.

बुजूर्ग दिग्दर्शक यश चोप्रा म्हणाले, 'गेल्या पन्नास वर्षांचा आमचा संबंध होता. मुलगा, भाऊ, पती, पिता अशा सर्व मानवी नात्यांच्या कसोटीवर ते उतरले. पण त्यांना देशासाठी काही करावं असं सतत वाटायचं. देशप्रेमाचा विचार त्यांच्या अंत:करणात अखंड होता.'

दिग्दर्शक अमोल पालेकर म्हणाले, 'अर्थपूर्ण सिनेमे करणाऱ्यांच्या दत्तसाहेब नेहमी पाठीशी उभे राहायचे. माझ्या 'आक्रीत' या चित्रपटाचं डबिंग, मिक्सिंगचं काम त्यांच्याच स्टुडिओत झालं. ते म्हणायचे, तू किती चांगलं काम करतो आहेस हे मला माहिती आहे. माझे दरवाजे सदैव तुझ्यासाठी उघडे आहेत.' पण हे म्हणताना त्यांनी कधी उपकाराची भावना ठेवली नाही.'

सुनील दत्तांचा असाच अनुभव दिग्दर्शक डॉ. जब्बार पटेल यांनाही आला. ते म्हणाले, 'माझा पहिला सिनेमा 'सामना' बलिर्नच्या महोत्सवासाठी निवडला तेव्हा त्या निवड समितीत नगिर्स दत्त होत्या. त्या आणि दत्त साहेब दोघंही बलिर्न महोत्सवाला आले होते. त्यांनी कौतुक केलं. माझा 'आंबेडकर' हा चित्रपट त्यांनी पिंकी टॉकिजमध्ये सर्वसामान्य रसिकांमध्ये बसून पाहिला. ते म्हणाले, आंबेडकरांवरचा सिनेमा मला सामान्य माणसांबरोबरच बसून बघायला पाहिजे.'

शमिर्ला टागोर म्हणाल्या, 'धर्मनिरपेक्षता, अस्सलपणा आणि प्रामाणिकपणा हे दत्तसाहेबांचे तीन गुण मला भावायचे. ते अभिनेता म्हणून उत्तम होतेच. पण माणूस म्हणून अधिक मोठे होते. तळागाळातल्या लोकांसाठी त्यांनी किती काम केलंय. सतत सगळ्यांसाठी झटायचे. आजच्या काळात दुसऱ्यांसाठी इतकं कोण करतो?'

ओम पुरी म्हणाले, 'माझ्यासाठी दत्तसाहेब गेलेले नाहीतच. ते त्यांच्या कामाच्या आणि तत्त्वांच्या रुपाने मागे उरले आहेत.'

गोरगरीब आणि सर्वसामान्य माणसांची वेदना दूर करण्यासाठी अविरत झटणारा, आपल्या अभिनयाने चित्रपटसृष्टीवर छाप टाकणारा अष्टपैलू नेता सुनील दत्त यांच्या निधनाने हरपला असल्याची प्रतिक्रिया मुख्यमंत्री विलासराव देशमुख यांनी व्यक्त केली.

पडद्यावरील नायकाबरोबरच आपल्या कामाने, तळमळीने समाजातील सर्वसामान्य लोकांसाठीही ते नायकच बनले. निवडणुकीत कधीही त्यांना पराभव पत्कारावा लागला नाही. दत्त यांच्या निधनाने सर्वसामान्यांचा नायक हरपला, अशी प्रतिक्रिया भाजपचे सरचिटणीस प्रमोद महाजन यांनी व्यक्त केली. विश्व शांतीसाठी धडपडणारा 'शांतीदूत' अचानकपणे निघून गेला अशी, भावना भाजपचे ज्येष्ठ नेते गोपीनाथ मुंडे यांनी व्यक्त केली.

भारतीय चित्रपटसृष्टी आणि राजकारण या दोन्ही क्षेत्रात दत्त यांनी दिलेले योगदान भारतीय जनता कधीच विसरू शकणार नाही, असे उपमुख्यमंत्री आर. आर. पाटील यांनी सांगितले.

 
</text>
</doc>
