<doc>
<docno>1123497.cms.txt</docno>
<text>
 
देश-विदेश
त्सुनामीग्रस्तांच्या पुनर्वसनाने बिल क्लिंटन प्रभावित
[ Thursday, May 26, 2005  11:14:12 pm]


वृत्तसंस्था

नवी दिल्ली : गेल्या वर्षी बसलेल्या त्सुनामीच्या तडाख्यानंतर भारताने केलेल्या पुनर्वसन कार्याची माहिती अमेरिकेचे माजी राष्ट्राध्यक्ष बिल क्लिंटन यांनी गुरुवारी घेतली. भारताने केलेल्या या कामाने आपण कमालीचे प्रभावित झालो आहोत, असे त्यांनी नमूद केले.

त्सुनामीग्रस्त भागाची पाहणी करण्यासाठी भारतात आलेल्या क्लिंटन यांनी गुरुवारी राजधानीत अनेकांची भेट घेतली. त्सुनामीग्रस्तांच्या पुनर्वसनासाठी भारताने केलेल्या कार्याबाबत त्यांनी चर्चा केली ती केंदीय गृहमंत्री शिवराज पाटील यांच्याशी. गृहसचिव व्ही. के. दुग्गल तसेच इतर वरिष्ठ सरकारी अधिकारीही यावेळी उपस्थित होते. त्सुनामीग्रस्तांचे पुनर्वसन ही एक फार कठीण गोष्ट आहे.

भारताने ती चांगल्या रितीने साध्य केली आहे. त्यात आणखी काय सुधारणा करता येतील, याबाबत आम्ही चर्चा केली, असे क्लिंटन यांनी नंतर पत्रकारांना सांगितले. त्सुनामीचा तडाखा बसलेल्या तामिळनाडूतील नागपट्टीणम जिल्ह्यास क्लिंटन शुक्रवारी भेट देणार असून, तेथील पुनर्वसन कार्याची पाहणी ते करणार आहेत.

 
</text>
</doc>
