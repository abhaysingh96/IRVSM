<doc>
<docno>1122911.cms.txt</docno>
<text>
 
महामुंबई: मुंबई टाइम्स
मृतदेहासोबत त्याने काढले दोन दिवस
[ Thursday, May 26, 2005  04:01:48 pm]


मुंबई टाइम्स टीम

मित्रामित्रांमधल्या उधारउसनवारीची कहाणी किती जीवघेणं वळण घेऊ शकते, याचा दाखला गोरेगावातील घटनेने मिळाला आहे. उसने घेतलेले पैसे परत मागणाऱ्या मित्राची चाकूने हत्या करण्याचा प्रकार या घटनेत उघड झाला असून मित्राच्या हत्येनंतर हा तरुण दोन दिवस मृतदेह घरातच ठेवून सर्व कामं करत असल्याची धक्कादायक माहितीही तपासात पुढे आली आहे.

राम मंदिर रोड इथल्या एका छपाईच्या कारखान्यात काम करणाऱ्या हरीराम रणजित यादव याने त्याच्याच कंपनीत काम करणाऱ्या मुरारीलाल यादव (40) याच्याकडून दहा हजार रुपये उसने घेतले होते. हरीरामशी चांगलीच मैत्री असल्याने मुरारीलालने हे पैसे दिले होते. मुरारीलालने हरीरामकडे बराच काळ आपल्या पैशासाठी तगादा लावला. मात्र हरीरामकडे पैसेच नसल्याने त्याची पंचाईत झाली. त्यामुळे त्याने यातून सुटका करण्यासाठी मुरारीलालला संपवायचं ठरवलं.

आदल्या रात्री हरीरामने मुरारीलालला घरी जेवायला बोलावलं. हे दोघे जण एकत्र जेवले. या वेळी त्याने मुरारीलालला सर्व पैसे परत करण्याचं वचनही दिलं. त्यानंतर मुरारीलाल झोपी गेल्यावर रात्री उशिरा हरीरामने चाकूने त्याच्यावर वार करून त्याची हत्या केली. हा मृतदेह घरातच ठेवून दुसऱ्या दिवशी तो नेहमीप्रमाणे कामावर गेला. कामावरून परतल्यानंतर त्याने घरात स्वयंपाक केला. एवढंच नव्हे, तर या मृतदेहाच्या शेजारीच बसून तो जेवलाही. तिसऱ्या दिवशी रात्री त्याने हा मृतदेह घरापासूनच जवळच असलेल्या एका ठिकाणी पुरला. गोरेगाव पोलिसांनी हा मृतदेह ताब्यात घेतला असून हरीरामला अटक केली आहे. या हत्येत वापरलेला चॉपरही पोलिसांनी हस्तगत केला आहे.

 
</text>
</doc>
