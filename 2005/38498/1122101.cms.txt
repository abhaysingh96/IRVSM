<doc>
<docno>1122101.cms.txt</docno>
<text>
 
महामुंबई
अलविदा...!
[ Thursday, May 26, 2005  01:07:09 am]


म. टा. सांस्कृतिक प्रतिनिधी

मुंबई : प्रसिद्ध अभिनेता, केंदात क्रीडामंत्री आणि लोकप्रिय खासदार असलेल्या सुनील दत्त नावाच्या दिलवाल्या इसमाला बुधवारी संध्याकाळी तमाम मुंबईकरांनी अखेरचा निरोप दिला तेव्हा जमलेल्या अलोट गर्दीचे डोळे भरून आले होते...

दत्त साहेबांच्या निधनाची बातमी दुपारनंतर वाऱ्यासारखी पसरली आणि लोकांचे लोंढेच्या लोंढे पाली हिलवरील त्यांच्या निवासस्थानाभोवती येऊ लागले. पंतप्रधान मनमोहन सिंग, काँग्रेस अध्यक्ष सोनिया गांधी, राहुल गांधी आणि अमिताभ बच्चन, आमीर खान, सलमान खान, विवेक ओबेरॉय, अजय देवगण, राणी मुखजीर् अशा फिल्मी सिताऱ्यांपासून ते सामान्य झोपडपट्टीवासीयांपर्यंत हजारो माणसांची रीघ त्यांच्या पाली हिलवरील निवासस्थानी लागली.

पंतप्रधान आणि सोनिया गांधी निघून जाताच सैलावलेल्या सिक्युरिटीची पर्वा न करता हजारोंचा लोंढा आत घुसला तेव्हा साऱ्यांना दत्तसाहेबांचा सामान्य माणसाशी असलेला 'दर्द का रिश्ता' जाणवून गेला.

लोंढ्याला अडवण्याचा पोलिसांचा व्यर्थ प्रयत्न पाहून एकजण ओरडला, 'अरे अच्छा आदमी मर जाता, है तब ऐसाही होता है.'

संध्याकाळी साडेसहा वाजता इम्पिरियल हाईट्स या इमारतीपासून त्यांची अंत्ययात्रा सांताक्रूझ स्मशानभूमीच्या दिशेने निघाली तेव्हा हजारो माणसे त्यांना निरोप देण्यासाठी रस्त्याच्या दुतर्फा उभी होती. संपूर्ण राजकीय इतमामात त्यांच्या पाथिर्वावर अंत्यसंस्कार करण्यात आले.

सुनील दत्त यांना आदरांजली वाहण्यासाठी केंदीय मंत्रिमंडळाची बैठक नवी दिल्लीत दुपारी झाली. या बैठकीनंतर सरकारने एक दिवसाचा दुखवटा जाहीर केला आहे.

फिल्मी दुनिया, राजकीय वर्तुळ आणि आम पब्लिक यांना सुनील दत्त यांच्या आकस्मिक निधनाचा मोठाच झटका बसला आहे. ते 75 वर्षांचे होते. पन्नास वर्षांची फिल्मी कारकीर्द आणि वीस वर्षांची राजकीय कारकीर्द मागे ठेवून दत्त गेले आहेत.

ख्यातनाम अभिनेत्री नगिर्स यांचे पती आणि वादग्रस्त अभिनेता संजय दत्त यांचे पिता म्हणून प्रसिध्दीचा झोत त्यांच्यावर राहिला तरी मदर इंडिया ते मुन्नाभाई एमबीबीएस पर्यंतची त्यांची अभिनय कारकीर्दही शानदार झाली. अर्थात राजकीय नेता म्हणून त्यांची 'सेकंड इनिंग' अधिक प्रभावी ठरली.

1984 साली राजीव गांधी यांच्या आग्रहावरून त्यांनी राजकारणात प्रवेश केला. मनमोहन सिंग यांच्या सरकारात त्यांनी युवक कल्याण आणि क्रीडामंत्रिपदही भूषविले. पत्नी नगिर्स यांच्या सहाय्याने त्यांनी आधीच समाजकारण सुरू केले होते. कॅन्सरपीडितांना सहाय्य, सीमेवरील जवानांसाठी कल्याण निधी, झोपडी- वासीयांच्या हक्कांसाठी लढा अशा विविध आघाड्यांवर काम करताना त्यांनी सर्वसामान्यांशी नाते जोडले.

सुनील दत्त यांच्या पाली हिलवरील निवासस्थानाच्या शेजारीच इम्पिरियल हाईटस ही नवी इमारत बांधण्यात आली होती. या जागी दत्तसाहेबांचा जुना बंगला होता. येत्या एक जून रोजी इम्पिरियल हाईट्सचे उद्घाटन होणार होते. पण नव्या घरात राहायला जाणे दत्तसाहेबांच्या नशिबी नव्हते. दुपारी त्यांचे पाथिर्व इम्पिरियल हाईट्समध्ये हलवण्यात आले. तेथेच सर्वांनी त्यांचे अंत्यदर्शन घेतले.

 
</text>
</doc>
