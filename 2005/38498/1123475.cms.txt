<doc>
<docno>1123475.cms.txt</docno>
<text>
 
अर्थव्यवहार
नवी 'बोस वेव्ह आर म्युझिक सिस्टिम'
[ Thursday, May 26, 2005  10:54:08 pm]


म. टा. व्यापार प्रतिनिधी

मुंबई : अमेरिकेतील फ्रॅमिंगहॅम, मॅसॅच्युसेट्स येथील 'बोस कॉपोर्रेशन'ची भारतीय उपकंपनी बोस कॉपोर्रेशन इंडिया प्रा. लि.ने नव्या पिढीतील अॅकॉस्टिक वेव्हगाइड स्पीकर टेक्नॉलॉजीवर आधारित 'बोस वेव्ह आर म्युझिक सिस्टिम' भारतीय बाजारपेठेत दाखल केली आहे. कंपनीतर्फे गुरूवारी येथे आयोजित पत्रकार परिषदेत ही घोषणा करण्यात आली.

बोस कॉपोर्रेशन इंडियाचे सरव्यवस्थापक रतीश पांडेय यांनी सांगितले की, नवी 'बोस वेव्ह आर म्युझिक सिस्टिम' 250 तज्ज्ञ इंजिनीयर्सच्या संशोधनातून निर्माण झाली असून, नव्या अत्त्युच्च दर्जाचा आवाज, आकर्षक आकार आणि साधेपणा ही त्याची वैशिष्ट्ये आहेत. 'सीडी फ्लेअर', डिजिटल एएम/एफएम ट्युनर, अॅम्प्लिफायर्स, आणि स्पीकर्स या छोट्या आकाराच्या, 3.9 किलो वजनाच्या उपकरणाच्या आतच समाविष्ट करण्यात आलेले असून, त्यासोबत क्रेडिट कार्डासारखा दिसणारा आटोपशीर रिमोट कंट्रोल सेट आहे.

सध्या आयात कर 45 टक्के असल्याने व यातील घटक आयात केले जात असल्याने या 'वेव्ह सिस्टिम'ची किंमत 29,900 रु. असल्याचे श्री. पांडेय यांनी सांगितले. बोस कॉपोर्रेशन इंडिया प्रा. लि. ही अमेरिकन मूळ कंपनीची 16 वी उपकंपनी असून, तिने भारतात 1996 मध्ये व्यवसायात प्रारंभ केला आहे. अमेरिकेत स्थायिक झालेल्या बंगाली कुटुंबात जन्मलेले कंपनीचे प्रवर्तक अमर गोपाल बोस यांनी 1964 मध्ये फ्रॅमिंगहॅम येथे स्थापन केलेली बोस कॉपोर्रेशन ही कंपनी स्पीकर्स, लाउडस्पीकर्स, अॅप्लिफायर्स, ऑटोमोटिव्ह साउंड सिस्टिम्स आदी 'ऑडिओ इक्विपमेंट्स'चे संशोधन, विकास आणि उत्पादनातील जागतिक पातळीवरील अग्रगण्य कंपनी म्हणून ओळखली जाते.

अमर यांचे वडील नानी गोपाल बोस हे कोलकात्यातील जहाल क्रांतीकारक होते व ब्रिटिश राजवटीचा ससेमिरा टाळण्यासाठी त्यांनी स्वातंत्र्यपूर्व काळात अमेरिकेत आश्रय घेतला. 'ऑडिओ स्पीकर टेक्नॉलॉजी'तील पायोनियर बनलेल्या बोस कॉपोर्रेशनच्या जगभरातील व्यवसायात 6,000 हून अधिक तंत्रज्ञ व कर्मचारी काम करतात.

 
</text>
</doc>
