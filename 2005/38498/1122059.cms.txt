<doc>
<docno>1122059.cms.txt</docno>
<text>
 
महामुंबई
सर्वपक्षीय बैठकीतून वगळल्याचा जनता दलाचा आरोप
[ Thursday, May 26, 2005  12:27:54 am]


म. टा. प्रतिनिधी

मुंबई : दाभोळ प्रकल्पाचे पुनरुज्जीवन आणि वीज मंडळाच्या विभाजनाला पाठिंबा असलेल्या भारतीय जनता पक्ष व शिवसेनेच्या नेत्यांनाच सर्वपक्षीय बैठकीला बोलाविण्यात आले, पण या दोन्ही धोरणांना विरोध करणारे शेतकरी कामगार पक्ष व जनता दल यांना सर्वपक्षीय बैठकीतून मुख्यमंत्री विलासराव देशमुख यांनी वगळले असल्याचा आरोप जनता दलाचे उपाध्यक्ष प्रताप होगाडे यांनी येथे केला. तसेच, वीज मंडळाचे विभाजन हे खाजगीकरण असल्याचा आरोप करताना वीजेचे दर भरमसाठ वाढतील अशी भीती होगाडे यांनी व्यक्त केली.

लोडशेडिंगबाबत मुख्यमंत्री देशमुख यांनी मंगळवारी आयोजित केलेल्या सर्वपक्षीय बैठकीतून विभाजनला कडाडून विरोध करणारे प्रा. एन. डी. पाटील व जनता दलाला वगळण्यात आले होते. विभाजनाला पाठिंबा असलेल्या युतीच्याच नेत्यांना पाचारण करण्यात आल्याचा आरोप होगाडे यांनी केला. मंडळाचे विभाजन केल्याने राज्यातील वीज पुरवठा यंत्रणाच कोसळणार असून राज्य सरकारला हेच अभिप्रेत असल्याने कालांतराने मंडळाची कोट्यावधी रुपयांची मालमत्ता कवडीमोलाने विकण्याचा सरकारचा डाव असल्याचा आरोप होगाडे यांनी केला. केंद सरकारने मंडळाच्या विभाजनास सहा महिन्यांची मुदतवाढ दिली असताना राज्य सरकारची घाई संशयास्पद असल्याचा आरोप त्यांनी केला.

 
</text>
</doc>
