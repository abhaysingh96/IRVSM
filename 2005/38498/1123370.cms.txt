<doc>
<docno>1123370.cms.txt</docno>
<text>
 
लेख
अस्वस्थ मनाचा कल्लोळ!
[ Thursday, May 26, 2005  09:08:42 pm]


अंगावर काटे घेऊन जगण्याशिवाय पर्याय नाही...

अस्मितेवर कुऱ्हाडीचे घाव कधी पडतील सांगता येत नाही...

दादू मांदेकर यांनी खरं तर या आपल्याच एका छायाचित्रावर केलेल्या ओळी. स्वसंरक्षणासाठी अंगावर भल्यामोठ्या अणकुचीदार काट्यांचं चिलखत चढवलेल्या झाडाचा त्यांनी फोटो काढला नि त्यांना हे काव्य स्फुरलं. पण दादू कविताच करत नाहीत, तर त्याला सामाजिक संदर्भाची जोडही देतात. म्हणूनच त्या झाडामध्ये त्यांना दिसतो तो इथला बहुजन समाज अन् त्याने आतापर्यंत भोगलेल्या अगणित हालअपेष्टा. त्यातून सुटका करून घ्यायची असेल, तर त्याने स्वत:च त्या झाडासारखं काटेदार बनायला हवं; कारण त्याच्या अस्मितेवर घाव पडण्याची शक्यता असते, असं ते आपल्या शब्दांमधून सहज सांगून जातात.

दादूंच्या कवितांमधून असा विदोहीपणा वारंवार डोकावत राहतो. हा सर्व दादूंवरच्या आंबेडकरी विचारसरणीचा प्रभाव. आंबेडकरी विचारांची धुरा खांद्यावर घेऊन त्यांची गोव्यात निष्ठेने वाटचाल सुरू आहे. 'ऐन तारुण्यात बाबासाहेब उमगले नसते, तर माझं आजचं रूप तुम्हाला दिसलंच नसतं. बसलो असतो कुठेतरी शिपायाची नोकरी करत!' असं दादू विनयाने सांगतात. आंबेडकरी विचारांचा प्रचार करण्यासाठी त्यांनी संपूर्ण गोवा पिंजून काढलाय. यातूनच जन्माला आल्यात त्या त्यांच्या शापित सूर्य (कवितासंग्रह), बहिष्कृत गोमंतक (दलित चित्रण) अन् सत्याचा शोध (भाषांतर) या साहित्यिक कलाकृती.

दादूंना गोवा ओळखतो तो एक संवेदनशील कवी, लेखक, विचारवंत, पत्रकार नि सुधारक म्हणून! भगवान बुद्ध, जोतिबा फुले नि डॉ. आंबेडकरांचा वैचारिक वारसा सांगत गोव्यात सामाजिक परिवर्तन घडविण्यासाठी ते झटत आहेत. इथल्या दलितांच्या दु:ख- वेदना समजून घेण्यासाठी, त्यांच्यामध्ये आंबेडकरी विचार रुजवण्यासाठी त्यांनी आपल्या सहकाऱ्यांसह ठिकठिकाणी आंबेडकरी गीतं, पथनाट्यं सादर केली. तसंच वैचारिक, ललित, चित्रणात्मक, स्तंभलेखन, काव्य अन् गोव्यातल्या दलितांचं जीवनचित्र रेखाटणारं विपुल लेखनही त्यांनी केलंय. त्याबद्दल त्यांना गोवा मराठी अकादमी, फुले- आंबेडकर ग्रंथ पुरस्कार-पुणे, र्वल्डवाईज गोवन्सतफेर् नागरी हक्क पुरस्कार, पत्रकार नॉर्मन दांतस पुरस्कार अशा विविध मानसन्मानांनी गौरवण्यात आलंय. साहित्याबरोबर कला, हस्तकलेतही ते पारंगत. गोव्याच्या उद्योग खात्यामध्ये गेली 25 वर्षं हस्तकारागीर म्हणून काम केल्यानंतर नुकतीच त्यांनी स्वेच्छानिवृत्ती स्वीकारली. नृत्यकलेमध्ये त्यांनी 'एक शाम आम्रपाली के नाम' असा एक अभिनव नृत्यप्रयोग सादर केला होता, असं गोवेकर आठवणीने सांगतात.

दादूंच्या हरहुन्नरी व्यक्तिमत्त्वाचा एक वेगळाच पैलू सध्या गोवेकरांना पाहायला मिळतोय, पणजीतल्या मेनेझीस ब्रॅगांझा सभागृहात भरलेल्या त्यांच्या छायाचित्र प्रदर्शनाच्या निमित्ताने. 28 मेपर्यंत चालू असलेल्या या प्रदर्शनाचं समर्पक नाव आहे 'सुखदु:खांच्या पलीकडे'. आकाश, सूयोर्दय, पाणी, फुले, झाडे, फळे, सूर्यास्त, खडक, पक्षी अशा निसर्गाच्या विविध रूपांचं दर्शन त्यात घडतं. पण ही नुसतीच निसर्गचित्रं नव्हेत. त्यातल्या प्रत्येकातून काही ना काहीतरी संदेश देण्याचा त्यांचा प्रयत्न आहे... आणि ही सारी देखणी चित्रं तीनएक महिन्यांच्या कालावधीत डिजिटल कॅमेऱ्याने टिपली आहेत असं कळतं तेव्हा अवाक व्हायला होतं.

या चित्रांच्या आधारे मानवाच्या वेदना नि सुखदु:ख निसर्गाच्या प्रतिकात्मक रूपाने मांडण्याचा मी प्रयत्न केलाय, असं दादू सांगतात. प्रख्यात चित्रकार सुबोध केरकर यांनीही या छायाचित्रांबाबत त्यांना मुक्तकंठाने दाद दिली. भारतीय समाज दु:खात अडकलाय तो जातिधर्मात जखडल्यामुळे. इथल्या सामाजिक दु:खाचा तोच खरा पाया आहे. या जातिधर्माच्या शंृखला झुगारून दिल्या तर तिथे आपण सारेच एक असू. निसर्गाशी तादात्म्य पावल्यास हे शक्य आहे. माझ्या छायाचित्रांमधून हाच संदेश पोहोचण्याचा मी प्रयत्न केलाय, असं दादू सांगतात.

'दादू मांदेकरांची कविता ही एका अस्वस्थ मनाच्या आतील कल्लोळाचे दर्शन घडवते. समाजव्यवस्थेचे दु:ख चितारते व तोही एका विशिष्ट शैलीत कल्लोळांना शब्दांकित करताना पाहिले की आनंद होतो,' असं नारायण सुवेर्

यांनी त्यांच्या 'शापित सूर्य' या कवितासंग्रहाला प्रस्तावना देताना म्हटलं होतं. दादूंची छायाचित्रं पाहतानाही हाच जिवंत अनुभव येतो...

- भगवान परब

 
</text>
</doc>
