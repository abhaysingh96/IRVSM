<doc>
<docno>1123342.cms.txt</docno>
<text>
 
महाराष्ट्र
शिवसेनेचा रास्तारोको शांततेत!
[ Thursday, May 26, 2005  08:35:14 pm]


म. टा. वृत्तसेवा

रत्नागिरी : लोडशेडिंगविरोधात शिवसेनेची रास्ता रोको आंदोलने रत्नागिरी जिल्ह्यात ठिकठिकाणी संयमितपणे पार पडली. खेड, देवरुखमध्ये निघालेल्या निषेध मोर्चांना मोठा प्रतिसाद मिळाला.

मात्र, शिवसेनेच्या या आंदोलनाचा गाजावाजा आधीपासून झाल्यामुळे जिल्ह्यातील सर्वच वीजमंडळ कार्यालयांवर बुधवारी सकाळपासून वाढीव पोलिस बंदोबस्त होता. मुख्य प्रवेशदार कडेकोट बंद करून कुलपे लावण्यात आली होती! कर्मचाऱ्यांना आत घेतल्यानंतर, कामासाठी आलेल्या एकट्यादुकट्या नागरिकांनाच पूर्ण खातरजमा करून तात्पुरते आत जाऊ देण्यात येत होते. असाच पहारा गुरुवारीही थोड्याफार फरकाने कायम होता.

शिवसेनेचे खेडचे आमदार रामदासभाई कदम यांनी खेडमध्ये, तर देवरुखचे आमदार सुभाष बने व जिल्हा परिषदेच्या अध्यक्ष रश्मी कदम यांनी देवरुखमध्ये मोर्चांचे नेतृत्व केले. बाजारपेठांतून निघालेल्या मोचेर्कऱ्यांनी वीज मंडळाच्या कार्यालयांवर जाऊन तेथील इंजिनीअरांना निवेदने दिली. त्यानंतर दोन्ही मोचेर् तहसील कार्यालयांवर थडकले. एसटी स्टॅण्ड परिसरातच बसगाड्याही अडवण्यात आल्या.

रत्नागिरी शिवसेनेने आठवडाबाजर येथील मुख्य शाखेतून मोर्चाची सुरुवात दुपारी 12 वाजता केली. जिल्हा प्रमुख राजन साळवी, तालुका प्रमुख राजू शिंदे, माजी जि.प. अध्यक्ष जयसिंग घोसाळे, प्रमोद शेरे तसेच महिला आघाडीच्या नेत्या मोर्चाच्या अग्रभागी होत्या. एसटी स्टँडजवळ पोहोचून मोचेर्कऱ्यांनी मुख्य रस्ता अडवला. बसस्टँडबाहेर निघत असलेल्या एसटी बसगाड्या त्यामुळे काही वेळ अडकून पडल्या.

पोलिसांनी या शिवसैनिकांना पोलिसगाड्यांत भरून प्रतीकात्मक अटक केली. मात्र, अवघे तास-दीड तास काही रस्ते रोखले गेले व तेही शांततेतच; त्यामुळे पोलिसांनीही बळाचा वापर केला नाही.

 
</text>
</doc>
