<doc>
<docno>1123531.cms.txt</docno>
<text>
 
महामुंबई
मिठागरांच्या जमिनीप्रकरणी मुख्यमंत्री खोटे बोलत आहेत!
[ Thursday, May 26, 2005  11:54:11 pm]


म. टा. प्रतिनिधी

मुंबई : मिठागरांची सुमारे एक हजार कोटी रुपये किमतीची जमीन बिल्डरांना देण्याच्या प्रस्ताव अजून आपल्यापर्र्यंत आलेला नाही, असे वक्तव्य मुख्यमंत्री विलासराव देशमुख यांनी केले असले तरी प्रत्यक्षात त्यांच्याच अध्यक्षतेखाली पार पडलेल्या डिसेंबर 2004 मधील अधिकाऱ्यांच्या बैठकीचे इतिवृत्त प्रकाशित करून मुख्यमंत्री खोटे बोलत असल्याचा आरोप प्रदेश भाजपचे उपाध्यक्ष किरीट सोमय्या यांनी येथे केला. ज्येष्ठ अधिकाऱ्यांचा विरोध डावलून देशमुख यांनी बिल्डरांना मदत करण्यासाठी केंद सरकारकडे जाण्याचा आदेश दिला होता, असेही ते म्हणाले.

मुंबईतील चार हजार कोटी रुपये किमतीची जमीन पाच बिल्डरांच्या घशात घालण्याचा प्रयत्न केंद व राज्य सरकार करीत असल्याचा आरोप सोमय्या यांनी केला होता. त्यावर प्रतिक्रिया व्यक्त करताना, हा सनसनाटी निर्माण करण्याचा प्रयत्न असून आपल्यापर्यंत कोणताही प्रस्ताव आला नसल्याचे देशमुख यांनी म्हटले होते. त्याला प्रत्युत्तर देण्यासाठी मुख्यमंत्र्याच्या अध्यक्षतेखाली पार पडलेल्या बैठकीचे इतिवृत्तच सोमय्या यांनी प्रकाशित केले. या इतिवृत्तावरून हा प्रस्ताव आपल्यापर्यंत पोहचलेलाच नाही हे वक्तव्य खोटे असल्याचे स्पष्ट होते, असे सोमय्या म्हणाले. केंद सरकारने 'ना हरकत प्रमाणपत्र' दिल्यास बिल्डरांना केंदात मदत करण्याचा आदेश देशमुख यांनी दिले असल्याचे याच इतिवृत्तात नमूद असल्याची माहिती सोमय्या यांनी दिली.

मिठागराची जमीन आपली असल्याचा दावा करणाऱ्या बिल्डरांचा प्रस्ताव हेराफेरीचा असल्याचे माहित असूनही मुख्यमंत्र्यांनी त्यांना मदत करण्याचा आदेश का दिला, असा सोमय्या यांचा सवाल आहे. तसेच, ही जागा या बिल्डरांची नसल्याने या प्रस्तावाचा सरकारने विचार करू नये, अशी आग्रही भूमिका या बैठकीत ज्येष्ठ अधिकाऱ्यांनी घेतली होती. पण अधिकाऱ्यांवर दबाव आणण्यासाठी समिती नेमण्यात आल्याचा आरोप सोमय्या यांनी केला. तसेच, 500 एकर जमिनीवर महेश गरोडिया, सुनील मंत्री व अन्य बिल्डरांनी कब्जा दाखविला आहे, त्यात सीआयझेड विभागही विकासासाठी समाविष्ट करण्यात आला आहे. हे बेकायदा असल्याचे मतही अधिकाऱ्यांनी व्यक्त केले होते. असे त्यांनी सांगितले. बिल्डर व सरकारचे लागेबांधे दाखवणारी कागदपत्रे लवकरच प्रकाशित केली जातील, असेही त्यांनी जाहीर केले.

 
</text>
</doc>
