<doc>
<docno>1123340.cms.txt</docno>
<text>
 
महाराष्ट्र
'महालक्ष्मी प्लेसमेंट'वर अखेर कारवाई
[ Thursday, May 26, 2005  08:34:06 pm]


म.टा. वृत्तसेवा

कऱ्हाड : पश्चिम महाराष्ट्रातील शेकडो बेरोजगार, सुशिक्षित तरुणांना, महालक्ष्मी प्लेसमेंट सव्हिर्सेस प्रा. लि. या कंपनीच्या माध्यमातून नोकरीचे आमिष दाखवून लाखो रुपयांना गंडा घातल्याप्रकरणी येथील पोलिस टाइम्स या वृत्तपत्राचा प्रतिनिधी म्हणून मिरवणाऱ्या पत्रकार शशिकांत उर्फ शामराव एम. पाटोळे याच्यासह कंपनीच्या अन्य तीन संचालक व चार एजंटांविरुद्ध येथील सहदिवाणी व फौजदारी न्यायालयात नुकतेच आरोपपत्र दाखल करण्यात आले आहे.

येथील गजबजलेल्या कर्मवीर भाऊराव पाटील चौकातील एका इमारतीत महालक्ष्मी प्लेसमेंट सव्हिर्सेस लि. या नावाने बोगस कंपनीची स्थापना करून पत्रकार पाटोळे आणि चौकडीने नोकरीच्या शोधात असलेल्या गरजू तरुणांना आपल्या जाळ्यात ओढून त्यांच्याकडून लाखो रुपयांची लूट केली होती. या प्रकरणी गेल्या 26 मार्च रोजी येथील शहर पोलिस ठाण्यात पाटोळे आणि कंपनीविरुद्ध फसवणुकीचा गुन्हा दाखल झाला होता. त्यानंतर केवळ 55 दिवसांत तपास पूर्ण करून पोलिसांनी त्यांच्याविरोधात न्या. एन. एस. शिंदे यांच्या न्यायालयात आरोपपत्र दाखल केले आहे.

सुशिक्षित बेरोजगारांना शासकीय, निमशासकीय व खाजगी क्षेत्रात नोकरी मिळवून देणे, त्यासाठी त्यांच्याकडून रोख रकमा स्वीकारणे, घेतलेल्या पैशाच्या हमीसाठी खात्यावर रक्कम नसतानाही बँकेचे धनादेश देणे आदी आरोप संशयितांवर ठेवण्यात आले आहेत. भारतीय दंडसंहितेच्या कलम 420, 467,471 अन्वये कंपनीचे संचालक शशिकांत तथा शामराव पाटोळे, तानाजी झपाटे, हेमंत झपाटे, सुरेश माने तसेच एजंट विनायक मळवाडे, तांबोळी, प्रकाश पुरोहित, धोंडीराम इसापुरे अशी संशयितांची नावे आहेत. सुरेश बाबू कबाडे व दिनेश म्हेत्रे यांना याप्रकरणी फरारी घोषित करण्यात आले आहे. मात्र सुरेश कबाडे याचे नुकतेच मिरज येथे हृदयविकाराने निधन झाले आहे.

पाटोळे टोळीने तरुणांना फसवून उकळलेली रक्कम सुमारे 48 लाख 60 हजार रुपये असल्याचे आरोपपत्रात नमूद करण्यात आले आहे. पोलिसांनी संशयितांकडून रोख रक्कम, सोन्याचे दागिने, दुचाकी व चारचाकी वाहने, दस्तऐवज, फ्रीज, कम्प्युटर, टीव्ही, कपाटे, फनिर्चर इत्यादी सुमारे 154 वस्तू एवढा मुद्देमाल हस्तगत केला आहे. या प्रकरणातील साक्षीदारांची संंख्या 141च्या घरात आहे तर फसवणूक झालेल्या तरुणांची संख्या 110 आहे. या फसवणूक प्रकरणी प्रारंभी 15 दिवसांच्या कालावधीत रोज किमान 10 ते 12 तक्रारी दाखल होत होत्या. याप्रकरणीचे आरोपपत्र हे गेल्या काही वर्षांतील सर्वांत मोठे आरोपपत्र आहे.

 
</text>
</doc>
