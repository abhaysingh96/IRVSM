<doc>
<docno>1123372.cms.txt</docno>
<text>
 
लेख
क्रीडांगणांवरील घातकी हल्ले!
[ Thursday, May 26, 2005  09:09:30 pm]


इतर कोणत्याही समस्येप्रमाणेच क्रीडांगणे राखण्यासाठी अलीकडे नागरिक न्यायालयांवर भिस्त ठेवतात. चळवळीचा मार्ग कष्टाचा म्हणून टाळला जातो. परंतु न्यायालये कायद्याच्या अक्षरांचा अर्थ लावतात. अक्षरे तेथे येणे हे लोकप्रतिनिधींच्या हाती असते. लोकहित आणि लोकप्रतिनिधींची फारकत झाली की कायदे बदलतात, ते न्यायाचे वाहक उरत नाहीत. येथे न्यायालये हतबल ठरतात. यासाठी प्रतिनिधी निवडणारी जनता जागृत, दक्ष आणि ज्ञानी हवी.

क्रीडांगणांचा क्रीडेतर कार्यक्रमांसाठी वापर करण्याबाबत असलेल्या निर्बंधांत शिथिलता आणल्यासंबंधीचे वृत्त आले आहे. त्यानंतर जागृत कार्यर्कत्यांनी त्याविरुद्ध निदर्शने करून विरोधही व्यक्त केला.

शहरातली लोकसंख्यावाढ आणि त्यातून निर्माण होणारा दबाव यातून लग्नसमारंभ, उत्सव, सभा, प्रवचने, प्रदर्शने, संचलने या व इतर कार्यक्रमांसाठी क्रीडांगणे व्यापली जातात. त्यामुळे सरावाचे सातत्य राहत नाहीच; शिवाय मैदानात खड्डे होतात. काचा, खिळे, लाकूड, दगड इत्यादी गोष्टी पसरतात. निधोर्कपणे खेळांचा आनंद घेता येत नाही. मुलांच्या शारीरिक नव्हे, तर मानसिक वाढीसाठी मैदानी सामूहिक खेळांची मोठी भूमिका असते. खेळ ही एक उपजत वृत्ती आहे. कोणत्याही थरांतील बालकांच्या, तरुणांच्या ऊजेर्स त्यातून विधायक व हितावह वळण मिळते. या ऊजेर्चा योग्य पद्धतीने निचरा होतो. न पेक्षा हिंसा, व्यसने, मादक दव्यसेवन, टी. व्ही.वरील उत्तान कार्यक्रम व कॉम्प्युटर्सवरील गैरप्रकार यात तरुण पिढी ओढली जाण्याचा धोका सध्याच्या पिढीसाठी स्पष्ट दिसत आहे.

सांघिक काम करण्याची वृत्ती, खिलाडूपणा, पराभव पचविण्याची क्षमता मैदानी खेळांमुळे विकसित होतात. आनंद घेणे आणि देण्याची ही निरोगी प्रक्रिया आहे. गुणांची जीवघेणी चढाओढ, नापास होण्याच्या भीतीने केलेल्या आत्महत्या यावर खरे तर खेळाची संस्कृती रुजविणे हा उपाय आहे.

प्राणिसंग्रहालयात कोंडलेली जनावरे ज्याप्रमाणे अनैसगिर्क वर्तन करतात, तशीच परिस्थिती शहरीकरणाचा अतिरेक झाल्याने निर्माण झाली आहे, असे 'डेस्माँड मॉरिस' या विचारवंताने नमूद करून ठेवले आहे. लोकवस्ती ठासून भरलेली सध्याची शहरे ही माणूस नावाच्या प्राण्याची संग्रहालये आहेत, असेही तो म्हणतो. प्रत्येक प्राण्याला एका अवकाशाची गरज असते. असा अवकाश न लाभल्याने टोकाचे शहरीकरण झालेल्या ठिकाणी माणसे तणावाखाली जीवनाच्या सर्व क्षेत्रांत अनैसगिर्क वर्तन करीत आहेत, हे त्याने 'ह्यूमन झू' या ग्रंथात सिद्ध केले आहे.

गुन्हेगारी आणि मोकळ्या जागा यांचे व्यस्त प्रमाण असते, हे जगभरच्या संशोधनातून स्पष्ट झाले आहे. विविध क्रीडांमुळे गुन्हेगारीकरणाची मानसिक प्रक्रिया रोखली जाऊ शकते. परंतु चिंतेची बाब म्हणजे आपल्या देशात बहुतांश शाळांना स्वत:चे क्रीडांगण नसते. चार भिंती आणि फळा यातील शिक्षण अपुरे पडत आहे. तेथे माणूस घडत नाही.

मुंबईला जगातील अग्रगण्य शहर बनविण्याची इच्छा 1964च्या विकास आराखड्यातच व्यक्त करण्यात आली होती. त्यावेळच्या महापालिका अहवालात दर हजार लोकवस्तीसाठी चार एकर मोकळी जागा, हे आंतरराष्ट्रीय आदर्श प्रमाण असल्याचे नमूद केले आहे. सायन, माहीम ते कुलाबा या क्षेत्रात दर हजारामागे अर्धा एकर क्षेत्र तरी मोकळे राहावे, अशी अपेक्षा व्यक्त केली होती. परंतु 1991च्या अहवालात मुंबईत फक्त 0.03 एकर क्षेत्र उपलब्ध असल्याची वस्तुस्थिती दिली आहे. यानंतरच्या काळात डोळ्यात तेल घालून मोकळ्या जागा जपण्याची गरज होती. परंतु या काळात प्रत्येक गोष्टीचे व्यापारीकरण होत गेले. प्रत्येक गोष्ट पैशात तोलली जाऊ लागली. मुंबईत जमीन म्हणजे सोन्याची खाण ठरली आणि 95 नंतर शहरात लोंढे येत असल्याने गृहनिर्माण आणि इतर कारणांसाठी मोकळ्या जागा वापराव्या, असा रोगट युक्तिवाद राज्यर्कत्यांकडून होऊ लागला. झोपडपट्टी पुनविर्कास योजनांच्या नावाखाली या जागा व्यापल्या जाऊ लागल्या. 1993 सालात अभ्यासिका, बालवाडी, महिला मंडळ इत्यादींसाठी क्रीडांगणे, मनोरंजनाची मैदाने इत्यादींवर 15 टक्के जागा द्यावी, असा बदल करण्यात आला होता. विकास आराखड्यात शहराच्या प्रत्येक भागात पुनर्वसनासाठी भूखंड आरक्षित होते. त्यावर इतर मोकळ्या जागांवरील झोपड्यांचे पुनर्वसन करता आले असते. तसेच इतर कारणांसाठीही सांस्कृतिक, शैक्षणिकदृष्ट्या भूखंड आरक्षित होते. परंतु याची माहिती जनतेला नव्हती.

याच काळात एका बाजूला 'एफ. एस. आय.'चे नियम शिथिल केले जात होते. टीडीआर दिला जात होता. मग झोपडपट्टी पुनविर्कास, अभ्यासिका, योग केंदे, महिला मंडळे इत्यादींसाठी इतरत्र सोय करावयास हवी होती. तसे न करता क्रीडांगणांचा घास घेतला गेला आणि स्थानिक राजकारण्यांची दबाव केंदे मैदानात तयार झाली. क्रीडांगणाचे वातावरण खरे तर राजकारणमुक्त असायला हवे. 1991 मध्ये अनेक भूखंडांवर पालिका प्राथमिक शाळा असे आरक्षण टाकले गेले. पालिकेच्या पुरेशा शाळा उपलब्ध असताना आणि त्याच रिकाम्या राहत असताना मोठ्या प्रमाणावर पालिका शाळांचे आरक्षण दाखविण्यात आले. नंतर हे भूखंड विकसित करण्यास पैसा नाही, अशी सबब पुढे करून ते बिल्डर्स वा इतर हित- संबंधितांना देण्याची क्लृप्ती लढविली गेली.

1997 मध्ये मुंबईच्या क्रीडांगणांचे छोटे-छोटे भूभाग बनवून ते 99 वषेर् वा त्यापेक्षा जास्त वर्षांच्या भाडेपट्टीने खाजगी व्यक्तींना देण्याचा घाट घातला गेला. शिवाजी पार्क क्रीडांगणाचा मोठा भाग त्यात जाणार, असे वृत्त आले. शिवाजी पार्क दक्षता समितीने मोठे आंदोलन करून हे अरिष्ट थोपविले. सर्व मुंबईकरांनी त्यास साथ दिली.

आपल्या देशात खेळ ही संस्कृती नाही. लहान मुलांसारखा खेळतोस काय, असा प्रश्ान् विचारला जातो. मोठ्या माणसांनी खेळायचे नसते, असे गृहीत धरले जाते. त्यामुळे लहान मुलांच्या मानसिकतेतून, मोठी माणसे या प्रश्ानकडे पाहू शकत नाहीत. त्यांच्या आनंदाचा किती मोठा ठेवा आपण हिरावून घेत आहोत, याची कल्पना या मोठ्या वयाच्या माणसांना नसते. त्यात अलीकडे मैदानाच्या मातीला पायही न लागता पिढी मोठी होत आहे. यामुळे लग्न वा इतर समारंभांसाठी सोयीचे म्हणून पालिका वा अनेक शाळांच्या उपलब्ध छोट्या- मोठ्या मैदानांचे काँक्रिटीकरण केलेले दिसते. खेळ वा धावण्याच्या क्रियेत पायांच्या सांध्यांसाठी हिरवळ वा माती आघात शोषकाची (बफर) भूमिका करते. ती काँक्रिट वा दगडाच्या, मार्बलच्या पृष्ठभागावर होत नाही. मोकळ्या पायाने हिरवळीवर चालणे अत्यंत आरोग्यदायी ठरते. माती ही जिवाणू आणि अत्यंत सूक्ष्म जिवांची धारणा करते. या अर्थाने ती सजीव असते. लहानपणापासून मातीत खेळल्याने रोगप्रतिकारक शक्ती वाढते. हल्ली मातीशी संपर्क टाळण्याच्या वृत्तीमुळे छोट्या आजारानेही मुले सतत ग्रस्त राहतात. शारीरिक हालचालींयुक्त खेळ टाकल्याने लठ्ठपणाचा आजार वाढलेला दिसतो.

लोकप्रतिनिधींचा फंड व सुशोभिकरणाच्या कल्पना यामुळेदेखील अनेकदा मैदानांत लाद्या बसविल्या जातात वा कारंजे, बगीच्यांसारख्या विसंगत गोष्टी येथे केल्या जातात. 'नको कारंजे, नको बगीचे, मैदानावर मुले हीच फुले' असे म्हणावेसे वाटते.

गेल्या दशकात विकासाच्या केंदस्थानी माणूस न राहता इतर साधनांनी त्याची जागा घेतली. मुंबईत मोटारींचा वाहतुकीतील हिस्सा फक्त पाच टक्के असूनही रोजच्या सुमारे 662 टन एवढ्या या वाहननिमिर्त प्रदूषणात मोटारींचा मुख्य वाटा आहे. रोज 2000 अस्थमा, तर 1500 ब्राँकॉयटिसचे नवे बालरुग्ण नोंदले जातात. या परिस्थितीत आरोग्य जपणारी मैदाने याच मोटारींच्या पाकिर्ंगसाठी वापरली जाताना दिसतात. तर सीएनजी केंदांसाठी मुलुंडसारख्या अनेक ठिकाणी मैदाने धोक्यात येणार आहेत.

मुंबईच्या पर्जन्य निस्सारण यंत्रणानिमिर्तीत 50 टक्के पाऊस जमिनीकडून शोषला जाईल, असे गृहीत धरले होते. परंतु नंतर जवळजवळ शंभर टक्के काँक्रिटीकरण झाले. त्यातच खाड्या, खाजणांसारख्या जागा भराव करून बुजविल्या गेल्या. यामुळे नैसगिर्क पूरनियंत्रण होत नाही. मैदाने व्यापली गेल्याने जागोजागी पूरस्थिती तयार होते. युद्ध, आग, भूकंप अशा आपत्तींच्या वेळीही मोकळ्या जागा आसरा, निवारा देण्यासाठी महत्त्वाच्या ठरतात.

इतर कोणत्याही समस्येप्रमाणेच क्रीडांगणे राखण्यासाठी अलीकडे नागरिक न्यायालयांवर भिस्त ठेवतात. चळवळीचा मार्ग कष्टाचा म्हणून टाळला जातो. येथे हे लक्षात ठेवावयास हवे की, न्यायालये कायद्याच्या अक्षरांचा अर्थ लावतात. अक्षरे तेथे येणे हे लोकप्रतिनिधींच्या हाती असते. लोकहित आणि लोकप्रतिनिधींची फारकत झाली की कायदे बदलतात, ते न्यायाचे वाहक ठरत, उरत नाहीत. येथे न्यायालये हतबल ठरतात. यासाठी प्रतिनिधी निवडणारी जनता जागृत, दक्ष आणि ज्ञानी हवी. जे समाजाच्या आडात नाही, ते प्रतिनिधीगृहांच्या पोहऱ्यात कोठून येणार?

चुकीच्या विकासकल्पनेमुळे पब, बार, बोलिंग क्लब, कॅसिनो अशा दिशेने वाटचाल होत आहे. याला वेळीच रोखून बालक व तरुणांच्या उत्साहाने फुललेली क्रीडांगणे शहराचे मानबिंदू बनायला हवीत.

- गिरीश वि. राऊत

 
</text>
</doc>
