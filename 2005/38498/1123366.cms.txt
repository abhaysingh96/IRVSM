<doc>
<docno>1123366.cms.txt</docno>
<text>
 
लेख: जाता जाता
येरे येरे पावसा...
[ Thursday, May 26, 2005  09:07:06 pm]


वीज मंडळाच्या अधिकाऱ्यांची आणि कर्मचाऱ्यांचे नेते, संबंधित खात्याचे मंत्री वळसे पाटील यांच्या बंगल्यावरील कॉन्फरन्स रुममध्ये ताटकळत बसले आहेत.

पाटील येतात. चेहरा प्रचंड गंभीर. मंडळाचे अध्यक्ष टाय सावरत, बोलायला सुरुवात करतात.

'सर, आता मंडळाचं चार भागांत विभाजन होणार आहे. त्यामुळे कर्मचाऱ्यांमध्ये असंतोष आणि भीती पसरली आहे. आपण यांना दिलासा द्याल, अशी त्यांना खात्री आहे.'

तितक्यात पीए मोबाईल पाटील यांच्या हातात देतो.

'साहेब, वेदर ब्युरोचा नंबर लागला आहे.' तो नम्रतेने पुटपुटतो.

हजर असलेले सगळे जण एकमेकांकडे बघायला लागतात.

'साहेबांकडे बहुधा अॅग्रीकल्चरचा चार्ज दिलेला दिसतो आहे.' चीफ इंजिनीयर अध्यक्षांच्या कानाशी लागतात.

'एनजीर् डिपार्टमेंट काढून घेतलेलं नसलं म्हणजे मिळवली. नाहीतर पुन्हा नवीन मिनिस्टरला सगळं ब्रीफ करत बसावं लागेल.' अध्यक्ष पुटपुटतात.

दरम्यान पाटील यांच्या चेहऱ्यावरील चिंता वाढत जाताना दिसते.

'नो मसीर् फ्रॉम रेनगॉड?' ते पुन्हा विचारतात. पलीकडचं उत्तर ऐकून ते फारच निराश होतात. पाटील मोबाईल बंद करतात.

सगळ्यांकडे बघून हसल्यासारखं करतात. पण त्यात काही दम नाही, हे सगळे लगेच ओळखतात.

'तर सर यांच्याबाबतीत काय करता येईल आपल्याला?' अध्यक्ष विचारतात.

'यांच्या नोकऱ्या जाणार नाहीत इतकं आपण बघू.' पाटील आश्वासन देतात.

'सर, आमचा वेतनवाढीचा करार व्हायचा बाकी आहे.' युनियनचे सेक्रेटरी सांगतात.

'सध्याच्या परिस्थितीत वेतनवाढ वगैरे मिळेल, असं मला वाटत नाही. नोकऱ्या टिकल्या तरी खूप झालं.' पाटील यांचा स्पष्टवक्तेपणा ऐकून सगळे चक्रावतात. युनियनच्या लोकांचा चेहरा पडतो.

'सर, आपल्याला काही तरी वेआऊट शोधायला लागेल.' अध्यक्ष सांगतात.

'मार्ग काढावाच लागेल. पण बरंच काही परमेश्वराच्या हाती आहे. तुम्ही आम्ही फारसं काही करू शकणार नाही असं मला वाटतं.' पाटील पुन्हा सांगून टाकतात.

'सर आपल्याला बरं वाटत नाही का? वाटल्यास मीटिंग पोस्टपोन करू!' अध्यक्ष सुचवतात.

'तसं करण्यापेक्षा, रोज दिवसातून दोनदा पर्जन्यदेवाची प्रार्थना सगळ्या कार्यालयांतून करावी, असं र्सक्युलर काढा. यंदा पाऊस लांबणार, असा ब्युरोचा रिपोर्ट आहे. धरणात पाणी नसेल तर जनरेशन कसं करणार? आपण आता पाऊस आला की भेटू!' असं म्हणत पाटील उठतात.

- चकोर

 
</text>
</doc>
