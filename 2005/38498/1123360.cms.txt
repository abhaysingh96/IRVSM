<doc>
<docno>1123360.cms.txt</docno>
<text>
 
बहुतांची अंतरे
भविष्यात केवळ प्राणिसंग्रहालयांत?
[ Thursday, May 26, 2005  09:03:22 pm]


''माणसाच्या 'जंगलराज'मध्ये 352 वाघांची शिकार'', ही बातमी (म. टा. 18 मे) वाचून वाईट वाटले. आजपर्यंत बिबळ्यांच्या, भटक्या कुत्र्यांच्या होणाऱ्या उपदवासंबंधी बऱ्याच पत्रलेखकांनी वृत्तपत्रात लिहिले आहे. पण या मुक्या प्राण्यांची बाजू कुणीच मांडली नाही.

जंगले तोडून माणसांनी जंगली प्राण्यांच्या वसतिस्थानावर आक्रमणे केली. पूवीर् घरात मांजर व दारात कुत्रा असे. तो घराची उत्तम राखण करीत असे. घरातील सर्वांना त्याचा लळा असे. हा प्राणी जंगलात राहू शकत नाही. आता सोसायट्यांतून रखवालदार आले. बंद फ्लॅट संस्कृती आली आणि माणसांना कुत्र्यांची अडचण वाटू लागली. म्हणूनच रखवालदाराचे काम उत्तम रीतीने करणाऱ्या, तीव्र घाणेंदिये असणाऱ्या, माणसाच्या मनातील भावना अचूक ओळखणाऱ्या या इमानी प्राण्याला सोसायट्यांतून हद्दपार केले गेले. त्यामुळे सैरभैर होऊन रस्त्यांवर भटकावे लागून अनेक व्याधी होऊन रस्त्यांवर त्यांचा अंत होतो.

फ्लॅट संस्कृतीमुळे चिमण्या बेघर झाल्या. बेसुमार वृक्षतोडीमुळे परिसर स्वच्छ करणाऱ्या कावळ्यांची संख्या कमी होत चालली आहे. प्राणिसंग्रहालयातून वाघांची संख्या कमी झाली आहे. पुढील पिढीला माऊ, काऊ, चिऊ व मोत्या या मागील पिढीचे बालमित्र असणाऱ्या, त्यांचे भावजीवन समृद्ध करणाऱ्या, पर्यावरणास आवश्यक असणाऱ्या या प्राण्यांना भविष्यात प्राणिसंग्रहालयात पाहण्याची वेळ येईल, असे वाटते. बुद्धीच्या जोरावर स्वार्थांध झालेल्या माणसाच्या दृष्टीने हे सर्व अपरिहार्य असले, तरी दूरगामी परिणामांचा विचार करता हे सर्व दु:खद व चिंतनीय आहे.

विजया आजगावकर, डोंबिवली.

 
</text>
</doc>
