<doc>
<docno>1123500.cms.txt</docno>
<text>
 
देश-विदेश
पेट्रोल-डिझेल दरवाढीला ब्रेक?
[ Thursday, May 26, 2005  11:15:24 pm]


वृत्तसंस्था

नवी दिल्ली : पेट्रोल आणि डिझेलच्या दरांमध्ये अवास्तव वाढ करावी लागू नये, यासाठी सरकारकडून तेल कंपन्यांना निर्यातीसाठी मिळणारे अनुदान थांबवून त्याबदल्यात तेलजन्य उत्पादनांवरील कर कमी करण्याची शक्यता आहे, त्यामुळे सरकारचे अनुदानापोटीचे 2400 कोटी रुपये वाचणार आहेत.

पंतप्रधान मनमोहन सिंग यांच्या अध्यक्षतेखाली गुरुवारी झालेल्या बैठकीनंतर अर्थमंत्री पी. चिदंबरम यांनी याबाबतचे सूतोवाच केले.

आंतरराष्ट्रीय बाजारात कच्च्या तेलाच्या किमती वाढल्याने पेट्रोलमध्ये लिटरमागे दोन रुपये 87 पैसे, तर डिझेलमध्ये लिटरला तीन रुपये 73 पैसे वाढ करावी लागणार आहे. ही दरवाढ करण्याची वेळ येऊ नये, यासाठी तेल निर्यातीवरील अनुदान थांबवण्याबाबत वाणिज्य मंत्री कमलनाथ यांच्याशी चर्चा करू, असे चिदंबरम यांनी सांगितले.

हे अनुदान थांबवल्यास सर्वाधिक फटका रिलायन्स इंडस्ट्रीज या तेल निर्यात करणारी सर्वात मोठ्या कंपनीला बसणार आहे. रिलायन्स तेल उत्पादनांपैकी 30 टक्के निर्यात करते. पेट्रोल आणि डिझेलच्या दरांमध्ये वाढ न केल्यामुळे सरकारी तेल कंपन्यांना मार्च आणि एप्रिल या दोनच महिन्यांत 1424 कोटी रुपयांचे नुकसान सोसावे लागले, अशी माहिती पेट्रोलियम मंत्री मणिशंकर अय्यर यांनी या बैठकीत दिली. त्यांनी घरगुती गॅस सिलिंडरमध्ये 20 रुपये, तर केरोसिनमध्ये लिटर तीन रुपये वाढ करण्याच्या प्रस्तावही मांडला. मात्र, पंतप्रधानांनी त्यात सुधारणा करण्यास सांगितले आहे. पेट्रोलियम खात्याने सुधारित प्रस्ताव सादर केल्यानंतर या विषयावर पुढील आठवड्यात पुन्हा बैठक होणार आहे.

पेट्रोल आणि डिझेलवरील एक्साइज ड्युटी, रस्त्यांवरील उपकर आदींची वसुली ग्राहकांच्या खिशातून करण्यात येते आणि तेलाच्या आंतरराष्ट्रीय किमती वाढल्या, तर त्याचा भार तेल कंपन्यांवर पडतो.

 
</text>
</doc>
