<doc>
<docno>1122021.cms.txt</docno>
<text>
 
क्रीडा
मुरली आणि हरभजन यांना 'दूसरा' टाकू देण्यात यावा
[ Thursday, May 26, 2005  12:00:04 am]


वृत्तसंस्था

लंडन : विश्वविक्रमी मुथय्या मुरलीधरन आणि हरभजनसिंग यांना 'दूसरा' टाकू देण्यास परवानगी द्यावी, अशी प्रतिक्रिया पाकिस्तानचा नामवंत ऑफस्पिनर साकलेन मुश्ताक याने येथे व्यक्त केली.

साकलेन मुश्ताक म्हणाला, 'मुथय्या मुरलीधरन, हरभजनसिंग आणि शोएब मलिक यासारख्या गुणी ऑफस्पिनर गोलंदाजांना 'दूसरा' टाकण्यास मनाई करण्यात आली आहे. ते काही योग्य नाही. या तिघांना आंतरराष्ट्रीय क्रिकेटमध्ये गोलंदाजी करण्याची मुभा देण्यात येत असेल तर मग त्यांना 'दूसरा' टाकण्यासही परवानगी द्यायला हवीच.'

साकलेन मुश्ताकनेच 'दूसरा' शोधून काढला होता. त्याचा तो चेंडू झपकन विरुद्ध बाजूने वळायचा आणि मग यष्टीरक्षक मोईन खानने त्या चेंडूला 'दूसरा' हे नाव दिले होते.

मुश्ताक पुढे म्हणतो, 'जर या गोलंदाजांना 'दूसरा' टाकू देण्यास परवानगी मिळाली नाही तर त्यांच्या गोलंदाजीची धार पार बोथट होऊन जाईल. असे करणे म्हणजे गोळ्यांशिवाय एके 147 वापरण्यासारखे आहे'.

 
</text>
</doc>
