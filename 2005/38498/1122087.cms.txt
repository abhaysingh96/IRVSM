<doc>
<docno>1122087.cms.txt</docno>
<text>
 
महामुंबई
आता कोर्टाच्या आखाड्यात
[ Thursday, May 26, 2005  12:58:41 am]


म. टा. प्रतिनिधी

मुंबई : मुंबईतील 1995 ते 2000 या कालावधीतील झोपड्या नियमित करण्याचे तर बाजूलाच राहिले, पण त्यांचे पुनर्वसन करण्याची आपली विनंतीही राज्य सरकार हायकोर्टाकडून मंजूर करून घेऊ शकले नाही. 19 एप्रिल रोजी केलेल्या विनंती संदर्भात इतके दिवस स्वस्थ का बसलात या कोर्टाच्या प्रश्ानवरही सरकार निरुत्तर झाले. दुसरीकडे झोपडीवासीयांच्याव तीने कोर्टात धाव घेतलेल्या जन संघटनांच्या राष्ट्रीय समन्वयाने पावसाळा तोंडावर आल्याने विस्थापित झोपडीवासीयांना तात्पुरते प्लास्टिकचे निवारे उभारू देण्याबाबत केलेली विनंतीही कोर्टाने फेटाळली आहे.

न्या. डी. जी. कणिर्क यांच्यापुढे सुनावणीसाठी आलेली सरकारची ही नोटीस ऑफ मोशन तांत्रिक त्रुटींमुळे टिकू शकली नाही. झोपडीवासीयांच्या संदर्भात इकडे आड तिकडे विहीर अशी अवस्था झालेल्या महाराष्ट्र सरकारने 13 मार्च 2001 रोजी केलेल्या आपल्या प्रतिज्ञापत्रात सुधारणा करत 19 एप्रिल 2005 रोजी 2000पर्यंतच्या झोपडीवासीयांच्या पुनर्वसनासाठी परवानगी देण्याची विनंती हायकोर्टाला केली होती. त्यावर 8 जून रोजी खंडपीठापुढे सुनावणी होणार होती. या प्रश्ानचे इतके गांभीर्य होते, तर सरकार याआधीच का आले नाही अशी परखड विचारणा करत सुट्टी संपल्यानंतर नियमित खंडपीठापुढे जा किंवा नवा अर्ज घेऊन हजर व्हा असा आदेश कोर्टाने दिला. त्यामुळे कोर्टाची सुट्टी संपेपर्यंत थांबायचे की सुटीतील न्यायपीठासमोर लवकरात लवकर हजर व्हायचे ते सरकारला आता ठरवावे लागेल.

दरम्यान गेले 10 दिवस आझाद मैदानात ठिय्या देऊन बसलेल्या झोपडीवासीयांनी सरकार कोर्टात जाईपर्यंत आपले आंदोलन चालू ठेवण्याचा निर्धार व्यक्त केला आहे. जाहीरनाम्यात 2000पर्यंतच्या झोपड्या नियमित करण्याचे आश्वासन देऊन सत्ता मिळविलेल्या या सरकारने 1995नंतरच्या आहेत असे सांगून हजारो झोपड्या पाडल्या. पुनर्वसनाबाबत ठोस निर्णय हातात पडेपर्यंत विविध पातळ्यांवर आपली लढाई चालूच राहील असे स्पष्ट करून कोर्टात जाण्याची तयारी आंदोलनाच्या नेत्यांनी सुरू केली आहे असे प्रवीण घाग यांनी 'महाराष्ट्र टाइम्स'ला सांगितले.

 
</text>
</doc>
