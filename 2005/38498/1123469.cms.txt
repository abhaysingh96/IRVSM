<doc>
<docno>1123469.cms.txt</docno>
<text>
 
क्रीडा
भारताची आफ्रिकन सफारी
[ Thursday, May 26, 2005  10:48:38 pm]


वृत्तसंस्था

क्लालालंपूर : दिलीप तिकीर्च्या भारतीय संघाने अझलन शहा हॉकी स्पधेर्त दक्षिण आफ्रिकेवर 2-1 अशी मात केली आणि आफ्रिकन सफारीचा आनंद लुटला. अथेन्स ऑलिंपिकमध्ये सहन कराव्या लागलेल्या पराभवाचे उट्टे फेडण्यासाठी दक्षिण आफ्रिकन संघ उत्सुक असताना भारताने त्यांचे मनसुबे उधळुन लावले. विजयाचा शिल्पकार ठरला तो पेनल्टी कॉर्नर तज्ज्ञ लेन अयप्पा. दोन्ही गोल त्यानेच केले.

सामना संपण्यास शेवटचे काही सेकंद असताना अयप्पाने पेनल्टी कॉर्नरवर गोल करत भारताला विजय मिळवून दिला. हा सामना दिलीप तिकीर्च्या संघाने जिंकला असला तरी विजयासाठी त्यांना झगडावे लागले. येथील अतिशय उष्ण हवामानाशी जुळवून घेत सरस खेळ करण्यात भारतीय खेळाडूंना त्रास होत होता.

अयप्पाने पाचव्या मिनिटालाच गोल करून भारताला झकास सुरूवात करून दिली होती. दुसऱ्या पेनल्टी कॉर्नरवर त्याने हा गोल केला. मात्र ही आघाडी फारकाळ टिकवता आली नाही. क्लेड अब्राहम्सने गोल करत दक्षिण आफ्रिकेला बरोबरी मिळवून दिली.

नवे प्रशिक्षक राजिंदरसिंग ज्युनियर यांच्या मार्गदर्शनाखाली भारतीय संघ पहिलाच आंतरराष्ट्रीय सामना खेळत होता. मात्र हा सामना जिंकला असला तरी संघात अनेक त्रुटीही दिसून आल्या. आता दुसऱ्या लढतीत शुक्रवारी भारताची गाठ पडेल ती न्यूझीलंडशी.

अयप्पाने विजयी गोल करण्यापूवीर् दक्षिण आफ्रिकन संघ बाजी करणार असे वाटत होते. पण पेनल्टी कॉर्नरवर त्यांच्या खेळाडूने मारलेला फटका गोलजाळ्याला लागून बाहेर गेला.

मलेशियन लिगमध्ये यापूर्वी बऱ्याचदा खेळल्यामुळे अयप्पाने आपल्या सहकाऱ्यांच्या तुलनेत स्वत:ला येथील हवामानाशी छान जुळवून घेतले आणि त्याचा भारताला फायदाही झाला.

सामन्याच्या शेवटच्या मिनिटाला भारताचा आघाडीवीर प्रभज्योतसिंगला चुकीच्या पद्धतीने रोखल्याबद्दल पेनल्टी कॉर्नर मिळाला आणि यावर अयप्पाने सुसाट वेगाने चेंडू गोलजाळ्यात धाडला. विजयानंतर प्रशिक्षक राजिंदरसिंग ज्युनियर म्हणाले, 'या विजयामुळे आनंद झाला असला तरी आमच्या खेळाडूंनी कामगिरीत सुधारणा करायला हवी. यापुढे कठीण लढती आहेत. आम्हाला मधल्या फळीत वीरेन रासक्युन्हा व विक्रम पिल्ले यांच्यासारख्या अनुभवी खेळाडूंची उणीव जाणवत आहे'.

तत्पूवीर् पाकिस्तानने न्यूझीलंडचे आव्हान 2-1 असे परतवून लावले. बारा ज्युनियर खेळाडूंचा समावेश असलेल्या पाकिस्तानने या लढतीत सुरुवातीपासून आक्रमणावर भर दिला होता.

 
</text>
</doc>
