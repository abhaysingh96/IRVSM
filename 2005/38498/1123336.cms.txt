<doc>
<docno>1123336.cms.txt</docno>
<text>
 
महाराष्ट्र
हेल्मेटसक्ती प्रेमिकांची मुक्ती...
[ Thursday, May 26, 2005  08:31:06 pm]


म.टा. वृत्तसेवा

कराड : कायद्याने झालेली हेल्मेटसक्ती बहुतेक जणांना उपदवी ठरत असली तरी ऐन तरुणाईतील प्रेमी युगुलांना मात्र समाजाच्या भोचक नजरेतून 'मुक्ती' मिळवण्याची ती एक नामी 'युक्ती' वाटू लागल्याचे चित्र येथे दिसून येते आहे.

कोर्टाच्या आदेशानुसार पोलिसयंत्रणा मोटारसायकलस्वारां च्या डोक्याकडे नजरा रोखून आहेत. त्याचा त्रास बहुतेक सर्वांनाच जाणवल्याने बैठका, ठराव, मोर्चा आदी माध्यमांतून समाजातून प्रतिक्रियाही उमटल्या. पण ही सक्ती तरुण प्रेमिकांना मात्र वरदान ठरले आहे. पूर्ण आकाराच्या हेल्मेटमुळे संपूर्ण चेहरा 'दडला' जातो, याचा पुरेपूर फायदा प्रेमी-युगुलांनी उचलल्याचे दिसून येते आहे. हेल्मेटसक्तीपूर्व काळात या युगुलांना चेहरा झाकण्यासाठी रुमाल अथवा ओढणी चेहऱ्यावर बांधून 'चोरी-चोरी चुपके- चुपके' लोकांच्या नजरा चुकवत दुचाकीप्रवास करावा लागत असे. आता मात्र हेल्मेटची सक्ती त्यांच्या पथ्यावर पडली असून ही युगुले डोक्यावर संरक्षणकवच घेऊन राजरोसपणे 'धूम' स्टाइलमध्ये आपल्या प्रेमी आविष्कारांची 'लूट' करीत आहेत.

येथील प्रसिद्ध कृष्णा- कोयनेच्या प्रीतीसंगम उद्यानात तर हेल्मेट परिधान करूनच हे प्रेमवीर वावरताना नजरेस पडतात.

पतिपत्नींची अदलााबदल

हेल्मेट सक्तीचे इतरही गमतीशीर किस्से ऐकिवात येऊ लागले आहेत. नुकतीच येथील एका चौकात हेल्मेटमुळे पती-पत्नींची अदलाबदल होण्याची घटना घडली होती. एका स्त्रीरोग तज्ज्ञाच्या हॉस्पिटलच्या आवारात हा प्रकार घडला. उभयतांनी हेल्मेट घातलेले एक दाम्पत्य हॉस्पिटलमध्ये आले व पत्नी नंबर लावण्यासाठी हॉस्पिटलमध्ये गेली. पतीराज तेथेच पत्नीची वाट पाहण्याऐवजी पुढील चौकातील पानपट्टीकडे गेले. तेवढ्यात दुसरे एक तसेच दाम्पत्य हॉस्पिटलाच्या आवारात येऊन पोहोचले व त्यातीलही पत्नी नंबर लावण्यासाठंी आत गेली. दुसऱ्या दाम्पत्यातील पतीमहाशय आपल्या पत्नीची वाट पाहात मोटारसायकलवर बसलेले असताना पहिल्या दाम्पत्यातील पत्नी लगबगीने आतूनच हेल्मेट घालून बाहेर पडली. कपड्यांमध्ये व मोटारसायकलमध्ये काहीसे साम्य असल्याने ती आली... उभ्या मोटारसायकलवर बसली... आणि मोटारसायकल रस्त्याने धावू लागली. काही अंतर जाताना एकमेकांच्या संवादाचा सूर न जुळल्याने पती महाशयांनी मोटारसायकल थांबवली. दोघांनी आपापली हेल्मेट काढली. नजरानजर झाली आणि दोघेही बावरले. दोघेही परत हॉस्पिटलकडे आले तर तेथे नंबर एकचे पतीमहाशय आपल्या गायब झालेल्या पत्नीचा शोध घेत होते. आपल्या पत्नीला दुसऱ्याच्या मोटारसायकलवरून उतरताना पाहून 'तू त्याच्याबरोबर गेलीसच का?' अशा संतप्त सुरात 'फायरिंग' सुरू होताच भर चौकात दाम्पत्यात चांगलीच जुंपली! असे किस्से आणि एकंदर सार्वत्रिक त्रासामुळे हेल्मेट सक्तीला सर्व स्तरातून विरोध वाढतोच आहे.

 
</text>
</doc>
