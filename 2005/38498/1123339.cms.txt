<doc>
<docno>1123339.cms.txt</docno>
<text>
 
महाराष्ट्र
नांदेड वीज कार्यालय पेटवले
[ Thursday, May 26, 2005  08:33:23 pm]


म.टा. वृत्तसेवा

नांदेड : रात्री विजेचे भारनियमन करू नये, टंचाईग्रस्त गावांत पिण्याचे पाणी पुरवावे, हेल्मेटसक्ती करू नये, कापसाचे चुकारे त्वरित द्यावेत इत्यादी मागण्यांसाठी शिवसेनेच्या आमदार अनसुया खेडकर यांच्या नेतृत्वाखाली नांदेड शहरात रास्ता रोको आंदोलन करण्यात आले आणि पावडेवाडी नाका परिसरातील वीज मंडळाचे कार्यालय पेट्रोल टाकून पेटवण्यात आले.

आगीत कनिष्ठ अभियंत्यांच्या कार्यालयातील रजिस्टर, टेलिफोन मीटर वायर व इतर साहित्य जळून खाक झाले आहे. शिवाजीनगर पोलिसांत संबंधितांविरुद्ध गुन्हा नोंदवण्यात आला आहे.

सायंकाळी सात ते दहा यावेळात वीजेचा वापर कमी करा, असे वीजमंडळाच्या जाहिरातीतून सांगितले जात असताना, नांदेडच्या स्टेडियमवर मुख्यमंत्र्यांच्या वाढदिवसानिमित्त 22 ते 26 मे दरम्यान फ्लडलाइट लावून कबड्डी-वॉलिबॉलचे सामने घेण्यात आले. वाढदिवस साधेपणाने साजरा करा व हारतुऱ्यांचे पैसे मुख्यमंत्रीनिधीला द्या, असे मुख्यमंत्र्यांनी सांगूनही मंत्री अशोक चव्हाण व आमदार प्रताप पाटील यांनी मुख्यमंत्र्यांच्या वाढदिवसावर लाखो रुपयांची उधळण केली. जनतेच्या जखमेवर मीठ चोळण्याचाच हा प्रकार आहे, असा आरोप शिवसेनेचे नेते व मनपा स्थायी समितीचे अध्यक्ष हेमंत पाटील यांनी केला आहे.

 
</text>
</doc>
