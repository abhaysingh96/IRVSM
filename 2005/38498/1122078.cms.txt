<doc>
<docno>1122078.cms.txt</docno>
<text>
 
महाराष्ट्र
मॉन्सूनचे आगमन जूनच्या मध्यास
[ Thursday, May 26, 2005  12:49:50 am]


म. टा. प्रतिनिधी

पुणे : तीव्र उकाड्याने हैराण झालेल्या महाराष्ट्रातील जनतेला मॉन्सूनसाठी जूनच्या मध्यापर्यंत प्रतीक्षा करावी लागणार आहे. केरळमध्ये एक जून ऐवजी सात जूनला पर्जन्यराजा हजेरी लावण्याची शक्यता आहे, अशी माहिती पुणे वेधशाळेचे संचालक डॉ. ए. बी. मजुमदार यांनी दिली.

गेल्या वर्षी राज्यात सहा ते 10 जून दरम्यान पाऊस सुरू झाला होता, तर 2003 साली 15 ते 19 जून दरम्यान पावसाला सुरुवात झाली होती. दक्षिण अंदमान परिसरात कमी दाबाचा पट्टा निर्माण झाला असल्यामुळे दोन-तीन दिवसांत त्याठिकाणी मॉन्सून दाखल होण्याची शक्यता आहे. उशिराने दाखल होणाऱ्या पावसाचा शेतकऱ्यांना काही प्रमाणात फटका बसणार आहे. राज्यात उष्म्याची लाट दोन- तीन दिवस कायम राहील. देशाच्या उत्तर भागात मात्र उष्म्याची तीव्रता जूनच्या मध्यापर्यंत अधिक राहील, असा अंदाज पुणे वेधशाळेने व्यक्त केला आहे.

पंढरपूर, सोलापुरात पाऊस

सोलापूर / पंढरपूर (म. टा. वृत्तसेवा ) : पंधरा वर्षांत प्रथमच 45 अंशांपेक्षाही जास्त तापमान अनुभवलेल्या सोलापूर व पंढरपूर जिल्ह्याला मंगळवारी रात्रभर झालेल्या पावसाने दिलासा मिळाला. बुधवारी सकाळी साडेआठपर्यंत सोलापुरात 12 मि.मी. पावसाची नोंद झाली.

प्रचंड उकाड्याने सोलापूर जिल्ह्यात चार वृध्दांचा बळी घेतला असून आठ दिवसांपासून तापमानात सतत चढउतार होत होता. आग ओकणारा सूर्य, उष्म्याच्या लाटा आणि सक्तीचे लोडशेडिंग यामुळे लोकांचे हाल होत होते. मंगळवारी पारा 44.1 अंशांवर होता. मात्र मध्यरात्रीनंतर विजेच्या कडकडाटांसह आणि वादळी वाऱ्यांसह पावसाला सुरुवात झाली. रात्रभर रिमझिम पाऊस सुरू होता.

पंढरपुरातही मध्यरात्री दीड वाजल्यापासून मुसळधार पाऊस झाला. वादळी पावसाने अनेक वृक्षही उन्मळून पडले. घरांचे पत्रे उडून गेले तसेच काही ठिकाणी विजा पडल्याचेही वृत्त आहे. पंढरपूर-मोहोळ रस्त्यावर अनेक झाडे पडल्याने वाहतूक विस्कळीत झाली होती.

 
</text>
</doc>
