<doc>
<docno>1122865.cms.txt</docno>
<text>
 
महामुंबई
नव्या वाहन धोरणांमुळे केडीएमसीची उधळपट्टी थांबली
[ Thursday, May 26, 2005  03:48:09 pm]


मुंबई टाइम्स टीम

डोंबिवली : महापालिकेच्या नव्या धोरणामुळे वाहन विभागात होणारी उधळपट्टी थांबली असून सुमारे 70 ते 75 लाखांची बचत झाली आहे.

महापालिकेत 30 ते 35 वाहनं भाडेतत्त्वावर घेण्यात आली होती. यामुळे महापालिकेला महिन्याला सहा सात लाख रुपये खर्च येत होता. पण आयुक्तांनी टप्प्याटप्प्याने खाजगी वाहनं बंद केली. सध्या महापालिकेत एकही वाहन भाडेतत्त्वावर नाही. तसंच ज्या वाहनांना 15-20 वर्षं झाली आहेत. ती वाहने विकण्यात आल्याने 15 ते 20 लाख रुपये महापालिकेला मिळाले.

महापौर, उपमहापौर व आयुक्त वगळता सर्वांना वाहनभत्ता म्हणून 15 हजार रुपये देण्यात येतात. यामुळे बहुसंख्य अधिकारी पदाधिकाऱ्यांनी स्वत: वाहनं खरेदी केली आहेत. त्यामुळे महापालिकेचा दरमहा होणारा ड्रायव्हर, इंधन व दुरुस्तीचा खर्च वाचला आहे. सरकारी नियमानुसार अधिकारी, पदाधिकाऱ्यांना भत्ते देण्यात येत असल्याचं उपायुक्त सुरेश पवार यांनी मान्य केलं.

महापालिकेकडे असलेले जादा ड्रायव्हर्स आता अग्निशमन विभाग, रुग्णालयं यांना देण्यात आला आहे. त्यामुळे ड्रायव्हर्सना द्यावा लागणारा जादा कामाचा भत्ता बंद झाल्याचंही पवार यांनी सांगितलं. सध्या महापालिकेतील 25 अधिकारी आणि 9 पदाधिकाऱ्यांना वाहनभत्ता म्हणून दरमहा सुमारे 15 हजार रुपये देण्यात येत आहे. आयुक्तांनी वाहन विभागाला शिस्त लावल्याने लाखो रुपयांची उधळपट्टी थांबून बचतही झाली आहे.

पार्कींग फी

केडीएमसीने डोंबिवलीत कुठेही अधिकृतपणे वाहनतळ न उभारता, रस्त्यावर उभ्या केेलेल्या वाहनांवर पाकिर्ंग फी वसूल करणं अन्यायकारक असून रस्त्याच्या कडेला उभ्या राहणाऱ्या वाहनांमुळे व्यापाऱ्यांना व्यवसाय गुंडाळावा लागेल, अशी भीती डोंबिवली क्लॉथ मर्चंट असोसिएशनचे जनरल सेक्रेटरी चुनीलाल सावला यांनी व्यक्त केली. मानपाडा रस्त्यावरील दुकानदारांचा पे अॅण्ड पार्कमुळे व्यवसायाच्या उत्पन्नात घट झाली आहे. तरी केडीएमसीने अधिकृत वाहनतळ उभारून रस्त्यावरील सर्व वाहनं हटवावीत, अशी मागणी त्यांनी केली आहे.

 
</text>
</doc>
