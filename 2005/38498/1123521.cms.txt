<doc>
<docno>1123521.cms.txt</docno>
<text>
 
महामुंबई
संपकरी परिवहन कर्मचाऱ्यांवर कारवाई न करण्याचे आदेश
[ Thursday, May 26, 2005  11:49:02 pm]


म. टा. वृत्तसेवा

कल्याण : कल्याण- डोंबिवली महापालिका परिवहन उपक्रमातील खाजगी बससेवेस विरोध करण्यासाठी एक दिवसाचा संप करणाऱ्या परिवहन कर्मचाऱ्यांवर प्रशासनाने कोणतीही कायदेशीर कारवाई करू नये असा आदेश ठाणे जिल्ह्याचे पालकमंत्री गणेश नाईक यांनी दिला आहे.

कल्याण-डोंबिवली महापालिका परिवहन उपक्रमाने कामगार संघटनांशी कोणतीही चर्चा न करता खाजगी बससेवा सुरू केल्यामुळे परिवहन उपक्रमातील शिवसेनाप्रणित परिवहन कर्मचारी सेना, प्रफुल्ल म्हात्रे यांची परिवहन मजदुर युनियन व नव्याने स्थापन झालेल्या श्रमिक सेनेने त्यास तीव्र विरोध केला होता.

विशेष म्हणजे शिवसेना नेते सुभाष देसाई यांनी या खाजगी बससेवेचे उद्घाटन केले होते. त्यामुळे सुभाष देसाईंना शिवसेनेच्या कामगार संघटनेकडून घरचा आहेर दिला गेला आहे.

खाजगी बससेवेच्या शुभारंभाच्या दिवशीच परिवहन कर्मचाऱ्यांनी उत्स्फूर्तपणे संपही पुकारला होता. परिवहन कर्मचाऱ्यांनी पालकमंत्री गणेश नाईक यांच्या कल्याणमधील जनता दरबारात याविषयी दादही मागितली होती. मंत्रालयात झालेल्या बैठकीत गणेश नाईक यांनी कर्मचाऱ्यांच्या तीव्र भावना लक्षात घेवून उत्स्फूर्तपणे संप करणाऱ्या परिवहन कर्मचाऱ्यांवर महापालिका प्रशासनाने कोणतीही कायदेशीर कारवाई करू नये तसेच संपाच्या दिवशीचा पगारही कापण्यात येवू नये असे आदेश महापालिका आयुक्त धनराज खामतकर यांना दिले.

केंद व राज्य शासनाने खाजगीकरणाच्या धोरणाचा पुरस्कार केल्यामुळे तसेच परिवहन उपक्रमानेही खाजगी बसेस सुरु करण्याबाबत शासनाची परवानगी घेतल्यामुळे परिवहन कर्मचाऱ्यांनी खाजगी बसेसना विरोध करू नये, असेही त्यांनी सांगितले. खाजगी बसेस सुरू असताना परिवहन उपक्रमातील कोणत्याही कर्मचाऱ्यांच्या नोकरीवर गदा येणार नाही याची आपण जिल्ह्याचे पालकमंत्री म्हणून ग्वाही देतो असे स्पष्ट आश्वासन त्यांनी दिले आहे.

 
</text>
</doc>
