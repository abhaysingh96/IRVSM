<doc>
<docno>1123502.cms.txt</docno>
<text>
 
महाराष्ट्र
'पीपल्स' बँक कर्मचाऱ्यांचा आज नाशिकमध्ये मोर्चा
[ Thursday, May 26, 2005  11:18:00 pm]


म. टा. प्रतिनिधी

नाशिक : वसुली कर्मचाऱ्यांना पोलिस संरक्षण द्या, या कर्मचाऱ्यांना पोलिसांकडून दिला जाणारा त्रास थांबवा, वसुलीसाठी सहकार्य करा आदी मागण्यांसाठी 'नाशिक पीपल्स बँके'चे कर्मचारी शुक्रवारी जिल्हाधिकारी कार्यालयावर मोर्चा काढणार आहेत. नाशिक डिस्ट्रिक्ट को. ऑप. बँक एम्प्लॉईज युनियन संलग्न भारतीय मजदूर संघाच्या नेतृत्वाखाली गोळे कॉलनीतील बँकेच्या मुख्य कार्यालयातून दुपारी चार वाजता हा मोर्चा निघणार आहे.

गेल्या वर्षभरापासून रिझर्व बँकेने निर्बंध लागू केल्यापासून बँकेचे कर्मचारी वसुलीसाठी मेहनत करीत आहेत. त्यात चांगली वसुलीही झाली आहे. मात्र, काही कर्जदार वसुली टाळण्यासाठी बँकेच्या वसुली कर्मचाऱ्यांवर पोलिस स्टेशनमध्ये तक्रार नोंदवतात आणि पोलिस या तक्रारींच्या निमित्ताने कर्मचाऱ्यांना त्रास देतात. आतापर्यंत अशा प्रकारच्या 13 केस दाखल झाल्या आहेत, असे संघटनेने काढलेल्या पत्रकात म्हटले आहे.

वसुली कर्मचाऱ्यांवर चोरीचा प्रयत्न, विनयभंग, छेडछाड, अशंातता निर्माण करणे, जातीय तणाव निर्माण करणे आदी स्वरूपाचे गुन्हे दाखल होत आहेत. यामाध्यमातून जे कर्जदार वसुली टाळण्याचा प्रयत्न करतात त्यांना पोलिसांची अप्रत्यक्षरीत्या मदत होते, असे कामगार संघटनेचे म्हणणे आहे. ही बाब बँक व्यवस्थापक, सहकार खाते, पोलिस खाते, बँकेचे भागधारक यांच्या निदर्शनास आणून देणे व यापुढे अशाप्रकारचा त्रास होऊ नये यासाठी आवश्यक ती उपाययोजना करावी, या मागणीसाठी हा मोर्चा काढण्यात येणार आहे.

बँक वाचवण्यासाठी आणि ती पूर्वपदावर आणण्यासाठी कर्मचारी मेहनत घेत असताना अशा तक्रारींमध्ये प्रशासनही कर्मचाऱ्यांच्या पाठिशी उभे राहत नाही. याबाबत संबंधितांना वेळोवेळी निवेदने देऊनही त्याची दखल घेतली जात नसल्यानेच संघटनेला मोर्चा काढावा लागत आहे, असे अध्यक्ष विजय मोगल यांनी म्हटले आहे.

 
</text>
</doc>
