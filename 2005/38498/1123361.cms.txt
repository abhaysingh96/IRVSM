<doc>
<docno>1123361.cms.txt</docno>
<text>
 
धावते जग
सचिनची सिक लीव्ह
[ Thursday, May 26, 2005  09:04:06 pm]


'सचिन तेंडुलकर सिक लीव्हवर', ही बातमी जुनीच वाटावी, अशी परिस्थिती सचिनबाबत निर्माण झाली आहे. त्याच्या दुखावलेल्या टेनिस एल्बोवर लंडनच्या हॉस्पिटलमध्ये ऑपरेशन झाले आणि आता तो पुढचे चार महिने आपल्याला भारतातर्फे खेळताना दिसणार नाही, हाच या बातमीचा मथितार्थ. या दुखऱ्या एल्बोने त्याला वर्षभर त्रास दिला होता. त्यामुळे इंग्लंडमधली आयसीसी चँपियन्स चषक स्पर्धा आणि नंतर ऑस्ट्रेलियाविरुद्धचे पहिले दोन कसोटी सामने त्याला खेळता आले नव्हते. तो संघात आहे, पण त्याला खेळता मात्र येत नाही, अशी स्थिती त्यावेळी होती.

सचिनने आता निवृत्त झालेलेच बरे, असा उपहासात्मक सूर लावायला सगळेच तयार होते. असाच काहीसा सूर भारतीय संघाचे नवे प्रशिक्षक ग्रेग चॅपेल यांनी लावला आणि पूवीर्चा सचिन आता राहिलेला नाही, असेच म्हटले आहे. मुळात सचिनने कायम पूवीर्सारखे खेळावे हा अट्टहास कशासाठी आणि तो प्रत्यक्षात आणण्याची जबरदस्ती सचिनवर करणारे आपण कोण, हा विचार कोणीही करत नाही. भारत हा क्रिकेटवेडा देश म्हणून ओळखला जातो.

सचिननेच नव्हे तर कोणीही शतक केले की त्याला डोक्यावर घ्यायचे आणि शून्यावर बाद झाला की त्या खेळाडूत कसा दम नाही, हे सांगत फिरायचे, हा आपला खास क्रिकेटी बाणा. आपल्या प्रत्येकाच्या आयुष्यात जसा 'बॅड पॅच' असतो, तसाच क्रिकेटमध्येही असतो. त्या 'बॅड पॅच'चा कालावधी लांबला की त्याचे हसे होते. सध्या कर्णधार गांगुली तो अनुभव घेत आहे. आता सचिन ऑगस्टमधली श्ाीलंकेतील तिरंगी मालिका आणि कदाचित नंतरचा झिम्बाब्वे दौरा यांत सचिन नसेल.

सचिनने कसोटी पदार्पण केले ते 1989 मध्ये कराचीत. म्हणजेच जवळपास सोळा वषेर् तो भारतीय फलंदाजीची धुरा अंगावर वाहतोय. गेली काही वषेर् राहुल दविड व अगदी अलीकडे सेहवागची साथ त्याला मिळत आहे. पण तोपर्यंत बहुतांश काळ त्यानेच प्रमुख फलंदाजाची भूमिका बजावली, हे मान्य करायला हवे. इतका प्रदीर्घ काळ खेळणाऱ्या खेळाडूला दुखापतींनी ग्रासले तर ते समजण्यासारखे आहे. त्यातच पाच दिवसीय कसोटीपेक्षा वन डे सामन्यांवर सध्या नको इतका भर दिला जात असल्याने खेळाडूंची दमछाक लवकर होते.

या दोन श्ाेणींच्या सामन्यांतच त्याच्या आज 23776 धावा झाल्या आहेत. याची जाण रसिकांनी ठेवलेली बरी!

 
</text>
</doc>
