<doc>
<docno>1122880.cms.txt</docno>
<text>
 
महामुंबई
भ्रष्टाचार निर्मूलन आणि विकासाची जबाबदारी
[ Thursday, May 26, 2005  03:50:10 pm]


नालासोपारा आणि नवघर-माणिकपूर पालिकेत आता नवनियुक्त सदस्यांनी कारभार हाती घेतला आहे. वसईत महापालिक ा स्थापन होण्याची शक्यता असल्याने पालिकेचा कारभार काही महिनेच चालणार आहे. त्या अवधीत किती प्रश्नांना वाचा फोडली जाते. यावर नगरसेवकांचं भवितव्य ठरणार आहे. महापालिका होणार असल्याने नगरसेवकांची संख्या घटणार आहे. त्यामुळे पुन्हा राजकारणात राहू इच्छिणाऱ्या नगरसेवकांना कामाचा वेग वाढवावा लागणार आहे. म्हणूनच थोड्या अवधीतच अनेक समस्या मागीर् लागण्याची शक्यता असल्याने शहरवासियांना दिलासा मिळणार हे निश्चित.

नालासोपारा आणि नवघर-माणिकपूर पालिकेच्या निवडणुका नुकत्याच पार पडल्या. त्यात पुन्हा एकदा वसई विकास मंडळाने सत्ता काबीज केली आहे. नवघर-माणिक पूर पालिकेत विरोधकांना फारसं यश मिळवता आलं नाही. त्यांना अवघ्या चार जागांवरच समाधान मानावं लागलं. मात्र नगराध्यक्षपदाच्या लढतीत विरोधकांना लक्षणीय मतं मिळाली. म्हणूनच महापालिकेच्या दृष्टीने विरोधकांना आतापासूनच ठोस कार्यक्रम राबवून स्वत:चा पाया मजबूत करावा लागणार आहे. दुसरीकडे सत्ताधारी वसई विकास मंडळाला नवघर- माणिकपूर शहरात तेवढी स्पर्धा नाही आणि समस्यांचा ताणही नाही. सूर्या प्रकल्प मागीर् लागत असल्याने शहरातील पाणीटंचाई दूर होण्यास मदत होणार आहे. नवघर- माणिकपूर शहरातील नागरी समस्या तशा गहन नसल्या तरी अरुंद रस्ते, वाहतूक कोंडी, सिग्नल यंत्रणा, परिवहन सेवा, सरकारी शाळा- हॉस्पिटल आदी समस्या प्राधान्याने सोडवाव्या लागणार आहेत. यापैकी अंबाडी नाका ते बाभोळा रस्ता रुंदीकरणाचा प्रश्न तातडीने निकाली काढावा लागणार आहे. सिग्नल यंत्रणा आणि परिवहन सेवेबाबतही विचार करावा लागणार आहे. त्याचबरोबर शहरातील वाहतूक कोंडी आणि फेरीवाला प्रश्नावर तोडगा काढावा लागणार आहे.

नालासोपारा शहरात मात्र अनेक नागरी समस्या असल्याने काम करताना तारेवरची कसरत करावी लागणार आहे. मुख्याधिकारी नेत्रा सोमेस्कर यांनी निवडणुका पार पडल्यानंतर पहिल्यांदाच वर्षानुवर्ष एकाच जागी बसलेल्या कर्मचाऱ्यांच्या अंतर्गत बदल्या करून कर्मचाऱ्यांना धक्का दिला आहे. प्रस्थापित कर्मचाऱ्यांची त्यांच्या जागांवरून उचलबांगडी करण्याचं धैर्य दाखवलं आहे. कर्मचाऱ्यांच्या भ्रष्ट कारभारामुळे गेल्या तीन वर्षांपासून पालिका वादात सापडली आहे. त्यामुळे सोमेस्कर यांनी उचलेलं पाऊल सत्ताधाऱ्यांच्या पथ्यावरच पडणार आहे. कर्मचाऱ्यांनी गैरकारभार केल्यानेच पालिकेचा कारभार ढासळत चालला आहे. त्यांच्यावर ना प्रशासनाचा अंकुश होता ना लोकप्रतिनिधींचा. म्हणूनच कर्मचाऱ्यांचं फावलं आणि पालिकेत भ्रष्टाचार फोफावला. काही कर्मचाऱ्यांवर कारवाई झाली असली तरी त्यामुळे त्यांच्यावर अंकुश नाही. त्यामुळेच राज्य सरकारने भ्रष्टाचारप्रकरणी पालिका बरखास्तीची नोटीस बजावली होती. त्याचा अजून निकाल लागलेला नाही.

याही शहरातील पाणीप्रश्न सूर्या प्रकल्पामुळे संपुष्टात येण्याची लक्षणं आहेत. वाढत्या चाळींमुळे खरं तर शहरात अनेक समस्या उग्र बनल्या आहेत. त्यामुळे आता कसंही करून अनधिकृत चाळींवर निर्बंध घालण्याची गरज निर्माण झाली आहे. तसं झालं नाही तर शहरातील समस्या सुटण्याऐवजी त्या अधिकच गंभीर बनून डोकेदुखी होणार आहे. पावसाळ्यात शहर जलमय होणं हे नित्याचच होऊन बसलं आहे. आता पावसाळा तोंडावर आहे. त्यामुळे पाणी निचरा होण्यासाठी तातडीने पावलं उचलली गेली नाही तर यावेळची स्थिती भीषण होण्याची भीती आहे. शहराचा सुनियोजित विकास न झाल्याने पावसाळी पाणी आणि सांडपाण्याचा निचरा होऊ शकलेला नाही. त्यावरही कायमस्वरूपी उपाय योजावे लागणार आहेत.

फेरीवाला आणि अनधिकृत रिक्षा या शहरातील गंभीर समस्या आहेत. फेरीवाल्यांनी शहर बकाल केलं आहे. त्यांच्यावर कारवाई करण्याचं धाडस प्रशासनाने दाखवलेलं नाही. म्हणूनच गेल्या काही वर्षांत रंेगाळलेले हे प्रश्न आता अधिक गंभीर बनले आहेत. फेरीवाला झोनच नसल्याने पाच हजारांच्या वर असलेल्या फेरीवाल्यांचं पुनर्वसन कुठे करायचं हा खरा प्रश्न आहे. या वादात फेरीवाल्यांकडून करही वसूल होत नाही. उलट फेरीवाल्यांनी केलेली घाण साफ करण्यासाठी पालिकेला लाखो रुपये खर्च क रावे लागत आहेत. फेरीवाल्यांचा प्रश्न निकाली निघेपर्यंत किमान त्यांच्याकडून कर वसूल करून बुडणारा महसूल तरी वसूल करण्याची आवश्यकता आहे. फेरीवाल्यांएवढाच रिक्षाचालकांचा उपदव होत असल्याने शहरवासी हैराण झाले आहेत. रिक्षाचालकांवर ना पोलिस कारवाई करत आहेत ना पालिका. त्यामुळे रिक्षाचालक मग्रुर झाले आहेत. त्याकडेही लक्ष द्यावं लागणार आहे.

सत्ताधारी विकास मंडळासोबत आता काँग्रेस, रिपाइंचे नगरसेवकही निवडून आले आहेत. त्यांना सत्तेत मानाचं स्थानही दिलं गेलं आहे. गेले दोन वर्षं पालिकेतील भ्रष्टाचाराविरोधात लढणारे काँग्रेसचे पदाधिकारी आता पालिकेच्या सत्तेत सहभागी झाले आहेत. त्यामुळे पालिकेत भ्रष्टाचार निपटून काढताना शहरविकासाचं काम करण्याची मोठी जबाबदारी त्यांच्या खांद्यावर आहे.

- शशी करपे

 
</text>
</doc>
