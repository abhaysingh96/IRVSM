<doc>
<docno>1123517.cms.txt</docno>
<text>
 
महामुंबई
भातसातून मुंबईला 1800 दशलक्ष लिटर पाणी
[ Thursday, May 26, 2005  11:46:04 pm]


म. टा. वृत्तसेवा

शहापूर : मुंबईकरांची पाण्याची समस्या दूर करण्यासाठी भातसा धरणातून रोज 1365 दशलक्ष नाही, तर सध्या सुमारे 1800 दशलक्ष लिटर पाण्याचा पुरवठा केला जातो आणि यापेक्षा अधिक पुरवठा करणे आता शक्य नाही, असे संबंधित अधिकाऱ्यांनी म्हटले आहे.

मुंबई महापालिकेतील राष्ट्रवादी काँग्रेस गटाचे नेते रवींद पवार यांनी म्हटले होते की, मुंबईला भातसा धरणातून दररोज 1365 दशलक्ष पाणीपुरवठा होतो मात्र आणखी 455 दशलक्ष लिटर पाणी दिले जावे. याबाबत भातसा प्रकल्पाच्या अधिकाऱ्यांकडे विचरणा केली असता त्यांनी सांगितले की, मुंबईला दररोज 1365 दशलक्ष नव्हे तर 1800 दशलक्ष लिटर पाणी प्रकल्पातून पुरविले जाते. याशिवाय ठाणे शहरासाठी 200 दशलक्ष लिटर पाणीपुरवठा केला जातो.

आता यापेक्षा जादा पाणीपुरवठ्याची अपेक्षा पूर्ण करणे शक्य नाही, सध्या सिंचनाचे प्रमाण खूपच कमी असल्यामुळे नियोजित 1365 दशलक्ष लिटरपेक्षा जास्त पाणी मुंबईसाठी वापरता येते, असे हे अधिकारी म्हणाले.

पाऊस लांबला तर मुंबईला भातसा धरणातून 25 जुलैपर्यंत दररोज 1800 दशलक्ष लिटर पाणी देता येणार असल्याची वार्ताही या अधिकाऱ्यांनी दिली आहे.

 
</text>
</doc>
