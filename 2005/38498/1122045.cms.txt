<doc>
<docno>1122045.cms.txt</docno>
<text>
 
महामुंबई
टीडीआरवरील स्थगितीने भाडेकरू उघड्यावर
[ Thursday, May 26, 2005  12:20:47 am]


म. टा. प्रतिनिधी

मुंबई : मुंबई हायकोर्टाने उपनगरांत टीडीआर वापरण्यास स्थगिती दिल्याने अनेक मध्यमवगीर्य कुटुंबे उघड्यावर आली आहेत. त्यातच, अनेक बिल्डर्सनी स्वत:वरील आथिर्क भार टाळण्यासाठी सध्या भाड्याच्या खोल्यांमध्ये राहणाऱ्या कुटुंबांना भाडे देण्यास नकार दिल्याने त्या कुटुंबांची अवस्था अधिकच बिकट झाली आहे.

विलेपार्ले येथील 'बॉम्बे सिटीझन्स सोसायटीचे अध्यक्ष व्ही. आर. लिमये यांनी याबाबत सांगितले, की या स्थगितीमुळे उपनगरांतील जवळपास तीनशे इमारतींचे बांधकाम बंद पडले आहे. अनेक इमारतींचे काम सुरू झाले, परंतु एक-दोन मजल्यांच्या स्लॅबपुढे त्याचे बांधकाम जाऊ शकलेले नाही, ही वस्तुस्थिती आहे. खुद्द पार्ल्यात दहा इमारतींचे काम थांबले आहे.

टीडीआर स्थगितीचा फटका सुमारे वीस हजार मध्यमवगीर्यांना बसला आहे. गेल्या वषीर् आठ जुलैला ही स्थगिती मिळाली होती. कोर्टात याबाबतचा अंतिम निकाल कधी लागतो याकडे या लोकांच्या नजरा लागल्या आहेत. स्थगितीचा काळ वाढत आहे आणि दुसरीकडे राहती इमारत पाडल्याने रहायला जागा नाही, त्यामुळे भरमसाठ भाडे देऊन दुसऱ्याच्या घरात रहायला लागते, अशी परिस्थिती निर्माण झाली आहे.

काही ठिकाणी महिन्याला आठ ते दहा हजार रुपये भाडे द्यावे लागते. हे पैसे उभे करणे कठीण जाते. कारण या कुटुंबांत निवृत्तांची संख्या जास्त आहे. नवीन घराचे त्यांचे स्वप्न कधी पूर्ण होईल, हे सांगणे कठीण आहे.

यातील बरीच कुटुंबे मराठी भाषिक आहेत. मुंबईत मराठी भाषिक आधीच अल्पमतात जाण्याची भीती असताना यांनीही मुंबई सोडून घरांसाठी बाहेर जायचे का, असा लिमये यांचा सवाल आहे. राज्य सरकारने याबाबत निश्चित भूमिका घेऊन हायकोर्टात जावे, अशी मागणी त्यांनी केली आहे.

 
</text>
</doc>
