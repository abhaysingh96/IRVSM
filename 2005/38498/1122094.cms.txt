<doc>
<docno>1122094.cms.txt</docno>
<text>
 
महामुंबई
आठवण 'गुमराह'ची
[ Thursday, May 26, 2005  01:04:12 am]


बॉलिवुडच्या इतिहासात वेगळा ठसा उमटवणारे सुनील दत्त लोकप्रिय अभिनेते तर होतेच. पण, त्याचवेळी खासदार म्हणूनही त्यांची कारकीर्द गाजली. धामिर्क सलोख्यासाठी प्रयत्न करणारा नेता, शांततेसाठी कार्यरत असण्याबरोबर चांगला समाजसेवक म्हणून त्यांची छाप होती. असे बहुढंगी व्यक्तिमत्त्व असलेल्या सुनील दत्त यांच्या आयुष्यातील अनेक घटना त्यांच्यातील सच्चा माणूस, त्यांची संवेदनशीलता सतत जाणवून देत असे.

खराखुरा कलावंत असणाऱ्या सुनील दत्त यांचे अनेक चित्रपट रसिकांच्या मनात आजही घर करून आहेत. बी.आर. चोप्रा दिग्दशिर्त 'गुमराह' सारखा वेगळ्या वाटेवरच्या चित्रपटाचे कौतुक झाले. या चित्रपटात प्रथमच देवदास टाइप तरुण न उभा करता बंडखोर तरुणाची भूमिका होती. साधारण चाळीसएक वर्षांपूवीर् अशी भूमिका करण्याची मानसिकता तत्कालीन नायकांमध्ये नव्हती. अशी 'निगेटिव्ह' भूमिका करण्याचे धाडस कदाचित त्यांना होत नसावे. अशावेळी विवाहित स्त्रीच्या (माला सिन्हा) प्रियकराची भूमिका करणार का, अशी विचारणा चोप्रांकडून होताच दत्त यांनी भूमिका स्वीकारण्याचे मान्य केले. त्या वेळी मी एक अभिनेता आहे. त्याचबरोबर डाकूच्या भूमिका करून कोणी डाकू होत नसतो आणि देवाची भूमिका करून कोणी देव होत नसतो, असे मत भूमिका स्वीकारताना मांडले. त्यावेळी जवळच्या अनेक मंडळींनी ही भूमिका स्वीकारू नये, असा आग्रह धरला. पण दत्त स्वत:च्या निर्णयावर ठाम राहिले. एवढेच नव्हे तर चित्रपटाचे शूटिंग झाल्यावर दत्त सहपरिवार रोममध्ये फिरण्यासाठी गेले.

चित्रपट पूर्ण झाला तरी गुमराहचा शेवट चोप्रांना पटत नव्हता. कथा स्वत:ची असली तरी त्यांनी गुमराहचा शेवट तीनवेळा बदलला. अखेरीस माला सिन्हाला आपली चूक उमगते आणि ती अनैतिक प्रेम-

प्रकरण कायमचे थांबवण्याचा निर्णय घेते. हा शेवट सुचताच चोप्रांनी रोममध्ये फोन करून दत्त यांना शूटिंगसाठी मायदेशी बोलावले. हा शॉट चित्रित करताना माला सिन्हा घरी येणाऱ्या प्रियकराची निर्भत्सना करते आणि दरवाजा धाडकन त्याच्या तोंडावर मारते. हा सीन करताना सुरुवातीला वाईट वाटले. त्याचवेळी हा सीन इतर अभिनेत्याने केला असता काय, असा प्रश्न त्यांच्या मनात उभा राहिला. अखेर दिग्दर्शकावर विश्वास ठेवायचा, ही श्ाद्धा बाळगून त्यांनी हा सीन केला. चित्रपट प्रदशिर्त होताच रसिकांचा मिळालेला प्रतिसाद पाहताच आपल्या श्ामाचे चीज झाल्याचे समाधान त्यांना वाटले. त्या वेळी बॉलिवुडच्या इतिहासात अंदाजप्रमाणे गुमराह मैलाचा दगड ठरेल, असे सुनील दत्त यांचे मत होते. नंतरच्या काळात त्यावर शिक्कामोर्तबही झाले.

- अरुण पुराणिक

 
</text>
</doc>
