<doc>
<docno>1122926.cms.txt</docno>
<text>
 
महामुंबई: मुंबई टाइम्स
सबवेही नाही, रस्ताही नाही
[ Thursday, May 26, 2005  04:05:19 pm]


मुंबई टाइम्स टीम

सबवे होणार... सबवे होणार नाही... याबाबत चाललेल्या वादाचा निर्णय काहीही होवो!! पण त्याआधी रस्त्यावरून धडपणे चालायला पूवीर्सारखे फूटपाथ हवेत... आतापर्यंत झाला तो घोळ बस झाला, आता पावसाळ्यात तरी आम्हाला रस्त्यावरून चालण्याची सोय द्या, अशी संतप्त प्रतिक्रिया शिवाजी पार्कच्या मॅनमेड खड्ड्यातून वाट काढणाऱ्यांकडून सध्या ऐकायला मिळत आहे. गेल्या काही दिवसांपासून इथलं सबवेचं काम ठप्प झालं असलं, तरी खणलेला खड्डा आणि त्यासभोवतीची बजबजपुरी कायम असल्याने इथले रहिवासी त्रस्त झाले आहेत.

सबवेसाठी खड्डे खणण्यात आल्यानंतर इथे टाकलेले पत्रेही तसेच पडल्यामुळे लहान मुलांपासून मोठ्यांपर्यंत प्रत्येकाची इथून चालताना दैना उडत आहे. बालमोहन विद्यामंदिर, कोहिनूर मिल, सेनाभवन या ठिकाणी गेले अनेक महिने फूटपाथ चालण्यासाठी उपलब्ध नाही. शिवाजी पार्कमधील रहिवाशांनी कडाडून विरोध केल्यानंतर इथलं सबवेचं काम पालिकेने बंद केलं. पण त्याचं भवितव्य अजून निश्चित झालेलं नाही. त्यामुळे पालिकेने इथून पूर्ण गाशाही गुंडाळलेला नाही. त्यात आता पाऊस आल्यावर बालमोहन विद्यामंदिर, कोहिनूर मिल, सेनाभवन या ठिकाणी अनेक महिने फूटपाथ आणि खड्ड्ये खणल्यामुळे लोक खूप त्रस्त झाले आहेत. रस्त्यावरून चालताना कसरत करावी लागत आहे. पावसाला सुरुवात झाल्यावर तर या चिंचोळ्या रस्त्यावरून चालताना आणखीच फेफे उडेल, अशी धास्ती पादचाऱ्यांनी घेतली आहे. जूनमध्ये पाऊस आला, की शाळाही सुरू होतील आणि मग लहान मुलांची दप्तरं, रेनकोट हे सगळं सांभाळत या रस्त्यावरून वाट काढताना फारच त्रेधातिरपिट उडेल, अशी इथल्या रहिवाशांना भीती वाटते.

मुंबई महापालिकेचे चीफ इंजिनीअर (विकास नियोजन) एम.एम. राव यांना याबद्दल विचारलं असता त्यांनी सांगितलं, की शिवाजी पार्क सबवे करायचा की नाही याबाबत अजून काही निर्णय झाला नसून तो कालांतराने घेण्यात येणार आहे. मात्र, सध्या पावसाळ्यापुरते पत्रे काढण्यात येत असून येत्या काही दिवसात इथले खड्डेही बुजवण्यात येणार आहेत. सबवेची इतर ठिकाणची कामं सुरळीत चालू असून त्या कामांचा नेमून दिलेला टप्पा पावसाळ्याआधी संपवण्यात येणार असल्याचं त्यांनी सांगितलं.

 
</text>
</doc>
