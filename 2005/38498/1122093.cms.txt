<doc>
<docno>1122093.cms.txt</docno>
<text>
 
महामुंबई
दत्त यांच्या मूळ गावी शोककळा
[ Thursday, May 26, 2005  01:02:44 am]


वृत्तसंस्था

यमुनानगर : सुनील दत्त यांच्या निधनाची वार्ता मंडोली या त्यांच्या मूळ गावी पोहोचताच तेथील नागरिकांना धक्काच बसला. बुधवारी सर्व गावावर शोककळा पसरलेली दिसत होती.

दत्त यांची प्रकृती ठीक नसल्याचे कळल्यावरून मंगळवारीच त्यांचे धाकटे बंधू सोम दत्त मुंबईला रवाना झाले होते. मात्र ते वाटेत असतानाच सुनील दत्त यांच्या निधनाची वार्ता गावी धडकली. दत्त यांचा जन्म आता पाकिस्तानात असलेल्या झेलम जिल्ह्यातील खुर्द गावी झाला मात्र फाळणीनंतर त्यांचे कुटुंबीय मंडोलीत स्थायिक झाले.

गावाचे नाव उज्ज्वल करणारा सुपुत्र, अशी सुनील दत्त यांची येथे ख्याती आहे. हिंदी चित्रपटांमधील अभिनयाद्वारे तसेच लोकप्रतिनिधी या नात्याने सामाजिक एकता राखण्यात त्यांनी केलेल्या कामातून ते देशाची मान उंचावणारे सुपुत्र ठरले आहेत, अशी गावाची भावना आहे. त्यामुळे संपूर्ण जिल्ह्यात या सुपुत्राच्या निधनाबद्दल सुतक पाळण्यात येत आहे.

यमुनानगरमधील मुझल समाजाच्या 'मुझल सभा' या संघटनेचे अध्यक्ष व सुनील दत्त यांचे नातेवाईक दिवाण सूरज दत्त आणि विपिन मोहन यांनी शोक व्यक्त करताना, दत्त यांच्या निधनाने समाजाचे अपरिमित नुकसान झाले असल्याचे म्हटले.

क्रीडाविश्वातून शोकसंदेश

नवी दिल्ली (वृत्तसंस्था) : केंदीय क्रीडामंत्री सुनील दत्त यांच्या निधनाने संपूर्ण देशातील क्रीडाविश्वावर शोककळा पसरली आहे. क्रीडासंस्कृतीला सातत्याने प्रोत्साहन देणारा नेता हरपला, अशी भावना या क्षेत्रातून व्यक्त होत आहे.

फार लौकिक नसलेल्या खेळांची लोकप्रियता वाढविण्यासाठी दत्त यांनी आपल्या एक वर्षाच्या कारकिदीर्त प्रामाणिक प्रयत्न केले, असे क्रिकेट बोर्डाचे उपाध्यक्ष राजीव शुक्ला म्हणाले. अत्यंत लोकप्रिय असे व्यक्तिमत्व हरपले, अशा शब्दांत भारतीय ऑलिम्पिक संघटनेचे सरचिटणीस रणधीर सिंह यांनी आपले दु:ख व्यक्त केले. तर देशातील क्रीडाक्षेत्राची पातळी उंचावण्याची दत्त यांची मनीषा होती, असे म्हणत अखिल भारतीय टेनिस संघटनेचे सरचिटणीस अनिल खन्ना यांनी दत्तना श्रद्धांजली वाहिली.

'दत्त ही देवाची देणगी'

लंडन (वृत्तसंस्था) : 'देवाची महान देणगी' अशा शब्दांत सुनील दत्त यांचे वर्णन करीत परराष्ट्र व्यवहार मंत्री के. नटवर सिंह यांनी त्यांच्या निधनाबद्दल शोक व्यक्त केला.

वंचितांना मदत करण्याची त्यांची आंतरिक तळमळ केवळ अद्वितीय होती, असे ते म्हणाले. सुनीलभाई आपले जवळचे मित्र होते. त्यांच्या आकस्मिक निधनाने आपली मती कुंठित झाली, असे त्यांनी सांगितले.

'महान फिल्म अभिनेता' ही दत्त यांची प्रतिमा सर्वांनीच मान्य केलेली होती; पण त्याहूनही महत्त्वाचे म्हणजे ते लोकहितासाठी काम करण्याची तळमळ बाळगणारा उमदा कार्यकर्ता होते. त्यांच्या अस्तित्त्वामुळे यूपीए सरकारला तेज प्राप्त झाले होते, असे नटवरसिंह म्हणाले.

 
</text>
</doc>
