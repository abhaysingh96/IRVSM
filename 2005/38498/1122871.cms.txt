<doc>
<docno>1122871.cms.txt</docno>
<text>
 
महामुंबई
ट्रॅफिक विभागाची 49 लाखांची दंडवसुली
[ Thursday, May 26, 2005  03:48:47 pm]


रवींद मांजरेकर

ठाणे : नो पार्किंगमध्ये पार्किंग, कागदपत्रं नसणं, हेल्मेट नसणं या गुन्ह्यांसाठी जानेवारी ते एप्रिल या चार महिन्यांच्या काळात ट्रॅफिक विभागाने 49 लाख रुपयांची दंड वसुली केली आहे. गेल्या वषीर् याच काळात 42 लाख रुपये दंडापोटी वसूल करण्यात आले होते.

आनंदनगर आणि मॉडेला चेकनाक्यांवरील वाहतूक व्यवस्थेत काही फेरबदल करण्यात आले आहेत. नव्या व्यवस्थेनुसार लालबहाद्दूर शास्त्री मार्गावरील चेकनाक्यावर ठाण्याच्या हद्दीतील रिक्षा आता मुलुंडच्या हद्दीत जाऊन 'यु टर्न' मारून परत येतात. प्रवाशांच्या सोयीसाठी ही व्यवस्था करण्याची मागणी बराच काळ होत होती. रामनाथ पोकळे यांनी वाहतूक विभागाच्या सहाय्यक पोलिस आयुक्तपदाचा कार्यभार स्वीकारल्यानंतर हाती घेतलेल्या मोहिमांमध्ये ही नवीन व्यवस्था करण्यात आली आहे. या परिसरातील वाहतूक सुरळीत होण्यासाठी टोल नाक्याची रस्त्याच्या मधोमध असलेली केबिन बाजूला करण्यात आली. तर मुंबईकडच्या टॅक्सीचालकांना ठाण्याच्या हद्दीत अनधिकृतपणे गाड्या उभ्या करण्यास मनाई करण्यात आली आहे. ही व्यवस्था पाहण्यासाठी तिथे सहाय्यक पोलिस निरीक्षक तायडे यांच्या नेतृत्वाखाली दोन हवालदार कायमस्वरूपी ठेवण्यात आले आहेत. त्याचबरोबर अॅपलॅबच्या चौकातील सिग्नलही सुरू करण्यात आला आहे.

28 पैकी 26 सिग्नल कार्यरत

स्टेशन परिसरातील आंबेडकर चौक आणि गोखले रोडवरील हायमास्ट हे दोन सिग्नल वगळता ठाणे महापालिका क्षेत्रातील 28 पैकी 26 सिग्नल कार्यरत करण्यात आले आहेत. दोन महिन्यांपूर्वी केवळ दहा सिग्नल सुरू होते. त्यानंतर या सर्व सिग्नल यंत्रणांचा सव्हेर् करण्यात आला. 35 सेकंदासाठी चालणाऱ्या सगळ्या सिग्नलऐवजी आता वाहतुकीचा जोर लक्षात घेऊन त्याप्रमाणे कालमर्यादा आखून सिग्नल यंत्रणेचं 'सिंक्रोनायझेशन' करण्यात आलं आहे. नितीन कंपनी, कॅडबरी, तीन हात नाका येथील सिग्नल यंत्रणांमध्ये सकाळच्यावेळी मुंबईकडे जाणाऱ्या मार्गांसाठी जादा वेळ देण्यात आला आहे. संध्याकाळच्यावेळी त्याच्या विरुद्ध मार्गावर वेळ देण्यात आला आहेे.

अस्तित्वात असलेल्या सिग्नलशिवाय आणखी 21 सिग्नलचा प्रस्ताव महापालिकेकडे देण्यात आला असून तो सध्या निविदा प्रक्रियेत आहेत. राज्य सरकारकडूनही त्यासाठी काही निधी मिळण्याची शक्यता आहे. या जादा सिग्नलशिवाय आणखी 20 म्हणजेच, एकूण 70 सिग्नलची ठाण्याला आवश्यकता असल्याचं पोकळे यांनी स्पष्ट केले.

15 जूनपर्यंत रस्ते पूर्ववत

रस्त्यांची कामं पूर्ण करण्यासाठी कंत्राटदारांना 30 मेपर्यंतच्या काळाची मंजुरी देण्यात आली आहे. त्यामुळे त्यानंतर त्यांना नवे काम करता येणार नाही. महात्मा फुले पथ, पोखरण रोड नं. 2 आणि सिंघानिया शाळेसमोरचा रस्ता हे वर्दळीचे रस्ते 15 जूनपर्यंत वाहतुकीसाठी पुर्ववत केले जातील, अशी माहितीही त्यांनी दिली.

 
</text>
</doc>
