<doc>
<docno>1122083.cms.txt</docno>
<text>
 
महामुंबई
'एसटीडी माफी' बड्या ऑपरेटर्सच्या पथ्यावर!
[ Thursday, May 26, 2005  12:55:48 am]


निनाद सिद्धये

मुंबई : मोबाइलधारकांच्या संख्येत दिवसागणिक तुफान वाढ होत असतानाच केंदीय दूरसंचार (डीओटी) मंत्रालयाने नुकत्याच जाहीर केलेल्या निर्णयानुसार महाराष्ट्र, आंध्र प्रदेश, तामिळनाडू आणि प. बंगाल या राज्यांतर्गत केलेल्या कॉल्ससाठी एसटीडी शुल्क माफ करण्यात आले आहे. यामुळे कॉल्सच्या संख्येत वाढ होणार असली तरी मोबाइल कंपन्यांच्या सध्याच्या सुविधांमध्ये कोणतीही वाढ करण्यास परवानगी नाकारल्यामुळे कॉल्स नियंत्रित राखण्यासाठी या कंपन्या टॅरिफमध्ये वाढ करणार, अशी चर्चा टेलिकॉम वर्तुळात आहे.

साधारण दीड दशकापूवी देशातल्या महानगरांमध्ये मोबाइल सेवा सर्वप्रथम सुरू करण्यात आल्या. यावेळी मोबाइल सेवा पुरवणाऱ्या कंपन्यांना केंदीय दूरसंचार खात्याकडून मेट्रो शहरांपुरतेच (मुंबई, कोलकाता, चेन्नई आणि नवी दिल्ली) परवाने मिळाले होते. यापुढचे परवाने देताना कोलकाता, चेन्नई आणि मुंबई ही शहरे ज्या राज्यात मोडतात, त्या राज्यांना वेगळे परवाने देण्यात आले. यामुळे या शहरातून राज्याच्या उर्वरित भागात मोबाइलवरून फोन करायचा झाल्यास एसटीडी दर आकारण्यात येत असे. मात्र डीओटीच्या निर्णयान्वये हा एसटीडी दर रद्द झाला आहे.

यामुळे मुंबई, कोलकाता आणि चेन्नईतून उर्वरित राज्यात आणि राज्यभरातून या शहरात येणाऱ्या कॉल्सची संख्या प्रचंड वाढणार, हे उघड आहे.

मोबाइलधारकांची संख्या वाढल्यानंतर त्यांना अपेक्षित असलेल्या दर्जाची सेवा मिळेल का, याबाबत प्रश्ान्चिन्ह आहे. बीपीएल मोबाइल, भारती (एअरटेल), हच (ऑरेन्ज) आदी मोबाइल कंपन्यांनी याबाबत व्यूहरचना करण्यास सुरुवात केली आहे. काही बड्या कंपन्यांकडे या आदेशान्वये वाढणाऱ्या कॉल्सचे ओझे पेलण्यासाठीची तांत्रिक क्षमता आहे. पण काही छोट्या मोबाइल कंपन्या मात्र या आदेशामुळे अडचणीत येणार आहेत. कारण डीओटीच्या आदेशामध्ये या कंपन्यांना नेटवर्कचे जाळे सुधारण्यासाठी अतिरिक्त सुविधा देण्यासाठी परवानगी नाकारल्यामुळे कॉल्सची संख्या वाढल्यावर नेटवर्क जॅम होण्याची शक्यताही मोठी आहे. या निर्णयाचा फायदा अतिरिक्त कॉल्स घेण्याची क्षमता असणाऱ्या रिलायन्स, टाटा इंडिकॉम किंवा भारती (एअरटेल) सारख्या टेलिकॉम कंपन्यांकडे असली तरी, ज्या मोबाइल सेवा पुरवणाऱ्या कंपन्यांकडे ही अतिरिक्त क्षमता नाही, त्यांना कॉलचा दर वाढवण्यावाचून पर्याय नसल्याचे चित्र आहे.

 
</text>
</doc>
