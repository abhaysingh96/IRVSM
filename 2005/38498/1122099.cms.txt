<doc>
<docno>1122099.cms.txt</docno>
<text>
 
महामुंबई
भला माणूस
[ Thursday, May 26, 2005  01:06:15 am]


फाळणीचं दु:ख घेऊन भारतात स्थायिक झालेली अनेक माणसं इथल्या मातीत रूजून गेली. फाळणीची वेदना त्यांनी भोगली ती आठवणी त्यांना अनेक दु:खाचा सामना करताना सार्मथ्य देऊन गेली. हिंदी चित्रपटसृष्टीत अनेक लेखक, शायर, दिग्दर्शक आणि कलाकार पाकिस्तानातून भारतात आले. कलेची सेवा करतानाच त्यांनी शांततेचा पुरस्कार केला. सुनील दत्तही अशाच कलाकारांपैकी एक. पण केवळ एक कलाकार म्हणून जगतानाही एक धीरोदात्त व्यक्ती, उत्तम राजकारणी आणि पिडितांचा त्राता अशी भूमिकाही उत्तमरीतीने साकारली.

पाकिस्तानातील खुर्द झेलम या ठिकाणी सहा जून 1929 रोजी जन्मलेल्या दत्तसाहेबांचं मूळ नाव बलराज. फाळणी झाली तेव्हा तो एकटाच भारतात होता आणि बाकी सगळे सीमेपार. पुढे ते हरयाणात आले. मात्र आई, भावाला सोडून शिक्षणासाठी बलराज मुंबईच्या जयहिंद कॉलेजमध्ये दाखल झाले. पण नाटक लिहिण्याच्या त्यांच्या उमीर्नं त्यांना स्वस्थ बसू दिलं नाही. खरं तर पैशासाठी बस आगारात शॉप रेकॉर्डरचं काम करणारे सुनील दत्त कॉलेजमध्ये नाटक लिहायचे. अशाच एका नाटकातल्या निवदेनाने त्यांना चक्क आकाशवाणीत काम करण्याची संधी दिली. सव्वीस जानेवारीच्या परेडची कॉमेण्ट्री करताना त्यांना अनेक कलाकारांशी बोलण्याची संधीही मिळाली. अगदी नगिर्स दत्तशीही ते बोलले होते. कारण नगिर्स तेव्हा आघाडीची अभिनेत्री होती. पैशासाठी काम करत असतानाच दिग्दर्शक रमेश सहगल यांनी त्याला 'रेल्वे प्लॅटफॉर्म' हा चित्रपट करण्याची संधी दिली. ते वर्ष होतं 1955. नलिनी जयवंतसारख्या कसलेल्या अभिनेत्रीसमोर सुनील दत्त नवखा वाटला. पण त्याच्या पुढच्याच वषीर् बी आर चोप्रांच्या 'एक ही रास्ता'ने त्यांना यशाची वाट दाखवली. सिनेसृष्टीचा प्रवास पाच दशकांचा आणि शंभरेक सिनेमांचा होता. राज कपूर, देवानंद आणि दिलीप कुमार या त्रयींनी गाजवलेल्या काळात मिळालेलं नाव कमी नव्हतं हेही तितकंच खरं. कारण 'साधना', 'सुजाता', 'मुझे जीने दो' आणि 'मदर इंडिया', 'मै चुप रहूंगी', 'मेरा साया' या सिनेमातला सुनील दत्त अजूनही लक्षात राहतो. शिवाय 'पडोसन''मधला भोलेचा बावळटपणाही त्याने सहज केला. मॅचो मॅन म्हणावी अशी तगडी शरीरयष्टी, भारदस्त आवाज असताना विनोदाचं बेअरिंग त्यांनी व्यवस्थित सांभाळलं होतं. सिनेमात काम करण्यासाठी नाव बदललं तर त्याची चर्चा होते. पण सुनील दत्तचं खरं नाव बलराज होतं अनेकांच्या लक्षात नाही. ते बदलण्याचं कारणही माहिती नाही अनेकांना. ते चित्रपटात आले तेव्हा बलराज साहनी लोकप्रिय झालेले होते, याच नामसार्धम्यामुळे त्यांनी नाव बदललं.

चित्रपट निमिर्तीत आणि दिग्दर्शनात उतरून स्वत:तल्या कलाकाराला समाधान मिळवून दिलं. 'यादें'सारखा 'वन मॅन शो', 'मुझे जीने दो'च्या निमिर्तीने सर्वात्कृष्ट अभिनयाचं फिल्मफेअरही मिळवून दिलं. 'खानदान' ने दुसरं फिल्मफेअर आणि 'यादें'ने आंतरराष्ट्रीय पुरस्कार असा सन्मानही वाट्याला आला.

'मदर इंडिया'च्या सेटवर आगीत वाचवल्यामुळेच नगीर्सने सुनील दत्तशी लग्न केल्याची चर्चा आजही होते. प्रत्यक्षात हे प्रेम हळूहळू फुललं होतं. आपल्या घराची काळजी घेणारी पत्नी त्यांना हवी होती आणि नगीर्स त्या कसोटीला उतरल्यावरच त्यांना मागणी घातली होती. सिनेमात बंडखोर बिरजूची भूमिका करताना 'मदर इंडिया'च्याच प्रेमात पडण्याची ही घटना टोटल फिल्मी वाटावी अशी होती.

सिनेमात काम करताना सामाजिक बांधिलकी कायम होती ते दाखवून दिलं ते 1962 च्या युद्धाच्या वेळी. जवानांचं मनोबल वाढवण्यासाठी ते सीमेवर पोहोचले होते. हळूहळू त्यांनी सामाजिक कार्यात उतरायला सुरुवात केली. फाळणीच्या दु:खाच्या जखमांची खपली काढणाऱ्या घटना घडल्या की फुंकर घालण्यासाठी ते जात. 1993ची दंगल असो किंवा गोध्रातील घटना शांततेसाठी पदयात्रा काढण्यासाठी त्यांनी स्वत:च्या प्रकृतीचीही चिंता केली नाही.

राजकारणाला 'ग्लॅमरस चेहरा' देण्यासाठी कलाकारांना चक्क 'राखीव जागा' देण्यात आल्या. पण सुनील दत्त यांनी राजकारणही समरसून केलं. राजीव गांधी यांनी सुनील दत्त यांच्यावर विश्वास दाखवला. झोपडपट्टीवासीयांसाठी आणि रेड लाइट एरिआत केलेलं काम त्यांना राजकारणात सहज बस्तान बसवून देणारं होतं. जे अमिताभ बच्चन, राजेश खन्ना, शत्रुघ्न सिन्हा आणि विनोद खन्नालाही जमलं नाही ते सुनील दत्तने गंभीरपणे करून दाखवलं. पहिल्यांदा 1984 मध्ये खासदार झालेल्या सुनील दत्तने 1993च्या दंगलीनंतर राजीनामा देऊन आपण इतरांपेक्षा वेगळं असल्याचं दाखवून दिलं. नुकत्याच झालेल्या संजय निरूपम यांच्याविषयीच्या व्यक्तव्याने ते पक्षाच्या भूमिकांबाबतही किती गंभीर आहे, हे लक्षात आलं. मंत्री म्हणून वावरताना त्यांना दिलेल्या खात्याचा कारभार चांगल्या प्रकारे चालावा याची काळजी घेत होते.

एक कलाकार, एक राजकारणी म्हणून सुनील दत्तने आपला वेगळा ठसा उमटला. शिवाय माणूस म्हणूनही ते कायम आदराचे स्थान ठरले. नगिर्सच्या मृत्यूने हळव्या बनलेल्या सुनील दत्तला ते दु:ख कमी की काय म्हणून मुलाने हजार यातना दिल्या. संजय दत्तला स्टार करण्यासाठी 'रॉकी' चित्रपटाच्या निमिर्तीत गुंतलेल्या सुनील दत्तला मुलाला ड्रग्जच्या व्यसनातून मुक्त करण्यासाठी अमेरिका गाठावी लागली. तो काळ त्यांच्या कसोटीचा होता. संजय दत्तने दरवेळी ओढवून घेतलेली संकट बाप म्हणून सुनील दत्त कोलमडून टाकणारी होती. पण त्यांनी कधीही त्याच्याविषयी जाहीर व्यक्तव्य केलं नाही. मुलावर मुंबईतील बॉम्बस्फोट प्रकरणात देशदोहाचा ठपका ठेवल्यानंतरही सुनील दत्तच्या देशप्रेमाविषयी कोणाला शंका आली नाही, ती केवळ त्यांच्या चांगुलपणामुळेच. त्यामुळेच एक 'भला माणूस' अशीच त्यांची प्रतिमा उभी राहिली. संजय दत्तची कैद, लग्न, अफेअर्स या सगळ्या गोष्टी त्यांना व्यथित करणाऱ्या होत्या. पण ते आपल्या संयमाने त्यावर मात करायला शिकले. मध्यंतरी नाशिकला त्यांच्या हेलिकॉप्टरला झालेल्या अपघाताने त्यांनी मृत्यूला हुलकावणी दिली. आयुष्यात अनेक दु:ख पचवलेल्या आणि संयमाने तोंड देणाऱ्या सुनील दत्तला शांतपणे जगाचा निरोप घेऊ द्यावा, असं मृत्यूलाही वाटलं असावं.

- अपर्णा पाटील

 
</text>
</doc>
