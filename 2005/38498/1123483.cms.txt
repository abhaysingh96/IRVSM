<doc>
<docno>1123483.cms.txt</docno>
<text>
 
क्रीडा
जाऊ आता जोरात...
[ Thursday, May 26, 2005  10:59:50 pm]


नूरबर्गिंग : फॉर्म्युला वन शर्यतीच्या युरोपियन टप्प्याच्या शेवटच्या लढतीत आपण अधिक आत्मविश्वासाने उतरू, असे भारताच्या नरेन कातिर्केयन याने सांगितले. तो म्हणाला की येथील ट्रॅकचा माझ्या कारच्या टायर्सना फारसा त्रास होईल असे वाटत नाही.

जॉर्डनच्या या ड्रायव्हरला गेल्या रविवारी मोनॅको येथे झालेली शर्यत पूर्ण करता आली नव्हती. असे होण्याची त्याच्यावर दुसऱ्यांदा वेळ आली होती. आपल्या जॉर्डनइजे 15 या कारच्या एरोडायनॅमिक्समध्ये बरेच बदल करावे लागतील, असे त्याने सांगितले.

हा टप्पा झाला की जॉर्डन ग्राँप्री एरोडायनॅमिक्सची बरीच चाचणी घेऊन कॅनेडियन आणि अमेरिकन टप्प्यासाठी अधिक चांगली कार उतरवता येईल, अशी अपेक्षा त्याने व्यक्त केली आहे.

येथील ट्रॅकवर काही भागात आम्ही ताशी दोनशे नव्वद किलोमीटरचा वेग गाठू शकू आणि वळणांवर चॅसीचा तोल सांभाळणे आणि ब्रेकींग पद्धतीत स्थैर्य याला महत्त्व असेल, असेही तो म्हणाला.

तिशीच्या उंबरठ्यावर असणारा आणि या शर्यतीत पहिल्यांदाच उतरणारा कातिर्केयन म्हणाला की सहा शर्यतींनंतर मला कारचा आणि टॅकचा अंदाज येऊ लागला आहे. मोनॅको येथील शर्यतीत छोटासा अपघात झाला आणि माझा सूर गेला. नंतर मला आत्मविश्वास मिळवणे कठीण गेले असे स्पष्टीकरण त्याने केले.

येथील वातावरण फार सुरेख आहे. पार्श्वभूमीला एफेल पर्वत आहे. पण येथे वातावरण फार वेगाने बदलते असा इशारा मला देण्यात आला आहे. शर्यतीच्या वेळी पाऊस पडण्याची शक्यता असल्याचे मला सांगण्यात आले आहे.

दरम्यान नरेनला शर्यतीनंतर कोलोन येथील टोयोटा कंपनीच्या कारखान्याला भेट देण्याचे आमंत्रण देण्यात आले आहे. आठशे कामगारांना घेऊन, जगातील दुसऱ्या क्रमांकाची कंपनी कसा कारभार हाकते हे पाहायला मी उत्सुक आहे. माझ्या कारचे इंजिन इतके मजबूत का आहे याचे रहस्य आता मला उलगडू लागले आहे असेही तो म्हणाला.

येथील ट्रॅकचा अंदाज घेण्याची एक संधी स्पर्धकांना उद्या मिळणार आहे. लकी ड्रॉमधील विजेत्यांना घेऊन एकेक फेरी प्रत्येकाला दिली जाईल. आपल्या चाहत्यांना भेटण्याची आणि त्यांनी केलेल्या कौतुकाची परतफेड करण्याची ही नामी कल्पना आहे, असे तो म्हणाला.

 
</text>
</doc>
