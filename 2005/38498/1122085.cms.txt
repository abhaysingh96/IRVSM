<doc>
<docno>1122085.cms.txt</docno>
<text>
 
महामुंबई
 विवेक पंडित यांची शिवसेनेतून हकालपट्टी
[ Thursday, May 26, 2005  12:57:15 am]


म. टा. प्रतिनिधी

मुंबई : वसईत 'सामना'च्या विरोधात झालेल्या आंदोलनाला चिथावणी दिल्याबद्दल शिवसेनेचे ठाणे (ग्रामीण) जिल्हाप्रमुख विवेक पंडित यांची जिल्हाप्रमुख पदाबरोबरच शिवसेनेतूनही हकालपट्टी करण्याचे आदेश शिवसेनाप्रमुख बाळासाहेब ठाकरे यांनी बुधवारी दिले.

तथापि, आपणास पक्षातून काढून टाकल्याचे आदेश अद्याप मिळालेले नसल्याने आपण प्रतिक्रिया व्यक्त करणार नाही, असे पंडित यांनी सांगितले.

अपंग सेवा संस्थेच्या निमित्ताने निर्माण झालेल्या वादाबाबत 'सामना'ने वसईतील ख्रिश्चन धर्मगुरूंच्याविरोधात जोरदार टीका केली होती. 'सामना'च्या या भूमिकेबाबत वसईत स्थानिक शिवसैनिकांनीच आंदोलन छेडले होते व 'सामना'चे कार्यकारी संपादक संजय राऊत यांच्या पुतळ्याचे दहनही करण्यात आले होते. पंडित यांच्या प्रोत्साहनावरून हा प्रकार घडल्याची बातमी 'मातोश्री'वर पोहचली होती. याची गंभीर दखल घेत शिवसेनाप्रमुखांनी बुधवारी एका निवेदनाद्वारे पंडित यांची हकालपट्टी केली.

'वसईत सध्या दुदैर्वाने एक जातीयवाद जन्माला घातला जातोय. इतक्या खालच्या थराचे वाद शिवसेनेने कधीच घातले नाहीत. तेसुद्धा व्यक्तीगत पातळीवरचे. वसईतले जे दरिदी राजकारण असेल ते त्याचे त्यालाच लखलाभ असो! शिवसेनेला त्यात रस नाही, असे शिवसेनाप्रमुखांनी म्हटले आहे.

वसई सुकेळ्यांसाठी प्रसिद्ध. परंतु काही सुकलेली केळीसुद्धा आपले अविवेकी चाळे कसे करू शकतात, त्याचा अलीकडेच सुरू असलेला हा जातीयवादाचा इरसाल नमुना म्हणावा लागेल. विवेक पंडित हा मेहनती तरुण. त्याला विरोध असताना आणि मुख्य म्हणजे पक्षात तो नव्याने आला असतानाही त्याची शिवसेनेच्या ठाणे (ग्रामीण) जिल्हाप्रमुखपदी नेमणूक केली. परंतु दुदैर्वाने त्याला ती जबाबदारी पेलवलेली दिसत नाही. संघटन कुशलताही त्याच्याकडे दिसून आली नाही. उलट वैयक्तिक वाद चिवडण्यामध्येच त्याने आपला वेळ घालवायला सुरुवात केली, अशा शब्दांत शिवसेनाप्रमुखांनी पंडित यांच्यावर टीका केली आहे.

आमचे कार्यकारी संपादक संजय राऊत यांच्या पुतळ्याचे दहन, सामनाचा निषेध ही थेरं शिवसेनेत चालत नाहीत आणि शिवसैनिक ते सहन करू शकत नाही. अर्थात पंडितचा करता करविता धनी कोण, हे न समजण्याइतके आम्ही बुद्धू नाही! कोणाची नाती काय आहेत याच्याशी आम्हाला देणेघेणे नाही, असेही निवेदनात म्हटले आहे.

व्यक्तिगत स्वार्थापोटी ही नसती जातीय तेढीची लफडी शिवसेनेत नकोत. एक बिशप थॉमस डाबरे यांचे आणि त्या विवेक पंडितचे घनिष्ट संबंध असतील ते त्यांनाच लखलाभ असो. त्यांचे किटाळ शिवसेनेच्या आणि 'सामना'च्या अंगावर नको आणि म्हणून आज आम्ही कठोर निर्णय घेत आहोत. पंडितची केवळ पदावरूनच नव्हे तर शिवसेनेतूनही हकालपट्टी करण्यात आल्याचे शिवसेनाप्रमुखांनी स्पष्ट केले आहे.

'शिवसेनाप्रमुख बाळासाहेब ठाकरे यांनी योग्य निर्णय घेतला आहे. शिवसेनेमध्ये व्यक्तिगत सुडाच्या राजकारणाला कधीच महत्त्व दिले जात नाही. पक्षात शिस्तीला महत्त्व दिले जाते. 'सामना'तील विचार हा शिवसेनेचा, बाळासाहेबांचा आहे. त्यामुळे त्याविरोधात बेशिस्त वर्णन करणाऱ्यांना दिलेला धडा आहे, अशी प्रतिक्रिया सामनाचे कार्यकारी संपादक आणि शिवसेनेचे खासदार संजय राऊत यांनी पंडित यांच्या हकालपट्टीबाबत व्यक्त केली आहे.

 
</text>
</doc>
