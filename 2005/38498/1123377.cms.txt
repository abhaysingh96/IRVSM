<doc>
<docno>1123377.cms.txt</docno>
<text>
 
अग्रलेख
अनिवार्य हकालपट्टी
[ Thursday, May 26, 2005  09:13:00 pm]


शिवसेनाप्रमुख बाळासाहेब ठाकरे यांनी ठाणे जिल्ह्याच्या ग्रामीण भागाचे प्रमुख विवेक पंडित यांची पदावरूनच नव्हे, तर संघटनेतूनही हकालपट्टी केली असली तरी त्याचे आश्चर्य वाटण्याचे कारण नाही. किंबहुना गेल्या तीन-चार दिवसांत वसईत झालेल्या घटना पाहता त्यांची हकालपट्टी अनिवार्यच होती, असे म्हणता येईल.

विवेक पंडित यांच्या समर्थकांनी शिवसेनेचे मुखपत्र असलेल्या 'सामना' दैनिकाच्या निषेधाचे आधी फलक लावले, नंतर 'सामना'चे कार्यकारी संपादक असलेले शिवसेनेचे खासदार संजय राऊत यांचा पुतळा जाळला. असे प्रकार झाल्यानंतर विवेक पंडित यांच्यावर शिस्तभंगाची कारवाई होणार, हे स्पष्टच होते.

अन्य राजकीय पक्षांची आणि शिवसेनेची कार्यशैली यांच्यात जमीन-अस्मानाचे अंतर आहे. शिवसेनेमध्ये बाळासाहेब ठाकरे सांगतील, तीच पूर्वदिशा असते आणि 'सामना'मध्ये प्रसिद्ध होणारा मजकूर ही शिवसेनेची आणि सेनाप्रमुखांची भूमिका आहे, हे मानून तसे वागावे लागते. अन्य पक्षांप्रमाणे शिवसेनेत मतभेद जाहीरपणे तर सोडाच, पण खाजगीतही व्यक्त करायला वाव नसतो. अशा स्थितीत संघटनेच्या खासदाराचा पुतळा जाळणे वा संघटनेच्या मुखपत्राच्या निषेधाचे जाहीर फलक लावणे कसे खपवून घेतले जाणार?

आपण पूवीर्च्या समाजवादी पक्षात वा आताच्या काँग्रेसमध्ये नसून, शिवसेनेत आहोत, हे ओळखून त्या संघटनेची शिस्त पाळणे ही पंडित यांची जबाबदारी होती. पण सतत आ. हितेंद ठाकूर यांच्या विरोधात राजकारण करणाऱ्या पंडित यांनी शिवसैनिकांमार्फत संघटनेलाच वेठीला धरण्याचा प्रयत्न केला. वसईतील चर्चशी संबंधित संस्था आणि त्यांचे चालक यांच्यातील वाद जुनेच आहेत. त्या वादांशी सेनेचा वा पंडित यांचा संबंध असण्याचे काहीच कारण नव्हते. पण 'अपंग सेवा संस्थे'च्या एका कार्यक्रमाला चर्चचा हॉल नाकारण्यातून हा वाद उफाळून आला आणि हिंदुत्वाची भूमिका घेणाऱ्या शिवसेनेने व 'सामना'ने त्याला आपल्या नेहमीच्या पद्धतीने जातीयवादी वळण देऊन, त्याचा फायदा उचलण्याचा प्रयत्न केला.

त्यामुळे वसईमध्ये ख्रिस्ती व हिंदू यांच्यातील सलोख्याचे वातावरणच संपण्याची शक्यता होती. वसईतील शिवसेनेने चर्चमधील वादाचा फायदा उचलावा, अशीच दै. सामनाची इच्छा होती. पण समाजवादी चळवळीत वाढलेल्या आणि हितेंद ठाकूर यांना विरोध करण्यासाठी शिवसेनेमध्ये गेलेल्या विवेक पंडित यांना तसे करणे आणि वसईतील जातीय सलोखा संपविणे मान्य नव्हते. त्यामुळे संजय राऊत हे ठाकूर यांच्याशी असलेल्या मैत्रीखातर चर्चमधील वाद वाढविण्याचा प्रयत्न करीत असल्याचा आरोप विवेक पंडित यांनी केला. त्यात तथ्य असले तरी त्याची तक्रार त्यांनी शिवसेनाप्रमुखांकडे करायला हवी होती. त्याऐवजी त्यांनी भलताच मार्ग अवलंबला. विवेक पंडित शिवसेनेत गेल्यानंतर अनेक ख्रिस्ती मंडळी शिवसेनेचे काम करू लागली होती.

शिवाय त्या भागात लवकरच ग्रामपंचायतीच्या निवडणुका होणार असल्याने ख्रिस्ती मंडळींना दुखावू नये, असे पंडित यांना वाटत होते. त्यामुळे ख्रिस्ती मंडळींना आपल्या बाजूला ठेवण्यासाठी त्यांनी सामनाच्या आणि पर्यायाने शिवसेनेच्या विरोधात भूमिका घेतली. तसे करायचे, तर त्यांनी आधी संघटनेतून बाहेर पडायला हवे होते. ते फार काळ शिवसेनेत टिकून राहूच शकले नसते. ते तिथे गेले, तेव्हाच त्यांच्या सहकाऱ्यांना आश्चर्य वाटले होते. गेली अनेक वषेर् ते त्या पट्ट्यात आदिवासींमध्ये श्ामजीवी संघटना आणि 'विधायक संसद'च्या माध्यमातून काम करीत आहेत. या कामात त्यांना आ. ठाकूर यांच्यामुळे अडथळे येऊ लागल्याने त्यांनी ठाकूर यांनाच आपले लक्ष्य केले. ठाकूर यांना राष्ट्रवादी काँग्रेसच्या काही नेत्यांचा पाठिंबा असल्याने पंडित तिथे जाऊ शकत नव्हते. ते गेले काँग्रेसमध्ये.

पण काँग्रेसनेही ठाकूर यांना पूरक भूमिका घेतल्याने ते शिवसेनेत आले. अनेक वषेर् स्वयंसेवी कार्य करणाऱ्या कार्यर्कत्यांना राजकीय आकांक्षा असणे स्वाभाविक असते. तशी पंडित यांनाही होती. ती पूर्ण करण्यासाठी ठाकूर यांच्याशी लढण्याची ताकद केवळ शिवसेेनेकडेच आहे, हे ते ओळखून होते. पण 'सामना'ने कधीच ठाकूर यांच्याविरोधात भूमिका घेतलेली नाही, हे समजू शकले नाहीत. त्यामुळेच 'सामना'शी सामना म्हणजे शिवसेनाप्रमुखांनाच आव्हान हेही त्यांच्या ध्यानात आले नाही. वाद चर्चमध्ये आणि त्याचे पडसाद मात्र शिवसेनेमध्ये, असे गंमतीदार चित्र त्यामुळे पाहावयास मिळाले आहे. पंडित यापुढेही ठाकूर यांच्या विरोधात लढत राहतील. पण त्यांच्याबरोबर शिवसेना, भारतीय जनता पक्ष, काँग्रेस, राष्ट्रवादी काँग्रेस वा कोणताच राजकीय पक्ष नसेल. खरे तर हे पक्ष कधीच ठाकूर यांच्या विरोधात नव्हते.

त्यामुळे पंडित यांना पुढील लढाई एकट्यानेच लढावी लागणार आहे. मात्र दुसरीकडे पंडित यांच्या हकालपट्टीमुळे वसईतील उरलासुरला ख्रिस्ती समाजही आपल्यापासून दुरावला जाणार आहे, याची शिवसेनेला जाणीव असेलच.

 
</text>
</doc>
