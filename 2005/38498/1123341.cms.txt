<doc>
<docno>1123341.cms.txt</docno>
<text>
 
महाराष्ट्र
जांभूळ, फणस यंदा मुबलक
[ Thursday, May 26, 2005  08:34:40 pm]


कणकवली : कोकणातून यंदा मोठ्या प्रमाणात जांभळे निर्यात झाली असून व्यापाऱ्यांनी चांगला पैसा कमावला आहे. कोकमाचे उत्पादनही चांगले होते. आंबा कमी असला तरी चांगला पैसा देऊन गेला. काजू, कोकम बी व्यापार उत्तम राहिला. काजू बी कर्नाटक, केरळ, पाँडेचरी येथील कारखान्यांना मुबलक पाठवता आली. यावषीर् दर स्थिर राहिले त्यामुळे किरकोळ व्यापारी ते कारखानदार यांना चढउताराचा फटका बसला नाही.

जांभूळ टोपल्या भरणे, त्या टेंपोने मुंबई, सांगलीकडे पाठवणे हा आता स्थिर धंदा झाला आहे. खेड्यात मालखरेदी करून तो पंचक्रोशीत पॅकिंग करणे, गोणपाटाने बुट्टीचे तोंड शिवणे ही कामे करणारे हुशार तरूण तयार झाले आहेत. गोवा खाजगी बसचे सर्व टप जांभूळ बुट्टीने भरलेले असतात. त्यांना हे भाडे जास्त मिळते. टपावरील करंडीला 20 रुपये भाडे मिळते. जांभळे 15 रु. किलोने विकत घेऊन मुंबई, गुजराथला पाठवली जातात. तेथे ती 80 रु. किलोने खपतात.

दाक्षाच्या चौपट दर येऊनही जांभळाची लागवड नाही. शेतकऱ्याकडून जांभळे काढून घेणे हाच प्रकार आहे. करंड वळण्याची कामेही तेजीत आहेत. घाटावरील बुरूड कुटुंबे कळसुली, आकेरी अशा ठिकाणी राहतात. व्यापारी बरेच कोल्हापूरचे बागवान असतात. अडीचशे तीनशे रुपये करंडी ते घेतात. जांभळे खाण्यासाठी, मधुमेहावरील उपाय म्हणून जातात आणि त्याचबरोबर रंग, औषधे, मद्य यासाठीही जातात. आता आंबा झाडाप्रमाणे जांभूळ झाड फुले पाहून मागण्याचे घडत आहे. हा व्यापार लाखातून कोटीत गेला आहे. यावषीर् कोकम सरबत आणि कोकम बीचे उत्पन्न अधिक आहे. मात्र, कोकम लागवडही फारशी वाढत नाही. कलमे करण्याला कृषी विद्यापीठात यश मिळाले नाही त्यामुळे नवीन लागवड नाही. कोकम सोले 50 रु. किलोनेच खपतात. कोकम बीचे तेल हे अत्यंत घट्ट असते. ते पायाला मुठीयाल करून म्हणजे गोळा घेऊन घासले की पायाच्या उष्णतेने वितळते व अंगातील उष्णता कमी होते.

कोकम बीचा दर आज 50 ते 60 रु. किलो हवा होता. तो फक्त 20 ते 25 रु. इतकाच आहे. अत्यंत गुणकारी असे हे तेल चॉकलेट, लिपस्टिकच्या उत्पादनात वापरण्यासाठी परदेशात जाते. कोकम बीला शंभर टक्के निर्यातीची मागणी असून मुंबईत काही कंपन्या तेल काढतात. कोकणात कणकवली येथे एका गुजराथी कंपनीने स्थानिकांच्या सहकार्याने तेल काढून परदेशी पाठवले होते. पाचशे टन तेल काढता येईल अशी बी येथे होत आहे. अमेरिकन औषध कंपन्यांना कोकम तेलाची गरज आहे. येथे राजकीय कार्यकतेर् आंबा महोत्सव भरवतील पण वाया जाणाऱ्या फळाफुलाला हमी भाव आणि प्रक्रिया यांची सांगड घालण्याचे कामी लक्ष देणार नाहीत.

फणसाचेही अमाप पीक यावषीर् आले आहे. फणस गावी कमी खपतो. मुंबईला 70 ते 75 रु. येतात. फणस पोळीशिवाय अन्य काही प्रक्रिया होत नाही. वैभववाडी आदी रेल्वेस्थानकांवर जांभळे, करवंदे विकण्याचे काम चालते. करवंदे मिक्स लोणच्यात वापरली जातात. कोकणातील फळाफुलाला आलेली किंमत टिकवून ठेवण्याकडे पणन मंडळाचे आणखी लक्ष हवे आहे.

 
</text>
</doc>
