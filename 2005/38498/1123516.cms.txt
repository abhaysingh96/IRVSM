<doc>
<docno>1123516.cms.txt</docno>
<text>
 
महामुंबई
वीजमंडळाच्या अधिकाऱ्यांवर कारवाईची मागणी
[ Thursday, May 26, 2005  11:44:47 pm]


म. टा. वृत्तसेवा

ठाणे : वीज मंडळ कर्तव्यात कसूर करत असून, नुकसान करणाऱ्या अधिकाऱ्यांनर व्यक्तिगत जबाबदारी निश्चित करून कारवाई करावी, अशी मागणी ग्राहक पंचायतीचे अशोक पेंडसे यांनी वीज नियामक आयोगाच्या ठाण्यातील सुनावणीत गुरुवारी केली. आयोगाने कायद्यातील तरतूदीनुसार प्रयोगादाखल वीजमंडळाच्या कारभारावर लक्ष ठेवण्यासाठी काही शहरांमध्ये प्रशासक नेमावेत, अशी मागणीही त्यांनी केली.

वीज नियामक आयोगासमोर ठाण्यात लोडशेडिंगविषयी सुनावणी झाली. यावेळी आयोगाचे अध्यक्ष प्रमोद देव, सचिव ए. खान आणि सदस्य वेलनाथन उपस्थित होते. मुंबईसह कोकणातील सर्व जिल्ह्यातून अनेकांनी आयोगासमोर आपल्या हरकती आणि सूचना मांडल्या, तसेच लेखी निवेदनेही सादर केली.

ठाण्याचे आमदार एकनाथ शिंदे यांनी ठाण्यातील लोडशेडिंग त्वरित रद्द करण्याची मागणी केली. तसेच इलेक्ट्रॉनिक मीटरची सक्ती आणि अवाजवी वीजबिले थांबवण्याचीही मागणी त्यांनी निवेदनात नमूद कोली आहे. तसेच ठाणे सर्कलपैकी वीजगळतीचे प्रमाण मुंब्रा भागात 70 टक्के आहे, तर ठाणे शहरात अवघे 20 टक्के आहे. त्यामुळे मुंब्य्राचा ठाण्यावरील ओझे काढूून ठाणे शहरातील लोडशेडिंग रद्द करावे अशी मागणी शिवसेनेचे नगरसेवक अनिल सावे यांनी केली आहे.

ग्रामीण भागांत औषधे फ्रीजमध्ये टिकून राहण्यासाठी लोडशेडिंग सलग आठ तास न करता त्याची चार चार तासात विभागणी करावी, अशी मागणी भास्कर कानिटकर यांनी केली. तर पेणच्या सविता यांनी वीजटंचाईसाठी सर्वसामान्य जबाबदार नसून, पुढारी आणि अधिकाऱ्यांचे संगनमत कारणीभूत आहे, असा आरोप केला आहे.

 
</text>
</doc>
