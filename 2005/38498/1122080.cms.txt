<doc>
<docno>1122080.cms.txt</docno>
<text>
 
महामुंबई
पोलिसांच्या मारहाणीत हमालाचा मृत्यू
[ Thursday, May 26, 2005  12:54:20 am]


म. टा. प्रतिनिधी

मुंबई : मुंबई सेंट्रल रेल्वे पोलिस ठाण्यानजीक एका हमालाला बेदम मारहाण केल्याने त्याचा मृत्यू झाला असून याप्रकरणी नागपाडा पोलिसांनी रेल्वे सुरक्षा बलाच्या दोघा पोलिस शिपायांना अटक केली आहे.

फुटपाथवरच राहणारा विजय सिंग हा खासगी हमाल म्हणून काम करायचा. 23 मे रोजी रेल्वे सुरक्षा बलाच्या दोघा शिपायांनी त्याला ताब्यात घेऊन बरीच मारहाण केली. जबर जखमी झालेला सिंग उपचारासाठी नायर रुग्णालयात गेला होता. मात्र, बुधवारी सकाळी मुंबई संेट्रल रेल्वे पोलिस ठाण्याच्या गच्चीवर सिंगचा मृतदेह आढळून आल्याने गोंधळ उडाला.

या इमारतीच्या मागे एक शिडी असून बऱ्याचदा अंमली पदार्थांची नशा करणारे येथे निवाऱ्यासाठी येतात. सिंगच्या मित्राला सिंगचा मृतदेह दिसल्यावर त्याने पोलिसांना कळवले.

सामाजिक कार्यकर्ते सतीशकुमार पांडे यांनी सिंगचा मृत्यू पोलिसांच्या हाणामारीतूनच झाल्याचा दावा केला आहे. त्याच्याकडील 1600 रुपयांची रक्कम काढून घेतल्याने त्याने या पोलिसांना विरोध केला. त्यामुळे पोलिसांनी त्याला मुंबई सेंट्रलमधील कोठडीत नेले. तिथे त्याला बरीच मारहाण केली. त्यातच त्याचा मृत्यू झाल्याचा आरोपही पांडे यांनी केला.

नागपाडा पोलिसांनी खुनाचा गुन्हा दाखल करून संतोषकुमार राय आणि गोपालसिंग रतनलाल पठारिया या दोघा पोलिस शिपायांना अटक केली आहे. रेल्वे सुरक्षा बलाच्या अधिकाऱ्यांनी सिंगला अटक केली नव्हती वा ताब्यातही घेतले नव्हते. त्यामुळे त्याने नायरमधील डॉक्टरांना पोलिसांनी आपणास मारहाण केल्याचे का सांगितले याचा उलगडा होत नाही, असे मुंबई सेंट्रल रेल्वे पोलिस ठाण्याचे वरिष्ठ पोलिस निरीक्षक रामदास म्हात्रे म्हणाले.

 
</text>
</doc>
