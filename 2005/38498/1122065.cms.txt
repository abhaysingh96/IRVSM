<doc>
<docno>1122065.cms.txt</docno>
<text>
 
महामुंबई
 न्यायालयीन लढ्यास आजपासून सुरुवात
[ Thursday, May 26, 2005  12:32:40 am]


म. टा. प्रतिनिधी

मुंबई : राज्य वीज मंडळाचे विभाजन करण्याच्या राज्य सरकारच्या निर्णयाला मुंबई हायकोर्टात आव्हान देण्यात आले असून त्यावर गुरुवारी प्राथमिक सुनावणी होणार आहे.

या संदर्भात बुधवारी हे प्रकरण सुटीतील न्या. डी. जी. कणिर्क यांच्या कोर्टापुढे आले असता राज्य सरकार व अन्य प्रतिवादींना नोटिसा देण्याचे आदेश देत कोर्टाने गुरुवारी सुनावणी ठेवली. महाराष्ट्र राज्य वीज ग्राहक संघटनेचे अध्यक्ष प्रताप होगाडे, वीज मंडळ कामगार महासंघाचे उपाध्यक्ष ए. डी. गोलंदाज आदींनी जनहित याचिकेद्वारे या विभाजनाला आव्हान दिले आहे.

केंदाच्या वीज कायदा- 2003 नुसार राज्यांना विशिष्ट कालावधीत वीज मंडळांची पुनर्रचना करण्यास सांगण्यात आले आहे. त्यानुसार महाराष्ट्र सरकारने 9 जूनपर्यंत वीज मंडळाचे विभाजन करण्यात येईल, असे जाहीर केले आहे. नव्या वीज कायद्यातील कलम 131 अंतर्गत वीज मंडळाचे विभाजन करण्यात येत असून हे कलमच घटनाबाह्य असल्याने ते रद्द करण्यात यावे, तसेच नव्या कायद्यामुळे खाजगी कंपन्यांना बरेच अधिकार मिळणार असल्याने 'सेवा' याऐवजी 'व्यापारी' दृष्टीकोनच यापुढे लक्षात घेतला जाईल, त्यामुळे शहरी भागांना वीज पुरवठा सुरळीत राहताना ग्रामीण भाग मात्र अंधारात राहील, असे अर्जदारांचे म्हणणे आहे. हे लक्षात घेऊन विभाजनाचा निर्णय व त्यासंबंधातील सर्व कागदपत्रे सरकारने कोर्टापुढे सादर करावी आणि याचिकेवर अंतिम सुनावणी होईपर्यंत वीज मंडळाचे विभाजन अमलात आणण्यास कोर्टाने मनाई करावी, अशी विनंती अर्जदारांनी केली आहे.

वीज मंडळ विभाजनाचा निर्णय सहा महिने लांबणीवर टाकण्याची मागणी मंडळातील विविध कर्मचारी संघटनांनीही केली आहे. कर्मचारी संघटनांनी मंगळवारी ऊर्जामंत्री दिलीप वळसे पाटील यांची भेट घेतली. मंडळाच्या विभाजनाच्या प्रश्ानबरोबरच कर्मचाऱ्यांची वेतनवाढ तसेच त्यांच्या निवृत्तीवेतनाच्या प्रश्ानवर यावेळी चर्चा झाल्याचे पाटील यांनी सांगितले. या बैठकीला सबॉडिर्नेट इंजिनिअर्स असोसिएशनचे अध्यक्ष नारायण चव्हाण, इलेक्ट्रिसिटी वर्कर्स फेडरेशनचे कार्याध्यक्ष मोहन शर्मा, वीज कामगार महासंघाचे सरचिटणीस विलास झोडगेवार, कामगार सेनेचे सरचिटणीस राजन भानुशाली, ग्रज्युएट इंजिनिअर्स असोसिएशनचे संजय जोशी आदी उपस्थित होते.

 
</text>
</doc>
