<doc>
<docno>1122881.cms.txt</docno>
<text>
 
महामुंबई
प्रामाणिक वीजग्राहकांवर अन्याय का?
[ Thursday, May 26, 2005  03:50:47 pm]


श्री.वा. नेलेर्कर

ठाणे : वीज नियामक मंडळाचे सदस्य शुक्रवारी ठाण्यास भेट देणार असून 'लोडशेडिंग'बाबत रहिवाशांचं म्हणणं ऐकून घेणार आहेत. मंुबई हायकोर्टाच्या नागपूर बेंचने महाराष्ट्र हा मंडळाला सर्वत्र समान लोडशेडिंग करावयाचे आदेश दिले आहेत. त्यावर हायकोर्टाने वीज नियामक मंडळाशी चर्चा करून याबाबत निर्णय घेण्याचे आदेश दिले आहेत. वेबसाइटवरून मिळालेल्या माहितीवरून असे लक्षात येते की नियामक मंडळाने ज्यांची वीजेची गळती 30 टक्के आहे अशा सर्कल्सना लोडशेडिंगमधून सूट देण्याची योजना आखली आहे.

पण या गळतीचे प्रमाण ठरवताना जे निष्कर्ष आधारभूत म्हणून घेतले आहेत ते आक्षेपार्ह आहेत, अशी प्रतिक्रीया व्यक्त होत आहे.

गळतीचं प्रमाण ठरवताना एलटी लॉस, ग्राहक वीज बिल भरतात त्याची टक्केवारी, कर्मचाऱ्यांनी बिल देयके बनवण्याची टक्केवारी यावर आधारित सूत्र तयार केलं आहे. या सूत्रानुसार ज्या मंडळाचं (सर्कल) गळतीचं प्रमाण 30 टक्क्यांपेक्षा कमी आहे अशांना लोडशेडिंगमधून वगळण्याचं ठरवलं आहे. यापैकी एलटी लॉसेसवर आधारित प्रमाण काढणं चुकीचं वाटतं. त्याचं एक कारण असे की मंडळाकडे एचटी (उच्च दाब) व एलटी (लघु दाब) लॉस वेगवेगळे काढण्यासाठी यंत्रणा नाही. दुसरं कारण असं की एलटी लॉस काढताना एकूण युनिटमधून एचटी ग्राहकांनी वापरलेलं युनिट वजा केले आहेत. एचटी ग्राहकांवर कुठलीही वीजगळती नाही हे वीजमंडळाने गृहित धरले असा याचा अर्थ असून ते अन्यायकारक आहे. शिवाय वहन गळती (ट्रान्समिशन लॉसेस) आणि रोहित्राची किमान पाच टक्के असलेली गळती याची नोंद यामध्ये घेण्यात आलेली नाही.

एचटी ग्राहकांमध्ये अजिबात चोरी होत नाही असे मंडळाचा एक तरी उच्च तांत्रिक अधिकारी छातीवर हात ठेवून सांगू शकतो का, बऱ्याच हॉटेल व्यावसायिकांनी व ज्यांची 67 एचपीपेक्षा कमी वापर होता अशा ग्राहकांनी वीजदरात मिळत असलेल्या सवलतीमुळे एचटी ग्राहकांमध्ये समावेश करून घेतला आहे. या सर्व ग्राहकांचा वीजपुरवठा एलटी वितरणातून होत आहे. त्यामध्ये अजिबात गळती नाही, असं गृहित धरणं केवळ भाबडेपणाचं ठरेल. वीजमंडळाने त्यामुळे एचटी गळतीसह हे सूत्र निर्धारित करावं आणि वाटल्यास 30 टक्क्यांऐवजी 25 टक्के हे प्रमाण लोडशेडिंगमधून सूट देण्यासाठी निश्चित करावं. ते न्यायाचं होईल, असंही म्हटलं जातं.

मंडळाला एलटी वीजगळतीवरच आधारित सूट द्यावयाची असल्यास त्याची अमलबजावणी सर्कलऐवजी विभागीय पातळीवर (डिव्हिजन) करणं इष्ट ठरेल. त्यामुळे ज्या विभागात वीजचोरी अधिक तिथे लोडशेडिंग करता येईल. ते उचित ठरेल. ज्या विभागात वीजगळतीचं व चोरीचं प्रमाण कमी व नगण्य आहे, अशा प्रामाणिक ग्राहकांना लोडशेडिंगसाठी वेठीला धरणं केवळ अन्यायाचं होईल.

वीज मंडळाला ठाणे सर्कलमध्ये वागळे इस्टेट, ठाणे, मुलुंड, भांडुप आणि कळवा हे विभाग येतात. वीजमंडळाच्या तक्त्यानुसार ठाणे सर्कलची वीजगळती 32 टक्के आहे. पण एलटी वीजगळतीनुसार वागळे इस्टेट 31.46 टक्के ठाणे 20.38 टक्के, मुलुंड 20.96 टक्के, भांडुप 26.26 टक्के आणि कळवा 45.16 टक्के असं वीजगळतीचं प्रमाण आहे. कळवा विभागात मंुब्रा- कौसा भाग येतो. तिथल्या वीजगळतीचं प्रमाण कमी आहे. वीज बिलं भरण्याची टक्केवारी चांगली आहे. तरीही ठाण्याला लोडशेडिंगला सामोरं जाण्याची वेळ यावी, हे अन्यायकारक होईल.

 
</text>
</doc>
