<doc>
<docno>1160162.cms.txt</docno>
<text>
 
प्रगती फास्ट
नकाशाचा शोध कुठे घ्यायचा?
[ Monday, July 04, 2005  06:36:48 pm]


भूगोलाच्या विद्यार्थ्यांपासून पर्यटकांपर्यंत नकाशाशिवाय यांचं काम होतच नाही. त्यात माकेर्टमध्ये उपलब्ध असलेल्या नकाशात हवी ती अचूक माहिती मिळेलच असंही नसतं. तुम्हालाही नकाशा कुठे शोधायचा, असा प्रश्न पडला असेल, तर इण्टरनेटवरच्या काही वेबसाइट्स नक्कीच मदत करू शकतील.

शाळा, कॉलेजच्या पुस्तकात, डायरी, प्लानरमध्ये हमखास भारताचा किंवा जगाचा नकाशा आढळतो. भूगोल विषयाचा अभ्यास करणाऱ्यांसाठी तर नकाशा हे अतिशय महत्त्वाचं अभ्यासाचं माध्यम असतं. शाळेत भूगोलाचा अभ्यास करताना नकाशाला असणारे मार्क्स मिळवण्यासाठी खूप अभ्यास करावा लागतो. त्या वेळी कधीकधी नकाशा नकोसा वाटतो. पण काही विद्याथीर् मात्र नकाशाकडे मजेशीर आणि माहितीत भर घालणारा खेळ म्हणून पाहतात. नकाशात एखादा देश, शहर, नदी शोधून दाखवणं, त्यांना आव्हानात्मक वाटतं.

अशा तऱ्हेने विद्यार्थ्यांपासून पर्यटकांपर्यंत कारण काहीही असो नकाशाची गरज सगळ्यांनाच असते. पण हवा असणारा नेमका नकाशा मिळणार कसा? माकेर्ट, पुस्तकात उपलब्ध असणारे नकाशे हवी असणारी अचूक माहिती देत नाहीत. त्यामुळे तुमच्या आवडत्या ठिकाणाचा नकाशात शोध घेण्याऐवजी नकाशाच शोधायला निघावं लागतं. पण ही नकाशांची दुनिया फार दूर नाही.

इण्टरनेटच्या मदतीने फक्त 222.द्वड्डश्चह्यश्ाद्घद्बठ्ठस्त्रद्बड्ड.ष्श्ाद्व या वेबसाइटला भेट द्यावी लागेल. नकाशा आणि माहितीचा सुमारे सहा हजार पानी मजकूर इथे उपलब्ध आहे. होम पेजवर कॅटेगरीप्रमाणे तुम्हाला नकाशे पाहता येतील. यात राज्य, जिल्हा, शहर, स्पोर्ट्स, ट्रॅव्हल, सीटी रिसोर्सेस, ट्रान्सपोर्ट यासारख्या वेगवेगळ्या कॅटेगरीचा समावेश आहे.

ट्रान्सपोर्ट सेक्शनमध्ये रेल्वे, जल, हवाई मार्गांचे नकाशे मिळतात. यातील सीटी रोड गाइड्स या लिंकवर क्लिक केलंत, की भारतातील अंतर्गत वाहतुकीच्या मार्गांचा नकाशा मिळतो. उदा. 'मुंबई-पणजी' यावर क्लिक केल्यानंतर तुम्हाला मार्ग, किलोमीटर, त्यावरची काही महत्त्वाची शहरं यांची माहिती मिळते. एण्टरटेन्मेण्ट कॅटेगरीत सिनेमा हॉल्स, अम्युझमेण्ट पार्क, सिनेमा प्रोडक्शन सेण्टर आदींची माहिती उपलब्ध आहे. अर्थातच ही माहिती नकाशांच्या माध्यमातून उपलब्ध होते. ट्रेकर्स आणि पर्यटकांना 'ट्रॅव्हल टू इंडिया मॅप्स' कॅटेगरीमधून मार्गदर्शन मिळेल.

' इंडिया इन्फमेर्शन इन टेक्स्ट' या कॅटेगरीत तुम्हाला जॉब आऊटसोसिर्ंग, राज्य आणि अॅडव्हेंचर स्पोर्ट्सवर काही चांगले लेख वाचायला मिळतील. यात नकाशा आणि मजकूर या स्वरूपात विषयांशी परिचय करून दिला आहे. 'डिस्कव्हर इंडिया'मध्ये तुम्हाला भारताचा इतिहास, लोकसंख्या, इण्डस्ट्रिअल सेक्टर याबद्दल जास्तीतजास्त माहिती मिळेल. 'इंडिया फ्लॅग'वर क्लिक केल्यानंतर तुम्हाला राष्ट्रध्वज, भारतीय उत्सव आदींची परिचय करून देणारी माहिती मिळते. होम पेजवर तुमचा इमेल आयडी दिला की वेबसाइटवर होणारे नवीन बदल, उपलब्ध नकाशे याचा वृत्तान्त कळवला जातो. वेबसाइटवर उपलब्ध असलेल्या नकाशांचे प्रिण्ट्स घेता येतील.

वेबसाइटवर काही सेकंदात हवी असलेली माहिती शोधून देणारं 'युटिलिटीज' सेक्शन आहे. यात दोन शहरातील अंतर, हायवे, पिन कोड, एसटीडी कोड, सीटी रोड्स यांची माहिती मिळते. तुम्हाला हवा असलेला नकाशा शोधूनही मिळाला नाही तर मात्र 'सजेस्ट अ मॅप'वर क्लिक करा. तुमच्या सूचनांची दखल तात्काळ घेतली जाते.

नावावरून वेबसाइट फक्त भारतीय नकाशांपुरती मर्यादित वाटते. पण प्रत्यक्षात इथे जगाचे नकाशेही उपलब्ध आहेत. 'र्वल्ड पोलिटिकल मॅप' कॅटेगरीत तुम्हाला हवा असणारा नकाशा नक्कीच मिळतो. यात होम पेजप्रमाणे काही कॅटेगरी आहेत. त्यामुळे शोध घेणं सोपं जातं. याव्यतिरिक्त इण्टरनेटवर नकाशांची माहिती देणाऱ्या हजारो साइट्स आहेत. तिथे नकाशा, रोचक माहिती, गेम्स, फोटो यांची रेलचेल आहे. त्यामुळे नकाशाचा शोध घ्यायला फारसं दूर जायची आवश्यकता नाही.

कांचन हरमलकर

 
</text>
</doc>
