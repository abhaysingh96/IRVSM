<doc>
<docno>1160307.cms.txt</docno>
<text>
 
लेख
न्यायाधीशांवर अंकुश
[ Monday, July 04, 2005  09:20:02 pm]


ज्येष्ठ कायदेपंडित व माजी केंदीय कायदा मंत्री राम जेठमलानी यांनी सुप्रीम कोर्टाच्या काही न्यायाधीशांच्या बौद्धिक कुवतीबद्दल शंका व्यक्त करून नुकतीच खळबळ उडवून दिली होती. त्यापाठोपाठ आता भ्रष्ट व संशयास्पद न्यायाधीशांविरुद्ध कारवाई करण्याची तरतूद असणारे विधेयकच आणण्यात येत असल्याची चर्चा सुरू झाली आहे. हे लक्षात घेता न्याययंत्रणाही लवकरच टीकेच्या कक्षेत येणार असल्याचे स्पष्ट होत आहे.

न्याययंत्रणा आणि त्याच्या न्यायाधीशांबद्दल जनमानसात आजही बरीच भीती असून बेअदबीची कारवाई नको, म्हणून सहसा कुणी या यंत्रणेवर उघडपणे टीका करीत नाही. मात्र आता रीतसर कायद्याचे संरक्षणच मिळणार असल्याने मोकळेपणे बोलण्याचे धाडस बरेचजण करू लागतील, अशी अपेक्षा करता येईल.

या संदर्भात न्यायाधीश (चौकशी) विधेयक, 2005 याचा मसुदा व त्यामधील तरतुदींवर नजर टाकल्यास अनेक बाबी लक्षात येतील. हे विधेयक प्रामुख्याने सुप्रीम कोर्ट आणि हायकोर्ट न्यायाधीशांवर नियंत्रण ठेवण्यासाठी आहे. एखाद्या न्यायाधीशाविरुद्ध जर कुणी तक्रार केली, तर अशा न्यायाधीशाविरुद्ध चौकशी सुरू करण्याचे अधिकार या विधेयकानुसार मिळणार आहेत. यासाठीच राष्ट्रीय न्यायिक मंडळ (नॅशनल ज्युडिशियल कौन्सिल) ही यंत्रणा स्थापन करण्याची तरतूद या विधेयकात करण्यात आली आहे. या विधेयकातील काही मुद्दे असे आहेत- एखाद्या न्यायाधीशाची हायकोर्ट अथवा सुप्रीम कोर्टात नियुक्ती झाल्यानंतर त्याला त्याची मालमत्ता, दायित्वे आणि त्याचे हितसंबंध यांची माहिती जाहीर करावी लागणार आहे. हे कौन्सिल पाच सदस्यांचे असणार असून सरन्यायाधीश हे त्याचे प्रमुख असतील. त्याशिवाय सुप्रीम कोर्टाचे दोन आणि हायकोर्टाचे दोन ज्येष्ठ न्यायाधीश या पॅनेलमध्ये असतील. या कौन्सिलला दिवाणी न्यायालयाप्रमाणे अधिकार असणार असून त्याला चौकशी रेकॉर्ड मागविण्याचे व चौकशी करण्यासाठी तपास यंत्रणेचे सहकार्य घेण्याचे अधिकार असतील.

सुप्रीम कोर्ट अथवा हायकोर्टाच्या एखाद्या न्यायाधीशाविरुद्ध तक्रार असली तर ही कौन्सिल त्या तक्रारीत किती तथ्यांश आहे याची शहानिशा करेल. त्यात काही संशयास्पद आढळल्यास त्याची चौकशी करण्यात येईल. मात्र राज्यसभा सभापतींकडून अथवा लोकसभा अध्यक्षांकडून एखाद्या न्यायाधीशाविरुद्ध महाभियोगाची नोटिस आल्यास तिची शहानिशा केली जाणार नाही. तथापि राज्यसभा सभापतींच्या नोटिशीला 50 खासदार तर लोकसभा अध्यक्षांच्या नोटिशीला 100 खासदारांच्या स्वाक्षरीचा पाठिंबा असणे आवश्यक आहे. या नोटिशीनंतर संबंधित न्यायाधीशाची चौक शी केली जाईल. चौकशीअंती कौन्सिल अशा न्यायाधीशाविरुद्ध आरोप निश्चित करील व त्याची माहिती न्यायाधीशांना देण्यात येऊन त्यांना बचावासाठी पुरेशी संधी देण्यात येईल. तथापि चौकशी चालू असताना संबंधित न्यायाधीशाकडे कोणतेही न्यायालयीन काम देण्यात येणार नाही. तसेच तक्रार करणाऱ्याविरुद्ध बेअदबीची कारवाई करता येणार नाही. या तरतुदींकडे पाहता न्याययंत्रणा पारदर्शक करण्यासाठी त्या अधिक प्रभावी ठरतील असे म्हटल्यास गैर नाही.

सुप्रीम कोर्टाचे न्यायमूतीर् एन. संतोष एन. हेगडे हे नुकतेच निवृत्त झाले. त्यांना या प्रस्तावित ज्युुडिशियल कौन्सिलबद्दल विचारण्यात आले असता त्यांनी दिलेले मत अधिक महत्त्वाचे आहे. त्यांच्या मते एखाद्या न्यायाधीशाच्या कार्यक्षमतेबद्दल जर कौन्सिलने शंका व्यक्त केली तर अशा न्यायाधीशावर संसदेत महाभियोग न आणताच राष्ट्रपतींनी त्यास सेवामुक्त करणे आवश्यक आहे. यावरून न्याययंत्रणा पारदशीर् व्हावी अशी प्रामाणिक इच्छाच दिसून येते. याअगोदरही सुप्रीम कोर्टाचे माजी सरन्यायाधीश आदर्श सेन आनंद यांनीही न्याययंत्रणेला बाह्यशक्तीपेक्षा अंतर्गत शक्तींचा खरा धोका असल्याचे मत व्यक्त केले होते.

हायकोर्ट व सुप्रीम कोर्टाच्या न्यायाधीशांची नियुक्ती ही घटनात्मक नियुक्ती असून त्यांना पदावरून दूर करतानाही त्यांच्याविरुद्ध संसदेत महाभियोग आणण्याचे बंधन आहे. हा मुद्दा लक्षात घेता अशा महाभियोगातसुद्धा सत्ताधारी व विरोधक यांचे राजकारण आड येते. त्यामुळेच संशयास्पद वर्तन असणाऱ्या न्यायाधीशाला जर राजकीय मंडळींची सहानुभूती असली तर त्याच्यावर महाभियोग मंजूर होणे अवघड आहे. न्या. रामस्वामी यांच्यावर आणण्यात आलेला महाभियोग अशाचप्रकारे बारगळला होता. या प्रकारामुळेच ज्युडिशियल कौन्सिल हा पर्याय अधिक विश्वासार्ह बनू शकेल. आता संसदेत याविषयीचे विधेयक मंजूर झाल्यानंतर त्याची अंमलबजावणी केव्हा सुरू होते, याकडे वकील मंडळींचे लक्ष लागले आहे. त्यामुळे बेअदबीच्या कारवाईची नाहक भीतीही दूर होऊ शकेल.

सुरेशचंद वैद्य

 
</text>
</doc>
