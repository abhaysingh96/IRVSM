<doc>
<docno>1160169.cms.txt</docno>
<text>
 
रंगनाद
इसका जादू चलेगा!
[ Monday, July 04, 2005  06:40:16 pm]


प्रेम कशात दडलेलं असतं, या प्रश्नाच्या उत्तराचा शोध सुरूच असतो. 'लव्ह अॅट र्फस्ट साइट' असं खरंच काही असतं का, अशा न उलगडणाऱ्या गोष्टींचा ऊहापोह 'सुयोग'च्या आगामी 'जादू तेरी नजर' या नाटकात केलेला आहे. दमदार टीम हे या नाटकाचं शक्तीस्थान! रत्नाकर मतकरी यांच्या दमदार लेखणीतून साकारलेल्या या नाटकात प्रशांत दामले, सतीश तारे, संदीप पाठक या कलाकारांंना एकत्रित आणून नाटकाचा एक आगळावेगळा प्रयोग बांधण्याचं काम करत आहेत दिग्दर्शक मंगेश कदम!

सध्या नाटकाच्या तालमीही जोरात चालू आहेत. येत्या 20 जुलै रोजी या नाटकाचा शुभारंभ होतोय. यासंदर्भात अधिक माहिती देताना मंगेश कदम म्हणाले की, 'सुयोग'च्या प्रत्येक अमेरिका दौऱ्यात सुधीर भटांनी आम्हाला ऑपेरा दाखवला. तो पाहून बाहेर पडल्यानंतर नेहमीच एक भारलेपण असायचं. असं काहीतरी भारावून जाणारं काहीतरी करायला हवं, असं सारखं वाटत राहायचं! पण हे सारं शिवाजी मंदिरच्या रंगमंचावर सादर करता यायला हवं ही खटपट कुठेतरी मनात होती. ते आता प्रत्यक्षात अवतरतंय. या नाटकात अनुभवी कलावंतांबरोबरच युवा कलाकारांचाही समावेश करण्यात आला आहे. त्यामुळे या नाटकाला एक यंग लूक आहे.

' जादू तेरी नजर' या नावातूनच नाटकाचा गाभा उलगडत जातो. प्रेम नजरेत असतं का, यावर केलेलं हे विनोदी मंथन आहे. ही कहाणी एका डॉक्टरची, त्याच्या कम्पाऊण्डरची आणि त्याच्याभोवती असणाऱ्या जोडप्यांची आहे. प्रेमाची महती सांगताना त्याची खिल्ली उडवणारा विरोधाभासी कॅनव्हास या नाटकात रंगवला जातो.

या नाटकाचं संगीत एक नवा ट्रेण्ड मराठी नाटकांत रुजवेल. अशोक पत्की यांनी दिलेल्या या संगीतात एकाही भारतीय वाद्याचा समावेश नाहीए. त्यामुळे त्यावर पाश्चिमात्य संगीताचा प्रभाव आहे, हे वेगळं सांगण्याची आवश्यकता नाही.

थोर नाटककार विल्यम शेक्सपिअर यांना मानाचा मुजरा करणारा हा वेगळ्या धाटणीचा प्रयोग अनुभवलाच पाहिजे.

अमित भंडारी

 
</text>
</doc>
