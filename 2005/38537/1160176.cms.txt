<doc>
<docno>1160176.cms.txt</docno>
<text>
 
महामुंबई
महत्त्वाकांक्षेची अपंगत्वावर मात!
[ Monday, July 04, 2005  06:48:58 pm]


श्री.वा. नेलेर्कर

ठाणे : पाचव्या वर्षी आलेलं अंधत्व आणि त्यामुळे अवयवांवर झालेला विपरीत परिणाम यांच्यावर केवळ जिद्द, मेहनत आणि महत्त्वाकांक्षेच्या बळावर मात करून इथल्या सिद्धी सुहास देसाई हिने शालान्त परीक्षेत अपूर्व यश मिळवलं आहे. तिने 86.66 टक्के गुण तर मिळवले शिवाय अपंग विद्यार्थ्यांमध्ये मराठी माध्यमात ती राज्यात सर्वप्रथम आली आहे. इथल्या शिवसमर्थ विद्यालयाची ती विद्यार्थींनी आहे.

सिद्धीला औषधाच्या रिअॅक्शनमुळे शंभर टक्के अंधत्व आलं. एवढंच नव्हे तर अश्रुग्रंथी जळून डोळ्यांना एक प्रकारचा कोरडेपणा आला. तोंडाचा व जबड्याचा ओलावा नष्ट झाला. त्यामुळे हाडांवरती परिणाम होऊन पाय दुखू लागले. त्यामुळे दात ठिसूळ होऊन घास चावण्याचा प्रकारही बंद झाला. अंगातली प्रतिकारशक्ती कमी झाली. तशातच साडेतीन वर्षांची असताना पितृछत्र हरपला. या पार्श्वभूमीवर तिच्या यशाच मोल उठून दिसणार आहे.

गणित 75 पैकी 74, संस्कृत 100 पैकी 92, इंग्रजी 100 पैकी 86, मराठी 100 पैकी 81 समाजशास्त्र 150 पैकी 135, विज्ञान 150 पैकी 134 आणि संगीत 75 पैकी 47 असे गुण तिने शालान्त परीक्षेत मिळवले आहेत. अपंग संज्ञेमध्ये अंधत्व आणि बहिरेपणा या दोन गोष्टी शिक्षणाच्या दृष्टीने अत्यंत गंभीर मानल्या जातात. वाचन, लेखन, प्रश्नपत्रिका सोडवणं, उजळणी, पाठांतर आदी सर्व गोष्टींसाठी विद्यार्थ्यांचा कस लागत असतो. या पार्श्वभूमीवर सिद्धी देसाईचा निकाल डोळस असल्याची प्रतिक्रिया व्यक्त होत आहे.

दहावीची परीक्षा तिने लेखनिकांच्या सहाय्याने दिली. शर्वरी जोशी तेजस चव्हाण आणि वैदेही धारकर या तिघा विद्यार्थ्यांनी परीक्षेमध्ये तिच्या लेखनिकाचे (रायटर) काम केलं. सिद्धीने प्रश्नांची तोंडाने सांगितलेली उत्तरे या तिन्ही विद्यार्थ्यांनी अचूक लिहिली. त्यामुळे माझ्या यशात या तिघांचा मोठा वाटा आहे, असं सिद्धीने सांगितलं.

सिद्धीची आई सुस्मिता देसाई या शिवसमर्थ विद्यालयातच इंग्रजी आणि इतिहासाच्या शिक्षिका आहेत. त्यांनी सांगितलं, की शाळेचे मुख्याध्यापक सर्व शिक्षक व शिक्षिका यांचा सिद्धीच्या यशात सहभाग आहे. सस्वती सेकंडरी स्कूलच्या शिक्षिका नंदिनी बवेर् यांचं मार्गदर्शन आणि प्रोत्साहन यांचाही तिच्या यशात मोठा वाटा आहे. नॅब संस्थेने तिला सर्वतोपरी सहाय्य केलं. शैक्षणिक साहित्य, शालान्त मंडळाशी संपर्क ठेवून विषयांची निवड करण्यासाठी मदत, रस्त्यावरून चालताना दिलेला आधार, स्वयंपाक शिकवण्यासाठी मदत आदी गोष्टींचा त्यात समावेश आहे.

सिद्धीने अकरावीसाठी रुईया कॉलेजात प्रवेश घेतला असून पुढे प्रशासकीय सेवेत शिरण्याची महत्वाकांक्षा ती बाळगून आहे. रुईया कॉलेजात स्वतंत्र ब्लाइण्ड सेल, त्यांच्यासाठी असलेली कम्पुयटर रूम, वाचनालय आदी उपयुक्त गोष्टी असल्याने तिथे प्रवेशासाठी अर्ज भरला आहे. प्रवास करताना आणि जगात वावरताना तिने आत्मनिर्भर व्हावं हाही तिथे प्रवेश घेण्याचा हेतून असल्याचं तिच्या आईने सांगितलं. वयाच्या पाचव्या वर्षांपासून अंधत्व येऊनही तिने नववीपर्यंत पहिला क्रमांक कधी सोडला नाही.

 
</text>
</doc>
