<doc>
<docno>1160164.cms.txt</docno>
<text>
 
कला
इलाची शाळा
[ Monday, July 04, 2005  06:37:30 pm]


स्ट्रगल न करता यश मिळत नाही, या मतावर इला अरुण खूप ठाम आहेत. म्हणूनच सोनीवरच्या फेम गुरुकुल या नव्या टॅलेण्ट हंटची जबाबदारी सांभाळत असताना त्या हेडमिस्ट्रेसप्रमाणे कडक शिस्तीच्या बनल्या आहेत. (हातात फक्त पट्टीच घेणं बाकी आहे!) या कार्यक्रमात सहभागी होणाऱ्या प्रत्येकाने संगीत ही साधना आहे हे समजून घेणं अत्यंत आवश्यक आहे, याबाबत त्या खूप आग्रही आहेत. इला अरुण सध्या मेहनती आणि गुणी गायक बनवण्यात गर्क आहेत!

' प्रसिद्धी, लोकप्रियता प्रत्येकाला हवी असते. पण म्हणून काय, आल्याआल्या तुम्ही लता मंगेशकर किंवा अलका याज्ञिक होणार आहात का? स्वप्नं बघण्यात काहीच गैर नाही. ती पूर्ण होण्यासाठी वाट्टेल ते प्रयत्न करण्याची तयारी मात्र असायला हवी...' इला अरूण नेहमीच्या थाटात सांगत असते. सोनीच्या 'फेम गुरुकुल' या टॅलण्ट हण्टची हेडमिस्ट्रेस होण्याची नवी जबाबदारी इलाने स्वीकारली आहे. भावी गीतकार, संगीतकार आणि गायक तयार करण्याच्या प्रेरणेने तिला आता पुरतं झपाटून टाकलंय.

सोमवार ते गुरुवार रात्री साडेआठ आणि शुक्रवारी रात्री आठ वाजता प्रसारित होणाऱ्या 'फेम गुरुकुल'मध्ये इलाचं संगीत विद्यालय सुरू झालंय. या नव्या संकल्पनेबद्दल ती म्हणते, 'म्युझिक वर्कशॉप का घेत नाही, असं मला नेहमी विचारलं जायचं. इच्छा असूनही तो योग जुळून आला नव्हता. आता 'फेम गुरुकुल'च्या निमित्ताने विद्यार्थ्यांना उत्तम प्रशिक्षण देता येईल. आपल्या देशात टॅलण्टची कमतरता नाही. उणीव असेलच, तर ती योग्य मार्गदर्शनात! संगीत ही एक साधना आहे, हे विद्यार्थ्यांना समजावून देणारा प्रशिक्षक मिळणं आवश्यक आहे.'

' या क्षेत्रात येण्याआधीच ग्लॅमर, स्टारडमचं या मुलांना वेड असतं. त्या नादात मेहनतीकडे दुर्लक्ष होण्याची शक्यता असते. असं होऊ नये, यासाठी मी प्रयत्न करणार आहे. मुलांना आपल्या क्षमतेबरोबरच कमतरताही ओळखता आली पाहिजे. ती ओळखता आली, तरच त्यावर मात करणं शक्य होऊ शकेल. काहींचा गळा खूप चांगला असतो, पण संकोच वाटल्याने ते पुढे यायला घाबरतात. ऑडिशनच्या वेळी माझं लक्ष वेधून घेणाऱ्या बंगालच्या कस्तुरीचं असंच झालं. उत्तम गळा असूनही केवळ स्टेज फिअरमुळे ती मागे राहिली. अशा मुलांना मी तयार करणार आहे. इण्डस्ट्रीमध्ये कसं वागायचं, याचं प्रशिक्षण देणार आहे. संगीताची लहानशी बैठक असो किंवा चित्रपटासाठी पार्श्वगायन, शो बिझनेसमध्ये वावरण्यासाठी प्रेझेण्टेशनही चांगलं असावं लागतं. माझ्या अनुभवातून या मुलांनी काहीतरी शिकावं, अशी माझी इच्छा आहे.'

इलाच्या या शाळेत अत्यंत कडक शिस्तीचं शिक्षण घ्यावं लागेल. ऑडिशन्स घेतानाच तिची शिस्त मुलांना दिसून आली होती. या कार्यक्रमात खास 'इला अरूण टच' असणारा शिस्तीचा बडगा पाहायला मिळेल, असं ती स्वत:च म्हणते. मुलांना शिकवताना तिला आपला स्ट्रगलचा काळ आठवतोय. ती म्हणते, 'माझ्यावेळी 'फेम गुरुकुल'सारखे कार्यक्रम नव्हते. प्लॅटफॉर्म मिळण्यासाठी मला अशा कार्यक्रमाचा उपयोग झाला असता. मला आयतं काहीच मिळालं नाही. दूरदर्शनवर शो करत होते. सुभाष घईंचं लक्ष माझ्याकडे वेधलं आणि बॉलिवूडमध्ये संधी मिळाली. मी कधीही दबावाखाली काम केलं नाही. कोणाची नक्कल केली नाही. ओरिजिनल आवाज हेच माझं बलस्थान ठरलं. आज माझी कॉपी करणारे गायक तयार झालेत.'

' फेम गुरुकुल'साठी चौदा बेस्ट स्पर्धक तयार करण्याची प्रक्रिया तिच्यासाठी खूप एक्सायटिंग ठरली. इलाच्या शाळेतले हे चौदा स्पर्धक आता एकमेकांच्या विरुद्ध स्पधेर्त उतरतील. त्यातील नंबर वनची निवड सर्वात शेवटी प्रेक्षकच करतील. या माध्यमातून भारतीय संगीत क्षेत्रात गुणी आणि मेहनती मुलांचा समावेश होऊ शकेल. एका अथीर् ही इलाने दिलेल्या शिक्षणाचीच परीक्षा असेल. इलाचं सिलॅबस किती परफेक्ट होतं, हे लवकरच कळेल.

श्वेता प्रधान

 
</text>
</doc>
