<doc>
<docno>1160252.cms.txt</docno>
<text>
 
सगुण-निर्गुण
गुरूपदेशाचे वेगळेपण
[ Monday, July 04, 2005  08:28:10 pm]


।। श्रीमन्महागणाधिपतये नम:।।

महाराष्ट्रातील संतपंचकात श्रीसमर्थ रामदासस्वामींचे वेगळेपण कोणकोणत्या गोष्टीतून विशेष प्रकर्षाने दिसते त्याचा आपण विचार करीत आहोत. या संतपंचकापैकी प्रत्येकाला जे गुरू भेटले ते सुद्धा वेगवेगळ्या मार्गाने.

ज्ञानेश्वरमाऊलीचे गुरू त्यांचे ज्येष्ठ बंधू निवृत्तिनाथमहाराज हेच. नवनाथांतील श्रेष्ठ योगीराज गहिनीनाथ यांचेकडून निवृत्तिनाथांना गुरुपदेश मिळाला. मायपित्यांसह ही सर्व भावंडे त्र्यंबकेश्वरच्या ब्रह्मागिरीस प्रदक्षिणा घालीत असताना निवृत्तिनाथ चुकून वेगळ्याच वाटेला लागले आणि तिथेच त्यांना गहिनीनाथांचा अनुग्रह लाभला. अशा प्रकारे प्रत्यक्ष गहिनीनाथ हे ज्ञानेश्वरांचे परमगुरू होत. ज्ञानेश्वरांची गुरुभक्ती प्रखर होती. नामदेवांना लौकिक गुरू नव्हताच. संत गोराकुंभार यांनी मुक्ताबाईंच्या सांगण्यावरून त्यांची परीक्षा घेतली म्हणजे त्यांचे 'मडके' योग्यप्रकारे भाजले आहे का नाही ते पाहिले. नामदेवांनी गुरू केलेला नाही, म्हणून त्यांचे मडके कच्चे आहे, याकरिता त्यांना गुरू करण्याचा उपदेश केला गेला, ही कथा सर्वश्रुत आहे. त्यानंतर नामदेवांनी जो गुरू केला त्यांचे नांव विसोबा खेचर. एकनाथमहाराज हे मात्र गुरूपरंपरेचे अध्यात्ममार्गातले श्रेष्ठ अधिकारी. महापुरुष जनार्दनस्वामी हे नाथांचे गुरू. जसे एकनाथ, तसे जनार्दन स्वामींचे एकूण बारा शिष्य होते आणि त्याकाळच्या गुरूपरंपरेप्रमाणे ते सर्व शिष्य त्यांच्या घरी राहूनच अध्ययन करीत असत. तुकोबांना गुरुपदेश स्वप्नात मिळाला. त्याविषयीचा तुकोबांचा अभंग प्रसिद्ध आहे. बाबाजी चैतन्य, सांगितले नाम। मंत्र दिला राम। कृष्ण हरी।। असे तुकोबा सांगतात.

समर्थांना गुरुपदेश मिळाला त्याची कथा विलक्षण आहे. समर्थांचे वडील सूर्याजीपंत हे मुमुक्षूंना गुरुपदेश देत असत. त्यांच्या निर्याणानंतर ही परंपरा समर्थांचे वडीलबंधू श्रेष्ठ यांनी पुढे चालविली. ते त्यांच्याकडे येणाऱ्यांना गुरुपदेश देत असत. आपले वडीलबंधूच गुरुमंत्र देतात म्हणून आपणही त्यांच्याकडून गुरुपदेश घ्यावा असे नारायणाला म्हणजे बालपणीच्या समर्थांना वाटले. त्यांनी वडीलबंधूंकडे गुरुपदेश घेण्याची आपली इच्छा प्रकट केली. त्यावेळी समर्थांचे बालवय, समर्थांच्या वागण्यासवरण्यात विशेष जाणवणारा हूडपणा ध्यानांत घेऊन वडीलबंधूंनी म्हणजे श्रेष्ठांनी त्यांना सांगितले, 'आधी हा हूडपणा कमी कर, मग उपासनेकडे वळ.' हे ऐकून लहानग्या नारायणाला राग आला. तो उठला आणि सरळ नजीकच्या मंदिरात जाऊन बसला. मंदिरात बसल्या बसल्याच त्याला झोप लागली. झोपेत प्रत्यक्ष रामचंदांनी त्यांना गुरूमंत्र दिला असे त्यांच्या चरित्रात म्हटले आहे. समर्थांनी प्रत्यक्ष रामचंदांकडून मंत्र घेतला आणि त्याच मंत्राचा पुढे टाकळीला तेरा कोटी जप केला असेही चरित्रात नमूद आहे. टाकळीला ज्या ठिकाणी समर्थांनी हे अनुष्ठान चालविले आणि रोज नियमाने प्रचंड संख्येने साष्टांग नमस्कार घातले ही जागा आजही पाहता येते.

सांगण्याचा मुद्दा असा की, या संतपंचकांपैकी प्रत्येकाला वेगवेगळ्या पद्धतीने, वेगवेगळ्या मार्गाने गुरुपदेश मिळाला. सर्वसाधारणपणे परमार्थात आपण असे समजतो की, शिष्य आणि गुरू यांची भेट झाली आणि गुरूंनी शिष्यावर अनुग्रह केला. ही अशी भेट पूर्वसुकृतानेच होऊ शकते अशीही श्रद्धा आहे. शिष्याला गुरू शोधावा लागत नाही, गुरूच शिष्य शोधत येत असतो असाही समज आहे. पण महाराष्ट्राच्या परमार्थवितानात तेजस्वी तारे असलेले हे पाच संत मात्र एकदम वेगळे आहेत. त्यातल्या कोणाही एकाला दुसऱ्याप्रमाणे गुरूमंत्र मिळालेला नाही आणि ही गोष्ट लक्षात घेण्यासारखी आहे.

कोणी म्हणेल समर्थांना आणि तुकोबांना दोघांनाही स्वप्नातच गुरुमंत्र मिळाला मग या दोघांत साम्य कसे नाही? साम्य नाही याचे कारण असे की, तुकोबांना मिळालेला गुरुमंत्र त्यामानाने अलीकडेच होऊन गेलेल्या कोणा सद्गुरूंनी दिलेला होता. तर समर्थ रामदासस्वामींना मिळालेला गुरुमंत्र हा प्रत्यक्ष प्रभुरामचंदांनीच दिला होता. या विषयांत आख्यायिका आणखीही तपशील सांगते. पण मुख्यत: पूर्वजांकडून मिळालेला अनुग्रह आणि प्रत्यक्ष देवतेकडून मिळालेला अनुग्रह हा फरक उरतोच. शिवाय प्रभुरामचंदांनी समर्थांना स्वप्नात दिलेला मंत्र हा 'श्रीराम जयराम जय जय राम।' हा प्रभूरामचंदांचाच त्रयोदशाक्षरी मंत्र आहे. इथे कोणाला श्रेष्ठ आणि कोणाला कनिष्ठ मानावयाचे नाही. प्रत्येकाचा मार्ग वेगळा हाच मुद्दा स्पष्ट करावयाचा आहे. कारण असे सहसा घडत नाही. परंपरेतला गुरूच उपदेश देतो म्हणून हे वेगळेपण सांगितले. तसे म्हणाल तर ज्ञानोबा, नामदेव, एकनाथ आणि तुकोबा हे वारकरी सांप्रदायातील. या सर्वांचे इष्ट दैवत विठ्ठल पंढरपूरचा पांडुरंग. समर्थांनी उपास्य दैवत म्हणून प्रभुरामचंदांची भक्ती वाढविली आणि एक वेगळा सांप्रदाय महाराष्ट्रात स्थापिला. वेगळ्या वाटेने जाणाऱ्यांची वाट नेहमीच पुढच्या पिढ्या चोखळतात असे नाही. पण समर्थ सांप्रदाय मात्र गेली पावणे चारशे वषेर् या महाराष्ट्रात अखंडपणे नांदतो आहे.

जयंत साळगावकर

 
</text>
</doc>
