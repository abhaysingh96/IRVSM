<doc>
<docno>1160179.cms.txt</docno>
<text>
 
महामुंबई: मुंबई टाइम्स
त्या मुलींचं कौतुक केलं स्वप्नसुंदरीने!
[ Monday, July 04, 2005  06:52:01 pm]


मुंबई टाइम्स टीम

सौंदर्याच्या व्याख्येत चटकन फिट होणारी ती जादूई दुनियेतील परी वाटते. सडपातळ असणाऱ्या या गौरांगनेचं हास्य समोरच्याला आपलंसं करून घेणारं असून जखमेवर अलगद फुंकर मारण्याची कोमलता तिच्यात असल्याचं पटकन लक्षात येतं. अशी ही अलिसा मिलानो मुंबईत आली काय आणि तिचं निगवीर् हास्य अनेक अनाथ, दु:खी, कष्टी मुलींना उमेद देऊन गेलं काय! अमेरिकन टीव्हीस्टार असणारी अॅलिसा नुसतीच अभिनय, प्रसिद्धी मिळवण्यापुरता स्वत:ला मर्यादित ठेवणारी नाही.

उलट समाजाचा विचार करणारी अलिसा 'युनिसेफची अॅम्बसेडर' म्हणून जगभर फिरतेय. त्याच दौऱ्याचा भाग म्हणजे तिने मुंबईसह भारतातील विविध ठिकाणी दिलेल्या भेटी.

नुकतीच तिने आशियातील सर्वात मोठी झोपडपट्टी म्हणून ओळखल्या जाणाऱ्या धारावीतील किशोरी अॅडोल्सण्ट एम्पॉवरमेण्ट प्रकल्पाला भेट दिली. लहान वयातच कठोर संघर्ष करत मानाने जगण्यासाठी धडपडणाऱ्या किशोरींची तिची भेट झाली. परदेशातील कोणातरी स्वप्नसुंदरीशी संवाद साधायला येणार म्हणून सज्ज झालेल्या या मुलींनी तिचं उत्साहाने स्वागत केलं. आतापर्यंत झालेल्या स्वागतापेक्षा या मुलींनी केलेल्या स्वागताने अलिसा सुखावली, नंतर तिने गप्पा मारण्यास सुरुवात केल्यावर त्यांच्यात काही काळातच अनोखे बंध निर्माण झाले. यानंतर बोलताना तिने लहान वयातच संघर्ष करणाऱ्या मुलींचं खरंच कौतुक करायला हवं, असे उद्गार तिने काढले. त्यांच्या आत्मविश्वास, चांगुलपणावरील विश्वास, काहीतरी चांगलं करण्याची मानसिकता यांनी मी भारावून गेल्याची तिची प्रतिक्रिया खूप काही सांगणारी आहे. याशिवाय या मुलींना केवळ स्वत:ची प्रगती साधायची नसून शेकडो-हजारो मुलींनाही आपल्यासोबत घेऊन जायची आस असल्याचं आपल्या लक्षात आल्याचं अलिसाने सांगितलं.

युनिसेफची ब्रॅण्ड अॅम्बेसेडर म्हणून अलिसा 2003 पासून कार्यरत आहे. तिने सर्वात पहिल्यांदा 2004 साली अंगोल्यात एचआयव्ही/एड्सचा मुलांवरील होणारा परिणाम पाहण्यासाठी भेट दिली. त्यानंतर विविध देशांना भेटी देण्यास प्रारंभ झाला. याच मोहिमेचा भाग म्हणून अलिसा प्रथमच भारतात आली. त्सुनामीच्या प्रलंयानंतर शेकडो मुलं अनाथ झाली. त्यांच्या परिस्थितीचा आढावा घेण्यासाठी भारतदौरा आखण्यात आला होता. तिने दक्षिणेतील कुडलूर जिल्ह्यातील चिन्नूर पुडेपुट्टी गावाला भेट दिली.

 
</text>
</doc>
