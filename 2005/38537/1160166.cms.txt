<doc>
<docno>1160166.cms.txt</docno>
<text>
 
छोटा पडदा
ते 500दिवस
[ Monday, July 04, 2005  06:39:10 pm]


अदिती सारंगधरच्या आयुष्यातील टनिर्ंग पॉइण्ट म्हणजे अर्थातच 'वादळवाट'. तिच्या चेहऱ्याला खऱ्या अर्थाने ओळख मिळवून देणारी ही सीरिअल. 'वादळवाट'च्या रमाने अदितीच्या वैयक्तिक आणि व्यावसायिक जीवनावर मोठा प्रभाव टाकला आहे. 'या सीरिअलचे पाचशे भाग म्हणजे पाचशे दिवस वेगळं आयुष्य जगल्याचा अनुभव,'असं ती म्हणते.

' माझ्या करिअरचा टनिर्ंग पॉइण्ट कोणता, या प्रश्नाचं उत्तर अगदी सर्वांना जे वाटतं, तेच आहे. 'वादळवाट' सीरिअलमधल्या रमाची भूमिका मिळणं हेच ते महत्त्वाचं वळण.' आज पाचशे भागांची यशस्वी वाटचाल पूर्ण केलेल्या 'वादळवाट'ची रमा अर्थात, अदिती सारंगधर सांगत होती.

' वादळवाट'च्या आधी रुईयात असताना केलेल्या मंजुळाच्या भूमिकेने मी लोकांच्या लक्षात राहिले होते. पण खऱ्या अर्थाने माझ्या नावाला, चेहऱ्याला, व्यक्तिमत्त्वाला ओळख मिळाली, ती रमामुळे. निर्माते शशांक सोळंकी यांनी माझ्यावर दाखवलेला हा विश्वास टनिर्ंग पॉइण्टच नाही का? 'वादळवाट'च्या सुरुवातीच्या भागातील रमा, आत्ताची रमा आणि ती साकारणारी मी यांत निश्चित फरक पडला आहे. या भूमिकेमुळे माझ्या व्यक्तिमत्त्वातही फरक पडला. एक अभिनेत्री म्हणून मी प्रगल्भ होण्याचं श्रेय 'वादळवाट'ला आहे.'

' छोट्या प्रसंगांपासून ते मोठ्या प्रसंगांपर्यंत एक व्यक्तिरेखा म्हणून रमाचा विचार करणं, व्यक्तिरेखेचा अभ्यास करणं हे यातूनच विकसित होत गेलं. कल्याणला राहणारी मी, याच सीरिअलमुळे तर मंुबईकर झाले. सुरुवातीला अंधेरी, बोरिवलीतील ओळखीच्या कुटुंबात वास्तव्य करायचे. पण 'वादळवाट'ने आथिर्क स्थैर्यही मिळवून दिलं. आज मी स्वत:च्या घरात वास्तव्य करत आहे.'

' रमाच्या भूमिकेचा प्रभाव माझ्या वैयक्तिक आयुष्यावरही पडला आहेच. या इण्डस्ट्रीतील माणसं ओळखायची कशी, हे समजलं. 'वादळवाट'च्या निमित्ताने माझं नातं जोडलं गेलं, ते चौधरी कुटुंबाशी. झी मराठीची लोकप्रियता साऱ्या महाराष्ट्रात आहे. त्यामुळे मी साकारत असलेली रमा घराघरात पोहोचली. आज बाहेर कुठे जात असताना मला बघितल्यावर चार लोक थांबतात, भूमिकेबद्दल कॉम्प्लिमेण्ट्स देतात. एक अभिनेत्री म्हणून आदराची वागणूक देतात, अभिनंदन करतात. खूप बरं वाटतं तेव्हा! या सीरिअलने मला स्वावलंबी बनवलं आहे. सीरिअलचे पाचशे भाग मला पाचशे दिवस जगल्याचा अनुभव देणारे ठरले.'

' अकल्पित', 'नाथा पुरे आता' हे चित्रपट, 'गेट सेट गो' हा कार्यक्रम, 'चारचौघी' सीरिअल ही प्रोजेक्ट्स मिळण्यात 'वादळवाट'चा सिंहाचा वाटा आहे.'

वैयक्तिक आयुष्यातल्या टनिर्ंग पॉइण्टविषयी विचारल्यावर अदिती म्हणाली, 'असा नेमका एक टनिर्ंग पॉइण्ट आठवणं कठीण आहे. कारण प्रत्येकाच्याच वैयक्तिक आयुष्यात छोटे-छोटे टनिर्ंग पॉइण्ट्स येतात. मी टीवायला असतानाच 'मंजुळा' केलं. त्यानंतर परीक्षा अगदी तोंडावर असल्याने अभ्यास फारसा तयार नव्हता. त्यामुळे मी एक वर्ष ड्रॉप घेण्याच्या विचारात होते. परीक्षेला फक्त दहा दिवस उरले होते. 'परीक्षेला बसून काय व्हायचं ते होवो, पण अजूनही तू अभ्यास करून चांगले मार्क्स मिळवू शकतेस,' असं आईवडील म्हणाले. मी त्यांचं ऐकलं. शेवटचे दहा दिवस खूप अभ्यास केला. वर्गात मी सुरुवातीपासून लक्ष दिलं होतं. अभ्यासाची सवय होती. त्यामुळे या दहा दिवसांच्या अभ्यासावरही मी र्फस्ट क्लास मिळवला. आईबाबांनी सांगितलेली वाक्यं ही टनिर्ंग पॉइण्ट होती. इतकंच काय, दहावीपर्यंत मराठी माध्यमात शिकलेली मी, बाबांच्या सांगण्यावरून रुईयात दाखल झाले. रुईया कॉलेजची ती पाच वर्षं, त्या एक्स्ट्रा करिक्युलर अॅक्टिविटीज, संभाषण कौशल्य सुधारणं, इंग्रजी आत्मविश्वासाने बोलायला मदत करणारे रुईयातील मित्र-मैत्रिणी आणि माझ्या कलागुणांना व्यासपीठ देणारं रुईया हे सर्व माझ्या आयुष्यातले टनिर्ंग पॉइण्ट्सच आहेत.'

गणेश आचवल

 
</text>
</doc>
