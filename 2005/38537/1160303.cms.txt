<doc>
<docno>1160303.cms.txt</docno>
<text>
 
अर्थव्यवहार
आणखी नवा उच्चांक!
[ Monday, July 04, 2005  09:16:21 pm]


मुंबई (म. टा. बाजार प्रतिनिधी) : आंतरराष्ट्रीय बाजारात उतरलेल्या खनिज तेलाच्या किमती, भाववाढीचा घटलेला दर आणि देशभरात झालेल्या दमदार पावसाने सोमवारी गुंतवणूकदारांचा उत्साह वाढविला. दलाल व परकीय गुंतवणूकदारांनी केलेल्या भरभरून खरेदीमुळे सोमवारी मुंबई शेअर बाजाराच्या 'सेन्सेक्स'ने 7277.31 अंशांचा आजवरचा नवा उच्चांक प्रस्थापित केला. शुक्रवारच्या 7210.77 अंशांच्या तुलनेत त्यात 66.54 अंशांची घसघशीत वाढ झाली.

सोमवारी शेअर बाजार सुरू झाल्यानंतर तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा 'सेन्सेक्स' प्रारंभी 7186.74 अंशांवर होता. त्यानंतर सेन्सेक्स'ने आजवरच्या 7284.41 अंशांच्या उच्चांकाला स्पर्श करून शेवटी तो 7277.31 अंशांवर बंद झाला. शुक्रवारी निदेर्शांक 16.92 अंशांनी वधारला होता.

' सेन्सेक्स'ने 7284.41 अंशाला स्पर्श केल्यानंतर दलालांनी सावध पवित्रा स्वीकारून नफारुपी विक्री केली. शेअर बाजारातील तेजीमुळे गेल्या सहा महिन्यांत 100 नव्या परकीय वित्तसंस्थांची 'सेबी'कडे नोंदणी झाली आहे.

 
</text>
</doc>
