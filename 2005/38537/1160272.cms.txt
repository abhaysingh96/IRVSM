<doc>
<docno>1160272.cms.txt</docno>
<text>
 
महामुंबई
मुंबई नव्हे बॉम्बेच!
[ Monday, July 04, 2005  08:43:42 pm]


मुंबई (म. टा. प्रतिनिधी) : 'बॉम्बे'चे 'मुंबई' असे नामकरण झाल्यामुळे मराठी माणूस सुखावला, पण 'इंटरनॅशल एअर ट्रान्सपोर्ट असोसिएशन' (आयटा) या विमान कंपन्यांच्या शिखर संघटनेला मात्र 'मुंबई' या नावाचे वावडे असावे असे दिसते. या संघटनेच्या आडमुठ्या धोरणामुळे जगभरातील विमान कंपन्या मंुबईचा उल्लेख बॉम्बे असाच करत आहेत. त्यामुळे बोर्डिंग पासवर मुंबईएवजी बॉम्बेच झळकल्याचे दिसते.

इंडियन एअरलाइन्ससारखी सरकारी मालकीची विमान कंपनीही मंुबईचे पुन्हा बॉम्बे करण्यात आघाडीवर आहे की काय, अशी शंका निर्माण झाली आहे. 'मंुबई' या नावाला मान्यता नसल्याची बाब उघडकीस आली ती इंडियन एअरलान्सचे दिल्ली येथील महाव्यवस्थापक के. एल. चंडोलिया यांनी शिवसेना आमदार अरविंद सावंत यांना लिहिलेल्या माफीपत्रामुळे!

सावंत 12 जून रोजी इंडियन एअरलान्सच्या सी-630 विमानाने बंगलोर-नागपूर-मंुबई असा प्रवास करणार होते. विमानतळावर देण्यात आलेल्या बोडिर्ंग पासवर 'बॉम्बे' असा उल्लेख होता. सावंत यांनी यासंदर्भात विमानतळ व्यवस्थापकांना जाब विचारला. सर्वत्र 'बॉम्बे'चे मंुबई झाले असताना भारतीय कंपनीने तसा उल्लेख का केला नाही, अशी त्यांनी विचारणा केली.

यासंदर्भात इंडियन एअरलाइन्सने नुकतेच सावंत यांना पत्र पाठवून दिलगिरी व्यक्त करून चूक झाल्याचे मान्य केले. पण एअरलाइन्सन स्टेशनरी आणि इतर कार्यालयीन पत्रव्यवहारात 'मंुबई' असाच उल्लेख होतो, अशी पुस्तीही जोडली.

' आयटा' या संघटनेने जगभरातील विमान कंपन्यांनी मंुबईचा उल्लेख 'बॉम्बे'च करावा, असा आदेश दिल्यामुळे पासवर तसे प्रिंट केले जाते, असे सांगून हात झटकण्याचा प्रयत्नही चंडोलिया यांनी केला.

 
</text>
</doc>
