<doc>
<docno>1160416.cms.txt</docno>
<text>
 
महामुंबई
डीए कमी झाल्यामुळे पगारदारांना फटका
[ Monday, July 04, 2005  11:50:46 pm]


म. टा. प्रतिनिधी

मुंबई : बाजारातील वस्तूंचे दर कायम असताना बदलणाऱ्या महागाई भत्त्याच्या निदेर्शांकात मात्र थेट 153 अंकांनी घट दाखविण्यात आल्यामुळे गिरणी कामगार, बेस्ट, एसटी येथील कामगार-कर्मचाऱ्यांच्या जुलैच्या पगारात 600 ते 800 रुपयांनी कपात होण्याची शक्यता आहे. यामुळे संतापाची लाट उसळली आहे.

महागाई निदेर्शांकाशी निगडित महागाई भत्ता मिळणाऱ्या कामगारांना याचा फटका बसणार आहे. मुंबई औद्यागिक संबंध कायदा लागू असलेल्या गिरण्या, बेस्ट, एसटी तसेच सहकारी बँका या उद्योगांमध्ये अशाप्रकारे महागाई भत्ता देण्यात येतो. महागाई निदेर्शांकच घटल्यामुळे या कामगारांच्या जुलैच्या पगारात कपात होणार आहे. त्याचबरोबर जे कामगार या महिन्यात निवृत्ती स्वीकारतील त्यांना मिळणाऱ्या ग्रॅच्युईटीच्या रकमेतही सुमारे दहा हजार रुपयांनी तर जे स्वेच्छानिवृत्ती स्वीकारतील त्यांना मिळणाऱ्या भरपाईच्या रकमेत तब्बल 50 हजार रुपयांनी कपात होऊ शकेल, असे राष्ट्रीय मिल मजदूर संघाचे अध्यक्ष सचिन अहीर यांनी सांगितले.

गिरणी कामगारांना स्वेच्छानिवृत्ती देण्यात येत असल्यामुळे त्यांना मोठा फटका बसण्याची शक्यता आहे. त्यामुळे या कामगारांमध्ये संतापाची लाट उसळली आहे. बाजारातील वस्तूंचे दर कमी झालेले नसताना महागाई निदेर्शांकात एवढी घट कशी होऊ शकते, असा सवाल करून भाव बाजारात जाऊन पाहण्याऐवजी कार्यालयात बसून अंदाजाने लिहिले जात असल्यामुळे हा प्रकार घडला असल्याचा आरोप त्यांनी केला.

याबाबत सोमवारी राष्ट्रीय मिल मजदूर संघाच्या शिष्टमंडळाने कामगार आयुक्तांच्या कार्यालयात धडक देऊन कामगार अधिकारी आर. एस. दिवेकर यांना घेराव घातला होता. कामगार मंत्री गणेश नाईक यांचीही भेट घेणार असून त्यातून मार्ग न निघाल्यास कामगार रस्त्यावर उतरतील, असा इशाराही अहीर यांनी दिला.

 
</text>
</doc>
