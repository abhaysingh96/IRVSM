<doc>
<docno>1160173.cms.txt</docno>
<text>
 
महामुंबई
प्रवेश गुन्हेगारी विश्वात
[ Monday, July 04, 2005  06:45:57 pm]


खबऱ्याने दिलेल्या माहितीवरून नालासोपारा पोलिसांनी नितीन रिबेरोला संशयित म्हणून ताब्यात घेतलं. त्याने दिलेली जबानी धक्कादायकच होती. माफिया टोळी मोठ्या आणि प्रतिष्ठीत व्यक्तीच्या खुनासाठी सावज म्हणून तरुणांनाच कसं हुडकून काढतात. गुन्हेगारीशी ओळख नसलेली पण हौसेमौजेखातर झटपट पैसा कमवण्याच्या नादात कोणतंही कृत्य करण्यास तयार असणारी मुलं त्यांच्या जाळ्यात कशी ओढली जातात. प्रसंगी त्या तरुणांचा परराज्यात गुन्हा करण्यासाठी वापर करून पोलिसांना गुंगारा कसा दिला जातो, अशा अनेक प्रश्नांचा उकल नितीन रिबेरोच्या अटकेने झाला.

नालासोपारा पोलिस स्टेशनचे इन्स्पेक्टर नितीन ठाकरे यांच्याकडे खबऱ्यांची फौजच असल्याने तपासकाम अनेकदा वेगाने होतं. अशाच एके दिवशी खबऱ्याने शहरात एका खुनप्रकरणात फरारी असलेला संशयित येत असल्याची माहिती ठाकरे यांना दिली. ठाकरे यांनी इन्स्पेक्टर बाजीराव भोसले यांच्यामार्फत ही बाब उपअधीक्षक डॉ. महेश पाटील यांच्या कानावर घातली. त्यानंतर सापळा रचण्यात आला. भरदुपारी तुळींज परिसरात एका मारुती गाडीतून आलेल्या नितीन रिबेरोला अटक करण्यात आली. त्यावेळी त्याच्याजवळ रिव्हॉल्वरही आढळून आलं. त्यामुळे हा सराईत गुन्हेगार असल्याचं पोलिसांच्या नजरेतून सुटलं नाही. त्यानंतर केलेल्या तपासात नितीन धक्कादायक माहिती दिल्याने नालासोपारा पोलिसही हादरले.

गेल्या वषीर्च्या सप्टेंबर महिन्यात राजकोटमधील भाजपचे युवा नेते विनोद शिंगडा यांच्या खून झाल्याने खळबळ उडाली होती. खूनानंतर पोलिसांनी मारुती गाडी जप्त केली होती. त्यात सापडलेल्या मोबाइलवरून खूनाचा उलगडा झाला होता. या प्रकरणी रणजी क्रिकेटपटू नरेंद सिंग यांच्यासह एका आमदारालाही अटक झाली होती. नरेंद सिंग यांच्या भावाचा राजकीय वैमनस्यातून खून झाला होता. तो विनोद शिंगडा यांनीच घडवून आणल्याचा नरेंद सिंग यांना संशय होता. म्हणूनच नरेंद सिंग यांनी भावाच्या खूनाचा बदला घेण्याचा पण केला होता. त्याचाच एक भाग म्हणून नरेंद सिंग यांना ठार मारण्यासाठी दोन कोटी रुपयांची सुपारी दिली होती. त्या खुनासाठी वसई-विरारमधील गुंडांचा वापर करण्यात

आला होता.

रणजीपटू नरेंद सिंग आणि विरारमधील कैलाश पटेल यांच्या क्रिकेटमुळे मैत्री झाली होती. नरेंद सिंग राजकोटमधील मोठं प्रस्थ. नरेंद सिंग यांचा भाऊ राजकोटच्या राजकारणातील बडी आसामी. त्यांचा भाजपचा युवा नेता विनोद शिंगाडा यांच्याशी राजकीय वैमनस्य होतं. त्यातूनच नरेंद सिंग यांच्या भावाचा खून झाला. हा खून विनोद शिंगाडानेच केल्याचा नरेंद सिंग यांना संशय होता. म्हणूनच शिंगाडा यांचा काटा काढण्याचा निश्चय सिंग यांनी केला. विनोदला कसं मारायचा याचा कट त्यांचा मनात शिजत असतानाच कैलाश त्यांच्या मदतीला धावून आला. खूनासाठी स्थानिक माणसाचा वापर केल्यास तो उघड होण्याची भीती होती. म्हणून बाहेरचे मारेकरी आणण्याचं ठरलं. त्याची जबाबदारी कैलाशने उचलली. विनोदच्या खुनासाठी दोन कोटींची सुपारी ठरली. कैलाशने सूत्र हलवण्यास सुरुवात केली. नालासोपारा इथंं राहणारा गुरु नावाचा गँगस्टर कैलाशचा मित्र होता. मुंबईत अनेक पोलिस ठाण्यांमधे गुरुच्या नावावर गंभीर गुन्ह्यांची नोंद आहे. तोही या कामासाठी तयार झाला. विनोदच्या खूनासाठी आणखी एकाची निवड करण्यात आली. नितीन रिबेरो त्याचं नाव. गुन्हेगारी विश्वात नव्यानेच प्रवेश करू पाहणारा तरुण. गुन्हेगारी विश्वाचा मोह आणि मौजेमेजेसाठी झटपट पैसा कमवण्याचं स्वप्न पाहणारा नितीन वसईत तामतलाव इथं चायनीजची गाडी चालवायचा. कैलाश वसईत क्रिकेट खेळायला जायचा. त्यातून त्या दोघांची ओळख झाली. नितीन डॅशिंग असल्याने कैलाशने विनोदच्या खूनासाठी त्याचा वापर करण्याचं ठरवलं.

कैलाश, गुरु आणि नितीन यांनी विनोदच्या खुनाची आखणी केली. त्यासाठी एक महिना ते तिघेही राजकोटमधील एका हॉटेलमध्ये थांबले होते. ठरलेल्या दिवशी त्यांनी विनोद शिंगडाचा खून केला. पण खुनात वापरलेली एक गाडी राजकोट पोलिसांच्या हाती लागली. त्यात असलेल्या मोबाइलवरून खूनाचे धागेदोरेही उलगडले. त्यानंतर राजकोट पोलिसांनी रणजीपटू नरेंद सिंग यांच्यासह एका आमदाराला अटक केली. त्यामुळे गुजरातमध्ये खळबळ उडाली होती. नंतर गुजरात पोलिसांनी कैलाश पटेलला विरार इथून अटक केली. तर मुंबई पोलिसांनी गुरुला अटक केली. नितीन मात्र पोलिसांना हुलकावणी देत फिरत होता. राजकोट पोलिसांचं पथक अनेक वेळा नितीनला पकडण्यासाठी वसईत येऊन गेलं होतं. पण नितीन त्यांच्या हाती लागत नव्हता. नितीन ठाकरे यांना खबऱ्याने दिलेल्या माहितीवरून नितीन नालासोपारा पोलिसांच्या हाती लागला.

शशी करपे

 
</text>
</doc>
