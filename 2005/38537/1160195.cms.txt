<doc>
<docno>1160195.cms.txt</docno>
<text>
 
धावते जग
निषेधार्हच!
[ Monday, July 04, 2005  07:19:43 pm]


सत्ता हाती आली की डोक्यात हवा जाते, सदसद्विवेकबुद्धी अडगळीत टाकली जाते, अहंकार वाढतो आणि स्वयंसिद्ध राजाच असल्यासारखा माज राज्यर्कत्यांमध्ये निर्माण होतो, अशी टीका वारंवार केली जाते. छत्तीसगडमधील शालेय पाठ्यपुस्तकांमध्ये राष्ट्रपिता महात्मा गांधी यांच्या चित्राच्या जागी मुख्यमंत्री रमण सिंग यांचे छायाचित्र प्रसिद्ध करून भारतीय जनता पक्षाने याचे प्रत्यंतर आणून दिले आहे.

एकेकाळी भाजप गांधीवादी समाजवादाच्या गप्पा मारत असे; पण प्रत्यक्षात महात्मा गांधी यांच्याविषयी भाजप आणि रा. स्व. संघ यांना कधीच प्रेम नव्हते. म. गांधींच्या राजकीय विचारसरणीशी मतभेद असू शकतात. परंतु हे मतभेद वैचारिक पातळीवरच असावयास हवेत. न पटणाऱ्या किंवा मान्य नसलेल्या विचारांचा प्रतिवाद हा विचारांनीच करावयाचा असतो. परंतु ही वृत्ती ज्यांच्या अंगी सहिष्णुता आहे, अशाच लोकांमध्ये असते. परंतु सहिष्णुतेऐवजी राजकारणलिप्त धर्मप्रेम, उदारमतवादाऐवजी संकुचित दृष्टिकोन, मनाच्या उमदेपणाऐवजी कोतीवृत्ती आणि इतिहासाशी प्रामाणिक राहण्याऐवजी त्याची सोईस्कर मोडतोड हेच ज्यांच्या राजकीय जीवनाचे सूत्र आहे, अशांकडून महात्मा गांधींच्या अवहेलनेखेरीज दुसरे काही होणे शक्य नाही.

राजकारणात या सूत्राचा पाठपुरावा करताना आभास मात्र सतत सहिष्णुतेचा आणावयाचा आणि लोकांना फसवायचे हाच उद्योग भाजप करीत आला आहे. त्यामुळे पराकोटीची सहिष्णुता या हिंदू धर्मातील वैशिष्ट्यपूर्ण संकल्पनेला हरताळ फासला जातो, हे बाबरी मशिदीच्या वेळेसच उघड झाले होते. आता पाठ्यपुस्तकांमधून गांधींचा फोटो काढून टाकण्याची कृतीही त्याच मनोवृत्तीचे दर्शन घडविणारी आहे. अशा कृतीतून आपण गांधींचे स्मरण जनमानसातून काढून टाकू शकू आणि स्वातंत्र्यलढ्यातील त्यांच्या बहुआयामी कामगिरीवर पडदा टाकू शकू, अशी भाजपची समजूत असेल, तरी ती चुकीची आहे.

या देशातील सर्वच लोक उच्चविद्याविभूषित नसले, तरी ते कृतघ्न नाहीत. स्वातंत्रलढ्यामध्ये अनेकांचा सहभाग होता आणि ते सर्वच काँग्रेसचे नव्हते, हे खरे आहे. परंतु त्या सर्वांचे मेरूमणी शोभतील, अशी कामगिरी गांधींनीच केली. सामान्यातला सामान्य माणूस हाच त्यांच्या राजकारणाचा आणि समाजकारणाचा केंदब्ंादिू राहिला. म्हणूनच ते महात्मा झाले. याचे भाजपचे भान सुटले, तरी लोकांचे सुटलेले नाही. छत्तीसगडच्या सरकारच्या या कृतीचा निषेध करावा, तितका थोडाच आहे.

 
</text>
</doc>
