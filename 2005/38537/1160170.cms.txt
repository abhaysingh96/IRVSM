<doc>
<docno>1160170.cms.txt</docno>
<text>
 
रंगनाद
एक सांस्कृतिक देणं
[ Monday, July 04, 2005  06:40:56 pm]


विख्यात भारतीय साहित्यिक यू. अनंतमूतीर् यांनी एकदा भारतीय संस्कृतीविषयी बोलताना असं म्हटलं होतं, की आपल्या घरांना दोन दारं होती आणि तिच्यातून संस्कृतीची दोन अंग व्यक्त होत होती. एक बाहेरचं दार आणि दुसरं मागचं दार. यातून घराच्या सोप्यावर येणाऱ्या पुरुषमंडळींची बहिर्मुख संस्कृती आणि माजघरातल्या स्त्रियांची, तिथे येणाऱ्या बायकांची वेगळ्याच विश्वाचं दर्शन घडवणारी अंतर्मुख संस्कृती यांनी आपलं आयुष्य समृद्ध होत होतं.

हे विधान महत्त्वाचं अशासाठी, की भारतीय संस्कृतीत स्त्रियांचं एक स्वायत्त विश्व आहे आणि ते पुरुषांशिवायही सिद्ध होतं. स्त्रियांनी आपल्या प्रतिभेने गीत-संगीत-नृत्य यांचा कल्पक वापर करत पुरुषप्रधान व्यवस्थेत होणाऱ्या शरीर-मनाच्या कोंडमाऱ्याला कलेच्या पातळीवर व्यक्त केलं. भावनांचा निचरा केला आणि समूहबंधातून आनंद मिळवत शोषणाच्या दु:खातही टिकून राहण्याचं बळ प्राप्त केलं. 'मांगल्याचं लेणं' नावाचा नृत्य-संगीताचा कार्यक्रम बघताना त्यामागचा हा सामाजिक-सांस्कृतिक संदर्भ लक्षात घेतला, तर त्याचं वेगळेपण जाणवतं.

ओम् नाट्यगंधा संस्थेचे निर्माते मनोहर नरे यांच्या संकल्पनेतून आकाराला आलेल्या या कार्यक्रमाची संहिता सुरेश चिखले यांनी तयार केली आहे. त्यांनी यातला पुरुषप्रधान व्यवस्थेतला शोषणाचा मुद्दा उचलून न धरता स्त्रियांच्या सेलिब्रेशनच्या मूडला उठाव दिला आहे. कुणीएक पार्वती आपल्या सरत्या वयात भल्यामोठ्या वाड्याच्या ओसरीवर एकटी बसून आपला गतकाळ आठवते आहे. आज एकेक जण दूर गेल्याने भकास झालेला हा वाडा कधीकाळी मुलाबाळांनी-बायाबाप्यांनी कसा गजबजलेला होता, याच्या स्मृती जशा तिच्या मनात जाग्या होतात, तसा तिच्या डोळ्यापुढे एक सांस्कृतिक पटच उभा राहतो. हे जग बायकांचं आहे. जात्यावरचं दळण, पाणी शेंदणं यासारख्या दैनंदिन राहाटीपासून ते गौरी-गणपती, दिवाळी, मकर संक्रांतीच्या सणांपर्यंत आणि आपापसातील रुसव्या-फुगव्यांपासून ते हळद, लग्न आणि माहेरवाशीणीच्या पाठवणीपर्यंत अनेक बंधांनी बायका एकमेकींशी जोडल्या गेल्या होत्या.

ओव्या, फुगड्या, आरत्या, पाळणे, हादगे असे अनेक गीतप्रकार एकमेकींच्या साथीने रचत त्यांनी अपौरुषेय वाङ्मय जन्माला घातलं. या सगळ्यातून वाहणारा जीवनाचा सळसळता प्रवाह आता थांबलाय, याची विषण्ण जाणीव पार्वतीच्या निवेदनातून व्यक्त होते आणि फ्लॅशबॅकमध्ये जात ती आपल्या स्मृतीतली चित्रं जिवंत करते. चिखलेंनी निवेदनाचा हा वेगळा फॉर्म वापरून नाचगाण्यांच्या या कार्यक्रमात नाट्य आणलं आहे. निवेदनाशिवाय छोट्या-छोट्या प्रसंगांचीही गुंफण त्यांनी केली आहे. त्यातून ताण सूचित होतात, पण पुरेसं नाट्य निर्माण होण्याइतके हे प्रसंग मोठे नाहीत. अर्थात ही कार्यक्रमाची मर्यादाही आहे कारण यात अग्रक्रम नाचगाण्यांना आहे, मानवी संबंधांतून निर्माण होणाऱ्या नाट्याला नाही.

राजन बने यांनी कार्यक्रमाचं दिग्दर्शन करताना त्याची मांडणी नेत्रसुखद होईल, याकडे सर्वाधिक लक्ष दिलं आहे. वयस्कर पार्वतीसाठी नेपथ्यात मोक्याच्या जागा निर्माण करणं, असंख्य स्त्रियांच्या गजबजीतूनही आकृतिबंध कोरून काढणं, लहान मुलांच्या लुडबुडीचा सातत्यपूर्ण वापर करणं अशा गोष्टींमुळे दृश्यात्मकता वाढली आहे. वयस्कर पार्वती-तरूण पार्वती यांच्या योजनेतून काळाचं अंतर अधोरेखितही होतं आणि अनेकदा दोन काळातल्या सीमारेषा खुबीने मिटूनही जातात. लग्नाच्या प्रसंगातला अंतरपाटाचा वापर कल्पक आहे. अर्थात बनेंना स्त्री कलाकारांकडून हवी तशी साथ मिळालेली नाही. सगळ्याजणी नृत्यात निपुण आहेत, पण जिथे अभिनयाचा संबंध येतो, तिथे अनेकदा कच्चेपणा जाणवतो. नीता महाजन (वयस्कर पार्वती) आणि स्वप्ना साने (धाकटी आई) यांनी गद्य भाग विशेष खुलवला आहे. वाचिक आणि शारीर अभिनयातून त्या व्यक्तिरेखेला बरोबर आकार देतात.

यातला महत्त्वाचा भाग आहे, तो संगीत आणि नृत्याचा. 'उगवला नारायण', 'रुणझुण पाखरा', ऐलमा पैलमा गणेशदेवा' अशा पारंपरिक गीतांचं सुरेख नियोजन करत अरविंद हळदीपूर यांनी 'पाऊस पडला पडला', 'मी तर होईन चांदणी', 'लाडके ग लेकी' या गीतांनाही ठेकेदार चाली दिल्या आहेत. नृत्य दिग्दर्शक अनिल सुतार यांनी सर्व कलावतींच्या नृत्यगुणांचा सुयोग्य वापर करत 'पाऊस पडला पडला', 'रुणझुण पाखरा' यासारख्या गीतांवर मोहक रचनाबंध निर्माण केले आहेत. प्रदीप पाटील यांचं वाड्याचं नेपथ्य, पौणिर्मा ओक यांची वेशभूषा यांचाही दृश्यपरिणामात मोठा वाटा आहे. या सर्वांच्या मेळातून आकाराला आलेला हा सोहळा उत्तरोत्तर परिपक्व होत जावा, ही अपेक्षा.

जयंत पवार

द्वह्वद्वड्ढड्डद्बह्लद्बद्वद्गह्यञ्चद्बठ्ठस्त्रद्बड्डह्लद्बद्वद्गह्य.ष्श्ाद्व

ऋणानुबंधाच्या गाठी

शंभर वर्षांची अभिजात परंपरा लाभलेल्या सारेगामा इंडिया, (पूवीर्ची एचएमव्ही) या कंपनीने बालगंधर्व यांच्या नाट्यसंगीताच्या दोन सीडीजचा विशेष अल्बम प्रकाशित केला. त्याच्या लोकप्रियतेनंतर पं. कुमारगंधर्व यांच्या अजरामर गाण्याच्या दोन सीडींचा एक खास अल्बम प्रकाशित होत आहे.

पं. कुमार गंधर्व यांचे शास्त्रीय गायनातील कार्य तसंच निर्गुणी भजनातील कार्य एका विशिष्ट व्यक्तीमत्त्वाने जाणकारांमध्ये प्रसिद्ध आहे.

संपूर्ण भारतीय परंपरेला त्यांचा संगीताचा ध्यास, अभ्यास परिचीत आहे. महाराष्ट्रातील अत्यंत लोकप्रिय व वैशिष्ट्यपूर्ण असलेला नाट्यसंगीताचा बाज पं. कुमार गंधर्व यांनी आपल्या शैलीत सादर केला. बालगंधर्वांची त्यांनी सादर केलेली गीतं, मला उमजलेले बालगंधर्व या शीर्षकाखाली प्रसिद्ध झाली. ती सौभद, मानापमान, एकत्र प्याला, स्वयंवर या नाटकातील आहेत. त्यातील कुमार ढंगाचा आविष्कार सीडी क्रमांक दोनमध्ये सादर झाला आहे.

सीडी क्रमांक एकमध्ये अत्यंत लोकप्रिय अशी भूपाळी 'उठी उठी गोपाळा' सादर केली आहे. कवी अनिल आाणि राजा बढे यांची अजूनी रुसूनी आहे, कुणा कशी कळावी आदी भावगीतंही आहेत.

कुमारजी आणि सारेगामाचा सांगितिक ऋणानुबंध अनेक वर्षांपासून राहिला आहे. म्हणूनच या सीडीच्या संचाचं नाव ऋणानुबंधनाच्या गाठी असं ठेवण्यात आलं आहे.

सीडीचं कव्हर अत्यंत आकर्षकरीत्या तयार केलं असून या सीडीमध्ये कुमारजींचे अभ्यासक आणि सुप्रसिद्ध गायक सत्यशील देशपांडे यांनी कुमारजींविषयी लिहिलेले लेखही सादर केले आहेत. गंधर्व मालिकेतील बालगंधर्वानंतर कुमार गंधर्व यांच्या गाण्यांचा हा ठेवा अजरामर असा झाला आहे.

 
</text>
</doc>
