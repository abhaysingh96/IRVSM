<doc>
<docno>1160199.cms.txt</docno>
<text>
 
लेख: जाता जाता
प्रॅक्टिस पुड्या बांधायची...
[ Monday, July 04, 2005  07:21:43 pm]


काय रे अमित हे काय करतोस? काय म्हणजे? दिसत नाही? पुड्या बांधायची प्रॅक्टिस करतोय!

ती कशाला? सायन्सचा एखादा प्रोजेक्ट आहे वाटतं?

कसलं डोंबलाचं सायन्स आणि कसला प्रोजेक्ट...

अरे काय झालं? एवढे 90 टक्के मार्क मिळविलेस... सीईटीही पार केली. तेव्हा आता काय डॉक्टर नाही तर ...

जरा तोंड बंद ठेवा तुमचं... मला प्रॅक्टिस करू द्या... पुड्या बांधायला शिकलो नाही तर आयुष्य वाया जाईल माझं... पोट भरायचे वांधे होतील...

काय बोलतोय हा मेरिटमध्ये आलेला मुलगा... अरे तू हे चालवलंस तरी काय?

मघापासून सारखे प्रश्ान् काय विचारताय... आणि हे मेरिट, डॉक्टर, इंजिनीयर वगैरे काय लावलंय तुम्ही आप्पा...

अरे माझं काही चुकलंय का... तू आता सीईटी चांगली पास झालास म्हणून तुझे बाबा सांगत होते...

हो! झालो पास माझ्या दुदैर्वाने... नसतो झालं तर बरं झालं असतं... खरं तर हे शिक्षणच कशाला घेतलंय असं वाटायला लागलंय मला... ते जाऊ द्या आता पुड्या बांधायची प्रॅक्टिस करू द्या...

अरे पण पुड्या बांधायची प्रॅक्टिस करून करणार काय आहेस...?

समोरच्या वाण्याच्या दुकानात नोकरी...

कसली... पुड्या बांधायची...

मग, आता दुसरा मार्ग तरी काय उरलाय...?

का अॅडमिशन नाही मिळत का मेडिकलला...?

मिळतेय... पण फी कोण भरणारेय एवढी?

अरे एवढा डॉक्टर होणार तर तेवढी फी भरावीच लागेल की...

अहो एवढी फी भरायची तर मग अभ्यास कशाला केला... सीईटी कशाला दिली... परीक्षेला न बसताच पैसे भरून अॅडमिशन घेता येईल की...

अरे पण... तो वाणी इतका कमी शिकलेला... तू एवढा शिकलेला. तू त्याच्या हाताखाली पुड्या बांधायचं काम करणार..?

सध्या आमच्यापेक्षा तोच शहाणा ठरलाय... त्याचा मुलगा माझ्याबरोबरच शिकायला होता.. त्याला जेमतेम बारावी झाल्याबरोबर त्यानं गल्ल्यावर बसवलंय... वर्षभरानं त्याला तो दुसरं दुकान काढून देईल... डॉक्टरपेक्षा चौपटीनं कमाई करील तो... एकही पैसा धंद्याच्या शिक्षणात न गुंतवता...

आणि आम्ही डॉक्टर होताहोताच आईवडिलांचे पाचपन्नास लाख उडवून बसलेलो असू. त्यानंतर स्पेशलायझेशन, मग क्लिनिकच्या जागेसाठी काही लाख... नाही तर कुठल्यातरी क्लिनिकमध्ये भाडं आणि कट देऊन प्रॅक्टिस करा किंवा जेमतेम पगाराची नोकरी करा... त्यापेक्षा चार-पाच वर्षं पुड्या बांधायचा अनुभव घेतो आणि दुकान टाकतो... तेच बरं राहील...

चकोर

 
</text>
</doc>
