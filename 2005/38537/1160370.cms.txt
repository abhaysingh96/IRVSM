<doc>
<docno>1160370.cms.txt</docno>
<text>
 
महामुंबई
महापालिकेत चलबिचल
[ Monday, July 04, 2005  10:54:48 pm]


मुंबई (म. टा. प्रतिनिधी) : नारायण राणे यांच्या शिवसेनेतील हकालपट्टीनंतर त्यांना मानणाऱ्या शिवसेनेच्या मुंबईतील नगरसेवकांमध्ये चलबिचल सुरू झाली असून किमान 35 नगरसेवक राणे यांच्या छावणीत दाखल होतील, अशी जोरदार चर्चा सुरू झाली आहे. या नगरसेवकांनी सध्यातरी सावध पवित्रा घेतला असला तरी, त्या निमित्ताने महापालिकेतील शिवसेनेच्या सत्तेचे बुरूज डळमळीत होण्याची चिन्हे दिसत आहेत. दरम्यान, आज मंगळवारी वांद्याच्या रंगशारदा सभागृहात नगरसेवकांची आणि पदाधिकाऱ्यांची तातडीची बैठक बोलाविण्यात आली आहे. या बैठकीत नाराजांना चुचकारण्याचे प्रयत्न होतील, असे दिसते.

चेंबूर आणि भांडुप भागातील अनेक नगरसेवक आपण 'दादां'सोबत असल्याचे उघडपणे, पण 'तूर्तास नाव छापू नका' या अटीवर सोमवारी सांगत होते. शिवसेनेच्या 103 नगरसेवकांपैकी 50 टक्के नगरसेवक मूळ कोकणातील आहेत. त्यातही सिंधुदुर्ग जिल्हावासीय नगरसेवकांचा ओढा राणे यांच्याकडे आहे. पालिकेत शिवसेनेचे दोन तट पडलेच, तर पक्षांतर, नगरसेवकांची अपात्रता असे अशी अनेक कटकटी होऊ शकतात, त्यामुळे पालिकेच्या चिटणीस खात्यानेही कायद्यांचा अभ्यास करण्यास सुरुवात केल्याचे समजते.

राणे यांच्या बंडखोरीच्या पार्श्वभूमीवर सोमवारी दुपारपर्यंत शिवसेनेचा एकही पदाधिकारी पालिकेत उपस्थित नव्हता. महापौर दत्ता दळवी यांच्यासह 40 जण राजीनामा देणार असून त्यामुळेच या नाराज मंडळींची नाराजी दूर करण्यासाठी त्यांना 'मातोश्री'वर आमंत्रण आल्याच्या वावड्या होत्या. महापौरांचे सख्खे चुलत भाऊ शिवराम दळवी हे राणे यांचे कट्टर समर्थक आहेत. त्यामुळे महापौरही राणे यांची साथ देतील, असा एक प्रवाद होता, तर महापौरांना तीनदा नगरसेवकपद, स्थायी समितीचे अध्यक्षपद आणि महापौरपद मिळाले असताना, ते शिवसेना सोडणार नाहीत, असेही सांगितले जात होते.

त्याचवेळी पालिका निवडणूक दीड वर्षांवर आली असताना नगरसेवक राणे यांना साथ देऊन हाराकिरी करणार नाहीत, असेही सांगितले जात होतेे. शिवसेनेत अशी अस्वस्थता असताना काँग्रेसच्या गोटात मात्र आनंदाचे वातावरण होते. तर भारतीय जनता पक्षाच्या गोटातही अस्वस्थता पसरली आहे.

 
</text>
</doc>
