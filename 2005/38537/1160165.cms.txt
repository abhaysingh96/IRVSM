<doc>
<docno>1160165.cms.txt</docno>
<text>
 
कला
खासदारांना 'एनजीएमए' माहीत आहे?
[ Monday, July 04, 2005  06:38:21 pm]


' राष्ट्रीय आधुनिक कलादालन' असं म्हटलं तर कळणार नाही. 'नॅशनल गॅलरी ऑफ मॉडर्न आर्ट' किंवा 'एनजीएमए' असा पत्ता असला तरी, पेपरच्या ऑफिसात अजूनही फोन येतात... 'हे एनजीएमए कुठेय' म्हणून! मग , 'रीगल सिनेमाच्या चौकात, पोलिस मुख्यालय आणि आपलं प्रिन्स ऑफ वेल्स (आता छत्रपती शिवाजी महाराज) म्यूझियच्या समोर... एल्फिन्स्टन कॉलेजच्या फूटपाथला गोल बिल्डिंग दिसते ती...' असा पत्ता सांगावा लागतो! पिकासोचं प्रदर्शन इथंच भरलं होतं आणि ते खरोखरच हजारो लोकांनी पाहिलं; पण तरीही 'एनजीएमए'ला जणूकाय आपण ओळखतच नाही, असा लोकांचा खाक्या असायचा.

' हे मला खरंच सहन नाही होत... का येत नाहीत लोक आमच्याकडे? आमच्या गॅलरीत अनेक चांगली प्रदर्शनं आजवर भरली आहेत... मीडियानंही बऱ्यापैकी साथ दिलीय आम्हाला... तरीसुद्धा लोकांनी का वळू नये इथं?', असा प्रश्ान् या 'एनजीएमए'च्या मानद संचालक शरयू दोशी यांनी, दोन वर्षांपूवीर् विचारला होता. अर्थात, त्यांचा सूर तक्रारीचा नव्हता... 'यावर उपाय म्हणून आता आम्ही, 'फ्रेंडस ऑफ एनजीएमए' योजना सुरू केली आहे', असं त्या म्हणाल्या होत्या.

आता पाच दिवस झाले, 1 जुलैपास्नं शरयू दोशी 'एनजीएमए'च्या मानद संचालक पदावर नाहीत, आणि 'फ्रेंडस ऑफ एनजीएमए'चं नेमकं काय होणार, म्हणजे कागदोपत्री ही योजना राहणार; पण वर्षासाठी एकेक हजार रुपये भरून आपण 'एनजीएमए'च्या कार्यक्रमांमध्ये सहभागी व्हावं, अशी ऊमीर् ज्या शंभरावर लोकांना होती ते लोक काय करणार, याबद्दल कुणालाच काही सांगता येत नाही.

शरयू दोशींबद्दल न लिहिणंच आजवर छाया डोळसनं आजवर पसंत केलं. मात्र, आशुतोष आपटेनं एक लेख लिहिला होता 'चिन्ह'च्या अलीकडल्या दिवाळी अंकात, त्याचं नावच 'शरयू 'दोषी'' असं होतं! दोशी मॅडमवरच 'बिल फाडण्याचा' प्रकार अनेकजण करतात... पेपरवालेसुद्धा त्यात आलेच; असा सूर या लेखात होता आणि आशुतोष खरं बोलत होता. शरयू दोशी यांचं मानद संचालकपदावरून जाणं काही त्यांच्या हातातलं नव्हतं. त्यामुळे आता तरी त्यांच्यावरली टीका थांबेल. पण ही टीका अशी चालू राहिली असती आणि मानद संचालकपद शरयू दोशींच्याच हातात राहिलं असतं तरी काही बिघडलं नसतं, असं मानणारेही भरपूरजण आहेत.

छाया डोळसचं पर्सनल मत (हे काय भलतंच? छाया डोळस म्हंजे पर्सनल काही नसतंच!) ... शरयू दोशी राहायला की जायला हव्या होत्या, याबद्दल नाहीच! दोनतीन मुद्दे असे आहेत की, लोकांना ते किमान माहीत होणं आवश्य आहे.

1) ' मानद' म्हंजे बिगरसरकारी आणि वेतनाची अपेक्षा नसलेल्या संचालक. हे पद शरयू दोशी यांच्याकडे होतं. उद्योगपतींच्या घराण्यांशी ओळख आणि कॉपोर्रेट सकिर्टमध्ये मान असलेल्या दोशी यांनी 'एनजीएमए'साठी पैसा जमवला. त्याचा वापर करून, गॅलरीत वाढीव स्टाफ ठेवला आणि या स्टाफला पगाराची ददात पडू दिली नाही.

2) या स्टाफच्या नोकरीचाच प्रश्ान् आता उद्भवला आहे. शरयू दोशी पगारावर नव्हत्या; पण ज्यांना (सरकारचा नव्हे; स्पॉन्सरशिपमुळे) गेली किमान चार ते पाच वर्षं पगार मिळत होता, असे आठ जण आता पगाराला आणि नोकरीला मुकणार आहेत. यापैकी काहीजणांनी गॅलरीत चित्रं हाताळणं, गॅलरीची व्यवस्था पाहणं, चित्रकलाक्षेत्रातल्या व्यक्तींशी संपर्क ठेवणं या (आपापल्या नेमलेल्या) कामांमध्ये चांगलंच कौशल्य आतापर्यंत कमावलं आहे, तरी आत्ता बाहेरच्या गॅलऱ्यांना स्टाफच नकोय.

3) सध्या गॅलरीचं व्यवस्थापन शीला तिवारी यांच्या हातात आहे. मराठी उत्तम बोलणाऱ्या, वाचणाऱ्या आणि खुलेपणानं समोरच्याचं ऐकून घेणाऱ्या तिवारी मॅडम या गॅलरीत गेली किमान तीन वर्षं डेप्युटेशनवर होत्याच, आता त्यांच्याकडे जबाबदारी आहे.

4) या गॅलरीत मानद संचालकपद भरलं जाईलच, याची गॅरण्टी नाही. त्यामुळे, यापुढे 'दिल्लीहून मुंबईच्या या गॅलरीचा कारभार हाकला जाणार' अशी भीती (शरयू दोशींसकट) सर्वांना वाटते आहे. मुंबईची 'एनजीएमए' दिल्लीची बटीक बनू नये, असं अनेक गुणी चित्रकारांना (यात तरुण आणि वयानं मोठे सारेच आले) वाटतं.

5) तरीही जर दिल्लीनं मुंबईच्या या गॅलरीचा ओसाडखाना करून टाकला आणि फक्त दिल्लीला झालेली विविध देशांच्या सरकारांनी स्पॉन्सर केलेली प्रदर्शनंच मुंबईच्या 'एनजीएमए'त लागू लागली; तर आपण मुंबैकर काय करणार आहोत? एक मूक मोर्चा काढू आणि गप्प बसू. किंवा मेणबत्त्या पाजळू! हे काम महाराष्ट्रातल्या खासदारांनी करावं, असं आपल्यालासुद्धा वाटणारच नाही. मग खासदारांनासुद्धा 'एनजीएमए' मुंबईत आहे हेच माहीत नसलं; तर त्यांची काय चूक?

छाया डोळस

 
</text>
</doc>
