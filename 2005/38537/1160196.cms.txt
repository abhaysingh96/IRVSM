<doc>
<docno>1160196.cms.txt</docno>
<text>
 
धावते जग
मानव आणि निसर्ग
[ Monday, July 04, 2005  07:20:22 pm]


जूनच्या पहिल्या पंधरवड्यापासून देशाच्या काही भागात का होईना, धुवांधार बरसात सुरू झाली. या पावसाचा सर्वात जबरदस्त फटका गुजरात आणि ओरिसा या दोन राज्यांना बसला आहे. पण याच थैमानात गुजरातमध्ये डाकोर रेल्वे स्थानकाच्या परिसरात अडकून पडलेल्या शांती एक्सप्रेसमधील सुमारे 400 प्रवाशांची 36 तासानंतर ज्या पद्धतीने सुटका झाली, ते बघता, अशा वेळी देेशातील मदतयंत्रणा कशा कुचकामी ठरतात, यावर पुन्हा एकदा लख्ख प्रकाश पडला आहे.

चार वर्षांपूवीर् गुजरातमध्येच प्रजासत्ताक दिनी झालेल्या भीषण भूकंपानंतर देशातील आपत्तीनिवारण यंत्रणेचा विषय ऐरणीवर आला होता. तेव्हा अटल बिहारी वाजपेयी यांनी याबाबत विचार करण्यासाठी शरद पवार यांच्या नेतृत्वाखाली एक समिती नेमली. यथावकाश त्या समितीचा अहवालही आला. पण या यंत्रणांच्या कार्यपद्धतीत मात्र काही फरक पडला नाही. गतवषीर् त्सुनामीने आपल्या देशाला मोठा फटका दिला तेव्हा याचे प्रत्यंतर आलेच. पण डाकोरच्या या शांती एक्स्प्रेसमधील प्रवाशांची कहाणी या सर्वांवर कडी करणारी आहे.

गुजरातमध्ये गेले चार दिवस पावसाचे तांडव सुरू असतानाच, इंदूरहून अहमदाबादकडे येणारी ही गाडी डाकोरजवळ सुमारे पाच ते सहा फूट पाण्यात अडकून पडली. गाडीतील प्रवाशांच्या सुटकेसाठी काय करता येईल, याचा विचारही सुरू झाला. पण पाणी वाहते असूनही त्याचा निचरा होणार नाही, या पद्धतीने आकाश फाटल्यागत वृष्टी सुरू होती.

लष्कर आणि नौदलालाही पाचारण करण्यात आले. पण त्यानीही या अस्मानी संकटावर मात करण्यात आपण असमर्थ असल्याची कबुली दिली. अखेर अहमदाबादच्या राजेश शेठ या एका इसमाने हिंमत केली. त्याची पत्नी या गाडीत अडकून पडली होती. सहा फूट वाहत्या पाण्यातून तो या गाडीपर्यंत गेला, तेव्हा त्याच्या साथीला त्याचे दोन सहकारी होते. हे तिघे गाडीपर्यंत येऊ शकतात, तेव्हा आपणही या पाण्यातून निसटून जाऊ शकतो, असा निर्धार प्रवाशांनी केला आणि अखेर त्या सर्वांची सुटका झाली!

राजेश शेठ यांच्या धाडसामुळेच गाडीतील प्रवाशांना प्रेरणा मिळाली आणि त्याचबरोबर लष्कर, नौदल वा अन्य यंत्रणा तेवढेही धाडस करावयास कशा तयार नव्हत्या, हेही लक्षात आले. शांती एक्स्प्रेसमधील 400 लोकांचे प्राण वाचले असले, तरी प्रत्यक्षात संकटांचे चार दिवस पार केल्यावर सुगीच्या काळात अशा घटना आणि त्यावरचे कायम स्वरूपाचे उपाय याबाबत कायम स्वरूपाचा विसर पडतो. शिवाय वरूणराजाची करणी अशी की, देशाच्या एका भागाला पाऊस झोडपून काढत असताना, अन्य भाग मात्र कोरडे पडले आहेत. त्यामुळेच गुजरातमध्ये जे काही घडले, ते बघता मानवाने निसर्गावर 'मात'च केली, असेच म्हणावे लागते.

 
</text>
</doc>
