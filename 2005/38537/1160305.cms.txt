<doc>
<docno>1160305.cms.txt</docno>
<text>
 
अर्थव्यवहार
मुलांना पॉकेटमनी देताना हेही लक्षात ठेवा
[ Monday, July 04, 2005  09:18:39 pm]


मुलांना मिळणाऱ्या पॉकेटमनीतून खर्च व बचत करण्याबाबत त्यांना आईवडिलांनी योग्य ते मार्गदर्शन करण्यच्या महत्त्वाबाबत आपण याआधीच्या लेखात चर्चा करीत होतो. मुलांना पैशाचा योग्य विनियोग व बचत करण्यासाठी लहानपणापासूनच काय शिकविले पाहिजे हे आपण आता पाहू.

मुलांना वयाच्या अवघ्या चौथ्या वर्षापासून तुम्ही पैशाचे महत्त्व शिकवायला प्रारंभ करू शकता. तुम्ही खरेदी अर्थात शॉपिंग करायला जाल तेव्हा मुलांना सोबत घ्या आणि त्यांनाही छोटीछोटी खरेदी करण्याची मुभा द्या, जेणेकरून ते पैशाचे सापेक्ष महत्त्व जाणू शकतील. मुलांना चुका करू द्या आणि त्यांच्या परिणामांपासून शिकू द्या. त्याबरोबरच तुम्ही स्वत:सुद्ध चुका केल्याचे मुलांना समजेल याची खात्री करून घ्या. श्री. जोशी आपल्या मुलाला जवळच्याच एका दुकानातून ब्रेड आणि लोणी (बटर) आणण्यासाठी दररोज सकाळी पाठवितात. एकदा त्यांच्या मुलाने आईला आवडणाऱ्या नेहमीच्या स्टॅण्डर्ड ब्रेडऐवजी जरा आकर्षक वेष्टनातील ब्रेड विकत आणला. घरी आल्यानंतर इतरांनी तो पाहिला तेव्हा त्याच्या लक्षात आले की, तो ब्रेड शिळा होता. त्यावरून त्याला धडा मिळाला की, अशा वस्तू खरेदी करताना आधीच्या माहित असलेल्या, अनुभव घेतलेल्या खाद्यवस्तू खरेदी न करता उगाच फॅन्सी वस्तू खरेदी करण्यात अर्थ नसतो. अशा प्रकारे वयाच्या सातव्या-आठव्या वर्षापासूनच मुलांना छोट्याछोट्या जबाबदाऱ्या देऊन तयार करता येते.

फॅमिली बजेटिंग आणि प्लॅनिंगच्या चर्चांमध्ये मुलांना बोलावून सहभागी करून घेणे उपयुक्त ठरते. त्यांच्या (मुलांच्या) अल्पकालीन व दीर्घकालीन उद्दिष्टांबाबत चर्चा करावी. भविष्यातील महत्त्वाचे निर्णय, उदा. कॉलेज प्रवेश, त्यावर कु टुंबाला करावा लागणार असलेला खर्च याबाबतच्या निर्णयांत मुलांना सहभागी करून घ्यावे. मुलाला/मुलीला 'एटीएम' कार्डासह बँक खाते उघडून देऊन स्वतंत्रपणे व्यवहार करण्यास, निर्णय घेण्यास उत्तेजन द्यावे. मूल 14 वर्षांचे झाल्यानंतर हे करता येईल.

' नाही' म्हणताही आले पाहिजे

मुलांच्या इच्छा पूर्ण करताना काही वेळा त्यांना 'नाही' म्हणून सांगणे हेही महत्त्वाचे आहे. आपल्याला जे हवे ते मिळू शकते असे तुमच्या मुलाला/मुलीला वाटणे धोक्याचे आहे. मुलांना किंवा तुम्हालाही हवीशी वाटणारी प्रत्येक गोष्ट खरेदी करणे तुमच्या आवाक्यातील नाही, हे तुमच्या मुलांना समजू द्या. 'अमूक गोष्ट खूप महाग आहे आणि ती खरेदी करण्यासाठी तुमच्याजवळ तितके पैसे नाहीत', असे सांगितले तर सात वर्षाचे मूलही सहज ते समजू शकते. मुलाला/मुलीला परिस्थिती समजवून सांगताना नेहमी मोठे (व्यापक) चित्र रेखाटा. उदाहरणार्थ, चित्रपट पहायला जायचे असेल तर केवळ सिनेमा तिकिटाचाच खर्च नसतो. कारच्या (असेल तर) पेट्रोलचा खर्च, पॉपकॉर्न, सॉफ्ट ड्रिंक्स या खर्चाच्या इतर बाबींबरोबरच वेळ आणि शक्ती खर्च होते हे त्यांना समजावून सांगावे. यातूनच त्यांच्यात आथिर्क निर्णय घेण्यासाठी आवश्यक जाणीव निर्माण होण्यास मदत होते. तुमचे किशोरवयीन मूल तुमच्या क्रेडिट कार्डावरील व्यवहारांचा तपशील समजून घेण्यास तत्पर राहील. त्याला/तिला हे कळेल की, क्रेडिट कार्ड ही हवे ते सर्व खरेदी करण्यासाठीची 'जादूची कांडी' नसून, केलेल्या खरेदीच्या रकमांबरोबरच त्या रकमेवर व्याजही द्यावे लागते.

आपले मासिक अंदाजपत्रक अर्थात 'मंथली बजेट' हे मुलांना आथिर्क शिस्त शिकविण्यासाठी सर्वात उत्तम साधन आहे. स्वत:चा स्वतंत्र 'अलावन्स' मिळणाऱ्या किशोरवयीन मुलाने/मुलीने आपली प्राधान्ये ठरविणे आणि खर्चावर नियंत्रण ठेवणे शिकले पाहिजे. काय अधिक महत्त्वाचे आहे? बाजारात आलेली नवी 'सीडी' की बऱ्याच काळानंतर उपलब्ध झालेले संदर्भ पुस्तक, हे त्यांना ठरवता आले पाहिजे. मुलांना आपल्या खर्चाचे हिशेब ठेवण्याबाबत उत्तेजन द्यावे, त्याचा त्यांनाच आढावा घ्यायला लावावा आणि कालांतराने आईवडिलांनीही त्या हिशेबाचा आढावा घ्यावा.

अशा प्रकारचा 'आथिर्क शिक्षण अभ्यासक्रम' ज्यांना शाळेत शिकविण्यात आला होता अशा प्रौढांच्या अलिकडेच करण्यात आलेल्या अभ्यास पाहणीच्या निष्कर्षानुसार, अशा प्रौढांच्या बचतीचे आणि त्यांच्याकडील राखीव निधीचे उत्पन्नाशी प्रमाण इतरांच्या तुलनेत अधिक असल्याचे आढळून आले आहे.

( समाप्त)

 
</text>
</doc>
