<doc>
<docno>1160419.cms.txt</docno>
<text>
 
महामुंबई
मेमन यांच्यावरील हल्ल्यामागे पुजारी टोळी?
[ Monday, July 04, 2005  11:52:34 pm]


म. टा. प्रतिनिधी

मुबई : घाटकोपर बॉम्बस्फोट खटल्यातील आरोपींसह विविध 'पोटा' बंदींची बाजू कोर्टात मांडणारे विख्यात वकील मजिद मेमन यांच्यावर सोमवारी सकाळी वांदे येथील त्यांच्या निवासस्थानाबाहेर दोघा अज्ञात हल्लेखोरांनी गोळीबार केला. सुदैवाने ते यातून बचावले. प्रसिद्धीमाध्यमांना फोन करून या हल्ल्याची जबाबदारी कुख्यात गुंड रवी पुजारीने स्वीकारली आहे.

मेमन व त्यांचा मुलगा झुल्फी सकाळी सव्वा नऊ वाजता कोर्टात जाण्यासाठी गाडीत बसत असताना दोघांनी मोटरसायकलवरून त्यांच्यावर गोळीबार केला. परंतु, गोळी गाडीच्या काचेवर लागल्याने ते बचावले. मात्र हल्लेखोर पळून गेले.

या हल्ल्यानंतर रवी पुजारी असे स्वत:चे नाव सांगणाऱ्या एका व्यक्तीने चित्रवाणी वृत्तवाहिन्यांच्या कार्यालयात फोन करून, 'घाटकोपर बॉम्ब खटल्यातील आरोपींच्या बाजूने मेमन खटला चालवत असल्यानेच त्यांच्यावर आपण हल्ला केला' असे सांगितले. त्यामुळे, गुन्हेगारी टोळ्यांच्या अंतर्गत वैमनस्यातून हा हल्ला झाला असावा, असा पोलिसांचा अंदाज आहे.

मेमन यांच्या जीवाला धोका असल्याने पोलिसांनी त्यांना संरक्षण दिले होते. त्यांच्यावर हल्ला होणार, अशी माहिती पोलिसांना मिळाली होती. सोमवारच्या हल्ल्यानंतर त्यांच्या संरक्षणात अधिक वाढ केल्याचे गुन्हे अन्वेषण शाखेचे पोलिस अधीक्षक धनंजय कमलाकर यांनी सांगितले. आपली कोणाशीही दुश्मनी नसून कोणाकडून धमक्याही आलेल्या नाहीत, असे मेमन यांनी सांगितले.

मेमन यांनी 12 मार्च 1993च्या खटल्यातील फरार आरोपी टायगर मेमन यांच्या कुटुंबाचे 'टाडा' कोर्टात वकीलपत्र घेतल्यामुळे ते प्रसिद्धीच्या झोतात आले. त्यापूवीर् ते कुर्ला महानगर दंडाधिकारी कोर्टात वकिली करीत होते. हा खटला सध्या निकालाच्या टप्प्यात आहे. त्यानंतर त्यांनी विविध महत्त्वाच्या खटल्यांमध्ये बाजू मांडली आहे. त्यात नुकताच निकाल लागलेला घाटकोपर बॉम्बस्फोट खटला असून त्यातील आरोपींना पुरेशा पुराव्याअभावी कोर्टाने निदोर्ष सोडून दिले आहे. अत्यंत अभ्यासू व अचूक युक्तिवादासाठी ते प्रसिद्ध आहेत.

 
</text>
</doc>
