<doc>
<docno>1160232.cms.txt</docno>
<text>
 
देश-विदेश
गुजरातमध्ये मदतकार्यास वेग
[ Monday, July 04, 2005  08:17:32 pm]


वृत्तसंस्था

अहमदाबाद : गुजरातला पुरात लोटणारा मुसळधार पाऊस आता कमी झाल्याने राज्यातील पूरग्रस्त भागातील मदतकार्यास वेग आला आहे. पुरामुळे झालेल्या हानीची माहिती घेण्यासाठी सोमवारी काँगेस अध्यक्ष सोनिया गांधी यांनी हवाई पाहणी केली आणि केंदाने दिलेला मदतनिधीचा पैसा पूरग्रस्तांच्या हातात पडावा याकडे राज्य सरकारने लक्ष देणे गरजेचे असल्याचे सांगितले.

मदतनिधीचा पैसा हातात पडत नसल्याची तक्रार अनेक पूरग्रस्तांनी केली आहे. त्यामुळे राज्य सरकारने पूरग्रस्तांना हा पैसा मिळावा याकडे जातीने लक्ष देण्याची गरज आहे, असे सोनिया गांधी यांनी बडोद्यात सुनावले. विश्वामित्री नदीकाठावरील पूरग्रस्त भागाची त्यांनी प्रत्यक्ष जाऊन पाहणी केली आणि तेथील लोकांशी संवाद साधला. वाटेत अनेक ठिकाणी थांबून गांधी यांनी पुरामुळे अडचणीत सापडलेल्या लोकांच्या अडचणी जाणून घेतल्या.

पूरस्थितीशी सामना करण्यासाठी केंद सरकारने गुजरातला 500 कोटी रुपयांची मदत दिली आहे. या निधीचा उपयोग करून मदतकार्याला वेग द्यायला हवा आणि लोकांना मदत पोचती करावी, असे गांधी म्हणाल्या. तसेच पुरामुळे अनेकांची घरे पडली असून मदतनिधीचा मोठा भाग घरदुरुस्ती आणि घरबांधणीसाठी वापरण्यात यावा, अशी सूचनाही गांधी यांनी केली. घराचे नुकसान झालेल्यांनाही त्यांनी याबाबतचे आश्वासन दिले.

पाऊस कमी झाल्याने आता मदतकार्यही वेगात आले आहे. पुरामुळे साथीचे रोग पसरू नयेत, यासाठी वैद्यकीय पथके रवाना झाली आहेत. हवामान सुधारल्याने हेलिकॉप्टरला उड्डाण करणे सोपे झाले असून त्याद्वारे लोकांना अन्न, पाणी आणि औषधांची पाकिटे वाटण्यात येत आहेत.

गुजरात सरकारनेही चार पूरग्रस्त जिल्ह्यांच्या जिल्हाधिकाऱ्यांना 260 कोटी रुपये दिले असून मदतकार्य वेगाने करण्याचा आदेश त्यांना देण्यात आला आहे. पाणी ओसरू लागल्याने काही ठिकाणी राष्ट्रीय महामार्गावरील वाहतुक खुली झाली आहे. मात्र, अहमदाबादचा ग्रामीण भाग, आणंद, अमरेली, भडोच, नडियाद आणि बडोदा या पूरग्रस्त जिल्ह्यातील दूरसंचार सेवा अद्याप सुरळीत झालेली नाही.

तंबाखू उत्पादनासाठी प्रसिद्ध असलेल्या चारोतार या भागातील तंबाखूच्या पिकाचे पुरामुळे कोट्यवधी रुपयांचे नुकसान झाले आहे. या भागातील शेतकऱ्यांसाठी 'काळे सोने' ठरलेले तंबाखूचे पिक हातचे गेल्याने अनेक जण हताश झाले आहेत. मनुभाई कुशालभाई या एकट्या शेतकऱ्याचाच सहा हजार क्विंटल तंबाखू पाण्यात गेला आहे.

केंदाचे पथक येणार

गुजरातमध्ये पावसाने झालेल्या नुकसानीचे मूल्यमापन करण्यासाठी केंद सरकार पथक पाठवणार आहे. केंदीय गृह सचिव व्ही. के. दुग्गल यांच्या अध्यक्षतेखाली झालेल्या बैठकीत पूरस्थितीचा आढावा घेण्यात आला आणि नंतर मूल्यमापनासाठी पथक पाठवण्याचा निर्णय घेण्यात आला.

गुजरातला साखर, गहू, तांदूळ आणि औषधांचा आवश्यक पुरवठा करण्याचा आदेशही गृहसचिवांनी संबंधित विभागांना दिला आहे.

 
</text>
</doc>
