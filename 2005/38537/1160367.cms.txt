<doc>
<docno>1160367.cms.txt</docno>
<text>
 
महामुंबई
पोर्तुगीज चर्च भागात पिसाळलेल्या कुत्र्याचे थैमान
[ Monday, July 04, 2005  10:52:34 pm]


मुंबई (म. टा. प्रतिनिधी) : एका रात्रीत सात-आठजणांना चावणाऱ्या पिसाळलेल्या कुत्र्याला आटोक्यात आणण्याची कुठलीच यंत्रणा महापालिकेकडे नसून त्याचा फटका दादरच्या पोर्तुगीज परिसरातील नागरिकांना बसतो आहे. आणखी किती दिवस या कुत्र्याचा जाच सहन करावा लागणार, या विचाराने येथील रहिवासी हवालदिल झाले आहेत.

गेले दोन दिवस या परिसरात भटकणारा हा कुत्रा अनेकजणांना चावल्याची तक्रार येथील रहिवाशांनी केली आहे. येथील पादचारी, मुख्यत: येथून ये-जा करणारी लहान मुले या कुत्र्याच्या त्रासाचे बळी ठरत आहेत. महापालिकेच्या 'डॉग कंट्रोल' विभागाकडे या कुत्र्याची तक्रार केली असता, पिसाळलेले कुत्रे पकडून नेणारी गाडी नादुरुस्त असल्याने काही करता येणार नाही, असे या विभागाकडून सुनावण्यात आले. बैलघोडा परिसरातील एसपीसीए येथे संपर्क साधला असता, पिसाळलेले कुत्रे पकडण्यासाठी वरिष्ठांची परवानगी घ्यावी लागेल, त्यामुळे तुम्ही अर्धा तासाने फोन करा, असे म्हणून तक्रारदारांना वाटेला लावण्यात आले. मात्र, अर्ध्या तासानंतर फोन करूनही काही प्रतिसाद मिळाला नसल्याचे या परिसरात राहणाऱ्या आणि या कुत्र्याचा प्रसाद मिळालेल्या सुषमा नाईक हिने सांगितले.

पोर्तुगीज परिसरातील दिनदयाळ उपाध्याय बागेतील अनेक ज्येष्ठ नागरिक आणि लहान मुलांना कुत्र्याच्या त्रासाला तोंड द्यावे लागते आहे. रविवारी संध्याकाळीच हा कुत्रा तीन आणि सात वषेर् वयाच्या दोघा मुलांना चावला. बागेत फिरायला आलेल्या एका आजोबांची पँटही या कुत्र्याने फाडली. बागेच्या शेजारीच शाळा असल्याने या ठिकाणी मोठ्या प्रमाणावर लहान मुलांची ये-जा असते. या कुत्र्याच्या दहशतीने अक्षरश: जीव मुठीत धरून आम्ही ये-जा करीत असतो, असे सुषमा सांगते.

 
</text>
</doc>
