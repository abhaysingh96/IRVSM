<doc>
<docno>1160229.cms.txt</docno>
<text>
 
देश-विदेश
'नोकरी डॉट कॉम'ची ई-कॉमर्सची वेबसाइट
[ Monday, July 04, 2005  08:15:37 pm]


वृत्तसंस्था

नवी दिल्ली : नोकरीच्या शोधात असेलल्या बेरोजगार तरुणांसाठी उपयुक्त ठरलेल्या 'नोकरी डॉट कॉम' या यशस्वी वेबसाइटच्या 'इन्फोएज' या कंपनीने आता व्यवसाय विस्ताराचा कार्यक्रम हाती घेतला असून, शिक्षण, ई-कॉमर्स आणि स्थावर मालमत्ता विषयीच्या वेबसाइट ही कंपनी सुरू करणार आहे.

इंटरनेटच्या जगतात खूप वाव आहे. येत्या काही महिन्यांत नवीन वेबसाइट सुरू करण्याचा विचार असून, त्यादृष्टीने चाचपणी सुरू आहे, अशी माहिती कंपनीचे सहसंस्थापक आणि मुख्य कार्यकारी अधिकारी संजीव बिखचंदानी यांनी सांगितले.

' जीवनसाथी डॉट कॉम' ही वेबसाइट कंपनीने नुकतीच विकत घेतली आणि त्यात आणखी गुंतवणूक करण्याबरोबरच नवीन वेबसाइट सुरू करण्याची तयारी कंपनीने चालवली आहे. नवीन कार्यालये, कर्मचारी, पायाभूत सुविधा आदींमध्ये ही गुंतवणूक करण्यात येणार आहे.

कंपनीच्या या विस्तार मोहिमेमुळे येत्या सहा ते आठ महिन्यांत कर्मचाऱ्यांचीही मोठी भरती होणार आहे. सध्या कंपनीत 570 कर्मचारी असून, 250 पेक्षा अधिक नवीन कर्मचाऱ्यांची भरती करून ही संख्या 800 पर्यंत नेण्याची कंपनीची योजना आहे.

सध्या 30 शहरांत कंपनीची कार्यालये असून, आणखी पाच शहरांत नवीन कार्यालये सुरू करण्यात येणार आहेत. 45 कोटी रुपये महसूल असणाऱ्या 'इन्फोएज'ला यंदा साडेआठ कोटी रुपयांचा निव्वळ नफा मिळाला होता. नौकरी डॉट कॉम ही भारतातील पहिल्या क्रमांकाची वेबसाइट ठरली असून, जगातील आघाडीच्या 500 वेबसाइटमध्ये तिचा समावेश आहे.

 
</text>
</doc>
