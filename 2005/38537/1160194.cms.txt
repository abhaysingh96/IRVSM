<doc>
<docno>1160194.cms.txt</docno>
<text>
 
बहुतांची अंतरे
इंग्रजीचे शिक्षण खात्यातील गुलाम!
[ Monday, July 04, 2005  07:19:03 pm]


'' इंग्रजी माध्यमाच्या बी.एड्.च्या अभ्यासक्रमासाठी फक्त इंग्रजी भाषेतून प्राथमिक शिक्षण घेतलेल्या विद्यार्थ्यांनाच प्रवेश देण्याचे धोरण स्वीकारण्यामागे केवळ शैक्षणिक दर्जा सुधारण्याचा उद्देश आहे'', या शब्दांत राज्याचे उच्च व तंत्रशिक्षणमंत्री दिलीप वळसे पाटील यांनीच या नियमाचे समर्थन केले. परंतु या निर्णयाचे गांभीर्य शिक्षण खात्यातील कुणाही वरिष्ठ मंडळींच्या किंवा सामान्य जनतेच्याही लक्षात आलेले दिसत नाही.

मराठी व इतर प्रादेशिक भाषेतून प्राथमिक शिक्षण घेतलेल्या विद्यार्थ्यांवर हा प्रवेशबंदीचा अन्याय का? त्यांचा शैक्षणिक दर्जा का म्हणून कनिष्ठ ठरवावा? या विद्यार्थ्यांनी पुढील सर्व शिक्षण इतरांबरोबर इंग्रजीमध्येच घेतलेले असते. परीक्षासुद्धा इंग्रजीतच दिलेल्या असतात. एवढेच नव्हे, तर मातृभाषेतून शिकलेले कित्येक विद्याथीर् आज अमेरिकेसारख्या प्रगत देशात शिक्षक-प्रोफेसर म्हणून कार्यरत आहेत. परदेशातील नोकरीचा किंवा शिक्षणाचा विचार करता, ''तुम्ही कोणत्या भाषेतून प्राथमिक शिक्षण घेतले आहे'', याला तेथे कोणी प्राधान्य देत नाही.

मातृभाषेतून शिक्षण घेतलेले विद्याथीर्सुद्धा उत्तम आणि फडेर् इंग्रजी बोलू शकतात किंवा उच्च पदे सांभाळू शकतात. सरकारी मूर्खपणामुळे, के. जी.पासून ग्रॅज्युएशनपर्यंतच्या शिक्षणानंतर आज अचानक अनेकांच्या स्वप्नांचा चुराडा झाला आहे.

आज आपण या निर्णयाला मान्यता दिली, तर येत्या काही वर्षांत सर्वच क्षेत्रांत याचेच अनुकरण होईल. तेव्हा मात्र मातृभाषेतील मुलांची फरफट झाल्याशिवाय राहणार नाही. तेव्हा हा अन्याय्य नियम शिक्षण खात्याने ताबडतोब रद्द करावा किंवा आणखी एका फतव्याने राज्यातील सर्व मराठी शाळा बंद कराव्यात!

शिक्षण मंडळाने घेतलेल्या या अन्याय्य निर्णयाला जोवर आपण पालक (इंग्रजी वा बिगरइंग्रजी) एकजुटीने विरोध करणार नाही, तोवर सर्व भारतीय स्वातंत्र्य मिळूनही गुलामच राहणार.

दिलीप पाटील, दहिसर, मुंबई.

 
</text>
</doc>
