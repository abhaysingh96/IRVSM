<doc>
<docno>1160302.cms.txt</docno>
<text>
 
अर्थव्यवहार
इंडियन ऑइलला 4,900 कोटी तोटा!
[ Monday, July 04, 2005  09:15:11 pm]


मुंबई (वृत्तसंस्था) : देशातील सर्वात मोठी खनिज तेल कंपनी असलेल्या इंडियन ऑइल कॉपोर्रेशनला यंदाच्या तिमाहीत 4,900 कोटी रु.चा तोटा झाला आहे. या आथिर्क वर्षाच्या पहिल्या तिमाहीत कमी किमतीत तेल विकल्यामुळे हे नुकसान झाले आहे.

आंतरराष्ट्रीय बाजारात तेलाच्या किमती वाढल्यामुळे देशातील पेट्रोलच्या दरात लिटरमागे फक्त अडीच रूपयांची तर डिझेलच्या दरात दोन रूपयांचीच वाढ करण्यात आली आहे. परंतु तेलाच्या आंतरराष्ट्रीय बाजारातील किमती व देशांतर्गत करात झालेली वाढ, यांचा विचार करता पेट्रोल व डिझेलच्या दरातील वाढ पुरेशी नसल्याचे मत इंडियन ऑइलमधल्या एका वरिष्ठ अधिकाऱ्याने व्यक्त केले आहे. तेलाच्या किमतीतील तूट भरून काढण्यासाठी पेट्रोलच्या दरात 2.25 रूपये, तर डिझेलच्या दरात 4.69 रूपयांची वाढ अजून करण्याची गरज त्यांनी व्यक्त केली. देशातील किरकोळ इंधनविक्री बाजारपेठेत इंडियन ऑइलचा सुमारे निम्मा हिस्सा आहे, त्यामुळे पहिल्या तिमाहीत देशभरात तेलाच्या व्यापारात एकूण 9800 कोटी रूपयांचा तोटा झाल्याचा अंदाज व्यक्त करण्यात येत आहे.

इंडियन ऑइलच्या 4900 कोटी रूपयांच्या एकूण तोट्यामध्ये रॉकेल व घरगुती गॅसच्या विक्रीपोटी होणाऱ्या 2700 कोटी रूपयांच्या तोट्याचा समावेश आहे. स्वयंपाकाचा गॅस अर्थात 'एलपीजी'च्या प्रत्येक सिलिंडरमागे 130 रूपयांचा, तर रॉकेलच्या प्रत्येक लिटरमागे 11 रूपयांचा तोटा कंपनीला होत असल्याची माहिती इंडियन ऑइलच्या अधिकाऱ्यांनी दिली.

देना बँकेच्या व्यवसायात

14 टक्क्यांची वाढ

देना बँकेने या आथिर्क वर्षातील पहिल्या तिमाहीत केलेल्या व्यवसायात 14 टक्क्यांची वाढ नोंदवली आहे. या कालावधीत बँकेने एकूण 32 हजार 500 कोटी रूपयांचा व्यवसाय केला आहे. या तिमाहीत बँकेने कमी व्याजदराच्या ठेवींवर लक्ष केंदित केले होते. या काळात बँकेच्या बचत खात्यांमध्ये 17.5 टक्के, तर चालू खात्यांमध्ये 14 टक्क्यांनी वाढ झाली आहे. या आथिर्क वर्षात दर्जात्मक कर्जपुरवठ्यावर लक्ष केंदित करण्यात येणार असल्याचे बँकेचे अध्यक्ष व व्यवस्थापकीय संचालक एम. व्ही नायर यांनी सांगितले.

 
</text>
</doc>
