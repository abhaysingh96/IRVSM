<doc>
<docno>1160264.cms.txt</docno>
<text>
 
क्रीडा
भारताची आज गाठ कोरियाशी
[ Monday, July 04, 2005  08:39:16 pm]


वृत्तसंस्था

रोटरडॅम : भारतीय हॉकीबद्दल ठामपणे कधीच विधान करता येत नाही. संघाची कामगिरी कधी उंचावेल आणि कधी घसरेल, हे सांगत येत नसल्याचे पुन्हा एकदा दिसून आले आहे. निमित्त आहे ते जागतिक ज्युनियर स्पधेर्चे. 'सातत्याचा अभाव, ही भारतीय हॉकीची कमकूवत बाजू असून सतत एकसारखी कामगिरी आपल्या संघाकडून होत नसल्यामुळे आंतरराष्ट्रीय स्पर्धांमध्ये आपण मागे पडतो', असे मत भारतीय संघाचे प्रशिक्षक हरेंदरसिंग यांनी व्यक्त केले आहे.

गतवेळच्या विजेत्या भारताने रूबाबात दुसरा टप्पा गाठल्यानंतर पहिल्या सामन्यात स्पेनकडून 0-4 अशा मोठ्या पराभवाला सामोरे जावे लागले. प्राथमिक लढतीतील शेवटच्या सामन्यात हॉलंडवर 4-1 असा रुबाबात विजय मिळवल्यानंतर एक दिवसाच्या अंतरात कामगिरीत मोठी घसरण झाल्यामुळे प्रशिक्षकच नव्हे तर साऱ्या भारतीय चमूत चिंतेचे वातावरण आहे.

आता दुसऱ्या टप्प्यात भारताची मंगळवारी गाठ पडेल ती कोरियाशी. तर इंग्लंडविरुद्ध बुधवारी मुकाबला होईल. स्पेनने हरवल्यामुळे आता हे दोन्ही सामने जिंकण्याचा दबाव भारतीय संघावर असेल. या दोन्ही लढती जिंकल्या तरच भारताला उपांत्य फेरी गाठता येईल.

हरेंदर म्हणाले, आमच्या संघात क्षमता आहे, पण त्यानुसार खेळ करायला हवा. स्पेनविरुद्ध भारताच्या मधल्या तसेच बचाव फळीने साफ निराशा केली. हॉलंडशी दोन हात करताना सफाईदार खेळ करणारा तो हाच संघ होता का? अशी शंका आणणारा हा खेळ होता. आता स्पेनविरुद्धचा पराभव मागे टाकून सर्वस्व पणाला लावून खेळ करण्याची गरज आहे'.

पेनल्टी कॉर्नर तज्ज्ञ समजल्या जाणाऱ्या संदीपसिंगने केलेली निराशाही भारताच्या पराभवाचे एक कारण ठरले आहे. या युवा खेळाडूने तीन पेनल्टी कॉर्नर वाया घालवले. हरेंदर यांच्या मते संदीपने पेनल्टी कॉर्नरवर थेट फटका मारण्याऐवजी चेंेडूची अदलाबदल करायला हवी होती. अदलाबदल केल्यामुळेच भारताला हॉलंडविरुद्ध पेनल्टी कॉर्नरवर यश मिळाले होते.

भारताने कोरिया व इंग्लंडविरुद्धचे सामने जिंकले तरी गटातील इतर संघ कशी कामगिरी करतात, यावरही अवलंबून राहणार आहे. कोरिया, स्पेन व हॉलंड आता कसे खेळ करतात, हे भारतासाठी महत्त्वपूर्ण ठरेल.

 
</text>
</doc>
