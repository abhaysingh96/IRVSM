<doc>
<docno>1160181.cms.txt</docno>
<text>
 
महामुंबई: मुंबई टाइम्स
शाखाशाखांवर रंगली खलबतं
[ Monday, July 04, 2005  06:55:37 pm]


मुंबई टाइम्स टीम

आता राणेंचं भवितव्य काय असेल? उद्धवसाहेबांचं चुकलं की राणेसाहेबांचं? मोठ्या साहेबांनी एवढी टोकाची भूमिका घेणं योग्य होतं का? कोणते आमदार, नगरसेवक फुटतील? पोलिसांच्या कडेकोट बंदोबस्ताआड मुंबईतील अनेक शिवसेना शाखांमधून रात्री उशिरापर्यंत कटिंग चहाचा घोट घेत शिवसेनेच्या भवितव्यावरची चर्चा रंगली. गेली तीस वर्षं शिवसेनेच्या प्रत्येक आंदोलनाचे साक्षीदार असलेल्यांपासून ते नुकताच शाखाप्रवेश केलेल्या तरुण शिवसैनिकांपर्यंत प्रत्येक जण शाखाशाखांवरच्या या खलबतांमध्ये सहभागी झाला होता.

कुठे राणेंच्या राजकीय प्रवासाचा पट उलगडला जात होता, तर कुठे त्यांच्याबरोबरील आंदोलनातील आठवणींना उजळा दिला जात होता. कोणी उद्धव ठाकरेंचं प्रगतीपुस्तक मांडत होतं, तर कुणी राणे राष्ट्रवादीच्या दरबारी गेल्यास त्याचे कोकणात काय पडसाद उमटतील याची भविष्यवाणी करत होतं. कुणाच्या बाजूने राहायचं, याबद्दल अनेक जण द्विधा मन:स्थित शाखाशाखांवर पाहायला मिळत होती. राणंेशिवाय कोकणचा किल्ला शाबूत कसा राहणार, याची चिंता अनेकांना होती. तर अनेक जण आपल्या तक्रार-गाऱ्हाण्यांना वाट मोकळी करून देत होते. छोट्या साहेबांनी आपली कार्यपद्धती बदलायला हवी नाहीतर शिवसेनेची आणखी शकलं पडतील, ही चिंता उघडपणे व्यक्त केली जात होती. राणे यांच्या टीकेचं मुख्य लक्ष्य ठरलेल्या 'नावेर्करांची कुंडली'ही अनेक शाखांमधून मांडली जात होती.

नारायण राणे यांचे समर्थक असलेले शिवसैनिकच आणि आताचे उद्धव ठाकरे यांचं नेतृत्व मानणारे शिवसैनिक यांच्यात दिवसभरात काही ठिकाणी झडलेल्या चकमकींमुळे निर्माण झालेला तणाव लक्षात घेता रात्री जवळपास सर्व शाखांबाहेर पोलिस बंदोबस्त ठेवण्यात आला. शाखांमध्ये रात्री उशिरापर्यंत रंगलेल्या चर्चांमध्ये अनेक ठिकाणी बंदोबस्तासाठी असलेले पोलिसही सहभागी झाल्याचे दिसत होते. राजकारणातील या उलथापालथीचे पडसाद लोकलमधल्या गप्पांमध्येही पाहायला मिळाले.

 
</text>
</doc>
