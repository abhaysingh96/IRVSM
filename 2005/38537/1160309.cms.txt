<doc>
<docno>1160309.cms.txt</docno>
<text>
 
लेख
अमेरिकेबरोबरचा संरक्षण करार कशासाठी?
[ Monday, July 04, 2005  09:20:54 pm]


भारत आणि अमेरिका यांच्यात काँग्रेस पक्षाच्या राजवटीत संरक्षण करार व्हावा हा योगायोग म्हणावा की काळाने उगवलेला सूड? कारण भाजपच्या राजवटीत जसवंतसिंग यांनी स्ट्रोब टॅलबोट यांच्याबरोबर सुरू केलेला 'स्ट्रॅटेजिक डायलॉग' म्हणजे अमेरिकेपुढे शरणागती आणि अलिप्ततेच्या धोरणाला तिलांजली अशी हाकाटी काँग्रेस पक्षातील परराष्ट्र धुरंधरांनी आणि काँग्रेसशी सहानुभूती बाळगणाऱ्या काही पत्रपंडितांनी सुरू केली होती. पण शीतयुद्धानंतर बदलत चाललेल्या जागतिक परिस्थितीत विविध देशांच्या परस्परसंबंधांची फेरजुळणी जगभर सुरू झाली असताना भारताने परराष्ट्र व्यवहाराच्या जुन्या आणि कालबाह्य संकल्पनांना कवटाळून बसणे महागात पडले असते. या काळात भारतीय जनता पक्षाचे सरकार सत्तेवर असल्यामुळे त्याचा या सर्व बाबींकडे पाहण्याचा दृष्टिकोन सर्वस्वी नवा होता. बदलत्या जागतिक परिस्थितीत परराष्ट्र व्यवहाराची फेरआखणी करताना पंडित नेहरूंनी आखलेल्या पायाभूत धोरणाला किंचितसाही धक्का न लावता ही फेरजुळणी झाली पाहिजे, यावर पंतप्रधान अटल बिहारी वाजपेयी यांचा भर होता. त्यामुळे अमेरिका, चीन आणि पाकिस्तान यांच्याबरोबरच्या संबंधांची फेरजुळणी करताना राष्ट्रीय हिताकडे जराही दुर्लक्ष होणार नाही, उलट यातून अधिक काटेकोरपणे राष्ट्रीय हित सााधता यावे, अशी काळजी घेण्यात आली.

भाजप सरकार सत्तेवरून गेल्यानंतर तेथे आलेल्या मनमोहन सिंग यांच्या काँग्रेस सरकारने भाजप सरकारच्या धोरणात फारसा बदल न करता तेच धोरण पुढे चालू ठेवले. त्याचीच परिणती आता अमेरिकेबरोबर दहा वर्षांचा संरक्षण करार होण्यात झाली आहे.

या करारावर सह्या झाल्या नाहीत तोच डाव्या पक्षांनी आणि काही विश्ोषकांनी देश अमेरिकेला विकायला काढल्याची ओरड सुरू केली आहे. परंतु या करारातील बहुतेक कलमे पुरेशा स्पष्ट रूपाने अद्याप जाहीर झालेली नाहीत किंवा ती जाहीर केली जाण्याची शक्यताही नाही, अशा अवस्थेत अशी काही ओरड करणे बरोबर नाही. पण कोणत्याही देशांशी अशा स्वरूपाचे करार जेव्हा केले जातात, तेव्हा त्यात कुण्या एका देशाचा फायदा किंवा तोटा होईल, अशा प्रकारे ते केले जात नाहीत. त्यात काही तरी मिळविण्यासाठी काही तरी द्यावे लागतेच. भारत अमेरिकेशी असा करार करण्याच्या प्रयत्नांत गेल्या काही वर्षांपासून होता. त्यामागे दुहेरी वापराचे तंत्रज्ञान मिळविणे हा हेतू होता. विशेषत: संरक्षण व अणुशक्तीच्या क्षेत्रात अमेरिकेने विकसित केलेले तंत्रज्ञान सहजसहजी दुसऱ्या देशांना दिले जात नाही. पण 11 सप्टेंबरच्या घटनेनंतर व आंतरराष्ट्रीय दहशतवादाने विक्राळ स्वरूप धारण केल्यानंतर अमेरिकेला आफ्रिका ते मलाक्काची सामुदधुनी या परिसरात होणाऱ्या शस्त्रास्त्रांच्या तस्करीचा शोध घेण्यासाठी, तसेच या परिसरात इस्लामिक दहशतवाद्यांच्या होणाऱ्या हालचालींना आळा घालण्यासाठी भारताची मदत आवश्यक वाटू लागली होती. त्यातच चीनच्या वाढत्या प्रभावाला आळा घालण्यासाठी भारताने पुढाकार घ्यावा, असा मतप्रवाह अमेरिकेत पुढे येऊ लागला आहे. भारत-चीन संबंधात सुधारण होऊ लागली असली तरी चीनबाबत सतत सावधगिरी बाळगणे भारताला आवश्यक वाटतेच. त्यामुळे अमेरिकेबरोबरच्या संबंधांची पातळी वाढविणे गरजेचे आहे. अशा सर्व गोष्टींचा विचार करून अमेरिकेबरोबर हा संरक्षण करार करण्यात आला आहे.

यात भारताला संरक्षण तंत्रज्ञान व सहकार्याने संरक्षण उत्पादन, दोन्ही देशांच्या नौदलाचे हिंदी महासागर क्षेत्रात सहकार्य व संयुक्त कवायती आणि पॅट्रियट क्षेपणास्त्र प्रणालीची भारताला विक्री या गोष्टींचा ढोबळमानाने समावेश आहे.

काही तज्ज्ञांनी अमेरिका या कराराचा वापर आपले हातपाय हिंदी महासागर परिसरात पसरविण्यासाठी करील, अशी भीती व्यक्त केली आहे. करारात हिंदी महासागर क्षेत्रात कोणत्याही संशयास्पद जहाजाची तपासणी करण्याचे अधिकार दोन्ही देशांच्या नौदलांनी स्वत:कडे घेतले आहेत. यात काहीच वावगे नाही. उलट अमेरिकेच्या मदतीच्या नावाखाली भारताने आपल्या सागरी सीमेच्या बाहेर आंतरराष्ट्रीय सागरात आपले हातपाय पसरण्यास सुरुवात केली आहे. या भागातून काश्मिरी दहशतवादी, एलटीटीई, उल्फा आणि नक्षलवादी यांना चोरट्या मार्गाने शस्त्रपुरवठा होतो. त्याला आळा घालण्याची संधी भारताला मिळणार आहे. तसेच म्यानमार, श्रीलंका आणि पाकिस्तानातील बंदरांना भेटी देण्याच्या निमित्ताने चिनी नौदलाच्या हालचाली या क्षेत्रात वाढत आहेत. त्यावरही नजर ठेवणे अमेरिका व भारत दोघांनाही शक्य होणार आहे.

प्रश्ान् आहे तो अमेरिका भारताला दुहेरी वापराचे तंत्रज्ञान, अणुतंत्रज्ञान आणि अन्य वैज्ञानिक मदत खरोखरीच देईल की नाही हा. पण ते सर्वस्वी करारातील अटी पाळण्यास अमेरिकेला भाग पाडण्याच्या भारताच्या कौशल्यावर अवलंबून आहे. अशा कौशल्यात भारत कमी पडत नाही, असा आजवरचा अनुभव आहे. अमेरिकेवर दबाव टाकून आपले उपखंडातील राजकीय हेतू साधण्याची कला भारताने आत्मसात केली आहे. अमेरिकेला अचानक भारताच्या प्रेमाचा पुळका आलेला नाही. अमेरिकेचा हात दहशतवादाच्या भीतीच्या दगडाखाली सापडला आहे. तो सोडवून घेण्यासाठी तसेच चीनच्या संभाव्य दादागिरीला तोंड देण्यासाठी त्याला भारताची गरज आहे. ही गरज भागविण्यासाठी भारताने जी किंमत सांगितली आहे, ती अमेरिकेला मोजावीच लागेल.

अमेरिकेने एफ-16 विमाने देण्याची तयारी दाखवूनही भारताने जो थंडा प्रतिसाद दिला, त्यावरून अमेरिकेला भारताच्या 'मूड'ची कल्पना आली आहे. त्यामुळे भारताला ऐनवेळी सुटेभाग पुरविण्यासाठी अडवणूक करणार नाही, संयुक्तपणे उत्पादन करू वगेरे अमिषे दाखविण्यात आली आहेत. तरीही भारताने एक-16 विषयी अजूनही उत्सुकता दाखविलेली नाही. हा एकप्रकारे अमेरिकेविषयी व्यक्त केलेला अविश्वास आहे. या संरक्षण कराराच्या पालनातून अमेरिकेची विश्वासार्हता कसोटीवर घासून घेण्याचा भारताचा प्रयत्न आहे. जागतिक सत्तासंघर्षाचा बिंदू आता युरोपातून आशियात सरकला आहे. येथे नाटो कराराचा फारसा उपयोग होणार नाही. त्यापेक्षा भारतासारख्या मोठ्या देशाशी 'स्ट्रॅटेजिक' संबंध वाढविणे अमेरिकेला हिताचे वाटते. भारतासाठी ही संधी आहे. त्याचा कौशल्याने वापर करून घ्यायला हवा. उगाच अमेरिकेचा बागुलबुवा करण्यात काय अर्थ?

दिवाकर देशपांडे

 
</text>
</doc>
