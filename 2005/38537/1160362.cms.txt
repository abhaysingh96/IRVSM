<doc>
<docno>1160362.cms.txt</docno>
<text>
 
महामुंबई
नालासोपारा दुर्घटनेने रेल्वेचा भोंगळ कारभार उघड
[ Monday, July 04, 2005  10:51:07 pm]


जॉन कोलासो

मुंबई : वसई रोड आणि नालासोपारा रेल्वेस्टेशनांच्या दरम्यान खाडीत पडून मरण पावलेल्या प्रवाशांच्या दुर्घटनेस रेल्वे प्रशासनच जबाबदार आहे, अशी तीव्र प्रतिक्रिया रेल्वे प्रवासी व्यक्त करीत आहेत. आपत्कालीन परिस्थितीत रेल्वेमार्गाच्या बाजूला प्रवाशांना चालत जाण्यासाठी पर्यायी रस्ता वा मोकळी जागा ठेवण्यात आलेलीच नाही, याकडे अनेक प्रवाशांनी लक्ष वेधले.

बोरिवली ते विरार या दरम्यान अद्याप दुपदरी मार्ग आहे. त्यामुळे ओव्हरहेड वायर तुटणे, सिग्नलमध्ये बिघाड होणे, रुळाला तडा जाणे, लांब पल्ल्याच्या गाड्या मध्येच बंद पडणे, अशा घटना वारंवार होतात. दोनदोन तास गाड्या एकाच जागी खोळंबून राहिल्यामुळेे इतका वेळ लोकलमध्येच बसून काय करणार, असा संतप्त सवाल या मार्गावर नियमित प्रवास करणाऱ्या अनिल सुवेर् यांनी केला. अशा वेळी प्रवाशांना रेल्वे मार्गातून चालत जाण्याशिवाय पर्याय राहात नाही आणि रेल्वे मार्गाच्या बाजूला रस्ता नसल्याने कसाबसा जीव वाचवत प्रवाशांना वाट काढावी लागते. परवाचा अपघात यामुळेच झाल्याचे सुवेर् यांनी सांगितले.

बोरिवली वा दहिसरच नव्हे तर भाईंदरहून विरारपर्यंतच्या कोणत्याही स्टेशनाकडे वाहनाने जायचे म्हटले, तर हायवेशिवाय पर्यायच नाही, आणि हा हायवे रेल्वेमार्गापासून इतक्या अंतरावर आहे की बहुतेक प्रवाशांना रेल्वे मार्गातून चालत जाण्याशिवाय पर्यायच राहात नाही. त्यामुळे रेल्वेला समांतर मोठा रस्ता नसला तरी किमान चांगली व सुरक्षित अशी पायवाट तरी करावी, अशी मागणी कुसुम महाडिक यांनी केली.

बोरिवली ते विरार दरम्यान अनेक छोट्यामोठ्या खाड्या व नाले आहेत. त्यामुळे लोकलगाड्या बंद पडल्यावर रेल्वेमार्गातून चालत जाणाऱ्या प्रवाशांना जीवमुठीत धरूनच हे पूल ओलांडावे लागतात. भाईंदर व वसई खाडीवर नव्याने बांधण्यात आलेल्या पुलावरही आणीबाणीच्या प्रसंगी चालत जाण्यासाठी वा उभे राहाण्यासाठी पुरेशी जागा नाही. जी जागा आहे तेथे बसविण्यात आलेल्या फरशा कधी खाली पाण्यात कोसळतील, याचा भरवसा नाही. काही फरशा तर यापूवीर्च फुटलेल्या आहेत. त्यामुळे या पुलावरून जातानाही जीव धोक्यातच घालावा लागतो. याकडे दिनेश पाटील यांनी लक्ष वेधले. भाईंदर-नायगाव दरम्यान असलेला जुना पूल आणीबाणीच्या प्रसंगी प्रवाशांना जाण्यायेण्यासाठी चांगल्या अवस्थेत ठेवणे आवश्यक होते. परंतु अशी बुद्धीही रेल्वेला सुचली नाही, असेही त्यांनी सांगितले.

एखादा अनावस्था प्रसंग उद्भवला तर प्रवाशांना मार्गदर्शन करणाऱ्या कोणत्याही सूचना रेल्वे स्टेशनावरील अधिकारी देत नाहीत. त्यामुळे काळवेळ पाहून प्रवाशांनाच आपले निर्णय घ्यावे लागतात. स्टेशनमास्तराच्या कार्यालयात प्रवाशांनी विचारपूस करण्यासाठी गदीर् केली, तर लगेच पोलिसांना बोलावण्यात येते व या प्रवाशांचा 'बंदोबस्त' केला जातो किंवा कार्यालयात स्टेशन मास्तरच नसतो, असे मोनिका डिसिल्वा यांनी सांगितले.

रेल्वे मार्गाच्या बाजूला दिव्यांची सोय नसते. त्यामुळे एखाद्याने रात्री धोका पत्करून लोकलमधून उडी मारून उतरण्याचा प्रयत्न केला तर आपली उडी नेमकी कुठे पडेल, याचा हवाला त्याला देवावरच ठेवावा लागतो, असेही डिसिल्वा यांनी सांगितले. विरार ते बोरिवली दरम्यानच्या असंख्य प्रवाशांचा रेल्वेप्रवास हा जीवन-मरणाचा प्रश्न बनल्यामुळे सर्व राजकीय पक्षांनी व लोकप्रतिनिधींनी एकत्रितरीत्या या प्रश्नावर रेल्वेखात्याकडे आवाज उठविणे आवश्यक आहे अशी मागणी एकमुखाने प्रवासी करीत आहेत.

 
</text>
</doc>
