<doc>
<docno>1160183.cms.txt</docno>
<text>
 
महामुंबई: मुंबई टाइम्स
एनटीसीनी थकवले 13 कोटी
[ Monday, July 04, 2005  06:57:15 pm]


राजेश चुरी

राष्ट्रीय वस्त्रोद्योग महामंडळाच्या (एनटीसी) शहरातील गिरण्यांच्या जमिनींच्या विक्रीतून एकीकडे शेकडो कोटी रुपये उभे राहत असताना, दुसरीकडे मंडळाच्या तेरा गिरण्यांनी वॉटर टॅक्स, प्रॉपटीर् टॅक्स आणि रिपेअर सेसपोटी मुंबई महापालिकेचे 12 कोटी 80 लाख रुपये थकवले आहेत. अलीकडेच 700 कोटी रुपयांना विकण्यात आलेल्या 'मुंबई टेक्स्टाइल मिल'नेही एका कोटी 40 लाख रुपयांहून अधिक रक्कम थकवली आहे.

मुंबईतल्या खाजगी बंद गिरण्यांमध्ये दुरुस्तीच्या नावाखाली प्रचंड अनधिकृत बांधकाम झालं आहे. या अनधिकृत बांधकामावरून महापालिकेत प्रचंड गदारोळ झाला. पण मागील वषीर् राज्य सरकारनेच गिरण्यांमधील जागांचं व्यापारीकरण करण्यास मंजुरी दिली. पण या गिरण्यांनी महापालिकेची देणी थकवली आहेत. आता महापालिकेने एनटीसीच्या गिरण्यांमधील थकबाकीची यादी तयार केली आहे. महापालिकेच्या कर निर्धारक आणि कर संकलक खात्याने जून 2005 मध्ये एनटीसीचे व्यवस्थापकीय संचालक व्हीके त्रिपाठी यांना पत्र पाठवून थकबाकीदार गिरण्यांची यादी सादर केली आहे. यामध्ये भायखळ्यातील दिग्विजय मिल, कैसर हिंद मिल, न्यू सिटी ऑफ बॉम्बे, लोअर परळमधील दिग्विजय मिल, गोल्ड मोहोर मिल, फिन्ले मिल, आपोलो टेक्स्टाइल, ज्युपिटर, पोदार, भारत टेक्स्टाइल, मधुसूदन, मुंबई टेक्स्टाइल आणि एल्फिन्स्टन मिल यांचा समावेश आहे. या सर्व तेरा गिरण्यांनी महापालिकेची पाणीपट्टी, मालमत्ता कर आणि रिपेअर सेसची बिलं भरलेली नाहीत. अपोलो आणि मुंबई टेक्स्टाइल मिलच्या जागेची एनटीसीने अलीकडेच विक्री केली. पण अपोलो मिलने पाणीपट्टी आणि मालमत्ता कराचे मिळून 38 लाख रुपये भरलेले नाहीत. मुंबई टेक्स्टाइलने पाणीपट्टीचे 40 लाख 68 हजार, मालमत्ता कराचे 96 लाख 60 हजार आणि रिपेअर सेसचे तीन लाख 25 हजार रुपये थकवले आहेत.

या सर्व गिरण्यांनी मिळून थकवलेले पाणीपट्टीचे आठ कोटी 34 लाख, मालमत्ता कराचे तीन कोटी 55 लाख आणि रिपेअर सेसचे 17 लाख असे सुमारे 12 कोटी आठ लाख रुपये भरण्याची विनंती महापालिकेने केली आहे. राज्य सरकारच्या दबावामुळे या गिरण्यांवर पालिका प्रशासन कोणतीही कारवाई करू शकत नाही, असं पालिका सभागृहाचे नेते प्रभाकर शिंदे म्हणाले. गिरण्यांकडील थकबाकी वसूल करण्यासाठी नगरसेवक आमदार सदा सरवणकर यांनी सभागृहात वेळोवेळी हरकतीचे मुद्दे उपस्थित केले होते. बंद गिरण्यांमध्ये अनेक बांधकामं उभी राहिली पण, त्यांनी महापालिकेचा कर भरला नसल्याचं सरवणकर यांनी सांगितलं.

 
</text>
</doc>
