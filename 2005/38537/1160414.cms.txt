<doc>
<docno>1160414.cms.txt</docno>
<text>
 
देश-विदेश
विधानसभेत स्वतंत्र गट?
[ Monday, July 04, 2005  11:49:29 pm]


सुरेश भटेवरा

नवी दिल्ली : शिवसेनेतून हकालपट्टी झालेले नारायण राणे यांची यापुढील रणनीती काय असेल याविषयी राजकीय वर्तुळात प्रचंड उत्सुकता असतानाच राणेसमर्थक आमदार शिवसेनेचा राजीनामा न देता, पक्षातच वेगळ्या गटाची स्थापना करून विधानसभेच्या सभापतींकडे स्वतंत्र आसनव्यवस्थेची मागणी करण्याची शक्यता असल्याचे कळते. त्याचबरोबर राणेंच्या पाठीशी असणारे पाच खासदार कोणते याविषयीही चर्चा सुरू झाली आहे.

राणेंच्या बंडाचे स्वरूप नेमके काय? दिल्लीत त्यांनी कोणाकोणाशी संपर्क साधला? राष्ट्रवादी वा काँग्रेसपैकी ते कोणाची निवड करतील? कोणते विद्यमान खासदार अन् आमदार त्यांच्याबरोबर बाहेर पडतील? राजकारणाच्या समीकरणांवर त्याचे कोणते परिणाम होतील? याची उत्तरे सर्वच पक्षांना हवी आहेत. राणेसमर्थक आमदारांपैकी एकाने नाव न जाहीर न करण्याच्या अटीवर, या प्रतिनिधीला दिलेली माहिती आगामी हालचालींवर पुरेसा प्रकाशझोत टाकणारी आहे. विधानसभेचेे पावसाळी अधिवेशन 11 जुलैला सुरू होताच, राणेसमर्थक आमदार शिवसेनेचा राजीनामा न देता, पक्षातच वेगळ्या गटाची स्थापना करून सभापतींकडे स्वतंत्र आसनव्यवस्थेची मागणी करतील. या वादाचा निर्णय सभापती लगेच न देता प्रलंबित ठेवतील. पक्षादेश झुगारणाऱ्या आमदारांची शिवसेनेने हकालपट्टी केल्यास, आमदारांना ते हवेच आहे, कारण त्यांचे विधानसभा सदस्यत्व अशा अवस्थेत रद्द होत नाही. दरम्यानच्या काळात काँग्रेस व राष्ट्रवादीशी वाटाघाटी करून बंडखोरांशी अधिक सन्माननीय तडजोड जो पक्ष करील त्यांच्याबरोबर जावे, अशी राणे गटाची सध्याची रणनीती आहे.

5 खासदारही आपल्यासोबत असल्याची ग्वाही राणेंनी दिल्याबरोबर, हे संभाव्य खासदार कोण, याची साहजिकच राजधानीत चर्चा सुरू झाली. पुणे जिल्ह्यातले खेडचे खासदार अढळराव पाटील, उस्मानाबादच्या कल्पना नरहिरे या दोघांची गणना प्रामुख्याने राणेसमर्थकांमध्ये केली जाते. याखेरीज परभणीचे अॅड. तुकाराम रेंगे पाटील, रामटेकचे सुबोध मोहिते आणि अनंत गुढे या मराठा खासदारांभोवतीही संशयाचे धुके असल्याची चर्चा आहे.

 
</text>
</doc>
