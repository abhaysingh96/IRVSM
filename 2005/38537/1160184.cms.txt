<doc>
<docno>1160184.cms.txt</docno>
<text>
 
महामुंबई: मुंबई टाइम्स
नार्वेकरच झाले सर्वेसर्वा!
[ Monday, July 04, 2005  06:58:28 pm]


विलास आठवले

ही व्यक्ती नेमकी आहे कोण, याची चर्चा गेल्या काही महिन्यांपासून सर्वत्र चालली होतीच. लाखमोलाचा मासा असो वा कोणा खासदार-आमदाराला शिवसेनेचे कार्यकारी अध्यक्ष उद्धव ठाकरे यांच्याशी संपर्क साधायचा असो, त्यांना मिलिंद नार्वेकर यांच्या मार्फत जाण्याशिवाय पर्याय नसतो. शिवसेनेचे ज्येष्ठ नेते नारायण राणे यांच्या हकालपट्टीच्या प्रकरणातही त्यांचं नाव पुढे आलं आणि पुन्हा नार्वेकर कोण, ही चर्चा सुरू झाली. शिवसेनेत एकाहून एक दिग्गज नेते असतानाही मिलिंद नार्वेकरनी उद्धव ठाकरे यांच्यावर काय भुरळ घातली, असा प्रश्न् अनेक सेना नेत्यांनाही पडला आहे.

मातोश्ाीवर उद्धव ठाकरे यांना कोणी भेटायचं, कोणी भेटायचं नाही, फोन कोणाचा उद्धव ठाकरेंनी अटेण्ड करायचा इथपासूनचे सारेच अधिकार नार्वेकर यांच्याकडे असल्याचं सांगण्यात येतं. किंबहुना नार्वेकरना भेटल्याशिवाय दस्तुरखुद्द बाळासाहेब ठाकरे आणि उद्धव ठाकरे यांची थेट भेट मिळणं कठीण असतं, अस सांगण्यात येतं.

1994-95 काळात मालाड लिबर्टी गार्डन इथल्या चाळीत राहणाऱ्या नार्वेकरांनी शिवसेनेकडे शाखाप्रमुखासाठी अर्ज केला होता. उद्धव ठाकरे यांनी त्यांची मुलाखत घेतली, तेव्हा शाखाप्रमुखाऐवजी माझ्याकडे काम करणार का, असं विचारलं. तेव्हापासून नार्वेकर मातोश्रीवर रुजू झाल्याचं एका वरिष्ठ नेत्याने माहिती देताना सांगितलं. हळुहळू उद्धव ठाकरे यांनी संघटनेची सारी सूत्रं हाती घेतल्यावर नार्वेकरही मोठे होत गेले. कुणाला किती महत्त्व द्यायचं, इथपासून अनेक गोष्टींची जबाबदारी त्यांच्यावर असल्याचं म्हटलं जातं. महापालिका निवडणुकीत उमेदवार निवडीत त्यांचाही महत्त्वाचा सहभाग होता. किंबहुना अनेकांनी उमेदवारी मिळवण्यासाठी त्यांचीच मदत घेतल्याचं बोललं जात होतं. त्यावेळी देण्याघेण्याच्या रंगतदार चचेर्ला पेव फुटलं होतं. राणे यांनी कालच्या पत्रकार परिषदेत खुलेआम आरोप केल्यानंतर त्याची दबकत चर्चा शिवसैनिकांमध्ये सुरू आहे.

गेल्या काही वर्षांत ज्येष्ठ नेत्यांना डावलून स्वत:चं स्थान निर्माण करण्यात नार्वेकर यशस्वी झाले. एकीकडे सेना नेत्यांना तिष्ठत गेटबाहेर उभं ठेवलं जात असताना नावेर्करांना प्राधान्य दिलं जात असल्यानेही शिवसैनिकांत नाराजी आहे.

नावेर्कर यांच्याविषयी तक्रारी असूनही ते तिथं कायम आहेत. बाळासाहेब ठाकरे यांनी आपल्या वरळीकर, चंदमणी, खरे अशा काही पीएंविषयी आलेल्या तक्रारींनंतर त्यांना तातडीने कमी केल्याची माहिती दिली जाते. मात्र, नार्वेकरना कोणीच हलवू शकत नाही.

ही सर्व नाराजी शिवसेनेला एक ना एक दिवस भोगावी लागेल, अशी भीती शिवसैनिक व्यक्त करत आहेत. मिलिंद नार्वेकर यांच्याकडे याविषयी विचारणा केली असता, त्यांनी आपल्याला काहीही बोलायचं नाही, जे काही सांगायचं ते शिवसेनाप्रमुखच सांगतील, अशी प्रतिक्रिया व्यक्त केली.

 
</text>
</doc>
