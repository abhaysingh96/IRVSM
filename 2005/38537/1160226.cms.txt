<doc>
<docno>1160226.cms.txt</docno>
<text>
 
देश-विदेश
डॉक्टर औषध सांगा; कंपनीचे नाव नको!
[ Monday, July 04, 2005  08:14:33 pm]


टाइम्स वृत्त

नवी दिल्ली : डॉक्टरांनी आपल्याच कंपनीची औषधे रुग्णांना 'प्रिस्क्राइब' करावीत, यासाठी डॉक्टरांना 'मोबदला' देण्याच्या औषध कंपन्यांच्या 'व्यावसायिक धोरणा'ला रोखण्यासाठी डॉक्टरांनी रुग्णाला औषधे लिहून देताना औषधांचे 'ब्रँड नेम' न देता त्याचे रासायनिक नाव लिहावे, असा नियम सरकार करण्याची शक्यता आहे.

हा नियम आल्यास ग्राहकांना विविध कंपन्यांच्या औषधांमधून आपल्याला परवडेल, अशा ब्रँडचे औषध घेता येईल. सध्या बहुतांश ग्राहक दुसऱ्या कंपनीचे तेच औषध दुकानदाराने सांगितल्यानंतरही घेण्यास तयार होत नाहीत. महाग असले तरी डॉक्टरांनी लिहून दिलेल्या ब्रँडचे औषधच त्यांना हवे असते. डॉक्टरांशी संधान बांधून औषधे खपवण्याचा हा प्रकार रोखण्याचा निर्णय पंतप्रधान कार्यालयाने घेतला असून, औषधांच्या दराबद्दल नेमण्यात आलेले कृती दल या नव्या नियमाची शिफारस सरकारला करणार आहे.

मोठ्या औषध कंपन्यांकडून मिळणाऱ्या मोबदल्याने डॉक्टरांची लालसा वाढली होती. मध्यंतरी 200 मूत्रपिंडविकार तज्ज्ञांनी 'एरिथ्रोपोएतिन' या लाल पेशींच्या निमिर्तीशी संबंधित असलेल्या हामोर्नच्या लाभांचा अभ्यास करण्यासाठी युरोपला घेऊन जाण्याची मागणी एका आघाडीच्या इलेक्ट्रॉनिक्स आणि औषध उत्पादक कंपनीकडे केली होती. कारण आदल्याच वषीर् या कंपनीच्या प्रतिस्पधीर् कंपनीने त्यांना सिंगापूरला नेले होते, 'मंथली इंडेक्स ऑफ मेडिकल स्पेशालिटिज'चे संपादक सी. एम. गुलाटी म्हटले.

नवीन नियम आल्यास औषध कंपन्या आणि डॉक्टर यांच्यातील हे 'सहकार्य' संपुष्टात येऊ शकेल, असे या क्षेत्रातील तज्ज्ञांना वाटते. मात्र, या नव्या नियमास 'फार्मसी उद्योगा'तून मोठा विरोध होण्याची शक्यता आहे.

अर्थात हा नवीन नियमही ग्राहकांच्या हिताचे पूर्णपणे संरक्षण करू शकेलच असे नाही. कारण हा नियम आल्यास औषध कंपन्या डॉक्टरांऐवजी थेट औषध दुकानदारांशी संधान बांधतील आणि आपल्याच कंपनीची औषधे ग्राहकांना देण्यासाठी त्यांना मोबदला देतील. ग्रामीण भागातील निरक्षर ग्राहकांना स्वस्त औषधांच्या पर्यायांची फारशी माहिती नसते, त्यामुळे या भागात या कंपन्यांचा डाव यशस्वी होईल, असे तज्ज्ञांचे म्हणणे आहे. 'इंडियन फार्मास्युटिकल्स अलायन्स' या नव्या प्रस्तावास विरोध करण्यास सज्ज झाली असून, सहा जुलैला कृती दलाशी होणाऱ्या बैठकीत त्यासाठी प्रयत्न होतील.

नव्या प्रस्तावामुळे बाजारपेठेतील स्पर्धाच संपुष्टात येईल, असे कंपन्यांचे म्हणणे आहे. मात्र, उत्पादनात काही फरकच नसताना गुणवत्तेच्या बाबतीत या कंपन्यांत कसली स्पर्धा आहे, असा सवाल या क्षेत्रातील तज्ज्ञांचा आहे.

 
</text>
</doc>
