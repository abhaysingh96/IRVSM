<doc>
<docno>1160201.cms.txt</docno>
<text>
 
अग्रलेख
माज उतरवण्याची वेळ!
[ Monday, July 04, 2005  07:23:32 pm]


भारतीय जनतेकडून लाचबाजीच्या रूपात दरवषीर् सुमारे 21 हजार कोटी रुपयांची लूट केली जाते, असा अंदाज व्यक्त करणाऱ्या एका खाजगी संस्थेच्या अहवालात, या पैशांचे पुढे काय होते याचाही शोध घेतला गेला असता, तर त्याचे लाभाथीर्च परस्परांचे आश्ायदाते बनून लूटमारीच्या नव्या केंदांना कसा जन्म देतात, यावर प्रकाश पडला असता!

काही अपवाद वगळता, विनाअनुदान तत्त्वावरील मेडिकल कॉलेजे चालवणाऱ्या संस्था यापैकीच असाव्यात, याविषयी निदान महाराष्ट्रातील जनतेला तरी आता संशय उरलेला नसेल. टी. एम. पै प्रकरणी सुप्रीम कोर्टाने विनाअनुदान संस्थांची स्वायत्तता मान्य केली, तेव्हा या संस्था चालवण्यामागील हेतू उदात्त आहेत, असे गृहीत धरले होते. हे गृहीत मुळातच चुकीचे असून, शिक्षणाच्या दर्जाविषयी कोणतीही अट न घालता, मेडिकलसारख्या व्यावसायिक अभ्यासक्रमातील प्रवेशासाठी लक्षावधी रुपये विनापावती मोजायला तयार असलेल्या पालकांची देशभरातील वाढती बाजारपेठ डोळ्यासमोर ठेवून ही कॉलेजे काढण्यात आली आहेत, हे आता स्पष्ट झाले आहे.

प्रवेशप्रक्रियेच्या काळात अधिकाधिक गोंधळ निर्माण केला की ज्यांच्याकडे बेहिशेबी उत्पन्नाचा सोत नाही, असे विद्याथीर् आणि त्यांचे पालक त्यांच्यासमोरचे व आवाक्यातले पर्याय स्वीकारून बाजूला होतात. या गोंधळाचा फायदा उठवून विनाअनुदान संस्थांना कमी गुणवत्तेच्या, पण धनदांडग्या विद्यार्थ्यांना प्रवेश देता येतो.

फीबाबत वा सामायिक प्रवेशप्रक्रियेबाबत अनिश्चिततेचे वातावरण या काळात निर्माण केले गेले नाही, असे गेल्या तीन वर्षांत एकही उदाहरण नाही, हा म्हणूनच योगायोग मानता येत नाही. यावर्षी खाजगी संस्थांच्या संघटनेने बेमुर्वतपणाची हद्द गाठली. प्रवेशप्रक्रियेचा सविस्तर कार्यक्रम जाहीर झाला, त्याला दोन आठवडे उलटून गेले असताना आणि खाजगी कॉलेजांतील जागा गृहीत धरून प्राधान्यक्रमासह अर्ज विद्यार्थ्यांनी भरूनही दिल्यावर संघटनेच्या पदाधिकाऱ्यांनी डाव टाकला.

मेडिकलसाठी किमान तीन लाख आणि डेंटलसाठी दोन लाख रुपये फी मंजूर होत नाही, तोवर खाजगी कॉलेजांत प्रवेश न देण्याचा निर्णय त्यांनी जाहीर केला. या निर्णयामुळे मेडिकलच नव्हे, तर फार्मसीसह अनेक शाखांच्या प्रवेशांवरही परिणाम होणार आहे; कारण मेडिकलपासून सुरू होणारी ही साखळी बी. एससी. पर्यंत जोडलेली असते. याची पूर्ण कल्पना असतानाही या टप्प्यावर प्रवेशप्रक्रियेत अडथळा आणणे, हा विद्यार्थी आणि त्यांचे पालक यांच्या ब्लॅकमेलिंगचाच प्रकार आहे.

ब्लॅकमेलिंग करणाऱ्यांना हे पक्के माहीत आहे की फी किती असावी हे ठरवून देण्यासाठी सुप्रीम कोर्टाच्याच आदेशानुसार राज्य सरकारने स्वतंत्र समिती स्थापन केली आहे. या समितीच्या निर्णयात ढवळाढवळ करण्याचा अधिकार सरकारला नाही. समितीचा निर्णय अमान्य असेल, तर कोर्टात दाद जरूर मागता येते, पण मनमानी, पक्षपात वा गैरहेतूचा पुरावा दिला, तरच असा निर्णय रद्द होऊ शकतो. फी ठरवण्यासाठी लावलेले निकष अयोग्य वाटले, तर त्यात सुधारणा करण्याचे निदेर्श फार तर कोर्ट देऊ शकते, पण फी ठरवण्याचे काम कोर्ट करू शकणार नाही. अशा स्थितीत ठरवून दिलेली फी अपुरी असेल, तर तसे न्या. पंडित समितीला पटवून देणे, एवढाच मार्ग सभ्य, सुसंस्कृत आणि कायद्याचे पालन करण्यास बांधील असलेल्या संस्थाचालकांपुढे उरतो.

महाराष्ट्रातील विनाअनुदान मेडिकल संस्थांच्या संघटनेचे पदाधिकारी या वर्गात मोडतात आणि कायद्याने मिळणाऱ्या हक्कांबरोबरच कर्तव्यांचीही जाणीव त्यांना असते, हे गृहीत धरून त्यांच्या विनाअनुदान संस्थांच्या अभ्यासक्रमाला मान्यता दिली गेली आहे. तसे ते आहेत, असे त्यांच्या वर्तनावरून दिसत नाही. त्यामुळेच सुप्रीम कोर्टाने वाजवी शिल्लक राहील इतकी फी ठरवण्याची मुभा देताना, नफेखोरीला प्रतिबंध केला असताना, या कॉलेजांनी तीन ते चार लाखांपर्यंत वाषिर्क फी दोन वर्षांपूवीर् जाहीर करून टाकली. या संस्थांनी सादर केलेली कागदपत्रे खरी आहेत, असे गृहीत धरण्याचे सौजन्य दाखवून न्या. जहागिरदार समितीने 'वाजवी फी' निश्चित केली. ही फी एक ते दीड लाखाच्या घरात होती. त्यावर नवे पुरावे विचारात घेऊन न्या. पंडित समितीने फेरविचार केला व आताची वाढीव फी ठरवून दिली. ही फी अवास्तव आहे, अशी विद्यार्थ्यांची तक्रार आहे.

मात्र संस्थाचालकांना तीन ते चार लाख रुपयेच हवे आहेत. आम्ही म्हणू ती फी दिल्याखेरीज प्रवेश देणार नाही, असे म्हणणे हा प्रवेश नियंत्रण समितीवर गैरमार्गाने दबाव आणण्याचा प्रयत्न असून, सुप्रीम कोर्टाचीच ही बेअदबी आहे. केवळ इशारे देत न बसता, सरकार आणि कोर्ट यांनी या संस्थाचालकांचा माज उतरवण्याची वेळ आता आली आहे.

 
</text>
</doc>
