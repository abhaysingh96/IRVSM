<doc>
<docno>1160177.cms.txt</docno>
<text>
 
महामुंबई
भूखंड वाटप रद्द करण्याची नोटिस
[ Monday, July 04, 2005  06:49:59 pm]


मुंबई टाइम्स टीम

नवी मुंबई : सिडकोने प्रथमेश सोसायटीच्या सदस्यांना भूखंड वाटप रद्द केल्याच्या नोटिसा बजावल्या आहेत. त्यामुळे या सोसायटीचे काही सदस्य कोर्टात जाण्याची तयारी करत आहेत.

पामबीच मार्गावरील नेरूळ, सेक्टर- 54, 56 आणि 58 मधील 4,186 चौ.मी. क्षेत्रफळाचा भूखंड सिडकोने कोणत्याही निविदा न मागवता, परस्पर 25 जानेवारी 2002 रोजी प्रथमेश सोसायटीला दिला होता. या वेळी पामबीच मार्गावरील जागेचा प्रचलित दर 10 हजार 500 रुपये प्रति चौ.मी. होता. मात्र सिडकोने 6 हजार 250 रुपये प्रति चौ.मी. दराने 60 वर्षांच्या भाडेपट्टीवर प्रथमेश सोसायटीला भूखंड बहाल केला होता. या व्यवहारात सिडकोचे सुमारे 4 कोटी रुपयांचं नुकसान झाल्याचा आरोप होत होता. या भूखंड वाटप प्रकरणाची चौकशी करण्यासाठी तत्कालीन मुख्यमंत्री सुशीलकुमार शिंदे यांनी अतिरिक्त मुख्य सचिव नंदलाल यांची एकसदस्यीय समिती नियुक्त केली होती.

नंदलाल समितीने 11 जून 2004 रोजी राज्य सरकारला सादर केलेल्या अहवालात प्रथमेश सोसायटीला सिडकोकडून नियमबाह्य पद्धतीने भूखंड वितरीत करण्यात आल्याचं स्पष्ट करून भूखंड वाटप रद्द करण्याची शिफारश केली होती. त्यानुसार सरकारने 12 एप्रिल 2005 रोजी प्रथमेश सोसायटीचा भूखंड रद्द केला होता. भूखंड वाटप रद्द केल्याच्या नोटिसा सिडकोने प्रथमेश सोसायटीच्या सर्व सदस्यांना तीन दिवसांपूवीर्च दिल्या आहेत.

सिडकोचे माजी अध्यक्ष प्रा.जावेद खान, माजी उपाध्यक्ष अनिलकुमार लखीना, माजी सहव्यवस्थापकीय संचालक विजय सतबीर सिंह, माजी संचालक विजय चौगुले, मुरलीधर माने, मुख्य कार्यकारी अधिकारी व्ही.व्ही. नलावडे, मुख्य रचनाकार अरुण म्हैसाळकर, प्रशासकीय अधिकारी ए.एम.अगरवाल, मुख्य भूमी भूमापन अधिकारी एस.एस.भिसे, लेखा अधिकारी एस.आर.देशपांडे, कार्यकारी अभियंता एन.पी.देशपांडे, सिडकोचे मुख्य जनसंपर्क अधिकारी

बुद्धभूषण गायकवाड, सरव्यवस्थापक आर.आर.माने, वरिष्ठ नियोजनकार सी.एम.कृष्णन, अतिरिक्त मुख्य नियोजनकार डी.व्ही.सेकदर, अतिरिक्त व्यवस्थापक एन.टी. जाधव हे प्रथमेश सोसायटीचे सदस्य आहेत.

 
</text>
</doc>
