<doc>
<docno>1160290.cms.txt</docno>
<text>
 
महामुंबई
दिल्लीतील हालचालींना आला वेग...
[ Monday, July 04, 2005  08:54:14 pm]


नवी दिल्ली (म.टा. विशेष प्रतिनिधी) : शिवसेनेतून नारायण राणेंची झालेली हकालपट्टी, नंतर राणेंनी थेट उद्धव ठाकरेंवर चढवलेला हल्ला, राज्याच्या राजकारणात राणे गटाच्या बंडानंतर होणारी उलथापालथ, या पार्श्वभूमीवर दिल्लीत विविध स्तरावर वेगाने हालचाली सुरू झाल्या आहेत.

महाराष्ट्राच्या राजकारणात जेव्हा मोठी उलथापालथ घडते, अशा प्रत्येकवेळी शरद पवार नेमके परदेशात असतात. त्यामुळे, अशा घटनांमागचे खरे सूत्रधार पवारच असतात, अशी चर्चा कायमच होत असते. बंडाचा पवित्रा घेण्याअगोदर राणेंनीही पवारांशी संपर्क साधल्याची चर्चा होती.

राणेंविषयी राष्ट्रवादीची नेमकी भूमिका काय याबाबत मत जाणून घेण्यासाठी पक्षप्रवक्ते प्रफुल्ल पटेल यांना गाठण्याचा प्रयत्न केला असता ते अमरनाथ यात्रेला गेल्याचे समजले.

अखेर छगन भुजबळ दूरध्वनीवर सापडले. ते म्हणाले, शरद पवारांसारखा सहज उपलब्ध होणारा महाराष्ट्रात दुसरा नेता नाही. विद्यमान स्थितीत नारायण राणेंना राष्ट्रवादी काँग्रेसमध्ये प्रवेश करण्याशिवाय पर्याय नाही. अर्थात हे तातडीने घडेल असे वाटत नाही, कारण पक्षांतरबंदी कायद्याच्या नव्या तरतुदी पूवीर्सारख्या नाहीत. तथापि शिवसेनेच्या अंतिम विघटनाला प्रारंभ झाल्याचे भुजबळ मिस्किलपणे म्हणाले.

शिवसेनेचे राज्यसभा सदस्य व सामनाचे संपादक संजय राऊत सध्या शिकागोला आहेत. तेथून फोनवर बोलताना ते म्हणाले की, राणेंचे तथाकथित बंड महाराष्ट्रव्यापी नसून कणकवलीपुरते मर्यादित आहे. पक्षाचे आमदार वा खासदार कोणीही कुठेही जाणार नाहीत. मतभेदाचे मुद्दे राणेंनी पक्षाच्या व्यासपीठावर मांडले असते तर अधिक योग्य झाले असते.

सिंधुदुर्गचे खासदार व माजी केंदीय मंत्री सुरेश प्रभू लंडनहून बोलताना म्हणाले, परदेशात असल्याने राणे प्रकरणाचा पूर्ण तपशील मला समजलेला नाही. अशावेळी अर्धवट माहितीवर प्रतिक्रिया व्यक्त करणे योग्य ठरणार नाही.

कोकणातल्या एका ज्येष्ठ नेत्याने काँग्रेस अध्यक्षांचे राजकीय सचिव अहमद पटेल यांच्याकडे राणेंच्या संभाव्य हालचालीचे सूक्ष्म तपशील कळवल्याने सोनिया गांधींकडे हा विषय पोहोचला. तर सोमवारी प्रदेश काँग्रेसच्या अध्यक्षा प्रभा राव यांच्यासमवेत दिल्लीत दाखल झालेले मुंबई काँग्रेसचे अध्यक्ष गुरुदास कामत यांनी शिवसेनेतील दुभंगाबद्दल आनंद व्यक्त केला.

माजी मुख्यमंत्री ए.आर.अंतुलेंनी राणेंच्या पक्षप्रवेशाविषयी कोणतीही प्रतिक्रिया व्यक्त करण्यास नकार दिला. तर शिवसेना भाजप युतीचे शिल्पकार व भाजपचे सरचिटणीस प्रमोद महाजन प्रतिक्रियेसाठी उपलब्ध होऊ शकले नाहीत.

 
</text>
</doc>
