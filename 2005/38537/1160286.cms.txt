<doc>
<docno>1160286.cms.txt</docno>
<text>
 
महामुंबई
कल्याण-डोंबिवलीतही सेनेला फटका?
[ Monday, July 04, 2005  08:51:45 pm]


डोंबिवली (म. टा. वृत्तसेवा) : शिवसेना नेते नारायण राणे यांच्या बंडखोरीचा सप्टेंबरमध्ये होणाऱ्या कल्याण-डोंबिवली महापालिका निवडणुकीतही शिवसेनेला किमान 25 वॉर्डांमध्ये दणका बसण्याची शक्यता व्यक्त केली जात आहे.

सिंधुदुर्ग, रत्नागिरी या दोन जिल्ह्यांतील कोकणवासीय ठाणे, कल्याण, डोंबिवली, उल्हासनगर, अंबरनाथ, बदलापूर, भिवंडी आदी शहरांमध्ये मोठ्या प्रमाणावर असून कोकणवासियांचे नेते म्हणून या भागातील शिवसेनेमध्ये नारायण राणे यांचे मोठे स्थान आहे.

कल्याण-डोंबिवलीचे शिवसेनेचे एक माजी महापौर शाहू सावंत यांना महापौर करण्यात नारायण राणे यांचा मोठा वाटा होता. सिंधुदुर्ग जिल्हा रहिवाशी मंडळाच्या माध्यमातून तसेच कोकण महोत्सवाच्या माध्यमातून नारायण राणे यांनी ठाणे जिल्ह्यातील कोकणवासियांमध्ये वेगळे स्थान निर्माण केले होते.

कल्याण, टिटवाळा भागातील 62 वॉर्डांपैकी 20 तर डोंबिवलीतील 45 वॉर्डांपैकी 20 अशा सुमारे 40 ते 45 वॉर्डांमध्ये कोकणवासीय चाकरमानी मोठ्या प्रमाणावर रहात असून हे शिवसेनेचे एकगठ्ठा मतदार आहेत. मात्र नारायण राणे यांच्या बंडखोरीने कोकणातले चाकरमानी शिवसेनेच्या बाजूने उभे ठाकतात की आपली नाराजी मतपेटीतून व्यक्त करतात याकडेही राजकीय मंडळींचे लक्ष लागले आहे.

नारायण राणे यांच्या शिवसेनेतील कोकणी लॉबीने अद्याप जरी याबाबतची अधिकृत भूमिका जाहीर केली नसली तरी नारायण राणे यांचा स्टॅम्प असल्यामुळे यापूवीर् तिकीटे मिळवून नगरसेवक, महापौर, सभापती झालेल्यांना आता मात्र घरीच बसावे लागणार आहे.

त्यामुळे एवीतेवी नारायण राणे यांचा शिक्का असल्यामुळे घरी बसण्यापेक्षा राणेसाहेबांचे नेतृत्व मानून त्यांच्यामागे जाण्याचा निर्णय कल्याण-डोंबिवलीतील कोकण-वासियांच्या नेत्यांनी घेतल्यास आगामी निवडणुकीत शिवसेनेला ही नवीच डोकेदुखी उद्भवणार आहे.

राणे यांच्या बंडखोरीने ठाणे जिल्ह्यातील आगरी व कोळी लॉबी मात्र बेफाम खुष झाली आहे. आजवर काँग्रेस-राष्ट्रवादी काँग्रेसचा वरचष्मा असणाऱ्या कल्याण-डोंबिवलीत कोकणवासियांच्या शिवसेनाप्रेमामुळे सेनेचे नगरसेवक मोठ्या प्रमाणावर निवडून येत असत.

राणेंच्या बंडखोरीमुळे काँग्रेस-राष्ट्रवादीच्या विरोधातील एकगठ्ठा मतदान आता विभागले जाईल आणि त्यात आपण बाजी मारुन जाऊ अशी धारणा स्थानिक नेत्यांची झाली आहे.

 
</text>
</doc>
