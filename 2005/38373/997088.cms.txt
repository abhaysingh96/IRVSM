<doc>
<docno>997088.cms.txt</docno>
<text>
 
महामुंबई
नरिमन पॉइन्टमध्ये फेरीवाल्यांकडून पालिकेच्या पथकावर हिंसक हल्ला
[ Friday, January 21, 2005  12:39:25 am]


म. टा. प्रतिनिधी

मुंबई : नरिमन पॉइंट विभागात जमनालाल बजाज रोडवर मोठ्या जागेत पदपथावरच बस्तान मांडून चायनीज पदार्थ, वडापाव, पावभाजी असे विविध खाद्यपदार्थ रस्त्यावरच शिजवून त्यांची विक्री करणाऱ्या फेरीवाल्यांना हटविण्याचा प्रयत्न करणाऱ्या मुंबई महापालिकेच्या पथकावर गुरुवारी हिंसक हल्ला करण्यात आला. काही फेरीवाल्यांनी तर उकळते तेल अंगावर फेकण्याचाही इशारा दिला.

बोरीबंदर, कुलाबा, चर्चगेट, नरिमन पॉईन्ट या भागात कारवाई करणाऱ्या महापालिकेच्या पथकास वारंवार अशा प्रकारच्या हिंसक हल्ल्यांना तोंड द्यावे लागत आहे. गेल्या सात-आठ महिन्यात अशा प्रकारे हल्ले झाल्यावर पोलिसात फिर्याद दाखल करण्यात आली आहे. गुरुवारीही या प्रकरणी चार जणांवर फिर्याद दाखल करण्यात आली. महम्मद सिद्दिकी, महम्मद शरीफ, याकूब अली व अहमद खलील अशी या चौघांची नावे आहेत. या भागात अनेक फेरीवाल्यांनी आपला पसारा वाढवून जंगी हॉटेल्सच सुरू केली होती. तेथे खाद्यपदार्थ तळण्याचे प्रकार होत होते. सुप्रीम कोर्टाच्या नियमानुसार कोणत्याही ठिकाणी फेरीवाल्यांना रस्त्यावर अन्नपदार्थ शिजविण्यास बंदी आहे. कारवाई करणाऱ्या पथकाभोवती गुरुवारी 400 जणांचा जमाव जमला.

अशाच प्रकारे चर्चगेट येथेही खाद्यपदार्थविक्री करणाऱ्यांना हटविण्याचा प्रयत्न झाल्यावर त्यांनी पालिकेच्या पथकावर हिंसक हल्ला केला होता. चर्चगेट परिसरातच रेल्वे स्टेशनालगत ज्या फेरीवाल्यांवर कारवाई करण्यात आली होती, त्यांना रेल्वेच्याच वसाहतींमध्ये आश्रय मिळाल्याचे पोलिस तपासात उघड झाले होते. मात्र रेल्वेने याबद्दल काही केले नाही.

 
</text>
</doc>
