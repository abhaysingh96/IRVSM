<doc>
<docno>997916.cms.txt</docno>
<text>
 
महाराष्ट्र
'दाभोळ वीजप्रकल्प लवकर सुरू व्हावा' : गीते
[ Friday, January 21, 2005  09:00:59 pm]


म. टा. वृत्तसेवा

अनंत गीते यांचे मत

रत्नागिरी : राज्याला तीन हजार मेगावॉट विजेची टंचाई जाणवत असून ही तूट भरून काढण्यासाठी दाभोळ वीजप्रकल्प सुरू होणे गरजेचे आहे. त्यासाठी केंद व राज्य सरकारने तातडीने मार्ग काढावा, अशी अपेक्षा खासदार अनंत गीते यांनी व्यक्त केली.

एन्रॉन वीज प्रकल्प बंद राहाणे राज्याच्या हिताचे नाही. एन्रॉन सुरू राहावा, असे आपले पूवीर्पासूनचे मत आहे आणि त्याच्याशी आपण आजही ठाम आहोत, असे त्यांनी सांगितले.

खासदार गीते हे मतदारसंघात जनसंपर्क मोहीमेवर आहेत. त्या दरम्यान पत्रकारांशी ते बोलत होते. ते म्हणाले इलेक्ट्रॉनिक मीटर बसविण्याबाबत ग्राहकांमध्ये गैरसमज आहेत. ते दूर करण्याची गरज असून त्यादृष्टीने विद्युत मंडळाचे अधिकारी कार्यरत आहेत.

चिपळूणमधील शिवसैनिकांमध्ये आणि पदाधिकाऱ्यांमध्ये काही गैरसमज निर्माण झाले होते. ते आता दूर झाले आहेत, असे त्यांनी सांगितले. त्यामुळे पक्ष सोडून गेलेले शिवसैनिक परतत आहेत, असे ते म्हणाले.

चिपळूणचे पंचायत समितीचे सभापती शशिकांत चाळके, जिल्हा परिषद सदस्य गोलमाडे बुवा यांच्या नेतृत्वाखाली दीडशे शिवसैनिकांनी कार्याध्यक्ष उद्धव ठाकरे यांची भेट घेतली आहे, अशी माहितीही त्यांनी दिली.

जिल्हा परिषद पदाधिकाऱ्यांची निवड पुढील महिन्यात असून संभाव्य पदाधिकाऱ्यांची नावे श्रेष्ठी योग्य वेळी जाहीर करतील, असेही गीते म्हणाले. माजी आमदार भास्कर जाधव यांना पक्षात परत घ्यायचे की नाही, याचाही निर्णय शिवसेनाप्रमुखच घेतील. ते जो निर्णय घेतील तो शिवसैनिकांना मान्यच असेल, असेही त्यांनी नमूद केले.

या पत्रकार परिषदेला तालुका प्रमुख राजू शिंदे, जिल्हा परिषद अध्यक्षा प्रतिभा गुरव, जिल्हा परिषदेचे माजी अध्यक्ष जयसिंग घोसाळे, माजी सभापती उदय बने उपस्थित होते.

 
</text>
</doc>
