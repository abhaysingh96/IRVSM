<doc>
<docno>997093.cms.txt</docno>
<text>
 
महामुंबई
अंधेरी सबवेचा पादचारी मार्ग नागरिकांसाठी खुला
[ Friday, January 21, 2005  12:40:01 am]


म. टा. प्रतिनिधी

मुंबई : अंधेरी पूवेर्ला नागरदास रोड व पश्चिमेला एस. व्ही. रोडला जोडणारा भुयारीमार्ग सात ते आठ वर्षांपासून पादचाऱ्यांसाठी बंद असल्याने तेथे कचरा, गर्दुल्ले आणि भिकाऱ्यांनी आसरा घेतला होता. त्यामुळे वाहतुकीसाठी असणाऱ्या भुयारीमार्गाचा वापर पादचारी करीत असल्याने मुंबई महापालिकेने बुधवारपासून अंधेरी सबवेचा पादचारी मार्ग खुला केला आहे.

अंधेरी पूवेर्कडून पश्चिमेला जाण्यासाठी हाच सबवे जवळचा मार्ग असल्याने या ठिकाणी नेहमीच वर्दळ असते. मात्र भुयारी मार्गाच्या दोन्ही तोंडावर असलेल्या अतिक्रमणांमुळे नागरीकांना चालणेही कठिण झाले होते. याच ठिकाणी अनेकदा अपघातही झाल्यानंतर पालिकेने येथील पादचारी मार्ग खुला करण्याचा निर्णय घेतला.

भुयारी मार्गातील कचरा सलग दोन दिवसांत काढण्यात आला. त्याशिवाय स्वच्छतेबरोबर ड्रेनेजवर नवी झाकणे, रंगकाम, लाइटची व्यवस्था आणि नागरिकांच्या माहितीसाठी मोठे फलक लावण्यात आले आहेत.

कसल्याही औपचारीक उद्घाटनाची वाट न पहाता नागरीकांची गरज ओळखून पादचारी मार्ग लगेचच खुला केल्याचे के पूर्वचे सहायक पालिका आयुक्त वसंत प्रभू यांनी सांगितले. भुयारीमार्गाचा गैरवापर होऊ नये म्हणून दोन्ही बाजूला लोखंडी ग्रिल बसविण्यात येणार आहे. अनेक वर्षांपासून प्रलंबित असलेली भुयारी मार्ग खुले करण्याची मागणी पूर्ण झाल्याबद्दल आणि अपघात होण्याचे टाळल्याबद्दल नागरीकांनी समाधान व्यक्त केले.

 
</text>
</doc>
