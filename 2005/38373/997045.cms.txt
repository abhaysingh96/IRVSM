<doc>
<docno>997045.cms.txt</docno>
<text>
 
महाराष्ट्र
पुणे : हेल्मेटसक्तीविरोधात नगरसेवकांनीही थोपटले दंड
[ Friday, January 21, 2005  12:10:21 am]


म. टा. प्रतिनिधी

पुणे : हेल्मेटसक्तीविरोधात सर्व पक्षीय नगरसेवकांनीही दंड थोपटले असून हेल्मेटसक्ती लागू झाली तर ' हेल्मेट तोडो ' आंदोलन करून रस्त्यावर उतरू, असा इशारा नगरसेवकांनी दिला आहे. या सक्तीला विरोध करून पालिका सर्वसाधारण सभा गुरुवारी एकमताने तहकूब झाली.

मसिर्डीजमध्ये फिरणाऱ्यांनी दुचाकीवाल्यांचे फिरणे अवघड करून टाकले आहे. मंत्र्यांनाही त्याचे काही वाटत नाही. त्यांच्याजवळ सरकारची चारचाकी गाडी असते. ती गेली की, महामंडळाची गाडी असते, त्यानंतर स्वत:ची. त्यामुळे त्यांना फरक पडणार नाही. सर्व मंत्री आणि अधिकाऱ्यांनी फक्त तीन दिवस मोटरसायकलींवर फिरून दाखवावे आणि मगच हेल्मेटसक्तीचा विचार करावा, अशा कडक शब्दांत शांतीलाल सुरतवाला यांनी प्रतिक्रिया व्यक्त केली.

केवळ निवेदन देऊन, शांततेच्या मार्गाने विरोध करून उपयोग नाही. पुणेकर संयमित झाले आहेत ते रस्त्यावर येत नाहीत. या सक्तीविरोधात चौकाचौकात आंदोलने झाली पाहिजेत. याचे नेतृत्त्व स्वत: महापौरांनी करावे, असेही सुरतवाला म्हणाले.

हेल्मेट घातल्याने वाहनचालक मरत नाहीत, असे सरकार लिहून देणार का, असा प्रश्ान् उपस्थित करून सुरतवाला म्हणाले की, हेल्मेट सक्ती झाली तर, हेल्मेट न घालता रस्त्यावरून जाईन आणि पोलिसांकडे दंड न भरता तुरुंगात जाण्याचीही आपली तयारी आहे.

लोक हौस म्हणून मोटरसायकलींवर जात नाहीत. पीएमटीची चांगली सेवा देऊ, असे आश्वासन देऊन सहा आसनी रिक्षा बंद केल्या. पण, ते आश्वासन पूर्ण करता आले नाहीत. त्यामुळेच लोक दुचाकी वापरतात. नागरिकांच्या तीव्र भावना सरकारला कळवणे आवश्यक आहे, असे मत विजय काळे यांनी व्यक्त केले.

शहरातला आथिर्क स्तर, रस्ते पाहता हेल्मेट उपयोगाचे नाही. बाजारात हेल्मेटच उपलब्ध नाहीत अशी परिस्थिती निर्माण झाली आहे. सध्या महामार्गांवर हेल्मेटची सक्ती केली आहे. टप्प्याटप्प्याने ती लागू करावी, असेही काळे म्हणाले.

विद्यार्थ्यांनी दाखल केलेल्या तक्रारीमुळे तसेच अयोग्य आणि अपुऱ्या माहितीच्या आधारे सरकारने न्यायालयात याचिका दाखल केली. न्यायालयाने दिलेल्या निर्णयाविरुद्ध फेरविचाराची याचिका दाखल करता येऊ शकते. नागरिकांना आपली भूमिका मांडण्यासाठी पुन्हा न्यायालयात जावे लागेल, असे विरोधी पक्षनेते उज्ज्वल केसकर म्हणाले.

ताशी 30 किलोमीटरपेक्षा जास्त वेगाने ज्या ठिकाणी वाहन चालवावे लागते तेथेच हेल्मेट सक्ती आवश्यक आहे. सत्तेवर आल्यावर कसलाही माल खपवणे योग्य नाही. सत्तारूढ पक्षानेही रस्त्यावर आले पाहिजे, असे मत रमेश बोडके यांनी व्यक्त केले.

सर्व नागरिकांच्या भावना मुख्यमंत्री आणि उपमुख्यमंत्र्यांपर्यंत पोहोचवण्याचा प्रयत्न करेन, असे आश्वासन आमदार कमल ढोले-पाटील यांनी सभेत दिले.

दरम्यान, येत्या सोमवारी हेल्मेट सक्तीच्या विरोधात आंदोलनाची दिशा ठरवण्यासाठी सर्व पक्षीय नगसेवकांची बैठक पालिकेच्या आवारातील हिरवळीवर होणार असून त्याला नागरिकांनीही उपस्थित रहावे, असे आवाहन सुरतवाला यांनी केले.

आरटीओकडे अवघे सहा अधिकारी

सरकारचा हेल्मेटसक्ती करण्याचा अट्टाहास असताना त्याची अंमलबजावणी करणाऱ्या प्रादेशिक परिवहन कार्यालयाकडे (आरटीओ) किती अधिकारी आणि कर्मचारी आहेत, याकडे सरकारने लक्ष दिलेले नाही. आरटीओच्या पुणे विभागात अवघे सहा अधिकारी आहेत. या सहा अधिकाऱ्यांची तीन पथके असणार आहेत. ही पथके लाखो वाहनचालकांवर कारवाई करण्यासाठी कशी पुरणार, असा सवाल आरटीओतील काही अधिकाऱ्यांनी केला आहे.

आधी लोकजागृती, नंतर दंड!

हेल्मेटसक्तीचा आदेश आला, तरी पोलिस आणि आरटीओकडून पहिल्या दिवसापासून दंड आकारला जाणार नसल्याचे सुतोवाच अधिकाऱ्यांनी दिले आहेत. प्रारंभी काही दिवस लोकांमध्ये हेल्मेटच्या वापराबाबत जागृती केली जाणार आहे. त्यानंतर दंडात्मक कारवाई होईल. मात्र, लोकजागृती करण्यामागचे गुपीत हेल्मेटचा तुटवडा आहे. देशात वर्षभरात सुमारे 72 लाख हेल्मेटचे उत्पादन केले जाते. मंगळवारपासून अंमलबजावणी झाल्यास राज्यात अंदाजे दीड कोटी हेल्मेट लागतील.

 
</text>
</doc>
