<doc>
<docno>998019.cms.txt</docno>
<text>
 
महाराष्ट्र
महापौर बंगला सामान्यांना जवळचा वाटू द्या
[ Friday, January 21, 2005  11:16:52 pm]


म. टा. प्रतिनिधी

पुणे : महापौरांच्या या निवासस्थानात येताना गरीबातल्या गरीब नागरिकालाही संकोच वाटू नये, या निवासात मेजवान्या होऊ नयेत आणि याला रंगमहालाचे स्वरूप येऊ नये. या निवासाचे पावित्र्य मंदिरासारखे ठेवले पाहिजे, असे मत ज्येष्ठ नेते आणि माजी महापौर भाई वैद्य यांनी शुक्रवारी व्यक्त केले. पालिकेतफेर् बांधण्यात आलेल्या महापौर निवासाचे उद्घाटनावेळी प्रमुख पाहुणे म्हणून ते उपस्थित होते.

घोले रस्त्यावर महत्त्मा फुले संग्रहालयाशेजारील सुमारे सहा हजार चौरस मीटर क्षेत्रफळातील 2700 चौरस मीटर जागेवर हे निवासस्थान उभारण्यात आले आहे. प्रशस्त दालने आणि अगत्यासाठी सुसज्ज खोल्या असलेले हे निवासस्थान सुमारे 50 लाख रुपये खर्चून बांधलेल्या या निवासाचे उद्घाटन खासदार सुरेश कलमाडी यांच्या हस्ते झाले. महापौरपद केवळ दिखाऊ असता कामा नये. हे पद शहराचे खऱ्या अर्थाने नेतृत्त्व करणारे, विकास घडवणारे असावे. महापौर हे शहराचे मुख्यमंत्रीच असतात. त्यामुळे त्यांनी शहराच्या विकासासाठी आपल्या अधिकारांची अंमलबजावणी करणे आवश्यक आहे. तशी अंमलबजावणी होते किंवा नाही हे पाहण्याची जबाबदारी सामान्य नागरिकांची आहे. त्यामुळे अधिकार देऊन नागरिकांनी झोपा न काढता जागरूक राहिले पाहिजे, असेही मत वैद्य यांनी व्यक्त केले.

महापालिकेचा कायदा हा ' पुणे म्युनिसिपल कापोर्रेशन अॅक्ट ' नसून ' पुणे म्युनिसिपल कमिशनर्स अॅक्ट ' झाला आहे, अशी टीका करत वैद्य म्हणाले की, पालिकेवर वरून नियंत्रण असता कामा नये. जनतेचे नियंत्रण असणे महत्त्वाचे आहे, असेही वैद्य म्हणाले.

आपल्या उद्घाटनपर भाषणात कलमाडी म्हणाले की, सध्या आयुक्तांचे निवासस्थान महापौरांसाठी राखीव होते. मात्र ते कधीच मिळाले नाही. महापौरांना अधिक अधिकार असावेत असे आपल्याला अजिबात वाटत नाही. आयुक्तांचे अधिकार कमी करून ते महापौरांना देण्यापेक्षा लोकप्रतिनिधींना कसे मिळतील हे पाहिले पाहिजे.

 
</text>
</doc>
