<doc>
<docno>997900.cms.txt</docno>
<text>
 
महाराष्ट्र
राज्यमंत्री शिंगणे यांच्या मातोश्रींविरोधात गुन्हा!
[ Friday, January 21, 2005  08:42:39 pm]


वृत्तसंस्था

अकोला : एका बेरोजगार तरुणाची फसवणूक केल्यावरून राज्याचे महसूल राज्यमंत्री राजेंद शिंगणे यांच्या मातोश्री व बुलडाणा जिल्हा मध्यवतीर् सहकारी बँकेच्या अध्यक्षा प्रभावती शिंगणे यांच्यासह तिघांविरोधात गुन्हा नोंदवण्याचा आदेश स्थानिक कोर्टाने गुरुवारी दिला.

अन्य दोघांमध्ये शिंगणे यांचा भाऊ गणेश व वहिनी गौरी यांचा समावेश आहे. मिलिंद देशमुख या बेकार तरुणाला बँकेत शिपायाची नोकरी लावण्यासाठी या तिघांनी दीड लाख रुपये मागितल्याचा आरोप आहे. गणेश व गौरी शिंगणे यांनीही सदर नोकरीचे आश्वासन दिल्याचे देशमुख याने नमूद केले आहे.

त्याने कोर्टात केलेल्या तक्रारीत म्हटले आहे की, आपण हे पैसे प्रभावती शिंगणे यांना त्यांच्या घरी दिले मात्र त्यांनी नोकरी दिली नाही. फसवणूक झाल्याचे समजताच आपण पोलिसात तक्रार नोंदवायला गेलो पण तक्रार नोंदवून घेण्यास पोलिसांनी नकार दिला, असेही त्याने कोर्टास सांगितले.

 
</text>
</doc>
