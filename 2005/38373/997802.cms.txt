<doc>
<docno>997802.cms.txt</docno>
<text>
 
महाराष्ट्र
अर्कचित्रांचा ठेवा पुस्तकरुपाने
[ Friday, January 21, 2005  07:06:06 pm]


हेमा आघारकर

वैभवशाली परंपरा लाभलेल्या मराठी साहित्यापासून आजची तरुण पिढी दुरावत चालली आहे. ही वस्तुस्थिती विजयराज बोधनकर या साहित्यप्रेमी चित्रकाराला अस्वस्थ करत होती. या अस्वस्थतेतूनच अर्कचित्रांची संकल्पना उदयास आली. शिवसेना नेते सतीश प्रधान यांनी ही संकल्पना उचलून धरली. मराठी साहित्यात मोलाचं योगदान देणाऱ्या 75 साहित्यिकांच्या अर्कचित्रांचं प्रदर्शन हे ठाण्यात झालेल्या नवव्या कोमसापच्या अधिवेशनात रसिकांबरोबर साहित्यिकांची ही विशेष दाद मिळवून गेलं. अर्कचित्रांच्या माध्यमातून मराठी साहित्यविश्वातील या महान व्यक्तिमत्त्वांची ओळख तरुण पिढीला व्हावी, या आंतरिक प्रेरणेने बोधनकरांच्या कुंचल्यातून ही अर्कचित्रं कागदावर साकार झाली.

साहित्यसम्राट न.चिं. केळकर, दत्तो वामन पोतदार, श्री. म. माटे यांच्यापासून कवी पी. सावळाराम यांच्यासारख्या मातब्बर व्यक्तींना अर्कचित्रातून रेखाटणं हे एक मोठं आव्हानच होतं. अर्कचित्र काढणं सोपं नाही कारण त्या एका चित्रात व्यक्तीचं व्यक्तिचित्र, स्वभावचित्र व कार्यचित्र याचा समन्वय साधावा लागतो. पण बोधनकरांनी कुंचल्यातून अतिशय समर्थपणे मराठीतील या दिगज्जांना रेखाटला आहे. प्रत्येक चित्रामध्ये त्यांनी केलेला लेखणीचा वापर त्यांच्यातील कलात्मकतेचा परिचय करून देतो. दुर्गाबाई भागवतांचा बुद्धीवाद, गदीमांची उपजत प्रतिभा, साने गुरुजींचे अश्रू व त्यातून झालेली फुले माधव व गडकरींची निभीर्ड पत्रकारिता पाहताना अर्कचित्रं निव्वळ अर्कचित्रं न राहता शब्दचित्रं वाटू लागतात. कारण त्यात त्यांनी केवळ साहित्यिकाचा चेहरा चितारलेला नसून त्यांच्या साहित्यकृतींचा आशय व व्यक्तिमत्वाचं मर्म अचूकतेने टिपलं आहे. ही चित्रं पाहताना बोधनकरांची साहित्यविषयक वैयक्तिक रूची, साहित्यिक व त्यांच्या साहित्याचा अभ्यास व सूक्ष्म निरीक्षणशक्ती या गोष्टी नेमकेपणाने चित्रातून साकार झालेल्या जाणवतात. कवी मंगेश पाडगावकर यांची प्रतिक्रिया फार बोलकी आहे. ते म्हणतात , ' बोधनकरांनी अर्काटलेल्या अर्कचित्रांच्या प्रदर्शनातलं एक अर्कचित्र माझं आहे. त्याच्यासमोर मी उभा राहिलो तेव्हा त्याने मला ओळखलं. याचाच अर्थ, चित्रात मूळ वस्तुशी साम्य आहे. '

महाराष्ट्र टाइम्सचे संपादक भारतकुमार राऊत यांनी हा संग्रह पुस्तकरूपात जतन केला जावा, अशी कल्पना मांडली. ठाण्याच्या अनघा प्रकाशनचे अमोल नाले यांनी हा अभिनवउपक्रम हाती घ्यायचं धाडस दाखवलं ही गोष्ट निश्चितच कौतुकास्पद आहे. कवी प्रवीण दवणे यांची प्रस्तावना लाभलेल्या या पुस्तकात आणखी तेरा व्यक्तींना समाविष्ट केलं गेलं आहे. प्रत्येक पानावर एक अर्कचित्र व त्याखाली मोजक्या शब्दात त्या व्यक्तीच्या कारकिदीर्चा आढावा असं या पुस्तकाचं स्वरूप आहे. ही माहिती वाचताना चित्रकार बोधनकारांच्या प्रतिभेचं ही दर्शन घडतं. मराठीतील या पहिल्या पुस्तकाचं प्रकाशन नाशिक इथल्या साहित्य समंलेनात अध्यक्ष केशव मेश्राम यांच्या हस्ते होणार आहे.

' कोमसाप ' च्या अधिवेशनापूवीर् अवघ्या वीस दिवसांत अथक परिश्रम घेऊन ही चित्रं त्यांनी तयार केली होती. आज त्या श्रमाचं चीज झाल्याचं समाधान बोधनकरांना वाटतंय. या पुस्तकाच्या निमित्ताने अर्कचित्रं पुस्तकरूपाने प्रसिद्ध व्हावीत व त्याचे कायमस्वरूपी जतन केलं जावं ही असंख्य रसिकांची इच्छा पूर्ण होत आहे. हे पुस्तक साहित्यविश्वात स्वत:चा ठसा उमटवेल याबद्दल शंका नाही.

 
</text>
</doc>
