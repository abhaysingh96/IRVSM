<doc>
<docno>997891.cms.txt</docno>
<text>
 
देश-विदेश
बसप पक्षांतरसंबंधी अलाहाबाद हायकोर्टात पुढील महिन्यात सुनावणी
[ Friday, January 21, 2005  08:36:29 pm]


म. टा. विशेष प्रतिनिधी

नवी दिल्ली : बहुजन समाज पक्षातून तीन टप्प्यात पक्षांतर करून मुलायमसिंगांच्या समाजवादी पक्षात सामील झालेल्या फुटीर आमदारांच्या याचिकेवरील सुनावणी, फेब्रुवारीच्या पहिल्या आठवड्यात अलाहाबाद हायकोर्टात आहे. हा निकाल बसपच्या बाजूने लागल्यास, उत्तरप्रदेशचे सत्ता संतुलन बिघडू शकेल, असा अंदाज राजकीय वर्तुळात व्यक्त केला जात आहे.

उत्तरप्रदेशात मायावतींचा बसप आणि काँग्रेस, परस्परांच्या जवळ येत असल्याचे स्पष्ट संकेत मिळत आहेत. तीन राज्यांच्या विधानसभा निवडणुकांचा महासंग्राम सुरू असताना उत्तरप्रदेशच्या राजकारणात या घटनांमुळे खळबळ उडाली असून नजिकच्या भविष्यात राज्यात मध्यावधी निवडणुकांची शक्यताही वर्तवली जाते आहे.

समाजवादी पक्षाचा केंदात काँग्रेसच्या नेतृत्वाखालील केंद सरकारला पाठिंबा आहे तर उत्तरप्रदेशात काँग्रेसचा मुलायमसिंग सरकारला पाठिंबा आहे. तरीही दोन्ही पक्षातून विस्तवदेखील जात नाही, सोनिया गांधी आणि राहुल गांधी उत्तरप्रदेशातील मुलायम सरकारवर टीका करण्याची एकही संधी सोडत नसल्याने उभय पक्षांचे संबंध तणावपूर्ण आहेत.

माजी मुख्यमंत्री मायावती आपला हरवलेला जनतेचा विश्वास पुनश्च एकवटण्यासाठी शथीर्चे प्रयत्न करीत आहेत. काँग्रेस असो की बसप उत्तरप्रदेशात स्वतंत्रपणे मुलायमसिंगांचा मुकाबला करण्याच्या स्थितीत नाहीत. या पार्श्वभूमीवर बसप आणि काँग्रेसचे परस्परांच्या दिशेने ध्रुवीकरण सुरू झाले आहे.

बसपच्या विश्वसनीय सूत्रांकडून मिळालेल्या माहितीनुसार, डिसेंबरच्या अंतिम सप्ताहात सोनिया गांधींनी मायावतींच्या निवासस्थानी जाऊन त्यांची भेट घेतली. या भेटीत नेमकी काय चर्चा झाली, याचे तपशील कोणालाही माहित नसले तरी मायावतींनी आपल्या विश्वासू सहकाऱ्यांना याचे स्पष्ट संकेत दिले की बहुजन समाजाच्या हितासाठी त्या लवकरच पुनश्च राज्याच्या मुख्यमंत्रीपदी विराजमान होऊ शकतात.

हा कदाचित योगायोगही असू शकतो की या भेटीनंतर लगेच सीबीआयने मायावतींविरूद्ध सुरू असलेले ताज कॉरिडॉर प्रकरण मागे घेतले. वैध उत्पन्नापेक्षा अधिक असलेल्या संपत्तीविषयी मायावतींविरूद्ध सुरू असलेल्या चौकशीचा अन् खटल्याचा वेगही मंदावू शकतो, असे अंदाज दिल्लीच्या राजकीय वर्तुळात व्यक्त होत आहेत.

तीन राज्यांच्या निवडणुकीत बसप आणि काँग्रेसची युती नसली तरी पडद्यामागच्या हालचालीत बसप काँग्रेसला पूरक भूमिका या राज्यांमध्ये घेऊ शकतो, अशीही चर्चा सुरू आहे. अपेक्षेनुसार घटनाक्रम घडत गेल्यास, काही महिन्यात उत्तरप्रदेशच्या राजकारणात मोठी उलथापालथ घडण्याची चिन्हे आहेत.

 
</text>
</doc>
