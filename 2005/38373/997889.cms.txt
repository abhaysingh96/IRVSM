<doc>
<docno>997889.cms.txt</docno>
<text>
 
देश-विदेश
ग्रामीण भागात बीएसएनएलची दरवाढ नाही
[ Friday, January 21, 2005  08:35:26 pm]


वृत्तसंस्था

नवी दिल्ली : ट्रायच्या निवाड्यामुळे 1,254 कोटी रुपयांचे होणारे नुकसान भरून काढण्यासाठी बीएसएनएलने ग्रामीण भागातील टेलिफोनचे दर न वाढवण्याचा निर्णय घेतला आहे. त्याऐवजी विकास खर्चात बचत केली जाईल, असे जाहीर करण्यात आले आहे.

ग्रामीण भागांमध्ये बीएसएनएल ही एकमेव सुविधा उपलब्ध असल्याने लोकांचा आमच्यावर विश्वास आहे. आम्ही आमचे ग्राहक गमावू इच्छित नाही. त्यामुळे ग्रामीण भागातील फिक्स्ड किंवा लँडलाइनचे दर न वाढवता, त्याच भागातले इतर योजनांमध्ये कपात करून पैसे भरून काढण्याचा प्रयत्न केला जाईल, असे बीएसएनएलचे संचालक आणि अध्यक्ष ए. के. सिन्हा यांनी येथे शुक्रवारी सांगितले.

ग्रामीण भागातील ग्राहकांबरोबरच शहरी ग्राहकांनाही ट्रायमुळे भूर्दंड बसणार नाही याची काळजी बीएसएनएल घेईल. शहरात दर वाढवण्यासाठी आम्हांला घाई करून चालणार नाही असेही सिन्हा यांनी सांगितले.

मोबाइल दर कमीच

एअरटेल आणि हचने मोबाइलचे एसटीडी आणि आयएसडी दर कमी केल्यामुळे बीएसएनएल त्यांच्या दरांचा अभ्यास करत आहे. मात्र बीएसएनएलचे दर आधीपासूनच कमी आहेत.

मोबाइल एसटीडी दर 2.20 रुपये तर आयएसडी 7.20 रुपये आहेत. खाजगी कंपन्यांनी कमी केलेल्या किंमतींपेक्षाही हे दर कमीच असल्याने बदल करण्याची गरज नाही. प्रत्येक देशामध्ये फोनचे दर वेगळे आहेत. त्यामुळे प्रायवेट कंपन्यांनी दर आणखी खाली आणले तरच बीएसएनएल स्पधेर्त टिकून राहण्यासाठी दर कमी करण्याचा विचार करेल.

 
</text>
</doc>
