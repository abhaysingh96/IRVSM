<doc>
<docno>997137.cms.txt</docno>
<text>
 
महाराष्ट्र
कल्याणमध्ये एनआरसीची 450 एकर जमीन विक्रीस!
[ Friday, January 21, 2005  01:14:26 am]


सुनील जावडेकर

कल्याण : आशिया खंडातील सर्वांत मोठा रेयॉन उद्योग म्हणून ओळखल्या जाणाऱ्या नॅशनल रेयॉन (एनआरसी) कंपनीने कल्याण परिसरातील सुमारे 450 एकर जमीन विक्रीला काढली असून बाजारमूल्याप्रमाणे तिची किंमत 400 कोटींहूनही अधिक असल्याचे सांगण्यात येते.

मंुबईतील बड्या बिल्डरां-बरोबरच परदेशातील काही मंडळीही एनआरसीची जागा खरेदी करण्यास उत्सुक असल्याचे कंपनीचे व्यवस्थापकीय संचालक पी. एस. शर्मा यांनी सांगितले. कंपनीच्या विस्ताराची योजना विचाराधीन असल्यामुळे ही पडीक, परंतु मोक्याच्या ठिकाणी असलेली जमीन विकून निधी उभा केला जाईल. विस्तार योजनेत हजारोंना रोजगार मिळेल, असा आशावादही शर्मा यांनी या प्रतिनिधीजवळ स्पष्ट केला.

मुंबईतील ' केमटेक्स ' या अमेरिकन कंपनीच्या तांत्रिक साहाय्याने 1946 मध्ये एनआरसीची उभारणी करण्यात आली. तेथे नायलॉन, टायरकॉर्ड, विस्कोस फिलामेंट यार्न आणि कॉस्टिक सोडा यांचे उत्पादन केले जाते.

सध्या रेयॉन उद्योग आथिर्क संकटात असल्याने अत्याधुनिक साधनसामुग्रीच्या वापरातून नवे प्लँट विकसित केले नाही, तर नजिकच्या दोन-तीन वर्षांत कंपनी बंद करावी लागेल, असे शर्मा यांनी स्पष्ट केले.

आंतरराष्ट्रीय बाजारपेठेत कंपनीच्या मालाला चांगला उठाव आहे. कॉस्टिक सोडा आणि टायरकॉर्ड व्यवसायात विस्तार केल्यास कामगारांचे भविष्य अधिक सुरक्षित आणि आथिर्कदृष्ट्या सक्षम होण्याची शक्यता आहे. श्रीराम रेयॉन, सेंचुरी रेयॉन आणि केसोराम रेयॉन या देशी आणि परदेशी रेयॉन कंपन्यांबरोबर एनआरसीला चुरशीची स्पर्धा करावी लागत आहे. कंपनीच्या विस्तारासाठी कोट्यवधींच्या निधीची गरज असून हा पैसा कंपनीचे उत्पादन आणि मालविक्री वाढवणे, कर्ज घेणे असे पर्याय असल्याचे शर्मा यांनी सांगितले. जमीनविक्रीमध्ये पडीक जमिनीबरोबरच कंपनीच्या वसाहती, शाळा यांचाही समावेश आहे.

 
</text>
</doc>
