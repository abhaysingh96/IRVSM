<doc>
<docno>997086.cms.txt</docno>
<text>
 
महामुंबई
'ब्लॅक फ्रायडे'च्या निर्माता, वितरकाला टाडा कोर्टाची नोटिस
[ Friday, January 21, 2005  12:38:15 am]


म. टा. प्रतिनिधी

मुंबई : मुंबई बॉम्बस्फोटावर आधारित ' ब्लॅक फ्रायडे ' हा चित्रपट म्हणजे या खटल्याच्या कामकाजात हस्तक्षेप असल्याने चित्रपटाचा निर्माता व वितरक यांच्याविरुद्ध का कारवाई करू नये, अशी कारणे दाखवा नोटीस टाडा कोर्टाने त्यांना बजावली आहे.

पत्रकार हुसेन झैदी यांनी लिहिलेल्या कथेवर हा चित्रपट काढण्यात आला आहे. त्याचे निर्माता अरविंद मित्र व वितरक जामू सुगंध यांना न्या. प्रमोद कोदे यांनी नोटीस बजावली. उत्तरासाठी त्यांना 24 जानेवारीपर्र्यत मुदत देण्यात आली आहे. या प्रकरणी या खटल्यातील आरोपी मुश्ताक तरानी व अन्य आरोपींनी कोर्टाकडे तक्रार केली आहे. या चित्रपटाद्वारे सत्य सांगितले जात असल्याचा दावा केला जात असला तरी ते सत्य सांगत असल्याचा दावा कसे करू शकतात, असे प्रतिपादन आरोपींच्या वतीने अॅड. मजिद मेमन यांनी आपल्या युक्तिवादात केले. हा खटला आता शेवटच्या टप्प्यात असून केवळ निकालपत्र देण्याचे काम बाकी आहे.

 
</text>
</doc>
