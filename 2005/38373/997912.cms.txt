<doc>
<docno>997912.cms.txt</docno>
<text>
 
महाराष्ट्र
 गणपतीपुळ्याजवळ भीषण आग
[ Friday, January 21, 2005  08:58:06 pm]


म. टा. वृत्तसेवा

11 शेतकऱ्यांच्या पिकाच्या अडव्या भस्मसात

रत्नागिरी : गणपतीपुळे मार्गावरील चाफे गावच्या कातळवाडी भागातील 11 शेतकऱ्यांच्या भाताच्या अडव्यांना अचानक आग लागून भातपीक भस्मसात झाले. यामुळे या शेतकऱ्यांचे दीड ते दोन लाख रुपयांचे नुकसान झाल्याचा अंदाज आहे. ग्रामस्थ राजू जाधव यांनी मात्र हानीचे प्रमाण त्याहून अधिक असल्याचे सांगितले.

दुपारी पेटलेला हा वणवा संध्याकाळी उशीरा आटोक्यात आणण्यात अग्निशमन जवानांना यश आले. ज्या शेतकऱ्यांच्या अडव्या जळाल्या त्यांची नावे पुढीलप्रमाणे : नामदेव सखाराम मांडवकर, तानू यशवंत काताळे, गोमाजी चिमाजी काताळे, भगवान एकनाथ काताळे, प्रभाकर धर्मा काताळे, लक्ष्मी तानू काताळे, तुकाराम रामचंद काताळे, गोविंद लक्ष्मण गोताड, उदय भिकाजी काताळे, एकनाथ विठ्ठल काताळे, पांडुरंग जानू काताळे.

आग लागली तेव्हा काही शेतकरी हे आपल्या शेतात भातजोडणीचे काम करीत होते. त्यामुळे त्यांना काही प्रमाणात पिके वाचवता आली. मात्र घरे लांब असल्याने त्यांना जेमतेम यश आले. त्यामुळे स्वत: कसलेले, कष्ट करून अडवी घालून ठेवलेले व झोडणी व्हायच्या तयारीत असलेले भात व नाचणीचे पिक डोळ्यादेखत भस्मसात झालेले पाहावे लागले. शेतकरी व त्यांचे कुटुंबीय या दुर्घटनेने ढासळले व ढसढसा रडले.

भात अडव्यांना आग लागल्याचे समजताच चाफे तिठ्यावरील ग्रामस्थांनी मदतीसाठी धाव घेतली. पाठोपाठ आगीचे बंबही आले. मालगुंडचे नाना मयेकर यांचा बंब, प्रभू काँट्रॅक्टर यांचा ट्रॅक्टर तसेच रत्नागिरी नगर परिषदेचे बंब यांनी प्रत्येकी चार ते पाच फेऱ्या मारून चारीबाजूंनी आगीवर नियंत्रण आणण्याचा प्रयत्न केला.

मुकेश मिरकर, राजू जाधव, पद्माकर पवार, रवींद मयेकर आदी ग्रामस्थ व व्यापाऱ्यांनी मदतीसाठी धाव घेतली होती. आगीचा हा प्रकार संशयास्पद असल्याचा शेतकऱ्यांचा आरोप आहे.

 
</text>
</doc>
