<doc>
<docno>997087.cms.txt</docno>
<text>
 
महामुंबई
जाहिराला एफआयआरच अमान्य
[ Friday, January 21, 2005  12:38:47 am]


म. टा. प्रतिनिधी

मुंबई : बेस्ट बेकरी फेरसुनावणीतील प्रमुख साक्षीदार जाहिरा शेख हिने बडोद्याच्या पानीगेट पोलिस ठाण्यात तिच्या नावे नोंदवला गेलेला एफआयआर पूर्णपणे नाकारला आहे. आपण अत्यंत घाबरलेलो असल्याने आपल्याला काही आठवत नाही, असा पवित्रा तिने घेतला आहे. या प्रकरणातील आरोपींना आपण ओळखत नाही व त्यांना निष्कारण सजा होऊ नये, असे विधान तिने याआधी जाहीरपणे केलेच आहे, आता गुरुवारी तर बेकरीपाशी दंगेखोरांचा जमाव होता का तेही आपल्याला आठवत नसल्याचे तिने सांगितले आहे. आपली बहीण साबिरा दंग्यात मरण पावली, याबाबतही विशेष सरकारी वकिलांनी खोदून विचारल्यानंतरच तिने सांगितले.

बेस्ट बेकरीपाशी 1 मार्च 2002 रोजी हिंसक जमाव जमला, त्यांनी बेकरीला आग लावली, आपले दोन्ही भाऊ तसेच कामगारांचे हातपाय बांधून त्यांना मारहाण केली, पोलिसांनी आपल्याला सोडवले इत्यादी तिच्या नावे पानीगेट पोलिसांनी नोंदवलेले एफआयआरमधील सर्व तपशील तिने अमान्य केले. आपण असे काहीही सांगितले नसताना पोलिसांनी असे का लिहिले ते आपण सांगू शकत नाही, असे तिचे म्हणणे होते. एफआयआरमध्ये नोंदवलेल्या एकाही आरोपीला आपण ओळखतच नाही, तर त्यांची नावे कशी सांगणार असाही प्रतिप्रश्ान् तिने केला.

जाहिराच्या बँक व्यवहारावरून गेले तीन दिवस विशेष सरकारी वकील मंजुळा राव यांनी तिला प्रश्ान् विचारले. जाहिराचे बडोदा येथे बँक ऑफ बरोडाच्या नवाबपुरा शाखेत खाते आहे, तसेच भाइंदरच्या सिंडिकेट बँकेतही खाते आहे. मात्र भाइंदरच्या बँकेचे नाव आपल्याला माहीत नसल्याचे तिने सांगितले असून या दोन्ही खात्यांत किती रक्कम आहे तेही माहीत नसल्याचे तिचे म्हणणे आहे. बँक ऑफ बरोडात 21 मे 2002 रोजी तिने खाते उघडले व 27 मे रोजी त्यात 2 हजार रुपये भरले. 17 मे 2003 रोजी तिची बडोदा कोर्टात साक्ष झाली, त्याच्या एक आठवडा आधीच या खात्यात 35 हजार रुपये जमा झाले होते. 9 मे तिचे दोन्ही भाऊ व बहीण सायराच्या साक्षी झाल्या त्याच्या दुसऱ्याच दिवशी म्हणजे 10 मे 2003 रोजी या खात्यात 35 हजार रुपये जमा झाले. तर भाइंदरच्या खात्यात 1 जानेवारी ते 4 मार्च 2004 या काळात 50 हजार रुपये जमा झाले. तर याच बँकेतील नसिबुल्लाच्या खात्यात 11 नोव्हेंबर 2003 ते 28 फेब्रुवारी 2004 या काळात 1 लाख 40 हजार जमा झाले. जाहिरा व नसिबुल्ला यांच्या दोघांच्या खात्यांत मिळून 4 मार्च 2003 पर्यंत 2 लाख 90 हजार रुपये होते असा दावा विशेष सरकारी वकील मंजुळा राव यांनी केला. तर भाइंदरच्या बँकेत आपले व नसिबुल्लाचे संयुक्त खाते असल्याचे जाहिराचे म्हणणे आहे.

 
</text>
</doc>
