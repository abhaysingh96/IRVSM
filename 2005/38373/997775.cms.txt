<doc>
<docno>997775.cms.txt</docno>
<text>
 
सदर
बॅक टू स्कूल
[ Friday, January 21, 2005  06:53:59 pm]


भूतकाळातील घटनांबद्दल वाटणारी ओढ... नॉस्टॅल्जिया! जुनं घर, शाळा, प्लेग्राऊण्ड, चौपाटी, गावातलं कौलारू घर असं काहीतरी एक. या स्थळाच्या स्मृती मनात कायम घर करून राहतात. मनातला एक कोपरा या आठवणींनी हळवा होतो. जुना काळ साकार व्हावा, पुन्हा एकदा ते क्षण जगायला मिळावेत अशी इच्छा होते. हाच नॉस्टॅल्जिया शब्दात व्यक्त करणारं हे नवं सदर. यावेळी आठवणींच्या टप्प्यावर विसावलाय महेश कोठारे. शाळेवर मनापासून प्रेम करणारा एक विद्याथीर् त्याच्या मनात आजही जिवंत आहे.

' द ऑनर ऑफ माय स्कूल आय प्राइड ' भायखळ्याच्या ' ख्राइस्ट चर्च स्कूल ' मधली ही प्रेअर त्याला आजही आठवतेय... सेण्डऑफ मिळून बरीच वर्षं उलटलीयेत, पण कॅम्पसमधल्या झाडांच्या पानांचा सळसळाट आजही ओळखीचा वाटतोय... शाळेच्या भक्कम दगडी भिंतीआडची पूवीर्ची रचना तो आजही हुबेहूब सांगू शकतोय... महेश कोठारेच्या स्मृतीत एक विद्याथीर् आजही जिवंत आहे. त्याच्या आठवणींच्या आल्बममध्ये ख्राइस्ट चर्च स्कूलची पानं आजही व्यवस्थित मेण्टेण्ड आहेत. विस्मरणाची धूळ त्यावर चढलेली नाही.

चौथी ते अकरावी अशी सात वर्षं महेशने या शाळेत काढली. ' आयुष्यातील अत्यंत चांगली वर्षं ' असं तो या काळाचं वर्णन करतो. शब्दाशब्दातून त्याचा शाळेविषयीचा अभिमान ओसंडत राहतो. तो म्हणतो , ' त्या काळी आमची शाळा सवोर्त्तम समजली जायची. शाळा कॉन्व्हेण्ट नव्हती, पण त्याची शिक्षणपद्धती उत्कृष्ट दर्जाची होती. बायोलॉजी आणि इंग्लिशचा पेपर इंग्लंडहून सेट होऊन येत असत. या शाळेने मला काय दिलं नाही, ते विचारा! माझी स्वच्छताप्रिय वृत्ती, शिस्तबद्धता या सगळ्याचं क्रेडिट शाळेलाच जातं. मी या शाळेत ' घडलो ' असंच म्हणता येईल. मी शाळेतला क्षण न् क्षण पुरेपूर जगलोय... '

महेशची शाळा सकाळी नऊ वाजता सुरू व्हायची. शाळेचा कंटाळा वगैरे करणाऱ्यांपैकी तो नव्हता. एव्हाना चाइल्ड आटिर्स्ट म्हणून त्याने चित्रपटात काम करायला सुरुवातही केली होती. पण ' पिक्चरमध्ये काम करतो ,' अशी बढाई मारण्याची वेळ तिथल्या वातावरणाने कधी येऊ दिली नाही. ' छोटा जवान ' साठी त्याला विशेष पारितोषिक मिळाल्यानंतर शाळेतल्या पेरिश हॉलमध्ये सर्वांसमोर केलेल्या कौतुकात अभिमानाचा स्पर्श होता. त्यात गर्वाची शक्यताही निर्माण झाली नाही. अर्थात या कौतुकामागे महेेश फार अभ्यासू आणि शांत विद्याथीर् होता, असा अर्थ अजिबात नाही. आपण अत्यंत मस्तीखोर आणि खोडकर विद्याथीर् होतो, असं तो स्वत: कबूल करतो. चेहऱ्यावर येणारे मिश्किल भाव ' बिटवीन द लाइन्स ' सांगून जातात. आपल्या खोडकरपणाचा किस्सा तो सांगतो , ' सगळ्या प्रकारच्या खोड्या काढण्यात मी नेहमी अग्रेसर असायचो. एकदा तर कहर झाला. क्लासमधल्या डॅनिअल नावाच्या मुलाने एक भन्नाट शोध लावला. त्याने वेगवेगळ्या मिश्ाणातून असं एक कम्पाऊण्ड शोधून काढलं, की ते दिसायचं तर नाही, पण त्याला स्पर्श केल्यावर थाड् थाड् आवाज यायचा. झालं, माझा विकेड मेंदू लागला कामाला. मी हे कम्पाऊण्ड फळ्यावर लावून ठेवलं. थोड्या वेळात आमच्या मॅथ्स टिचर मिसेस डिसुझा आल्या. त्यांनी नेहमीप्रमाणे फळा पुसायला घेतला आणि काही कळायच्या आत त्यातून आवाज यायला लागला. मिसेस डिसुझा भीतीने अक्षरश: पांढऱ्या पडल्या होत्या. त्या प्रिन्सिपलना बोलवायला गेल्या. ती दोघं यायच्या आत उरलेलं कम्पाऊण्ड नष्ट करायचं होतं. ते टाकून द्यायला आणि समोरून त्या दोघांनी बघायला एकच गाठ पडली. आता लपवण्यात काहीच अर्थ नव्हता. मोठेपणा घ्यायची संधी न सोडता मी सगळं प्रकरण स्वत:वर घेतलं. त्या दिवशी ' छडी लागे छमछम ' चा जो काही अनुभव मिळालाय, ते विचारू नका. सरांच्या हातातली छडी तुटली, पण मी एकाही मित्राचं नाव घेतलं नाही. पुढे पालकांना बोलावणं, वॉनिर्ंग देणं वगैरे नेहमीचे प्रकारही झालेच. '

इतका दंगा करत असूनही मिस्टर शाह, मिसेस डिसुझा, मिसेस पॅरेट अशा बऱ्याच टिचर्सचा महेश लाडका होता. यासाठी त्याच्या एक्स्ट्रा करिक्युलर अॅक्टिविटीज कारणीभूत ठरल्या असतील. उत्तम हॉकी प्लेअर, माल्कम, बान्स, हिबर आणि व्हिलोबी या चार हाऊसपैकी व्हिलोबी हाऊसचा कॅप्टन आणि प्रिफेक्ट बॅण्डही त्याने मिळवला होता. दरवषीर् न चुकता तो वक्तृत्त्व स्पधेर्त भाग घ्यायचा. त्याच्या नावाने तयार झालेली ट्रॉफी शाळेत आजही मिरवली जाते. क्लासरूम व्यतिरिक्त त्याचा बराचसा वेळ लॅबमध्ये जायचा. लायब्ररी नावाच्या वास्तूशी मात्र त्याचा ऋणानुबंध जुळला नाही. यारी-दोस्तीच्या गप्पांचा फड जमवण्याची लायब्ररी ही काही योग्य जागा नव्हे, एवढंच काय ते बिचाऱ्या लायब्ररीयनचं म्हणणं असायचं. पण महेश आणि त्याच्या ग्रुपला हे पटणार होतं थोडंच!

पेरिश हॉलमधल्या बॅण्डपासून अॅन्युअल डेच्या कार्यक्रमापर्यंत सगळ्यात भाग घेणाऱ्या महेशची अभ्यासाशी मात्र फारशी गट्टी जमली नाही. तो म्हणतो , ' मी अगदी अॅव्हरेज स्टुडण्ट होतो. माझे इंग्लिश, बायोलॉजी, केमिस्ट्री हे विषय चांगले होते. पण फिजिक्स, मॅथ्सशी माझं फारसं पटलं नाही. मी ठरलो बॅक बेंचर! आम्ही वर्गात जेमतेम वीस विद्याथीर्. त्यातही मला आवडायचा तो बॅक बेंचच. वर्गात शिरल्याबरोब्बर धावत जाऊन शेवटचा बेंच पकडायचा. हवं तसं एन्जॉय करण्याची सर्वात आवडती आणि सेफेस्ट जागा! '

ही सगळी दंगामस्ती, होमवर्क, मित्र, परीक्षा, रिझल्ट, धम्माल कुठेतरी थांबणार होतंच. शाळेचा सेण्डऑफ महेशसाठी अविस्मरणीय दिवस होता. बाय-बाय करण्याची वेळ आली आणि सगळेच रडायला लागले. त्या आठवणींनी महेश आजही थोडा संवेदनशील होतो. ते दिवस दूर हरवल्याची जाणीव त्याच्या डोळ्यात दिसते. आजूबाजूला वावरणाऱ्या टिचर्स आपल्या एक्स स्टुडण्टकडे अभिमानाने बघत असतात. इण्डस्ट्रीत लोकप्रिय पंचलाइन असली, तरीही शाळेच्या आवारात बसलेला महेश ' डॅम इट! गॉन आर दोज डेज! ' म्हणण्याचा मोह आवरतोच...

श्वेता प्रधान

 
</text>
</doc>
