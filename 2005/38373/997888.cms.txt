<doc>
<docno>997888.cms.txt</docno>
<text>
 
देश-विदेश
खटला काढायचा की नाही याचा निर्णय कोर्टाचाच!
[ Friday, January 21, 2005  08:34:57 pm]


वृत्तसंस्था

नवी दिल्ली : फौजदारी खटला काढून टाकण्याची शिफारस राज्य सरकार करू शकत असली तरी, न्यायाच्या दृष्टीने गुन्हेगाराविरुद्धचा हा खटला काढून टाकायचा की नाही या संबंधीचा निर्णय संबंधित कोर्टच घेऊ शकते, असा महत्त्वपूर्ण निर्णय सुप्रीम कोर्टाने दिला.

फौजदारी खटला फिर्यादी म्हणून राज्य सरकार दाखल करते. सरकारचाच हा अधिकार असून हा खटला काढून घेण्याची शिफारस जरूर करू शकते, परंतु निपक्षपाती न्याय देण्यासाठी ही शिफारस फेटाळण्याचा अधिकार संबंधित कोर्टास आहे, असे सुप्रीम कोर्टाने स्पष्ट केले आहे.

एखाद्या गुन्हेगारी प्रकरणात जर आरोपी निदोर्ष आढळला आणि हा खटला काढून घेण्याची विनंती दोन्ही बाजूंनी झाली तर तो काढून घेण्यात येईल, असे न्यायाधीश के. जी. बालकृष्णन आणि न्यायाधीश बी. एन. श्रीकृष्ण यांच्या पीठाने सांगितले.

या प्रकरणी खंडपीठाने मार्गदर्शनपर दोन मुद्दे दिले. एक म्हणजे या खटल्यात आरोपी निदोर्ष सुटण्याची शक्यता असेल किंवा खटला काढून घेतला तर उभय पक्षांत सलोख्याचे वातावरण निर्माण होणार असेल त्यास न्यायालयाची हरकत नाही.

मध्यप्रदेशात एका सात वर्षांपासून रेंगाळत असलेल्या खटल्यामध्ये आरोपीचा मानसिक छळ होत असल्याने तो मागे घेण्याची विनंती आरोपीच्या वकिलांनी केली. पण न्यायदंडाधिकारी आणि जिल्हा-सेशन कोर्टाने ती फेटाळून लावली. मध्यप्रदेश हायकोर्टाने मात्र कलम 321 अन्वये हा खटला रद्द केला.

हायकोर्टाचा निर्णय बाजूला ठेवत सुप्रीम कोर्टाने कलम 321 चा जबाबदारीने वापर व्हावा आणि कोर्टाच्या कामात त्यामुळे अडथळा निर्माण होऊ नये असे स्पष्ट केले.

 
</text>
</doc>
