<doc>
<docno>997897.cms.txt</docno>
<text>
 
महाराष्ट्र
दहाजणांच्या पारधी टोळीचा 90 पोलिसांना शोध नाही!
[ Friday, January 21, 2005  08:40:06 pm]


म. टा. वृत्तसेवा

कराड : केवळ सात पुरुष आणि तीन महिला फासेपारध्यांच्या टोळीला पकडण्यासाठी 90 पोलिस आणि 300 नागरिकांच्या लवाजम्याने कराड तालुक्याच्या दक्षिणेकडील डोंगराळ भाग पिंजून काढला तरी त्यांच्या हाती काहीच न लागल्याने बनावट नोटा प्रकरणापासून बदनाम झालेले कराडचे पोलिस पुन्हा वादाच्या भोवऱ्यात सापडले आहेत.

कराडच्या दक्षिणेकडील धोंडेवाडी, ओंड, ओंडोेशी, तुळसण, पाचुपतेवाडी, कोळेवाडी, शिंदेवाडी, विंग आदी गावांत गेल्या काही दिवसांपासून फासेपारध्यांचा वावर असल्याची खबर पोलिसांना मिळाली. त्यासाठी पोलिस उपअधीक्षक मनोज पाटील यांनी सुमारे डझनभर पोलिस अधिकाऱ्यांसह सातारहून 25 ब्लॅककॅट कमांडो तसेच कराड शहर, कराड ग्रामीण, उंब्रज या पोलिस ठाण्यांचे शेकडो पोलिस, वाहने, बिनतारी संदेश वाहने ; अशी यंत्रणा उभारली. बुधवारी पहाटे पाचपासून या पोलिसांनी नागरिकांसह फासेपारधी टोळीचा शोध सुरू केला.

जिथे ही टोळी असल्याची खबर होती त्या परिसरात दहा पोलिसांचा एक, याप्रमाणे आठ गट पाडले. डोंगराच्या सभोवताली वेढा दिला. मात्र फासेपारधी पसार झाल्याचे समजते.

डोंगर पायथ्याशी शाळू, गहू, हरभरा आदी रब्बी पिके घेण्यात आली आहेत. मात्र फासेपारध्यांच्या भीतीने शेतकरी पिकाकडे जाण्यास धजावत नाहीत. त्यामुळे ही टोळी पकडावी, अशी मागणी शेतकऱ्यांनीही केली आहे.

धारातीर्थ मोहीम

छत्रपती शिवाजी महाराजांचे सरसेनापती हंबीरराव मोहिते यांचे गाव असलेल्या कराड तालुक्यातील तळबीड येथे हजारो शिवप्रेमींच्या उपस्थितीत श्रीसप्तऋषीगड ते सज्जनगड या धारातीर्थ मोहीमेचा नुकताच शुभारंभ झाला.

शिवप्रतिष्ठानचे संस्थापक संभाजीराव भिडे यावेळी उपस्थित होते.

सरसेनापती मोहिते यांच्या समाधीचे पूजन रावसाहेब देसाई यांच्याहस्ते झाले. सरपंच दिलीपराव देसाई यांनी ध्वजारोहण केले. प्रेरणामंत्रानंतर शिवप्रेमी ग्रामप्रदक्षिणा पूर्ण करून महाराणी ताराबाई विद्यालयात जमले.

या मोहीमेसाठी सातारा, सांगली, कोल्हापूर, पुणे जिल्ह्यांतून हजारो शिवसैनिक आले होते.

शिवरायांची जीवननिष्ठा

यावेळी भिडे म्हणाले की, आजच्या पिढीला शिवछत्रपतींच्या जीवनहेतूच्या पाऊलखुणा माहित व्हाव्यात यासाठी या मोहिमेचे आयोजन करण्यात आले आहे. जगात सगळे विकत मिळू शकेल पण शिवरायांचे जीवनशास्त्र विकत मिळू शकत नाही.

शिवाजी विद्यापीठाचे माजी इतिहासविभाग प्रमुख भालचंद सरदेसाई म्हणाले की, स्वराज्यासाठी इतिहासपुरुषांनी जे प्रयत्न केले त्याची जाण ठेवण्याची गरज आहे.

 
</text>
</doc>
