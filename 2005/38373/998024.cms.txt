<doc>
<docno>998024.cms.txt</docno>
<text>
 
महाराष्ट्र
पुण्यात बनावट नोटा 'खपवणारी' टोळी उघड
[ Friday, January 21, 2005  11:19:46 pm]


म. टा. प्रतिनिधी

पुणे : हातगाड्यांवर कच्छी दाबेली विकण्याचा व्यवसाय करत असल्याचे भासवून शहरात बनावट नोटा ' खपवणारी ' उत्तर प्रदेशातील टोळी उघडकीस आली असून त्यातील दोन तरुणांना विश्रामबाग पोलिसांनी शुक्रवारी गजाआड केले. हे मोठे रॅकेट असण्याची शक्यता पोलिसांनी वर्तवली आहे.

स्वारगेट आणि हिराबाग चौकातील लॉजमध्ये दिल्ली आणि उत्तर प्रदेशातील काही तरुण राहत असून ते बनावट नोटा खपवत असल्याची माहिती खबऱ्यांनी पोलिसांना दिली होती. त्यातील झाकिर हुसेन नूरअली मिस्त्री याला बाजीराव रस्त्यावरील जनता सहकारी बँकेजवळील भाऊ महाराज बोळात पोलिसांनी पकडले. तो बँकेसमोर हातगाडी लावून कच्छी दाबेली विकण्याचे काम करतो. त्याच्याकडे शंभर रुपयांच्या दोन, पन्नासच्या पाच आणि दहा रुपयांची एक अशा एकूण 460 रुपयांच्या बनावट नोटा आढळल्या.

झाकिरचे अन्य साथीदार हिराबाग चौकातील एका लॉजवर असल्याचे समजल्यावर फौजदार वाय. टी. वाघांबरे आणि त्यांचे सहकारी हवालदार संजय सावंत, शिपाई दिनेश शिंदे, कृष्णा बढे आणि राजू सोनार यांनी तेथे सापळा रचला. ग्राहक असल्याचे भासवून पोलिस लॉजमध्ये गेल्यावर महंमद सादाब मुबारक सिद्दिकी हा आणखी एक तरुण सापडला. त्याने 50 हजार रु. दिल्यास एक लाख रुपयांच्या बनावट नोटा देण्याची तयारी दर्शवली होती. या दोघांना अटक केल्याची खबर लागल्यावर त्यांचे साथीदार पसार झाले. या नोटा त्यांनी उत्तर प्रदेशातून आणल्या आहेत. त्या त्यांना कोणाकडून मिळाल्या, याचा तपास सुरू आहे.

सिद्दिकी उत्तर प्रदेशातील बिजनोर येथील रहिवासी आहे. दोघे काही दिवसांपूवीर्च पुण्यात येऊन दांडेकर पूल झोपडपट्टीत राहात होते. जप्त नोटा बनावट असल्याची खात्री करून घेण्यासाठी त्या नाशिकला पाठवण्यात येणार आहेत.

 
</text>
</doc>
