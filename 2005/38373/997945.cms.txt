<doc>
<docno>997945.cms.txt</docno>
<text>
 
महाराष्ट्र
संत कैकाडी महाराज उद्यान सुरू होणार
[ Friday, January 21, 2005  10:29:40 pm]


म. टा. वृत्तसेवा

मनमाड : गेल्या 14 वर्षांपासून बंद असलेल्या मनमाड नगरपरिषदेचे बस स्टॅण्डसमोरील संत कैकाडी महाराज उद्यान अखेर बाळासाहेब ठाकरे यांच्या वाढदिवसाच्या निमित्ताने नागरिकांसाठी खुले करण्याचा निर्णय प्रशासनाने घेतला आहे.

झाडांनी आणि फुलांनी बहरलेले हे उद्यान खुले करण्याच्या निर्णयामुळे परिसरात लोकांना मोकळा वेळ घालविण्यासाठी आणि लहान मुलांना खेळण्यासाठी चांगली जागा उपलब्ध झाल्याची समाधानकारक प्रतिक्रिया परिसरातील लोकांनी व्यक्त केली.

मनमाड शहराच्या मध्यवतीर् ठिकाणी असलेले हे उद्यान कसे आहे, याबाबत आजवर लोकांना काहीच माहीत नव्हते. शहरात नगर परिषदेची तीन उद्याने असून त्यातील एका जागेत ओपन मंगल कार्यालय आणि दुसऱ्या जागेत पालिकेने गॅरेज थाटले आहे. तिसरे उद्यान आतापर्यंत लोकांसाठी बंदच ठेवण्यात आले होते. संत कैकाडी महाराज उद्यान हे दीड एकर भागात असून या उद्यानात शेकडो जातींची झाडे आहेत. पालिकेने या उद्यानासाठी पाण्याची पुरेशी सोय केलेली नव्हती.

गटाराच्या पाण्यावर येथील झाडे तग धरून राहिल्याचे काहीजण सांगतात. उद्यानात जाण्यासाठी रस्ते सर्कल, कमानी, सिमेंटच्या सहा खुर्च्या, आकर्षक कारंजे या बागेत आहेत.

 
</text>
</doc>
