<doc>
<docno>997085.cms.txt</docno>
<text>
 
महामुंबई
'विवेकानंद यांच्यासारख्या व्यक्तींची सहकार क्षेत्राला गरज'
[ Friday, January 21, 2005  12:37:29 am]


म. टा. प्रतिनिधी

मंुबई : दारिद्य आणि कर्जाच्या ओझ्याखाली दबलेल्या मच्छिमार बांधवांना आथिर्कदृष्ट्या स्वावलंबी बनविणाऱ्या विवेकानंद यांच्यासारख्या व्यक्तींची आणि व्यावसायिक वृत्तीची महाराष्ट्रातील सहकार क्षेत्राला गरज आहे, अशा शब्दांत मुख्यमंत्री विलासराव देशमुख यांनी ' सारडा समान संधी ' पुरस्कार विजेते विवेकानंद यांच्या कार्याचा गौरव केला.

सारडा समूहाचे संस्थापक बस्तीरामजी सारडा यांच्या स्मृतिप्रित्यर्थ, समाजातील माागास घटकांच्या उत्थानासाठी संस्थात्मक कार्यातून झटणाऱ्या व्यक्तीला दिल्या जाणाऱ्या ' सारडा समान संधी ' पुरस्काराचे वितरण नुकतेच मुख्यमंत्र्यांच्या हस्ते झाले. मच्छिमार बांधवांच्या सर्वांगीण प्रगतीसाठी झटणाऱ्या त्रिवेंदम येथील ' साऊथ इंडियन फेडरेशन ऑफ फिशरमेन सोसायटी ' चे विवेकानंदन यांना यंदाचा पुरस्कार मिळाला असून पाच लाख रुपये रोख, स्मृतिचिन्ह आणि प्रमाणपत्र असे या पुरस्काराचे स्वरूप आहे. ' श्रीरंग किशनलाल सारडा चॅरिटेबल फाउंडेशन ' चे श्रीरंग सारडा यावेळी उपस्थित होते.

मच्छिमारांसमोरील समस्या सोडविणे व त्यांचा सर्वांगीण विकास घडवून आणणे, या उद्देशाने 1979-80 च्या सुमारास सोसायटीची स्थापना झाली. ' इन्स्टिट्यूट ऑफ रुरल मेनेजमेंट ' मध्ये घडलेल्या विवेकानंद यांनी 1983 साली सोसायटीची जबाबदारी शिरावर घेतली. सर्वप्रथम त्यांनी मासे विक्रीच्या पद्धतीत बदल केला. सोसायटीच्या माध्यमातून मासे खरेदी होऊ लागल्याने कोळी बांधवांना योग्य भाव मिळू लागला, मासेमारीसाठी वाजवी दरात जाळे उपलब्ध करून दिले, लाकडाच्या ऐवजी फायबरच्या बोटी तयार केल्यानेे बोटी खराब होण्याची भीती नाहीशी झाली, सव्हिर्स सेंटरच्याद्वारे मच्छिमारांच्या शिक्षित मुलांना तांत्रिकी प्रशिक्षण दिल्यामुळे त्यांना रोजगार मिळू लागला, बर्फाची फॅक्टरी सुरू केल्याने त्यांची बर्फ व्यावसायिकांच्या मनमानी कारभारातून मुक्तता झाली, त्याचबरोबर माशांची निर्यात, वृद्धांसाठी पेश्नन योजना, सुलभ दराने कर्ज आदी विविध माध्यमातून विवेकानंद यांनी मच्छिमारांना स्वयंपूर्ण केले. त्यांच्या या कार्याचा पुरस्कार देऊन गौरव करण्यात आला.

पुरस्कार निवडीच्या परीक्षक मंडळात अमोल पालेकर, वेणुगोपाल धूत, प्रफुल्लभाई महेश्वरी, महेंदकुमार करनानी, अरुण गुजराथी, शबाना आझमी, राम ताकवले, भारती संजयराव प्रधान यांचा समावेश होता.

याआधीचे पुरस्कार बाळासाहेब धोंडिबा कोळेकर, मधुसूदन मिस्त्री, विजी श्रीनिवासन आणि रतनभाई कात्यायनी यांना मिळाले आहेत.

 
</text>
</doc>
