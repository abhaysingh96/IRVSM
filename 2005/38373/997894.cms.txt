<doc>
<docno>997894.cms.txt</docno>
<text>
 
महाराष्ट्र
गृहराज्यमंत्र्यांविरोधात निवडणूक आयोगाकडे तक्रार करणार
[ Friday, January 21, 2005  08:37:58 pm]


म. टा. वृत्तसेवा

सोलापूर : गृहराज्यमंत्री सिद्धराम म्हेत्रे हे पदाचा गैरवापर करीत असून दक्षिण सोलापुरातील जनतेला दंडुक्याची धमकी देत कायदा हातात घेत आहेत. त्यामुळे त्यांच्याविरोधात निवडणूक आयोगाकडे तक्रार करण्यात येणार आहे, असे विरोधी पक्षनेते नारायण राणे यांनी सांगितले.

दक्षिण सोलापूर मतदारसंघातील शिवसेना उमेदवार रतिकांत पाटील यांच्या प्रचारासाठी राणे, नितीन गडकरी हे सोलापुरात आले होते. त्यावेळी संयुक्त पत्रकार परिषदेत राणे बोलत होते. राणे म्हणाले की, म्हेत्रे यांचा दंडुका जास्त दिवस टिकणार नाही. मीमी म्हणणारे छगन भुजबळ यांनाही जावे लागले. म्हेत्रे आता दोन-तीन महिन्यांचेच पाहुणे आहेत. म्हेत्रे यांच्या भाषणाची सखोल माहिती घेऊन निवडणूक आयोगाकडे तक्रार केली जाणार असल्याचे राणे म्हणाले.

युतीच्या काळात 30 हजार कोटी रुपयांची कजेर् काढण्यात अली. पण त्यातून कृष्णा खोरे, कोकण सिंचन, जीवन प्राधिकरण, रस्ते असे मोठे प्रकल्प पूर्ण केले गेले. आघाडी सरकारने गेल्या पाच वर्षांत 75 हजार कोटी रुपयांची कजेर् काढली. पण त्यातून काय कामे केली, असा सवाल त्यांनी उपस्थित केला.

गडकरी म्हणाले की, गेली 50 वषेर् दक्षिण सोलापूरने काँग्रेस नेत्यांवर विश्वास ठेवला. पण त्यांनी विश्वासघातच केला. पाणी, रस्ते, आरोग्याच्या प्रश्ानंनी जनता हतबल झाली आहे.

राज्यातील हेल्मेटसक्ती ही जनतेच्या हितासाठी आहे की कंपन्यांच्या हितासाठी, असा सवालही राणे यांनी केला. हेल्मेटसक्तीला अवधी दिला पाहिजे, असेही ते म्हणाले.

दरम्यान, काँग्रेसचे उमेदवार राजशेखर शिवदारे यांच्या प्रचारासाठी प्रभा राव, उज्वला शिंदे, सिद्धराम म्हेत्रे, विजयसिंह मोहिते-पाटील आदी नेत्यांच्या सभा होत आहेत. शिवसेनेचे रतिकांत पाटील यांच्यासाठी माजी मंत्री बबनराव घोलप, नारायण राणे, नितीन गडकरी, विश्वनाथ नेरुरकर, मनोहर जोशी यांच्या सभा झाल्या.

 
</text>
</doc>
