<doc>
<docno>997099.cms.txt</docno>
<text>
 
महामुंबई
...तर एअरपोर्ट बंद!
[ Friday, January 21, 2005  12:41:59 am]


म. टा. प्रतिनिधी

मुंबई : खंबाटा एव्हिएशनमध्ये भारतीय कामगार सेना आणि राष्ट्रवादी काँग्रेसच्या युनियनमध्ये मंगळवारी रात्री धक्काबुकी होऊन तुफान मारामारी झाल्यानंतर, राष्ट्रवादीची युनियन खोट्या केसेस करून सेनेच्या कर्मचाऱ्यांसह युनिट नेत्यांचे मनोबल खच्ची करीत असून सेनेच्या युनियनचा अस्तित्वाचा प्रश्ान् निर्माण झाल्याचा आरोप करत गुरुवारी सहार पोलिस स्टेशनवर शिवसैनिकांचा मोर्चा नेण्यात आला.

वेळ पडल्यास पोलिसांच्या अन्याय्य भूमिकेविरोधात खंबाटासह सर्व एअरपोर्ट यंत्रणाच बंद करून, एकही विमान उडू देणार नाही, असा इशारा भारतीय कामगार सेनेचे सरचिटणीस किरण पावसकर यांनी याप्रसंगी दिला. राष्ट्रवादीची युनियन खंबाटात घुसवण्याचे प्रयत्न हाणून पाडू, याचा विचार पोलिसांनी व एअरपोर्ट मॅनेजमेंटने करावा, असे ते म्हणाले.

दुपारी तीन वाजता शिवाजी महाराजांच्या पुतळ्यापासून सहार पोलिस स्टेशनवर निघालेल्या मोर्चाचे नेतृत्व आमदार दत्ताजी नलावडे यांनी केले. मोर्चात कालिदास कोळंबकर, अनिल परब, गजानन कितीर्करांसह विभागप्रमुख, नगरसेवक, शाखाप्रमुख व शेकडो कार्यकतेर्ही होते. पोलिस उपायुक्त बिपीनकुमार सिंग यांना सेनेच्या शिष्टमंडळाने निवेदन दिले.

गेली काही वर्षे भारतीय कामगार सेना व इतर युनियन्समध्ये खंबाटा एव्हिएशनच्या वर्चस्वावरून वादावादी सुरू आहे. कर्मचाऱ्यांत अनेकदा मारामाऱ्याही झाल्या आहेत. गेल्या 15 वर्षांहून अधिक काळ शिवसेनेने येथे आपला वरचष्मा ठेवला आहे. भाई जगताप, सचिन अहिर यांनी अनेकदा एअरपोर्ट-खंबाटामध्ये शिरण्याचा प्रयत्न केला ; मात्र त्यांना फारसे यश आले नाही. दीडएक वर्षापासून राष्ट्रवादीचे नेते शरद राव यांच्या नेतृत्वाखाली काही कर्मचारी एकजूट होण्याचा प्रयत्न करीत असल्याने दोन्ही युनियन्समध्ये खटके उडत आहेत.

एअरपोर्टच्या सुरक्षाव्यवस्थेसाठी एअरपोर्ट प्राधिकरणाने कर्मचाऱ्यांनी काम झाल्यानंतर ओळखपत्र जमा करावे, असा आदेश दिला. ' भाकासे ' च्या कर्मचाऱ्यांनी पासेस जमा करायला सुरुवात केली. मात्र, राष्ट्रवादी युनियनच्या कर्मचाऱ्यांनी पासेस जमा करण्यास नकार दिला. त्यावरून दोन्ही युनियनच्या कर्मचाऱ्यांत बाचाबाची होऊन मंगळवारी रात्री मारामारी झाली. सहार पोलिस स्टेशनमध्ये मारामारीचा गुन्हा दाखल झाला आहे.

अतिरिक्त पोलिस आयुक्त परमवीर सिंग म्हणाले की, कोणालाही पाठिशी घालण्याचा प्रकार नसून राजकीय पक्षाच्या दबावाचा प्रश्ान्च येत नाही. आतापर्यंत एअरपोर्ट मॅनेजमेंटकडून एकही तक्रार पोलिसांकडे आलेली नसल्याचेही त्यांनी सांगितले.

नागरी उड्डाण सुरक्षा ब्युरोचे विभागीय उपआयुक्त पी. मोहनन यांनी प्रतिक्रिया देण्यास नकार दिला. तर सेनेच्या युनियनने मॅनेजमेंटशी हातमिळवणी केली असून, कर्मचाऱ्यांवर अन्याय करीत असल्याचा आरोप शरद राव यांनी केला. काही कर्मचारी आमच्या युनियनमध्ये येत असल्याने हा उलटा प्रचार सुरू असून सेनेचीच दादागिरी सुरू आहे, असेही ते म्हणाले.

 
</text>
</doc>
