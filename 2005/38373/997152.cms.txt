<doc>
<docno>997152.cms.txt</docno>
<text>
 
महामुंबई
हेल्मेट चढवणार कोण?
[ Friday, January 21, 2005  01:24:11 am]


समीर मणियार

मुंबई : मुंबईसह राज्यातील मोटारसायकलस्वार आणि त्यांच्या पाठीमागे बसणाऱ्यांना हेल्मेट घालण्याची सक्ती करणारी अधिसूचना राज्य सरकारने सोमवारी जारी केली असली तरी त्या अधिसूचनेची अमलबजावणीचे अधिकृत पत्र परिवहन आयुक्तांच्या कार्यालयातून राज्यातील बहुतेक जिल्हा तसेच प्रादेशिक पातळीवरील परिवहन कार्यालयांना अद्याप मिळालेले नाही. त्यामुळे अनेक ठिकाणी हेल्मेटसक्तीला सुरुवात होऊ शकली नाही. विविध प्रकारच्या दुचाकींची संख्या मार्च 2004 च्या आकडेवारीनुसार राज्यात सुमारे 62 लाख असून, त्या संख्येच्या दुपटीने हेल्मेट कशी उपलब्ध होणार हा दुचाकी मालक आणि वाहतूक नियंत्रण विभागासमोर प्रश्ान् आहे.

महाराष्ट्रात दुचाकींची संख्या पुण्यात सर्वाधिक, म्हणजे नऊ लाखांच्या घरात असून हेल्मेटसक्तीस तेथील दुचाकीस्वारांनी तीव्र विरोध सुरू केला आहे. मुंबईसह बहुतेक जिल्ह्यांतील जनतेची भावनाही तशाच प्रकारची आहे. त्यामुळे या निर्णयाची अमलबजावणी कशी करायची या पेचात वाहतूक नियंत्रण शाखेतील कर्मचारी व अधिकारी सापडले आहेत. हायकोर्टाच्या निदेर्शानुसार हेल्मेटसक्तीची अधिसूचना 17 जानेवारी रोजी गृहविभागाने जारी केली आहे. त्याच दिवसापासून आदेशाचा अंमल सुरू झाला. हेल्मेट न घालणाऱ्या व्यक्तींस 100 रुपयांचा दंड भरावा लागणार आहे.

आपल्याकडे राज्य सरकारच्या निर्णयाची प्रत अद्याप आलेली नाही. ती आल्यानंतर हेल्मेटसक्तीचा निर्णय राबविण्यात येईल, असे मुंबईतील प्रादेशिक परिवहन अधिकारी (मध्य) श्ाी. गिरी यांच्या कार्यालयातून सांगण्यात आले. याबाबत वांदे येथील परिवहन आयुक्त कार्यालयात संपर्क साधला असता, एका ज्येष्ठ अधिकाऱ्याने सांगितले, आदेशाच्या अमलबजावणीच्या करण्याच्या सूचना संबंधितांना टपालाने पाठविण्यात आल्या आहेत. त्या त्यांना लवकरच मिळतील. या प्रकियेला काही वेळ लागेल. लोकांच्या सहकार्याशिवाय हा निर्णय राबविण्यात खूप अडचणी येतील, अशी कबुलीही त्या अधिकाऱ्याने दिली.

मुंबईत लॅमिंग्टन रोडवर तसेच पूर्व आणि पश्चिम दुतगती महामार्गावर काही ठिकाणी हेल्मेटविक्रेते असून पाचशेपासून नऊशे ते एक हजार रुपयांना हेल्मेट विकतात. ही हेल्मेट प्रमाणित असतात की नाही याविषयी काहीच खात्री नसते. हेल्मेटची सक्ती केल्यास या व्यवहारापोटी पाचशे ते सातशे कोटी रुपयांची उलाढाल होईल, असा अंदाज वाहतूक क्षेत्रातील जाणकार व्यक्त करतात.

 
</text>
</doc>
