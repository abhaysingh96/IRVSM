<doc>
<docno>998027.cms.txt</docno>
<text>
 
महाराष्ट्र
लढाया होतील : राजेंद सिंह
[ Friday, January 21, 2005  11:21:01 pm]


म. टा. प्रतिनिधी

ठाणे : नद्या जोड योजनेत राजकारणी, अधिकारी आणि व्यापारी या तिघांनी मिळून प्रचंड गैरव्यवहार केला असून, या योजनेमुळे पाण्याची गरज तर पूर्ण होणारच नाही शिवाय या पाण्यावरून देशात लढाया सुरू होतील, असे भाकित ' मॅगसेसे ' पुरस्कार विजेते राजेंद सिंह यांनी शुक्रवारी ठाण्यात झालेल्या ' जलव्यवस्थापन 2025' या परिसंवादात केले.

गेली तीन वर्षे आपण जलसाक्षरतेसाठी भारतभर फिरतो आहोत. 144 नदीखोऱ्यांमध्ये जाऊन, पदयात्रा करून आल्यावर देशाच्या कानाकोपऱ्यांत प्रत्येक समाजाने पाण्याचे व्यवस्थापन करण्याचा स्वत:चा विशेष प्रयत्न केलेला आहे. त्यातील बहुतांश प्रयोग यशस्वी झाले आहेत. पण हे यशस्वी झालेले प्रयोग सर्वदूर पोहोचू शकले नाहीत. कारण पाण्याचे केंदीकरण करण्याचा घाट सरकारने सातत्याने घातला. आताही नदी जोड योजना म्हणजे पाण्याचे खाजगीकरण करण्याचा वेगळा मार्ग असल्याचा आरोपही सिंह यांनी केला.

विद्या प्रसारक मंडळाच्या जोशी-बेडेकर कॉलेजतर्फे आयोजित परिसंवादाचे उद्घाटन खासदार प्रकाश परांजपे यांच्या हस्ते झाले. पाण्याची उपलब्धता आणि ते नसल्यामुळे निर्माण होणारे प्रश्न यांची माहिती सर्वसामान्यांपर्यंत पोहोचण्यासाठी अशाप्रकारच्या चर्चा परिसंवादाची आवश्यकता आहे. पाणी ही राष्ट्रीय संपत्ती असल्याचे एकदा ठासून सांगितले पाहिजे, असेही ते म्हणाले. तर बीजभाषण करताना खासदार सुरेश प्रभू यांनी भारतातील सध्याच्या पाणी स्थितीचा आढावा घेत, नद्या जोड योजनेची आवश्यकता स्पष्ट केली. जगात उपलब्ध असणाऱ्या पाण्यापैकी चार टक्के पाणी भारतात आहे. भारताची लोकसंख्या ज्या गतीने वाढते आहे त्या गतीने हे पाणी आपल्याला पुरेल का, असा प्रश्न आहे. त्यासाठी पुन्हा जंगलाच्छादित जमीन वाढवली पाहिजे, असे प्रभू म्हणाले. लोकसंख्या, पाणी आणि जंगल या त्रिमितीच्या आधारावर पाणी धोरण ठरवूनच पाण्याचा प्रश्न सोडवावा लागेल, असेही त्यांनी सांगितले. त्याचबरोबर स्वत:च्या जिल्ह्यात स्वयंसेवी संस्थांच्या माध्यमातून राबवल्या जात असलेल्या प्रयोगाची माहितीही त्यांनी दिली. मोठ्या धरणांपेक्षा जुन्या नद्यांची पात्रे पुनरुज्जीवत करणे आणि पाण्याचे पारंपरिक स्त्रोत शोधणे या दोन पर्यायांचाही त्यांनी उच्चार केला.

अर्थशास्त्राचे तज्ज्ञ आणि नियोजन मंडळाचे माजी सदस्य प्रा. एच. एम. देसरडा यांनी पाण्याचे संकट अस्मानी नसून सुलतानी असल्याचे स्पष्ट केले. विकास कशाला म्हणायचे, वाढ, वृद्धी म्हणजे विकास का, याचा विचार करण्याची गरज असल्याचे ते म्हणाले. पाण्याची साक्षरता ज्यांना जास्त कळते त्या आदिवासींना आज पाण्यासाठी संकटात टाकण्यात आले आहे. आमच्या देशात जलसंसाधनांची कमतरता नसून, संसाधनांची निरक्षरता आहे. पृथ्वी सगळ्यांना लागणारे किमान पाणी देत असते. त्याचा वापर नेमकेपणाने व्हायला हवा, असेही ते म्हणाले. देशातील चाळीस टक्के धरणे ज्या महाराष्ट्रात आहेत त्या राज्यात खेड्यांतील माणसांना प्यायला पाणी नाही, अशी परिस्थिती आहे. त्यामुळे आता जलसाक्षरता, सामाजिक न्याय आणि चिरस्थायी विकास या त्रिसूत्रीचे महत्त्व लक्षात घ्यायला पाहिजे, असे देसरडा म्हणाले.

परिसंवादात डॉ. विजय बेडेकर, प्राचार्य स. वा. गोखले, डॉ. एस. ए. सिंग, डॉ. के. के. खातू, डॉ. व्ही. एस. फडके आदींची भाषणे झाली.

 
</text>
</doc>
