<doc>
<docno>997108.cms.txt</docno>
<text>
 
महाराष्ट्र
कल्याणच्या व्यापाऱ्यांचे 'रस्ता रोको'
[ Friday, January 21, 2005  12:44:37 am]


म. टा. वृत्तसेवा

कल्याण : जकात एजंटांकडून शिवीगाळ व धक्काबुक्की झाल्याच्या निषेधार्थ कल्याणमधील व्यापाऱ्यांनी गुरुवारी कल्याण बंद आणि रस्ता रोको आंदोलन केले. आयुक्त धनराज खामतकर व महापौर हरिश्चंद पाटील यांनी एजंटांवर त्वरित कारणे दाखवा नोटीस बजावण्याचे आश्वासन दिल्यानंतर हे आंदोलन मागे घेण्यात आले.

महापालिकेच्या हद्दीत सोने आणणाऱ्या ज्वेलर्सना जकात ठेकेदारांकडून त्रास होत असे. त्याच संदर्भात ज्वेलर्स असोसिएशन व ठेकेदार यांची दुपारी बैठक होती. ज्वेलर्स असोसिएशनचे अध्यक्ष प्रकाश मुथा यांना काही कारणाने वेळ झाल्याने हे व्यापारी जकात एजंटांच्या दुर्गाडी नाक्याजवळ असलेल्या कार्यालयात गेले. ' तुम्ही एवढा वेळ का लावला, अशा शब्दांत आगपाखड केली.

प्रकाश मुथा यांना धक्काबुक्की करून चचेर्साठी आता वेळ नाही, असे सांगण्यात आले. हा सर्व प्रकार जकात अधिकारी गाडेकर यांच्यासमोर झाला, असे व्यापाऱ्यांचे म्हणणे आहे. व्यापारी तेथून निघाले आणि त्यांनी शिवाजी चौकात आंदोलन केले. महापालिकेवर धडक मोर्चा आणला. त्यामुळे काही काळ वाहतुक बंद पडली. महासभा संपल्यानंतर महापौर, आयुक्त व सभापतींची व्यापाऱ्यांनी भेट घेऊन कैफियत मांडली. त्यानंतर ठेकेदारांवर कारणे दाखवा नोटिस बजावली.

 
</text>
</doc>
