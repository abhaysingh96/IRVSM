<doc>
<docno>997702.cms.txt</docno>
<text>
 
सदर
तिसरी घंटा...
[ Friday, January 21, 2005  05:58:50 pm]


विंगेतला अंधार, एण्ट्रीपूर्वी स्वत:शीच केलेली उजळणी, प्रकाशरेषांच्या वर्तुळांचा सुरू झालेला खेळ, असं सारं काही डोळ्यासमोर उभं राहतं ते केवळ ' रंगभूमी ' हा शब्द उच्चारताच! थिएटर हा शब्दच नॉस्टॅल्जिक करून सोडतो...पण हल्ली मराठी नाटकांची झालेली दुर्दशा मात्र पाहवत नाही. वर्तमानपत्र उघडल्यावर नव्या नाटकांच्या जाहिराती मात्र रेग्युलर दिसतात. छोट्या छोट्या फायनान्सरला पकडून नाटकं करण्याची अहमहमिका सुरू झालीय. नाटकांच्या आलेल्या हंगामी पिकांमध्ये प्रेक्षकांच्या संख्येचं मात्र प्रमाण व्यस्त असल्याचं प्रकर्षानं जाणवतं. या ' ट्रेंड ' चा एक घटक होऊ नये आणि याकडे त्रयस्थपणे पाहत हसू नये, यासाठी नवं नाटक काढायचं मी धाडस केलं... ' तुझ्या-माझ्यात '! नाटकाचं कौतुक होऊनही व्यावसायिकदृष्ट्या बुकिंग चार्टवर हे नाटक अयशस्वीच ठरलं. गंभीर नाटकांकडे प्रेक्षक फिरकत नाहीत, याचा अनुभव पुरेपूर घेतला.

रंगभूमीवर कॉमेडीचा सुकाळ आहे, हे सांगायला कोणाचाही दाखला देण्याची गरज नाही. ' सही रे सही ', ' लोच्या झाला रे ' ही नाटकं चालली म्हणून ' आयला हो रे ' म्हणत प्रेक्षकांच्या डोक्यावर विनोदी नाटकांचा मारा करण्याचा सपाटाच लावलेला आहे. बहुतांशी नाटकं पाच आणि दहा प्रयोगातच गाशा गुंडाळून ' राम राम ' ठोकून केव्हाच निघून गेली देखील! ' सही, लोच्या ' ने उत्तम बुकिंग मिळवलं, याचं व्याकरण तपासून न पाहता विनोदी संहितांचा भडिमार करण्याचं ब्रह्माास्त्र नाटकवाल्यांनी अवलंबिलं. चांगल्या नाटकांना तारखांची बोंब! बऱ्याच वर्षांनी नाटक करण्याचा अनुभव घेऊन तोंडघशी पडल्यावर आता यापुढे नाटक निमिर्तीच्या भानगडीत पडायचं नाही, हे मनाशी पक्कंठरवून टाकलं. पण नाटक बघायचं मात्र सोडलं नाही. बऱ्याच दिवसांनी एक नाटक बघण्याचा योग आला...हम तो तेरे आशिक है!

संजय मोनेला कित्येक वर्षांपासून ओळखत होतो तो एक नट आणि उत्तम ' ह्यद्गठ्ठह्यद्ग श्ाद्घ द्धह्वद्वश्ाह्म ' असलेला माणूस म्हणून! या पलीकडे आणखी काय अपेक्षा असणार संजय मोनेकडून, हे अध्यहृत मनाशी बाळगून नाटकाला गेलो. अर्थात इतर अपेक्षांचं ओझं बाळगून नाटकाला जाण्याचं काहीच कारण नव्हतं, पण संजय मोनेने ' शॉक ' दिला. फॅण्टॅस्टिक लेखन, चोख व आटोपशीर दिग्दर्शन आणि सर्व कलाकारांच्या उत्तम अभिनयाच्या मिलाफाने हे नाटक मनात घर करून गेलं.

नेपथ्य चकाचक नाही की, फाइव्ह ट्रॅक म्युझिक नाही... वातावरण निमिर्तीला बाह्यांगाने जपणाऱ्या गोष्टींचा भपका नाही की , ' प्रॉडक्शन व्हॅल्यू ' चा स्टण्ट नाही. कसदार संहिता आणि उत्कृष्ट अभिनयाचा नमुना यामुळे हे नाटक एका वेगळ्या उंचीवर पोहोचतं. ' आपलं बुवा असं आहे ' हा या जुन्या नाटकाचं हे आधुनिक रूप! जुनं नाटकही पाहिलं होतं. त्यामुळेच संजयचं कौतुक अधिक करावसं वाटतं कारण संजय मोनेनं पुर्नलिखाणात त्याला एक वेगळंच परिमाण दिलंय. एखादं नाटक पुनरुज्जीवित करताना मूळ नाटकापेक्षा त्यावर बेतलेली कलाकृती सुंदर असण्याची शक्यता दुरापास्त असते. पण संजयने हे समीकरण खोटं ठरवलं.

( म्हणूनच नाटकाच्या आशयात शिरत नाही. स्वत: पाहून आनंद लुटण्यातली गंमत वेगळीच आहे.)

नाटक संपल्यावर निर्मात्याचं अभिनंदन करायला बॅकस्टेजला गेलो. या नाटकालाही बुकिंग म्हणावं तसं नाही, हे ऐकून धक्काच बसला आणि थोडं वाईटही वाटलं. ' या नाटकाला बुकिंग नाही तर कोणत्या नाटकाला बुकिंग होणार ', असा विचार मनात डोकावून गेला.

मराठी रंगभूमीला गौरवशाली परंपरा आहे, हे वेगळं सांगायला नकोच. पण उगाचच अशी स्थिती कायम राहिली तर मराठी थिएटर हे गुजराथी आणि इंग्रजी नाटकांसारखं वीकएण्ड थिएटर होईल का, अशी भीती उगाचच वाटून गेली. छोट्या पडद्यावरल्या फालतू मालिका आणि सेक्स अन् हिंसाचाराचा पुरस्कार करणारे सिनेमे हे रंगभूमीच्या मानगुटीवर भुतासारखे बसलेत, असं चित्रं डोळ्यासमोर उभं राहिलं.

' हम तो तेरे... ' बघून आपल्या मनाशी ठरवलेल्या काही गोष्टी पुन्हा नव्याने तपासून बघाव्याशा मला वाटल्या. चांगली नाटकं प्रेक्षक नेहमीच तारून नेतील, प्रयोगशीलता जपण्याचा प्रकार सातत्याने मराठी रंगभूमीवर होत राहतील, असा विश्वास निर्माण झाला आणि सर्वात महत्त्वाचं म्हणजे, आपणही एक चांगलं नाटक करावं, असा हुरुप या नाटकाने दिला.

हम तो तेरे आशिक है...चं नशीब काहीही असो! सध्याच्या प्रवाहाचं अनुकरण न करण्याच्या संजयच्या या प्रयत्नांचं कौतुक करायला हवं... अगदी मनापासून! ही प्रयोगशीलता अशीच जपली गेली नाही तर पुढच्या पिढीला सांगावं लागेल की, एकेकाळी मराठी थिएटरमध्ये भरमसाठ नाटकं व्हायची अन् दररोज त्या नाटकांचे ' तीन-तीन ' प्रयोग व्हायचे!

 
</text>
</doc>
