<doc>
<docno>997080.cms.txt</docno>
<text>
 
क्रीडा
पाकविरुद्धचे कसोटी सामने
[ Friday, January 21, 2005  12:28:57 am]


मुंबई : भारताच्या दौऱ्यावर येणाऱ्या पाकिस्तानी संघाचे कसोटी क्रिकेट सामने मोहाली, अहमदाबाद आणि बंगलोर येथे होणार आहेत. पाकिस्तानी संघ पुढच्या महिन्यात भारताच्या दौऱ्यावर येत आहे.

भारतीय क्रिकेट नियामक मंडळाच्या कार्यक्रम समितीची बैठक कमल मोरारका यांच्या अध्यक्षतेखाली गुरुवारी येथे झाली. भारतविरूद्ध पाकिस्तान यांच्यातील झटपट क्रिकेट सामने कोची, विशाखापट्टणम, कानपूर, जमशेदपूर आणि दिल्ली येथे होणार आहेत. हे सामने कसोटी सामने झाल्यानंतर होतील.

यासंबंधी अधिक माहिती देताना भारतीय क्रिकेट नियामक मंडळाचे चिटणीस एस. के. नायर म्हणाले, आम्ही सामन्यांची ठिकाणे निश्चित केली आहेत. आता केंद सरकारने हिरवा कंदिल दाखवल्यानंतर तारखाही निश्चित होतील.

तर भारतीय क्रिकेट मंडळाचे उपाध्यक्ष मोरारका म्हणाले, पाकिस्तान क्रिकेट मंडळ लवकरच आपले निरिक्षक आणि सुरक्षा पथक येथे पाठवणार असून, हे पथक आम्ही सुचवलेल्या ठिकाणांची पाहणी करणार आहेत. हे पथक 25 जानेवारीला भारतात येणार आहे. पाकिस्तानी संघ 24 किंवा 25 फेब्रुवारीला भारतीय दौऱ्यावर येण्याची शक्यता आहे. हा दौरा 10 किंवा 11 एप्रिलपर्यंत चालेल.

कसोटी आणि झटपट सामन्यांव्यतिरिक्त पाकिस्तानी संघ हिमाचल प्रदेशातील धरमशाळा येथे 3 दिवसांचा सामना खेळणार आहे. शिवाय कसोटी मालिका संपल्यानंतर सरावासाठी एक झटपट सामनाही होईल. या सामन्यांच्या तारखा लवकरच जाहीर केल्या जातील. आजच्या बैठकीला मोराराका व नायर यांच्यासह संयुक्त चिटणीस गौतम दासगुप्ता, खजिनदार ज्योती बाजपेई आणि पाच विभागांचे प्रतिनिधी पांडव, दयानंद नावेर्कर, विकास बारुआ, हितेश पटेल, प्रकाश दीक्षित हजर होते.

 
</text>
</doc>
