<doc>
<docno>997110.cms.txt</docno>
<text>
 
महाराष्ट्र
नवी मुंबईच्या 24 नगरसेवकांचे राजीनामे
[ Friday, January 21, 2005  12:45:24 am]


म. टा. वृत्तसेवा

नवी मुंबई : नवी मुंबई महापालिकेची निवडणूक जाहीर झाली असताना उपमहापौरांसह काँग्रेसच्या 24 नगरसेवकांनी राष्ट्रवादी काँग्रेसचे महापौर व पालकमंत्र्यांवर भ्रष्टाचाराचा आरोप करून गुरुवारी राजीनामे पक्षाकडे सुपूर्द केले. हा प्रकार म्हणजे निवडणुकीत काँग्रेस- राष्ट्रवादी काँग्रेसमध्ये रंगणाऱ्या सत्तानाट्याची नांदी असल्याचे मानले जात आहे.

उपमहापौर रमाकांत म्हात्रे, विरोधी पक्षनेता नामदेव भगत व काँग्रेसचे नवी मुंबई जिल्हाध्यक्ष अनिल कौशिक यांनी वार्ताहर बैठक घेऊन पालकमंत्री गणेश नाईक व महापौर संजीव नाईक यांच्याबाबतचा रोष उघड केला.

गणेश नाईक गेल्या महिन्यापासून पालिकेत भ्रष्टाचार होत असल्याचा जाहीर आरोप करत आहेत. त्यामुळे सर्वच पक्षांच्या नगरसेवकांकडे पाहण्याचा जनतेचा दृष्टिकोन बदलला आहे. पालिकेतील सर्वच मुख्य पदे राष्ट्रवादी काँग्रेसच्या ताब्यात असताना इतरांनी का बदनाम व्हायचे, असा सवाल कौशिक यांनी केला.

पालिकेत बीओटी सुरू करून भ्रष्टाचार सुरू करण्याचा प्रयत्न राष्ट्रवादीने केला. काँग्रेसने आक्रमक भूमिका घेत तो हाणून पाडला. संजीव नाईक पालिकेला खासगी मालमत्ता समजून मनमानी कारभार करतात. काँग्रेसच्या सदस्यांना सभागृहात बोलू देत नाहीत. त्यांची कामे मंजूर करत नाहीत. धोरणे आखताना विश्वासात घेत नाहीत, अशी तक्रार म्हात्रे यांनी केली.

काँग्रेसच्या नगरसेवकांचे राजीनामे प्रदेश समितीकडे पाठवण्यात आले असून, मुख्यमंत्री विलासराव देशमुख शनिवारी मुंबईत आल्यावर त्याबाबत निर्णय होईल, असे पक्षाचे नवी मुंबई निरीक्षक राजन भोसले म्हणाले.

सभेत गदारोळ

महापालिकेची गुरुवारी सर्वसाधारण सभा होती. तिला सुरुवात होताच ज्येष्ठ सदस्य डी. आर. पाटील यांनी पालिकेच्या वाशी येथील दोन इमारतींचा मुद्दा उपस्थित केला होता. या इमारतींच्या विक्रीबाबतच्या निविदा का उघडल्या नाहीत, असा प्रश्न हरकतीच्या मुद्द्याद्वारे उपस्थित करत त्यांनी या प्रकरणात भ्रष्टाचार झाल्याचा आरोप केला. या दोन इमारतींची विक्री व पालिकेच्या मुख्यालयासाठी नवी इमारत बांधण्याबाबतच्या निविदा एकाच दिवशी स्वीकारण्यात आल्या. मुख्यालयाची निविदा त्याच दिवशी उघडण्यात आली. इमारती विक्रीच्या निविदा पालकमंत्री गणेश नाईक यांच्या लेखी आदेशावरून उघडल्या नाहीत, असा खुलासा आयुक्त मधुकर कोकाटे यांनी केला.

समाधान न झाल्याने काँग्रेस सदस्यांनी या विषयावर पुन्हा चर्चा करण्याची मागणी केली. ती महापौर संजीव नाईक यांनी फेटाळल्याने गदारोळ सुरू केला. त्यातच महापौरांनी विकास कामांचे प्रस्ताव चचेर्विनाच मंजूर करून घेतले.

शिवसेनेचे विठ्ठल मोरे व अनंत सुतार यांनी ' ही काँग्रेस व राष्ट्रवादी काँग्रेसची मिलीभगत ' असल्याचा आरोप केला.

 
</text>
</doc>
