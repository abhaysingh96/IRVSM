<doc>
<docno>997701.cms.txt</docno>
<text>
 
सदर
बोले तो...झकास!
[ Friday, January 21, 2005  05:57:53 pm]


कोणत्याही कसलेल्या अॅडव्हर्टायजरसाठी एक मोठं चॅलेंज असतं, ते म्हणजे फायनान्शिअल अॅडव्हर्टायजिंग. अर्थव्यवहारविषयक जाहिराती करताना एकतर अनेक गोष्टींचं तारतम्य असावं लागतं. एखादं आश्वासन देताना वाहावत न जाण्याचं भान असणं आवश्यक असतं. सर्वात कठीण बाब म्हणजे ज्या प्रोडक्ट किंवा सविर्सची जाहिरात करायची, ते प्रोडक्ट नेमकं काय आहे, याची इत्यंभूत माहिती असणं त्या अॅडव्हर्टायजरसाठी अत्यंत आवश्यक आहे.

आता ही सगळी पथ्यं पाळून जेव्हा अॅडव्हर्टायजर एखादं फायनान्स अॅड कॅम्पेन हातात घेतो, तेव्हा आधीच क्लायण्टने दिलेलं ब्रीफ ऐकून त्याच्या डोक्याचा भुगा झालेला असतो. त्यात थंड डोक्याने विचार करून एखादी भन्नाट आयडिया शोधून काढणं म्हणजे खरोखरच एक चॅलेंज असतं. ही सगळी पार्श्वभूमी लक्षात घेतल्यावर लक्षात राहण्याजोगं एक कॅम्पेन सध्या धुमाकूळ घालतंय. ' सकिर्ट ' याच नावाने फेमस झालेला अर्शद वारसी आणि हरहुन्नरी असूनही विनोदी अभिनेता म्हणून काहीसा मागे पडलेला जावेद जाफरी यांनी केलेलं हे कॅम्पेन आहे व्हिसा डेबिट कार्डचं!

लोकांना खिशात पैसे न वागवता ते खर्च करायचे असतील, तर त्यासाठी क्रेडिट कार्ड हाच मार्ग असतो. डेबिट कार्डद्वारे मात्र तुमच्याच अकाऊण्टमधले पैसे कार्ड वापरून खर्च करता येतात. ऐन वेळेला खिशात पैसे कमी पडत असले, की त्यांची कशी पंचाईत होते आणि तेव्हा जर डेबिट कार्ड खिशात असेल, तर त्यांची कशी सोय होते, हे गंमतशीर पद्धतीने दाखवण्याचा एक उत्तम प्रयत्न या कॅम्पेनमध्ये केलाय.

या कॅम्पेनमध्ये एक-दुसऱ्यावर कुरघोडी करण्याच्या नादात दोन मित्रांमध्ये होणाऱ्या गंमती दाखवल्या आहेत. आपल्या पाच-दहा मैत्रिणींना डिनरला घेऊन गेलेल्या अर्शद वारसीला बिल द्यायच्या वेळी आठवण होते, की त्याच्याकडे फक्त चिल्लरच शिल्लक आहे. तोपर्यंत अर्शदवर जळफळत बसलेला जावेद अचानक येऊन आपल्या खिशातलं ' व्हिसा डेबिट कार्ड ' वेटरला देतो आणि अर्शदच्या मैत्रिणी ' पळवतो '! ' रिक्तहस्त ' राहिलेल्या अर्शदकडे चरफडल्या मुदेने इकडे-तिकडे बघण्याशिवाय काहीच पर्याय उरत नाही!

दुसऱ्या जाहिरातीत एका गलेलठ्ठ फिल्म प्रोड्युसरला इम्पेस करण्यासाठी एका शॉपिंग मॉलमध्ये जावेद जाफरी अभिनय करण्याचा जोरदार प्रयत्न करतो. पण जावेदकडे तो प्रोड्युसर ढुंकूनही बघत नाही. या सगळ्या गडबडीत कॅश काऊण्टरकडे आलेल्या त्या प्रोड्युसरच्या लक्षात येतं, की त्याने केलेल्या खरेदीच्या किमतीपेक्षा त्याच्याकडे असणारे पैसे कमी पडत आहेत. तेव्हा मध्येच उपटलेला अर्शद त्या प्रोड्युसरचं बिल आपल्या डेबिट कार्डने भरतो. प्रोड्युसर त्याच्यावर खूश होत त्याला आपल्या गाडीत (आणि बहुधा पुढच्या पिक्चरमध्येही!) जागा देतो आणि यावेळी चरफडण्याची पाळी जावेदची असते!

या दोन्ही जाहिरातींमध्ये सर्वात उल्लेखनीय गोष्ट ठरते, ती म्हणजे जावेद-अर्शद जोडगोळीचा भन्नाट मुदाभिनय ( फेशिअल एक्स्प्रेशन्स). हे दोघंही ' पोपट ' झाल्यावर जो चेहरा करतात, तो पाहून हसून हसून मुरकुंडी वळल्याशिवाय राहात नाही. अत्यंत क्लिष्ट मानल्या जाणाऱ्या फायनान्शिअल अॅडव्हार्टयझिंगमध्ये या दोघांनी भरलेले रंग केवळ लाजवाब आहेत!

साधारणपणे अशा विषयांच्या जाहिराती एकतर कळत तरी नाहीत, किंवा कळल्या तरी अपील होत नाहीत. पण जावेद आणि अर्शदच्या या कॅम्पेनमुळे फायनान्शिअल अॅडर्वल्डमध्ये अशा जाहिरातींचं पीक आलं, तर आश्चर्य वाटायला नको. जाता जाता एक गोष्ट आवर्जून सांगावीशी वाटते. या कॅम्पेनचं यश जितकं या दोघा कॉमेडिअन्सचं आहे, तितकंच ते ही कॉपी लिहिणाऱ्या रायटरचं आणि अॅडफिल्ममेकर्सचंही आहे. हॅट्स ऑफ टू द अॅड टीम!

अॅडवळणी

 
</text>
</doc>
