<doc>
<docno>997097.cms.txt</docno>
<text>
 
महामुंबई
मुंबईच्या चकाचक रस्त्यांवर आता सिव्हिक मार्शल्सचा पहारा
[ Friday, January 21, 2005  12:41:27 am]


म. टा. प्रतिनिधी

मुंबई : मॅरेथॉन, मुंबई फेस्टिव्हल अशा उत्सवांसाठी चकाचक झालेले मुंबईचे रस्ते आता आणखी चकाचक करण्याचा मुंबई महापालिकेचा विचार असून या लखलखाटास कुणी बाधा आणू नये, याकरिता मुंबईतील रस्त्यांवर सिव्हिक मार्शल्सच्या पथकांचा पहारा देण्याची योजना लवकरच आकारास येणार आहे.

मॅरेथॉन व मुंबई फेस्टिव्हलच्या निमित्ताने अनेक रस्त्यांवर दुभाजकाशेजारी पट्टे रंगविणे, नामफलक लावणे या प्रकारची डागडुजी करण्यात आली. यावेळी झालेल्या कामांचे सर्वत्र कौतुक होत आहे. मात्र ही कामे मुंबई महापालिकेने केल्याचे अनेकांपर्यंत पोहोचलेले नाही. मात्र या उत्सवांचे निमित्त साधून झालेले चांगले काम टिकून रहावे, यासाठी प्रयत्न करण्याचा ठाम निर्धार महापालिकेने गुरुवारी एका विशेष बैठकीत केला.

महापालिका आयुक्त जॉनी जोसेफ यांनी गुरुवारी अतिरिक्त आयुक्त सुब्रत रथो तसेच सर्व विभागातील सहायक महापालिका आयुक्तांची एक बैठक घेतली. रस्त्यांच्या दुरुस्तीत आमूलाग्र सुधारणा करण्यासाठी अलिकडेच मिराणी समितीचा अहवाल प्रशासनाने स्वीकारला आहे. त्यातील शिफारशींची अमलबजावणी करण्यात येणार आहे. रस्त्यांची दुरुस्ती करताना कुणी पदपथ खणून ठेवल्यास दुरुस्तीच्या वेळी संपूर्ण पदपथ नवीन करून देण्याचे बंधन त्या यंत्रणांवर टाकण्यात येणार आहे. मोठा भुर्दंड पडल्यावर वारंवार रस्ते खणण्याच्या प्रवृत्तीस आळा बसेलच, शिवाय एकदोन लाद्या थातुरमातुर बसविण्यापेक्षा संपूर्ण पदपथ एकसारखे होऊ शकतील.

मुंबई शहर व उपनगरातील 10 ते 12 रस्ते सुशोभिकरणासाठी घेण्यात येणार आहेत. रस्त्यांवर कचरा टाकण्याच्या प्रवृत्तीला आळा घालण्यासाठी दंडात्मक कारवाई करण्यापूवीर् प्रथम सर्व ठिकाणी चांगल्या कचरापेट्या दिसू लागतील, याची खातरजमा करण्यात येणार आहे. आज साधे बसचे तिकीट टाकायचे, तरी कचरापेटी दिसत नाही. त्यामुळे लोक रस्त्यावरच कचरा भिरकावतात. कचरापेट्यांसाठी दोन-तीन प्रकारची आकर्षक डिझाईन्स निवडण्यात आली आहेत.

रस्त्यावर कचरा टाकणाऱ्यांवर सध्या उपदवशोधकांची ( न्यूसन्स डिटेक्टर्स -एनडी) पाळत असते. त्यांची संख्या 48 आहे. मात्र त्यांचा प्रभाव मर्यादित आहे. आता सिव्हिक मार्शल्सची तुकडी तयार करून त्यात आरोग्य, परवाना, बाजार व उद्यान, रस्ते अशा वेगवेगळ्या खात्यांचे अधिकार असलेले कर्मचारी तैनात करण्याची योजना आहे.

फेरीवाले व अनधिकृत बांधकामांवरील कारवाईत कोर्टकचेऱ्या व सुरक्षा यांच्याबाबतीत येणाऱ्या अडचणी दूर करण्यासाठी अतिक्रमण निर्मूलन पथकाच्या प्रमुखांना अशा प्रकारे सर्व विभागांचे अधिकार सोपविण्यात आले होते. मुंबईत रस्तोरस्ती अस्वच्छता करणारे, कचरापेटीत बांधकामाचे ढिगारे टाकणारे, चायनीजच्या गाड्या आणि उपाहारगृहातील खरकटे व कचरा पावसाचे पाणी वाहून नेणाऱ्या नाल्यांमध्ये फेकणारे यांना शिस्त लावण्यासाठी आता तोच प्रयोग करण्यात येणार आहे. मुंबई महापालिकेचे अस्तित्त्व जागोजागी जाणवावे, असाही त्यामागे हेतू आहे.

 
</text>
</doc>
