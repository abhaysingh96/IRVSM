<doc>
<docno>997803.cms.txt</docno>
<text>
 
महाराष्ट्र
शहराचं बिघडलं तंत्र
[ Friday, January 21, 2005  07:07:08 pm]


ठाणे शहराला सर्वात उत्तम शहर म्हणून घोषित केले. त्याच शहराची आज दुर्दशा झाली आहे. शहराची प्रसिद्धी अचानक वाढल्याने लोकांचा कल ठाण्याकडे वळला. मोठे रस्ते, नवीन बांधकामे यामुळे माणसांची वर्दळ वाढली, वस्ती वाढली. तेव्हाच झाली दुर्दशेला सुरुवात झाली.

सकाळी घराबाहेर पडताना स्टेशनपासून लांब राहणाऱ्या ठाणेकरांपुढे पहिला प्रश्न पडतो तो बस मिळेल का हाच. मिळाली तर स्टेशनपर्यंत वेळेत पोहचेल का, कारण माजीवडा सिग्नल पार केला की जांभळीला किंवा गावदेवीकडे येऊन वाहतूक खोळंबा असेल एवढ्या प्रश्नातून बाहेर पडेपर्यंत स्टेशन आलेलं असतं. ( म्हणजे मध्येच बस थांबल्यामुळे तांबे उपहारगृहाकडून वा अशोक टॉकीजकडून चालत गेल्यावर).

रेल्वे स्टेशन रिकामे असते व पादचारी पूल तुडुंब भरलेला असतो. बिचारा ठाणेकर वाट बघत असतो ती इंडीकेटर लागतो. कधी व त्याला हव्या असलेल्या गाडीची घोषणा होते याची. कधी-कधी रेल्वेने सगळे इंडीकेटर आधी लावलेलं असतात पण पुढच्या गाडीची. अचानक घोषणा होते की, चारच्या ऐवजी सहा नंबर प्लॅटफॉर्मवर गाडी येत आहे. येता-जाता अशाच अडचणीतून मार्ग काढावा लागतो. बस पकडायलाही भली मोठी रांग असते. ती रांग पाहून तो विचार करतो की, रिक्षा पकडावी. रिक्षा मिळते पण तो वाहतूक खोळंब्यात अडकतो. अलोकपर्यंत जायला त्याला दहा मिनिटं लागतात आणि इथल्या रिक्षांची मीटर्स तिच्या गतीपेक्षा जलद आहेत. तुम्ही मुंबईत कुर्ला ते वांदे जेवढे भाडे मोजणार नाही त्यापेक्षा जास्त घोडबंदरच्या रस्त्याला मोजावे लागतात. टीएमटीचा कारभार तर औरच, कंट्रोलर अचानक मनोरमानगर फलक काढून बसवर पवारनगर किंवा शिवाईनगर असा फलक लावून बस वळवतो. दहा मिनिटांनी येणारी बस अर्ध्या तासाच्या विलंबाने सोडल्याने माणसं एकमेकांना धक्काबुक्की करतात. पुढे कोणी राखीव जागेबाबत विचारणार केली तरी कंडक्टर कानावर हात ठेवतो. एवढं सगळं करून प्रवास चालू होतो. बसमध्ये अचानक बिघाड होतो किंवा संध्याकाळी जड वाहनाच्यामुळे वाहतूक खोळंबते. अशी ही ठाण्यातल्या प्रवासाची कहाणी शहरातल्या समस्यांची जाणीव करून देते.

पूनम जगावकर

 
</text>
</doc>
