<doc>
<docno>997926.cms.txt</docno>
<text>
 
लेख: एअरमेल
शेंडेफळ...
[ Friday, January 21, 2005  09:32:55 pm]


फार नाही, दीड वर्ष झालं त्या गोष्टीला. ब्रिटनमधल्या वृत्तपत्रांमध्ये, मॅगझिन्समध्ये एका पोरसवदा तरुणाची छायाचित्रं झळकली होती. वाचनात गढून गेलेला...चित्र काढण्यात रंगलेला...रग्बी खेळण्यात दंग झालेला...अशी कितीतरी. ती छायाचित्रं ब्रिटनवासीयांच्या चचेर्चा विषय झाली होती. पोरगं सुधारतेय वाटतं...लायनीवर येतेय वाटतं...असा त्या चचेर्चा सर्वसाधारण सूर. पण तसं नव्हतं. त्या छायाचित्रांनंतरही त्या पोराचे प्रताप त्यांच्या कानावर अधूनमधून पडतच राहिले...त्या छायाचित्रांवरचे रंग उडतच राहिले. आणि कालपरवा तर त्या तरुणानं अफलातूनच गुण उधळले. त्यांचं दर्शनही जगाला छायाचित्रातून झालं. ते छायाचित्र पाहून तर सगळ्यांचीच खात्री पटली...लायनीवर येणारं हे प्रकरण नाहीच! खरं तर हे गुण उधळल्यानंतर त्यासाठी माफी वगैरे मागून हा गडी मोकळाही झाला. पण त्या माफीनाम्यानंतरही ब्रिटनच्या राजघराण्यातील मंडळी अस्वस्थ आहेत. त्यामागचं कारणही तसंच आहे म्हणा. आपल्या गुणांचं दर्शन जगाला घडवताना या पठ्ठ्याचा हात कळत-नकळत या राजघराण्याच्या एका दुखऱ्या नसेवर पडलाय. नको-नको म्हणताना इतिहासातली भुतं फेर धरून या शाही घराण्याच्या भोवती नाचायला लागली आहेत. आता या राजवंशींना दोन प्रश्न सतावतायत. एक...या पोराचं गाडं रुळांवर आणायचं कसं ? आणि दोन...ही इतिहासाची भुतं पुन्हा बाटलीत बंद करायची कशी ? आता हे प्रश्न या लोकांना का सतावतायत ? तर त्याचं कारण म्हणजे, हे उपद्व्यापी चिरंजीव त्यांच्याच घरातले आहेत...राजवंशाचेच रक्त त्यांच्या धमन्यांमधून वाहत आहे. या चिरंजीवांचं नाव हॅरी. राणी एलिझाबेथ यांचा नातू... प्रिन्स चार्ल्स यांच्या घरातलं शेंडेफळ...ही त्याची ओळख!

हॅरी नामक पोराचं गाडं रुळांवरून घसरलं त्याला तसा बराच काळ लोटला. तो जेमतेम 13 वर्षांचा होता...आईच्या मृत्यूचा धक्का त्याला सहन करावा लागला. आईविना पोर. त्याच्या मनात तेव्हा काय उलथापालथ झाली कुणास ठाऊक, त्याला जवळून ओळखणारे सांगतात की, तो तेव्हापासूनच बिथरल्यासारखा वागायला लागला. अतिशय बेशिस्त...बेभान. सदैव बंडाचा फडकता झेंडा हातात. हे बंड कुणाविरुध्द ? कुणास ठाऊक! ते त्यालाही ठाऊक नसावं! डोक्यात भणाणते वारे आणि हाती बक्कळ पैसा. गडी वाहावत राहिला. दारू...अमली पदार्थ...आणि पुढे सुंदर सुंदर ललनाही. भोवताली जमलेलं खुषमस्कऱ्या मित्रांचं कोंडाळं. कधी बेफाम वेगात चालवलेली गाडी...कधी बारमधील एखाद्या वेटरचा अर्वाच्य भाषेत केलेला उद्धार. एक ना अनेक कारणांमुळे हॅरी अनेकदा वादाच्या भोवऱ्यात सापडत राहिला. आपल्या लेकाचे पराक्रम प्रिन्स चार्ल्स यांच्या कानांवर पडत होते... ' याची डोळा ' ते पाहण्याची संधी त्यांना मिळाली ती त्यांच्याच 50 व्या वाढदिवसाच्या पाटीर्त. या पाटीर्त म्हणे, दारू पिऊन तर्र झालेल्या हॅरीनं चांगलाच गोंधळ घातला. अंगावरच्या कपड्यांची शुद्धही त्याला नव्हती. आता मात्र पोराला आवरायला हवं, असा विचार चार्ल्स यांनी केला आणि हॅरीला शिस्त लागावी...त्याची व्यसनं सुटावीत...त्यानं अभ्यास करावा यासाठी त्याची कुठेकुठे रवानगीही केली. थोड्या दिवसांनंतर चार्ल्सना वाटलं, पोरगा सुधारला. मग मारिओ टेस्टिनो नामक ख्यातकीर्त छायाचित्रकाराकडून मोठ्या हौसेनं त्यांनी हॅरीची छायाचित्रंही काढून घेतली. या छायाचित्रांतला हॅरी त्याच्या आधीच्या प्रतिमेपेक्षा खूपच वेगळा होता...अगदी अभ्यासू...गुणी वगैरे. पण कालपरवा त्याच हॅरीचं आणखी एक छायाचित्र प्रसिद्ध झालं आणि प्रश्न निर्माण झाला...कुठला हॅरी खरा ? तो दीड वर्षापूवीर्च्या छायाचित्रांतला की आताच्या ताज्या छायाचित्रातला ?

गेला डिसेंबर महिना. ख्रिसमसचे वारे वाहत असताना ब्रिटनच्या राजघराण्याशी घनिष्ठ संंबंध असलेल्या रिचर्ड मेड यांनी एक फॅन्सी ड्रेस पाटीर् आयोजित केली होती. त्या पाटीर्ची थीम होती ' वसाहतवाले आणि तद्देशीय '. हॅरीला या पाटीर्चं निमंत्रण होतच. या पाटीर्साठी हॅरीनं जो पोशाख निवडला तो नव्या वादळाला निमंत्रण देणारा ठरला. काय होता हा पोषाख ? जर्मनी नाझींच्या पद्धतीचा गणवेश आणि दंडावर ठसठशीतपणे उठून दिसणारं स्वस्तिक. हे स्वस्तिक अर्थातच नाझींचं...हिटलरचं. स्वत:च्या वंशाच्या श्रेष्ठत्वाची द्वाही फिरवणारं. जर्मनीचा सवेर्सर्वा अॅडॉल्फ हिटलरच्या...लाखो ज्यूंच्या शिरकाणाच्या काळीज गोठवणाऱ्या स्मृतींना भूतकाळातून फरफटत वर्तमान काळात आणणारा हा पोषाख. एका हातात मद्यानं भरलेला ग्लास...जोडीला धुमसणारी सिगरेट आणि सर्वात महत्त्वाचं म्हणजे अंगात तो नाझींचा पोषाख असं हॅरीचं छायाचित्र प्रसिध्द झालं. ज्यूंमध्ये संतापाची लाट उसळली. ज्यूंव्यतिरिक्त इतर अनेकांनाही हॅरीचा हा अगोचरपणा मुळीच पसंत पडला नाही. काय डोकंबिकं फिरलंय काय याचं, असा प्रश्न अनेकांना पडला. आणि हे सारं घडलं ते नेमकं ज्यू नरसंहार दिन जवळ आला असताना...

प्रकरण चिघळतंय, हे लक्षात आल्यानंतर हॅरी आणि त्याची आजी- राणी एलिझाबेथ यांनी दिलगिरी व्यक्त केली. कुणाच्याही भावना मला दुखवायच्या नव्हत्या...इत:पर जर कुणाच्या भावना दुखावल्या असतीलच तर मी त्याबद्दल दिलगिरी व्यक्त करतो...इति हॅरी. तर आपल्या नातवाकडून अजाणतेपणी ही चूक घडल्याचं हॅरीच्या आजीबाईंच म्हणणं. या दिलगिरीमुळे हॅरीभोवती घोंगावणारं वादळ थोडंफार शमलंही असेल कदाचित, मात्र त्याच्या या नाझी पोशाखामुळे इतिहासातली भुतं जागी होऊन पुन्हा एकदा घुमायला लागली आहेत...नको नकोसे वाटणारे, अडचणीत आणणारे प्रश्न पुन्हा एकदा फणा काढून उभे राहिले आहेत. त्या फण्याच्या छायेत आहे ब्रिटनचं राजघराणं!

ज्यूंशी उभा दावा मांडणाऱ्या... त्यांची बेगुमान कत्तल करणाऱ्या हिटलरशी असलेले आस्थेवाईक संबंध ही या राजघराण्याची दुखरी नस. एका जर्मन घराण्याशी असलेलं रक्ताचं नातं ही देखील त्यांना अडचणीत आणू पाहणारी बाब. या राजवंशीय मंडळींचे हिटलरशी चांगले संबंध होते, याला इतिहास साक्षी आहे. त्याची चर्चाही अनेकदा झाली आहे. हा इतिहास आता त्यांना न परवडणारा... निखाऱ्यासारखा. पण हा निखारा त्यांच्या पदरात अचानक पडलाय. तो चटकन टाकताही येत नाही आणि बाळगला तर पदर पेटण्याची भीती. ' गर्वसे कहो हम नाझी है ' टाइप कपडे गंमत म्हणून घालणाऱ्या हॅरीने आपल्याच घराण्याची नकळत गोची करून टाकलीय. जर्मनांशी-नाझींशी असलेले मैत्र-नातं नाकारायचं म्हणजे रक्ताच्या नात्याला पाण्यासारखं पातळ करण्याचं पाप माथी. आणि ते स्वीकारणं म्हणजे थेट हिटलर संस्कृतीशी नातं जोडणं. हा संघर्ष या राजघराण्याला थेट त्याच्या अस्तित्वाच्या मुळाशी फरफटत घेऊन जाणारा आहे. ही फरफट हेच बहुदा या घराण्याचं प्राक्तन असावं...!

राजीव काळे

( द संडे टाईम्सवरून)

 
</text>
</doc>
