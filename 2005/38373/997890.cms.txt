<doc>
<docno>997890.cms.txt</docno>
<text>
 
देश-विदेश
काश्मीरमध्ये जोरदार हिमवृष्टी
[ Friday, January 21, 2005  08:35:58 pm]


वृत्तसंस्था

श्रीनगर : काश्मीरमध्ये बहुतांश भागांत शुक्रवारी बकरी ईदच्या दिवशी जोरदार हिमवृष्टी झाल्यामुळे जनजीवन पूर्णपणे विस्कळीत झाले. तापमान 0.4 अंश सेल्शियसपेक्षा खाली उतरले आहे.

श्रीनगरमध्ये पहाटे पाऊणे सहाच्या सुमारास गार वारे सुरू होऊन बर्फ पडण्यास सुरुवात झाली व त्याची व्याप्ती वाढत गेली.

श्रीनगर-जम्मू महमार्गावरील क्वाझिगड येथेही मोठ्याप्रमाणावर हिमवर्षाव झाला. तथापि, या मार्गावरील वाहतूक काही प्रमाणात विस्कळीत झाली असली तरी ती चालू आहे, असा दावा करण्यात आला आहे.

गुलमर्ग, पेहलगाम आणि सोनामार्ग या पर्यटकांची गदीर् असलेल्या भागांतही जोरदार हिमवृष्टी झाल्याचे वृत्त आहे.

दिल्लीत झोंबरे वारे

दिल्लीत दिवसभर धुके आणि झोंबरे वारे वाहत होते. तेथील किमान तापमान 6.8 अंश सेल्शियसच्या आसपास होते. गुरुवारपेक्षा ते एक अंशाने जास्त आहे. वायव्यकडून जोरदार गार वारे आहेत.

उत्तर भारतात धुके असल्याने रेल्वेगाड्यांच्या वेळापत्रकांवरही त्याचा प्रतिकूल परिणाम झाला आहे. कालिंदी एक्स्प्रेस, लाल किल्ला एक्स्प्रेस आणि उंचहार एक्स्प्रेस या तीन गाड्या रद्द करण्यात आल्या असून आठ गाड्या उशिराने धावत आहेत.

 
</text>
</doc>
