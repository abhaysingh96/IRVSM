<doc>
<docno>997055.cms.txt</docno>
<text>
 
महामुंबई
ओव्हरहेड वायरमधील बिघाडामुळे मध्य रेल्वे विस्कळीत
[ Friday, January 21, 2005  12:15:37 am]


म. टा. प्रतिनिधी

मुंबई : ओव्हरहेड वायरच्या उपकरणात बिघाड निर्माण झाल्याने मध्य रेल्वेची कल्याण ते कसारा दरम्यानची डाऊन लोकल वाहतूक गुरूवारी सकाळी सव्वा दोन तास बंद पडली होती. परिणामी तीन लोकल सेवा रद्द करण्यात आल्या तर काही सेवा टिटवाळा स्टेशनवर संस्थगित करण्यात आल्या होत्या.

मध्य रेल्वेच्या खडवली स्टेशनजवळ डाऊन लूप लाईनवरील ओव्हरहेड वायरच्या उपकरणात पहाटे 5.13 ते 7.30 या काळात लोकल सेवा विस्कळीत झाली. यामुळे कल्याण - आसनगाव, ठाणे-आसनगाव लोकलची सेवा टिटवाळ्यास खंडीत करण्यात आली. साडेसात नंतर त्या भागातील सेवा पूर्ववत झाल्याचे सांगण्यात आले.

कसारा भागातील गोंधळ संपुष्टात येत नाही, तोच मुख्य मार्गावरील विक्रोळी ते कांजूरमार्ग स्टेशन दरम्यानचे दोन सिग्नल सुमारे 20 मिनिटे बंद पडले होते. त्यामुळे मोटरमनला खबरदारीचा उपाय म्हणून संथ गतीने लोकल पुढे चालविणे भाग पडले. यामुळे काही काळ लोकल विलंबाने धावत होत्या.

 
</text>
</doc>
