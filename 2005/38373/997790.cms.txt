<doc>
<docno>997790.cms.txt</docno>
<text>
 
महाराष्ट्र
सूरातून अनुभवलेला ऋतुविलास
[ Friday, January 21, 2005  07:00:11 pm]


मुंबई टाइम्स टीम

सृष्टीचं ऋतुचक्र अविरतपणे फिरत असतं. वेगवेगळ्या ऋतूत निसर्गात जे बदल घडून येतात त्यांचा परिणाम मानवी जीवनावर होणं अपरिहार्य आहे. भारतीय संगीतानं प्रत्येक ऋतूचं स्वागत विशिष्ट राग रागिण्यांनी किंवा विशेष गानप्रकारांनी केलेलं दिसतं. सूरसंवादनं सादर केलेल्या ऋतुविलास या कार्यक्रमास वर्षातील सहाही ऋतुंशी संबंधित असे खास संगीत प्रकार सादर झालं. कलाकार होत्या ख्यातनाम गायिका आशा खाडिलकर व त्यांची कन्या वेदश्री ओक. कार्यक्रमाचं अभ्यासपूर्ण व रसाळ निवेदन माधव खाडिलकर व वासंती वर्तक यांनी केलं होतं.

कार्यक्रमाची सुरुवात ऋतुराज वसंतात गायिल्या जाणाऱ्या ' आई आई ऋतु वसंत ' या वसंत रागातल्या बंदिशीनं झाली. व त्यानंतरचा दीम तननन हा तराणा दोन्हा गायिकांनी सादर केला. ' वसंत ऋतु आया बगियन ' मध्ये वसंताचे विभ्रम ठुमरी अंगानं गायिले गेलं तर ' फुलला मनी वसंत बहार ' या नाट्यगीतात त्याचं रूप विशेष खुलून दिसलं. यानंतर ग्रीष्म ऋतुची उष्णता, दाह तपन लागी अवनीतल या धमारमधून व्यक्त झाली. अर्थपूर्ण कविताही या कार्यक्रमातून सादर झाल्या. अशोक बागवेंची ' अशी दुपार ' ही कौशल इनामदारानं संगीतबद्ध केलेली कविता वेदश्रीनं कोरससह सुरेख गायली.

ग्रीष्म ऋतुत तापलेली सृष्टी वर्षा ऋतुच्या सरसर बरसणाऱ्या सरींनी शांत होते. वषेर्चं स्वागत मियाँ मल्हारच्या सुरांनी केलं जातं. ' सैंया डर लागी ' या बंदिशीत आशाताईंनी भावपूर्ण आलाप आणि वेगवेगळ्या लयीच्या सुरेख तानानी वातावरण तयार केलं. ' सननन मेघा ' या बंदिशीत पावसाच्या सरींचा नादमय आविष्कारही व्यक्त होत होता. वासाचा पयला ही कविता लोकगीताच्या बाजाची होती. तसंच लगान चित्रपटातलं ' काले मेघा ' हे लोकप्रिय गीत दाद मिळवून गेलं.

याप्रमाणेच शरद, शिशिर व हेमंत ऋतुचं वर्णन असणाऱ्या बंदिशी, गीते व कवितांनी कार्यक्रम रंगत गेला. शरद, ऋतूंच्या चांदण्याचं वर्णन, करणाऱ्या वाजवी पावा गोविंद या गीतात संदीप कुलकणीर् यांना बासरीसाथ इतकी अप्रतिम होती, की श्रोत्यांना यमुनेच्या पाण्याचा खळखळाट आणि मोहविणारी बासरी वाजवणारा श्रीकृष्ण डोळ्यांपुढे उभा राहिला. शेवटच्या भैरवीत प्रत्येक वादकाला त्याचं कौशल्य दाखवायची संधी मिळाली. अने बंदिशींची स्वररचना आशाताईंनी स्वत: केली होती.

या कार्यक्रमात आदित्य ओकांची हामोर्नियमसाथ आनंद सहस्त्रबुद्धे यांची सिंथेसायझरसाथ, जगदीश मयेकरांची तबलासाथ व गायनात रंग भरणारी होती.

आशा मंडपे

 
</text>
</doc>
