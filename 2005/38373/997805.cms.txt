<doc>
<docno>997805.cms.txt</docno>
<text>
 
महाराष्ट्र
वृंदगायनाचा समृद्ध आविष्कार
[ Friday, January 21, 2005  07:08:09 pm]


जवळजवळ 100 कलाकार जेव्हा एका सुरात भावनेनं एखादं गीत समरसून अवघ्या सभागृहात उमटतो. वाद्यवंृदाची साथ हा अनुभव अधिकच गहिरा करते. वंृदगानात लोकगीते, समरगीते, सरगमगीते किती विलक्षण प्रभावी ठरतात याचा प्रत्यय सिद्धकला अकादमीनं सादर केलेल्या स्वरभावना या कार्यक्रमासाठी गडकरी रंगायतनमध्ये जमलेल्या ठाणेकर रसिकांनी घेतला. हौशी कलाकारांनी हा कार्यक्रम ताकदीने सादर करून रसिकांना मंत्रमुग्ध करून टाकलं.

भारतीय संगीतात वृंदगायनाला मोठी परंपरा असून भरतमुनींच्या काळापासून ते प्रचालित आहे. स्वरभावनाची संकल्पना सिद्धकलाचे संस्थापक किशोर भिसे यांची होती. मनोगत व्यक्त करताना भिसे म्हणाले , ' प्रत्येक हौशी कलाकाराला रंगमंचावर गायची इच्छा असते. पण पुरेसा अनुभव व आत्मविश्वास नसतो. मात्र इतरांच्या बरोबर गायची संधी मिळाली तर त्यांना धीर येतो आणि ते सुंदर गातात. या कार्यक्रमातून सर्व वयोगटातल्या होतकरू गायकांना रंगमंच मिळवून देणं हे आमचं उद्दिष्ट आहे. महाराष्ट्रात चैत्र महिन्यापासून फाल्गुनापर्यंत सणासुदीला व विशिष्ट प्रसंगी म्हटली जाणारी पारंपरिक गीते आम्ही नृत्याची जोड देऊन सादर करत आहोत. यामुळे महाराष्ट्राच्या रुढी, परंपरा अधिक उजळून निघतील याचा विश्वास वाटतो. '

स्वरभावनाचं संगीत संयोजन संगीतकार व अरेंजर अनिल मोहिले यांनी केलं होतं. वास्तविक त्यांना स्वरसम्राज्ञी लता मंगेशकर यांच्या जगातील प्रतिष्ठेच्या मंचावर सादर झालेल्या कार्यक्रमाचं संचालन करण्याचा अनुभव आहे. मात्र या हौशी कलाकारांच्या कार्यक्रमाचं संचालनही त्यांनी तितक्याच उत्साहानं व तन्मयतेनं केलं. ते म्हणाले , ' गुणी कलाकारांना योग्य वेळी पाठीवर शाबासकीसाठी थाप मिळणं आवश्यक असतं. माझ्या भाग्याने वयाच्या पाचव्या वर्षापासून जाणत्या, बुुजुर्ग कलाकारांनी माझं कौतुक केलं. त्यातून मला प्रगतीची वाट सापडली. या कलाकारांना रसिकांसमोर येण्याची संधी मिळावी व त्यातून चांगले कलाकार घडावेत अशी माझी इच्छा आहे. या कार्यक्रमाच्या निमित्ताने गेले दोन महिने आम्ही सर्वजण एकत्र येऊन काम करतो आहोत त्यातून मोठ्या कुटुंबासारखे स्नेहबंध तयार झाले आहेत. या ग्रूपमध्ये अनेकजण चांगले गायक आहेत. आजचे यशस्वी पार्श्वगायक कोरसमधूनच पुढे आले आहेत हे लक्षात घेऊन त्यांनी मेहनत घेतली तर ते भावी काळात सोलो गायक म्हणून आपली छाप उमटवतील असा विश्वास वाटतो. '

कार्यक्रमाची सुरुवात गणेश व गुरुवंदनेनं झाली. यमन रागातील सरगमगीत व बालवृंदानं सादर केलेलं मुर्च्छनापद्धतीवरच सरगमगीत बालगीते प्रभावी झाल्यानं कार्यक्रम रंगणार याची रसिकांना कल्पना आली. पारंपरिक गीतांना नृत्याचा साज चढवण्यात आल्यामुळे कार्यक्रमातलं चैतन्य टिकून राहिलं. ओवी, पाळणा, भोंडला, विवाहगीते, आरती, मंगळागौरीचे खेळांची गाणी नागपंचमी, दिवाळी अशी सणांच्या वेळी गायली जाणारी गाणी सादर झाली.

जयोत्सुते, कोळीगीते, उष:काल होता होता अशी एक-एक गाणी चढत्या क्रमाने रंगत गेलेली. सुराज साठे, आनंद सहस्त्रबुद्धे व तर वादक कलाकारांचा सहभाग मोलाचा होता.

मुंबई टाइम्स टीम

 
</text>
</doc>
