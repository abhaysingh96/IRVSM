<doc>
<docno>980350.cms.txt</docno>
<text>
 
महाराष्ट्र
90 टक्के अपघात ड्रायव्हरच्या चुकीमुळे
[ Tuesday, January 04, 2005  04:34:57 pm]


रस्ते अपघातात भारतात दरवर्षी 80 हजार माणसं ठार होतात. त्यापैकी 10 हजार जण महाराष्ट्रातील अपघातात ठार होतात. यापेक्षा दुपटीने माणसं गंभीर जखमी होत असतात. म्हणूनच दरवषीर् रस्ता सुरक्षा सप्ताह पाळून जनजागृती केली जाते. सध्या सुरू असलेल्या सुरक्षा सप्ताहाच्या निमित्ताने राज्यभर विविध कार्यक्रमांचं आयोजन केलं आहे. त्या निमित्ताने राज्य वाहतूक विभागाचे विशेष पोलिस महानिरीक्षक अंबालाल वर्मा यांच्याशी केलेली बातचीत...

रस्ते सुरक्षा सप्ताह आयोजनामागचा मुख्य हेतू काय ?

रस्ता सुरक्षेचा मुख्य उद्देश कोणताही अपघात नाही हा आहे. अपघातांचं प्रमाण दिवसेंदिवस वाढत असून त्यात दरवषीर् हजारो लोक मृत्युमुखी पडत आहेत. तर हजारो जणांना कायमचं अपंगत्व येत असतं. म्हणूनच सप्ताहाच्या निमित्ताने जनजागृती करण्यात येते. यामध्ये सार्वजनिक परिवहन व्यवस्था, मॅनेजमेण्ट ऑफ ट्रॅफीक सिस्टम, रोड इन्फ्रास्ट्रक्चर, एमिशन नॉर्मस आणि जागरुकता कार्यक्रमांचं आयोजन केलं जातं. तसंच अपघातांच्या ठिकाणांचा अभ्यास करून त्यात सुधारण घडवली जाते. रस्ता सुरक्षा दल, स्वसंसेवी संस्था, लायन्स क्लब, ऑईल कंपन्या, पेट्रोल पंप यांच्या माध्यमातून विविध उपक्रम राबवून सुरक्षेचं महत्त्व पटवून दिलं जातं.

अपघाताची मुख्य कारणं कोणती ?

90 टक्के अपघात ड्रायव्हरच्या चुकीमुळे होतात. वाहनचालकांचा दृष्टीदोष अपघातास प्रमुख कारण ठरतं. त्याचबरोबर अंमली पदार्थांचं सेवन वाहन चालवणं, वेग मर्यादेचं उल्लंघन करणं, रस्त्यावर वाहनं उभी करून वाहतुकीस अडथळा आणणं, अवैद्य प्रवासी वाहतूक, ओव्हरटेक आणि खराब रस्ते अपघातास कारणीभूत ठरतात.

अपघातांचं प्रमाण रोखण्यासाठी कोणते उपाय करण्याची गरज आहे ?

एक्सप्रेस हायवे आणि चौपदरी रस्त्यांमुळे अपघातांत घट झाल्याचं दिसून आलं आहे. बहुतेक अपघात समोरासमोर झालेल्या टकरीतून होताना दिसतात. पण एक्सप्रेस हायवे आणि चौपदरी रस्त्यांमुळे हे प्रकार थांबले आहेत. म्हणूनच राज्यातल्या रस्त्यांमधे सुधारणा होणं गरजेचं आहे. याचबरोबर वाहनचालकांनी वेगमर्यादा पाळणं आवश्यक आहे.

सुरक्षा सप्ताह निमित्ताने कोणता संदेश देऊ इच्छिता ?

वेगाचं भान ठेऊन सुरक्षित प्रवास करा. थोडासा वेळ वाचवण्यापायी आपल्यासह इतरांचं जीवन संकटात टाकू नका. वाहतूक नियमांचं काटेकोरपणेे पालन केलं तर सुरक्षितपणे प्रवास करता येईल.

शशी करपे

 
</text>
</doc>
