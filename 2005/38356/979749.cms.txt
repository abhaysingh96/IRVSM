<doc>
<docno>979749.cms.txt</docno>
<text>
 
महामुंबई
हातभट्टीवरील कारवाई देशी दारूला फलदायी
[ Tuesday, January 04, 2005  01:23:24 am]


म. टा. प्रतिनिधी

मुंबई : विषारी दारूच्या विरोधात सरकारने मोहीम हाती घेण्यापूर्वी मुंबईकर दररोज किमान एक लाख लिटर हातभट्टीची दारू रिचवित असल्याचे उघडकीस आले असून त्यामुळे उत्पादनशुल्क खात्याला दरदिवशी अंदाजे दोन लाख रुपयांच्या तर वर्षाकाठी सुमारे साडेसात कोटी रुपयांच्या अबकारी करावर पाणी सोडावे लागत होते. हातभट्टीवरील कारवाईमुळे हा बुडणारा महसूल तर वाचेलच, शिवाय हातभट्टीवर कारवाई सुरू झाल्यापासून देशी दारूच्या विक्रीत वाढ झाल्यामुळे त्यापासून मिळणाऱ्या अबकारी करातही वाढ होणार आहे.

महाराष्ट्रातील उर्वरित 34 जिल्हे आणि तेथील हातभट्ट्यांची संख्या लक्षात घेतली तर हा आकडा सहज शंभर कोटींच्या आसपास जाऊ शकतो, असे या खात्यातील जाणकारांचे मत आहे.

राज्याचे उत्पादन शुल्कमंत्री गणेश नाईक व खात्याचे आयुक्त सी. एस. संगीतराव म्हणाले की, हातभट्ट्यांच्या विरोधात धडक कारवाई सुरू केल्यानंतर मुंबईत देशी दारूचा खप 21 हजार लिटरने वाढला असून उपनगरात हा खप 22 हजाराहून 70 हजार लिटरवर गेला आहे. देशी दारूच्या 750 मिलीलिटर बाटलीची किंमत 65 ते 85 रुपयांच्या दरम्यान असून दर बाटलीमागे सरकारला 23.23 रुपयांची एक्साइज डयुटी मिळते. तर हातभट्टी जेमतेम 15-20 रुपयांना उपलब्ध होते. मात्र, आता कारवाईचा बडगा उगारल्याने त्यांनी हातभट्टीवाल्यांनी स्वत:च हातभट्या उद्ध्वस्त करण्यास सुरुवात केली आहे. राज्यात दरवषीर् 12 ते 15 कोटी लिटर देशी दारू रिचविली जात असे. मात्र, हातभट्टीवाल्यांच्या विरोधात सुरू केलेल्या कारवाईचा चांगला परिणाम दिसून येत असल्याने 22 कोटी लिटर देशी दारूच्या विक्रीचे लक्ष्य ठरविण्यात आले असल्याची माहिती संगीतराव यांनी दिली.

मंत्री-आयुक्तांना हप्ता नको

देशी दारूला उत्तेजन देण्यासाठी हातभट्ट्यांच्या विरोधातील कारवाई यापुढच्या काळातही जोरात राबविण्यात येणार असल्याची माहिती देताना संगीतराव यांनी, मंत्री किंवा आयुक्तांना कोठलाही हप्ता नको, असा सज्जड दमच खात्यातील अधिकाऱ्यांना दिल्याचे वार्ताहरांना सांगितले. सरकारच्या कडक कारवाईमुळे अनेक अधिकाऱ्यांचे धाबे दणाणले असून ठाण्याच्या एका वरिष्ठ अधिकाऱ्याने आपली दुसऱ्या जागी नियुक्ती करावी, असे निवेदन दिल्याचे त्यांनी मंत्र्यांच्या निदर्शनास आणून दिले.

 
</text>
</doc>
