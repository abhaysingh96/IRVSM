<doc>
<docno>980349.cms.txt</docno>
<text>
 
महाराष्ट्र
मुंबई-पुणे एक्स्प्रेस-वेवर पाच वर्षांत 317 बळी
[ Tuesday, January 04, 2005  04:33:00 pm]


मुंबई टाइम्स टीम

नवी मुंबई : मुंबई-पुणे एक्स्प्रेसवेवर 2000 ते 2004 या पाच वर्षांत झालेल्या अपघातात 317 लोकांचा मृत्यू झाला आहे. 2000 मध्ये 122, 2001 मध्ये 307, 2002 मध्ये 404, 2003 मध्ये 440 आणि 2004 मध्ये 490 अपघात या मार्गावर झाले, अशी माहिती राज्याचे विशेष पोलिस महानिरीक्षक (वाहतूक) अंबालाल एल. वर्मा यांनी दिली.

राज्यात जानेवारी ते नोव्हेंबर 2004 या कालावधीत 61,177 रस्ते अपघात झाले. या अपघातांमध्ये 8830 जणांचा मृत्यू , 18,815 गंभीर जखमी तर 23,909 किरकोळ जखमी झाले. वाहनचालकांनी वाहतूक नियमांचे पालन

केले तर रस्ते अपघात होणार नाहीत, असा विश्वासही त्यांनी व्यक्त केला.

राज्यात 1998 मध्ये 67,066 रस्ते अपघात , 1999 मध्ये 72,313, 2000 मध्ये 71,550, 2001 मध्ये 70,193, 2002 मध्ये 66,910, 2003 मध्ये 65686 तर जानेवारी ते नोव्हेंबर 2004 या कालावधीत 61,117 रस्ते अपघात झाले. 1998 ते 2004 या कालावधीत झालेल्या रस्ते अपघातात 66,105 जण मृत्यमुखी पडले, अशी माहितीही अंबालाल वर्मा यांनी दिली.

बॅनर्स लावणे, मेळावे जनजागृती, झेब्रा क्रॉसिंग पट्टे रंगवणे, घोषवाक्य व स्टिकर्स चिटकवणे, तांत्रिक दृष्टिकोनातून अपघात ठिकाणांमध्ये सुधारणा घडवून आणणं, डोळे तपासणी शिबीर, वाहतूक पोलिसांसाठी प्रथमोपचार प्रशिक्षण, प्रबोधनपर कार्यशाळा आदी उपक्रम रस्ता सुरक्षा सप्ताहात राबवण्यात येणार असल्याची माहितीही त्यांनी दिली. प्रवास सुखकर, सुरक्षित व्हावा, असं वाटत असेल तर वाहनचालकांनी वाहतुकीचे नियम काटेकोरपणे पाळण्याची आवश्यकता आहे, असं मतही त्यांनी व्यक्त केलं.

 
</text>
</doc>
