<doc>
<docno>980343.cms.txt</docno>
<text>
 
महाराष्ट्र
आरोपांनी गाजली शहापूरची आमसभा
[ Tuesday, January 04, 2005  04:29:43 pm]


टाइम्स टीम

शहापूर : शिक्षकांच्या प्रतिनियुक्त्या, त्यात भ्रष्टाचाराचे आरोप, रॉकेलची तीव्र टंचाई, पंचायत समितीच्या गेटचं बांधकाम अशा विविध विषयांवरून तालुक्याची आमसभा गाजली.

शहापूर तालुक्याची आमसभा अध्यक्ष आमदार महादू बरोरा, मुरबाडचे आमदार गोटीराम पवार, कृषी सभापती दशरथ तिवरे, शिवसेनेचे शंकर खाडे, तहसीलदार रामनाथ कराड, नायब तहसीलदार डॉ. संदीप माने, पोलिस उपअधीक्षक रमेश जाधव, पोलिस निरीक्षक पंडीत पवार आदी या वेळी उपस्थित होते.

राष्ट्रवादी तालुकाध्यक्ष विनायक धानके यांनी बरोरा यांनी सूचना देऊनही पत्रकारांना आमसभेचं निमंत्रण देण्यात आलं नाही, याकडे लक्ष वेधलं. त्यावर गटविकास अधिकारी डॉ. करुणा किल्लरीकर यांनी निमंत्रण दिल्याचं सांगण्याचा प्रयत्न केला. पण धानके निमंत्रण न गेल्याचं सांगताच त्यांनी दिलगिरी व्यक्त केली. शिक्षकांच्या प्रतिनियुक्तांबाबत गैरव्यवहाराचे आरोप केले. प्रतिनियुक्त्या करताना जे टिपण तयार करतात त्याच्यावर गटविकास अधिकारी आणि सभापती यांच्या सह्या घेतल्या जातात. त्यामुळे संशय व्यक्त करायला वाव आहे, असं त्यांनी सांगितलं. खरपतवाडी इथे एका शिक्षिकेचा पगार काढला जातो. पण प्रत्यक्षात ती चेरवली इथे काम करते तर त्याच गावी जो काम करतो त्याचा पगार शहापूर इथे काढला जातो. 16 डिसेंबरला एका शिक्षिकेची मुरबीचा पाडाहून चांदरोटी इथे बदली झाली. पण प्रत्यक्षात ती काम करते सापगावात. शिवाय खातीवली शाळेतील शिक्षिकेचा तीन वर्षं पगार काढला जातो पण ती प्रत्यक्षात काम करते वासिंद इथे अशी असंख्य उदाहरणं देऊन पैशाचे व्यवहार होत असावेत, असा आरोप धानके यांनी केला.

शहापूर पंचायत समितीला ग्रामस्वच्छता अभियानाच्या माध्यमातून दीड लाखाचा पुरस्कार मिळाला यातील 75 हजार कुठलेही अंदाजपत्रक न करता मूल्यांकन दाखल न घेता पंचायत समितीच्या मुख्य प्रवेशद्वार बांधण्याचं काम करण्यात आलं. पण प्रत्यक्षात हे काम 15 हजार रुपयांंचंही नाही, असं सांगून धानके यांनी पंचायत समितीने ठराव करूनही पंचायत समितीच्या बांधकाम विभागाने हे काम करण्यास नकार दिला आणि हे बांधकाम अर्थ विभागाने केलं. अर्थ विभाग कामं कधी करू लागले, असा प्रश्न करून चौकशीची मागणी केली. सभेचे अध्यक्ष बरोरा यांनी या प्रकरणी चौकशी करून या कामाचे मूल्यांकन सार्वजनिक बांधकाम खात्याने करावं, असे आदेश दिलं.

रॉकेलची टंचाई

शहापूर तालुक्यात अपुरे रॉकेलपुरवठा आणि निर्धारीत भावापेक्षा चढ्या भावाने रॉकेल विकणं, अशा तक्रारी आमसभेत करण्यात आल्या. यावर तहसीलदार रामनाथ कराड यांनी केंद सरकारकडून तालुक्याच्या गरजेच्या 60 टक्के रॉकेलचा पुरवठा होतो, असं सांगून सर्वांना रॉकेल मिळावं. याबाबतच्या काही तक्रारी असल्यास त्यांचं निवारण केलं जाईल, असं आश्वासन दिलं.

धाडसी घरफोडी

शहापूरात घरफोडीचं सत्र सुरू आहे. इथल्या गुजराथी बागेतील घर फोडून रोकड आणि दागिने असा 86 हजारांचा ऐवज चोरट्यांनी पळवला. जाईजुई अपार्टमेण्टमधील पहिल्या मजल्यावर राहणारे धनवधिर्नी पतसंस्थेचे व्यवस्थापक प्रशांत सोनावणे यांच्याकडे कुणी नाही हे हेरून त्यांच्या शेजारच्या घरांना बाहेरून कडी लावून ऐवज पळवला.

स्वानंद मंचचा वर्धापनदिन

किन्हवली इथे स्वानंद मंचच्या प्रथम वर्धापन दिनानिमित्त सार्वजनिक वाचनालयाच्या संयुक्त विद्यमाने कार्यक्रमाचं आयोजन करण्यात आलं होतं. गोपाळ वेखंडे यांच्या ' श्रावणझूला ' या काव्यसंग्रहाचं प्रकाशन झालं. गिरीश कंटे आणि सुभाष हरड संपादित साहित्य पालवीच्या सुरेश अत्रे गौरव विशेषांकांचं प्रकाशन कवी अरुण म्हात्रे यांच्या हस्ते झालं. यानंतर कवीसंमेलनाचा कार्यक्रम झाला. अरुण म्हात्रे यांनी ' लाला टांगा घेऊन आला, लाल टांगेवाला ' ही कविता सादर केली. त्यांनीच फ.मु. शिंदे यांची ' तिच्या एका स्पर्शाने म्हातारा तरुण झाला ' ही कविता अनोख्या ढंगात सादर केली. नलेश पाटील यांनी ' धगधगता वैशाख त्यांनी टाकला पुसुनी ' ही कविता सादर करून दाद मिळवली. अशोक बागवे यांनी एकामागून एक कविता सादर करून उपस्थितांना ताल धरायला लावला. लोकशाहीर संभाजी भगत यांनी ' माझ्या निठळाच्या घामाला रोज येई नवे फुल, कशी पेटेल

ती चुल माझे माय ' ही कविता सादर केली.

 
</text>
</doc>
