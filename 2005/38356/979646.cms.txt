<doc>
<docno>979646.cms.txt</docno>
<text>
 
महाराष्ट्र
'मराठी माणसाच्या प्रगतीसाठी शोध - बोधाची सांगड हवी'
[ Tuesday, January 04, 2005  12:00:18 am]


नंदकुमार सातपुते

अहमदनगर : मराठी समाजाचे हित साधण्यासाठी मराठी मनाचा शोध घेऊन केवळ थांबता कामा नये तर त्यापासून बोध घेऊन प्रयत्न केले पाहिजेत. शोध आणि बोध यांची सांगड घातली तरच मराठी माणसाच्या हितासाठी आपण काही करू शकू, असे प्रतिपादन मुख्यमंत्री विलासराव देशमुख यांनी जागतिक मराठी अकादमीच्या ' शोध मराठी मनाचा ' या दोन दिवसीय संमेलनाच्या अखेरच्या दिवशी केले.

मुख्यमंत्र्यांनी आपले विचारही मांडले तसेच त्यांची छोटेखानी मुलाखतही घेण्यात आली. मराठी माणूस स्वत:चे गाव आणि घर सोडत नाही त्यामुळे तो पुढे जात नाही, असे निरीक्षण त्यांनी नोंदवले.

मात्र या परिषदेच्या निमित्ताने जगभर पसरेलेले जे मराठी बांधव एकत्र आले आहेत त्यांच्या साह्यासाठी राज्य सरकार सदैव तयार आहे, अशी ग्वाहीही त्यांनी दिली.

मराठीचा झेंडा जगभर फडकावण्यासाठी तसेच मराठी संवर्धनासाठी जागतिक मराठी अकादमीला सरकार सर्वतोपरी मदत करील, असे ते म्हणाले. मराठी साहित्याला राज्य सरकारचे किती पुरस्कार मिळाले, यापेक्षा त्या साहित्यावर वाचकांची काय प्रतिक्रिया आहे, हे महत्त्वाचे आहे. मराठी साहित्य बंदिस्त न ठेवता ही साहित्य चळवळ लोकांपर्यंत पोहोचवण्याचे काम अकादमीने करावे, अशी अपेक्षा मुख्यमंत्र्यांनी व्यक्त केली.

फ. मु. शिंदे आणि सुधीर गाडगीळ यांनी घेतलेल्या मुलाखतीत मुख्यमंत्र्यांनी मराठवाड्याच्या मातीचे ऋण व्यक्त केले. मोगलाईच्या जोखडातून तावून सुलाखून निघालेल्या या मातीत घडल्याने कोणत्याही संकटांना तोंड देण्याची हिम्मत आपण बाळगू शकलो, असे ते म्हणाले.

कुस्ती अवघड असताना आपण माती धरून बसलो पण डाव आटोक्यात आल्यावर तो जिंकलाही, असेही ते म्हणाले. साहित्य, संगीत व नाटक क्षेत्राशी आपला फार वर्षांपासूनचा संबंध आहे, असे त्यांनी नमूद केले.

जनआंदोलनासाठी 1 वर्ष द्या...

प्रत्येकाने आपल्या आयुष्यात किमान एक वर्ष जनआंदोलनात स्वत:ला झोकून दिले पाहिजे, असे आवाहन नर्मदा बचाव आंदोलनाच्या नेत्या मेधा पाटकर यांनी या संमेलनात केले. तर उद्याचा समाज घडविण्याची जबाबदारी तरुणांवरच असून सध्या समाजकार्यात तरुण अधिक संख्येने सहभागी होत असल्याबद्दल समाधान व्यक्त केले. तर कोल्हे दाम्पत्याने , ' मुलांना त्यांच्या भावविश्वात रममाण होऊ द्या. त्यांचे पंख छाटू नका ', असे आवाहन केले. सामाजिक चळवळीतील या चौघांच्या मुलाखती या संमेलनानिमित्त घेण्यात आल्या. त्यात ते बोलत होेते. समाजात निरपेक्ष वृत्तीने काम करणारे अनेक आहेत. त्यामुळे समाज पुढे चालला आहे, असे पाटकर यांनी सांगितले. मध्यमवगीर्यांच्या सामाजिक जाणिवा आधीपासूनच जागृत आहेत आणि त्यातूनच समाजकार्य घडते, असे प्रकाश आमटे यांनी सांगितले.

 
</text>
</doc>
