<doc>
<docno>980654.cms.txt</docno>
<text>
 
महाराष्ट्र
हातभट्ट्यांविरुद्ध आंदोलन
[ Tuesday, January 04, 2005  08:35:45 pm]


म. टा. वृत्तसेवा

चिपळूण : संगमेश्वर तालुक्यातील दाभोळे बौद्धवाडीत सुरू असलेल्या विनापरवाना हातभट्ट्या व दारूअड्ड्यांविरोधात तेथील महिलांनी जोरदार आवाज उठवला असून त्यांच्या या आक्रमक पवित्र्याचे जिल्ह्यात सर्वत्र स्वागत केले जात आहे.

मुंबईतील भीषण विषारी दारूकांडाची आपल्या भागांतही पुनरावृत्ती घडेल व आपल्याला सर्वस्व गमवावे लागेल या भीतीपोटी महिलांनी हे आंदोलन सुरू केले आहे.

या हातभट्ट्यांविरोधात महिलांनी तक्रारी केल्या होत्या परंतु, संबंधित खात्याकडून उद्धट उत्तरे मिळाली. त्यानंतर त्यांनी देवरूख पोलिस ठाण्यात तक्रार करून दारूधंदे त्वरित बंद न झाल्यास तहसील कार्यालयासमोर निदर्शने करण्याचा इशारा दिला आहे.

महिला मंडळाच्या अध्यक्ष सुनीता जाधव व चिटणीस सुंदरा कांबळे यांनी दारू बनविणाऱ्यांची नावेही पोलिसांना दिली आहेत. जिल्ह्यात सर्वत्र पोलिसांकडून धाडसत्र अवलंबण्यात येत असून काही काळ हातभट्टीची दारू मिळणे अवघड होईल.

मात्र काही दिवसांत पुन्हा या धंद्याला बरकत येईल, यासाठी कायम स्वरूपी उपाययोजना कराव्यात, असे आवाहन नागरिकांतफेर् जिल्हा पोलिस अधीक्षक अर्चना त्यागी यांना करण्यात आले आहे.

 
</text>
</doc>
