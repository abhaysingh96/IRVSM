<doc>
<docno>980786.cms.txt</docno>
<text>
 
महाराष्ट्र
'खोट्या' नोटा देणारी टोळी गजाआड
[ Tuesday, January 04, 2005  11:49:39 pm]


म. टा. प्रतिनिधी

ठाणे : खऱ्या चलनी नोटा घेऊन त्यांच्या बदल्यात तिप्पट रकमेच्या बनावट नोटा देऊन फसवणूक करणारी टोळी उपायुक्त अमर जाधव यांच्या नेतृत्वाखाली ठाणे पोलिसांनी गजाआड केली असून त्यांचा मोऱ्हक्या हा बडतर्फ पोलिस उपनिरीक्षक आहे.

मुंब्रा, शिळफाटा, ठाणे, वाशी, बेलापूर या भागात आठ ते दहा जणांची एक टोळी गेले काही महिने नोटा तिप्पट करण्याच्या बोलीवर रकमा घेऊन त्या बदल्यात बनावट नोटा देत असल्याची माहिती पोलिसांना मिळाली. एखाद्याला पैसे वाढवून घेण्यासाठी रेल्वे स्थानकात बोलवायचे आणि त्यांच्याकडून ते पैसे घेत असतानाच बनावट पोलिसांनी तेथे धाड टाकायची. मग तोडपाणी करण्यासाठी ती रक्कम ताब्यात घ्यायची असा या टोळीचा व्यवहार चालायचा.

ही टोळी ठाणे रेल्वे स्टेशनसमोर व्यवहारासाठी आली असताना सहायक पोलिस निरीक्षक डी. बी. क्षीरसागर यांच्या पथकाने चार जणांना पकडले. त्यात बडतर्फ पोलिस उपनिरीक्षक दिगबंर गणपत अनावकर, राजेंद खंडू अहिरे, सर्फराज शाह मोहम्मद बेग, दिलीप धर्मा भोईर यांना अटक करण्यात आली.

टोळीचा म्होरक्या दिगंबर अनावकर हा बडतर्फ उपनिरीक्षक असून त्याला अशाच गुन्ह्याप्रकरणी 2000 मध्ये बडतर्फ करण्यात आले होते. टोळीत पोलिस व रेल्वे पोलिसांतील हवालदारांचाही समावेश असल्याचा प्राथमिक अंदाज आहे. त्यांनी यापूवीर् चिपळूण, नाशिक येथेही अशाच प्रकारचे गुन्हे केल्याचे तपासणीत निष्पन्न झाले.

 
</text>
</doc>
