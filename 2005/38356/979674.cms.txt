<doc>
<docno>979674.cms.txt</docno>
<text>
 
महामुंबई
शहरातील 600 गुत्त्यांची खबर असूनही कारवाई नाही
[ Tuesday, January 04, 2005  12:18:42 am]


म. टा. प्रतिनिधी

मुंबई : शहरात अवैध दारू विकणाऱ्या सुमारे 600 हून अधिक गुत्त्यांची माहिती उपलब्ध असतानाही त्यावर ठोस कारवाई केली गेली नसल्याची माहिती पुढे आली आहे. यातील अनेकांवर स्थानिक पोलिस ठाणी आणि राज्य उत्पादन शुल्क विभागाने किरकोळ स्वरूपाची कारवाई केली आहे. मात्र, हे गुत्ते पूर्णत: बंद व्हावेत यासाठी वरिष्ठांकडून पावले उचलली गेली नाहीत, अशी चर्चा सध्या या दोन्हीही विभागातून सुरू आहे.

राज्य उत्पादन शुल्क विभाग आणि स्थानिक पोलिस ठाणी यांच्याकडे शहरात दारूचे गुत्ते चालविणाऱ्यांची इत्यंभूत माहिती असलेली यादीच उपलब्ध आहे. हे गुत्ते कोठे चालतात, कोण चालवतात याचा उल्लेख त्यात आहे. त्यानुसार शीव ते घाटकोपर परिसरात 33, कुर्ला ते घाटकोपर परिसरात 44, विक्रोळी परिसरात 30, वांदे परिसरात 44, सांताक्रूझ परिसरात 11, मालाड परिसरात 67 आणि माटुंगा ते कुलाबा परिसरात 170 गुत्ते आहेत. यातील अनेक गुत्त्यांवर राज्य उत्पादन शुल्क विभागाच्या अधिकाऱ्यांना स्थानिक पोलिस ठाण्यातील अधिकाऱ्यांच्या मदतीने कारवाई केली असून त्याबाबतची नोंदही या दोन्ही विभागांकडे आहे. त्यानुसार बऱ्याचशा गुत्त्यांवर एकाहून अधिक वेळा कारवाई करण्यात आली आहे. काही गुत्त्यांवर तर पाच ते सहा वेळा कारवाई करण्यात आली आहे.

गुत्त्यावरील अवैध गावठी दारू जप्त करून गुत्त्याच्या मालकाला अटक केली जाते. हा गुन्हा जामीनपात्र असल्याने यातील आरोपींना जामीन मिळतो. हस्तगत केलेल्या दारूचे नमुने रासायनिक चाचणीसाठी पाठविले जातात. त्यातून या दारूत अल्कोहोलचे किती प्रमाण आहे हे निष्पन्न होते. मात्र, या अहवालाचा पाठपुरावा करून पुढील कारवाई करण्याचे प्रमाण फारच कमी असल्याचे समजते. दुर्लक्ष करणाऱ्या या अधिकाऱ्यांत वरिष्ठ पोलिस निरीक्षकांपासून ते पोलिस उपायुक्त दर्जाच्या अधिकाऱ्यांपर्यंत सर्वांचाच समावेश आहे. छापे घातल्यानंतर काही दिवस हे गुत्ते बंद असतात. मात्र, नंतर पुन्हा गुत्त्यांमधील गदीर् वाढू लागते.

 
</text>
</doc>
