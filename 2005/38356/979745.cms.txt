<doc>
<docno>979745.cms.txt</docno>
<text>
 
देश-विदेश
हानीचा अंदाज घेण्यासाठी विशेष पथक
[ Tuesday, January 04, 2005  01:20:38 am]


म. टा. विशेष प्रतिनिधी/वृत्तसंस्था

नवी दिल्ली : सुनामी लाटांनी केलेल्या जखमेवर फुंकर घालण्यासाठी सरकारने वेगात हालचाली सुरू केल्या आहेत. जीवित व वित्तहानीचा अंदाज घेण्यासाठी केंदीय आपत्ती व्यवस्थापन समितीचे सचिव ए. के. रस्तोगी यांचे विशेष पथक पाठवण्याबरोबरच अंदमान व निकोबारसाठी संयुक्त पुनर्वसन समिती स्थापन करण्यात येणार आहे.

सोमवारपर्यंत नऊ हजार 749 देशवासीयांचे प्राण घेणाऱ्या या दुर्घटनेला ' राष्ट्रीय आपत्ती ' घोषित करणे तसेच आपद्ग्रस्तांचे पुुनर्वसन याबाबत पंतप्रधान मनमोहन सिंग यांनी शुक्रवारी सर्वपक्षीय बैठक बोलावली आहे.

सुनामीच्या दक्षिण आशियातील बळींची संख्या एक लाख 44 हजारांवर पोहोचल्याचे सोमवारी जाहीर करण्यात आले.

कॅबिनेट सचिव बाळकृष्ण चतुवेर्दी यांच्या अध्यक्षतेखाली झालेल्या राष्ट्रीय आपत्ती व्यवस्थापन समितीच्या बैठकीत दहा सदस्यांचे पथक आपद्ग्रस्त राज्यांत मंगळवारी पाठवण्याचा निर्णय झाला. त्याच्या अहवालाच्या आधारे आथिर्क मदत व पुनर्वसन कार्याची दिशा ठरवण्यात येणार आहे.

केंद सरकारतफेर् राबवण्यात येणाऱ्या मदतकार्याची माहिती पंतप्रधान शुक्रवारी होणाऱ्या बैठकीत देणार आहेत. प्रजासत्ताक दिन पारंपरिक पद्धतीने करावा अथवा नाही, याचाही निर्णय यावेळी होईल.

अंदमान बेटाला दहा वर्षांच्या खंडानंतर सोमवारी दुपारी पावणे तीनच्या सुमारास पहिल्यांदाच भूकंपाचा धक्का बसला. त्याची तीव्रता पाच रिश्टर होती.

भारतात सुनामीने सर्वाधिक बळी ( सात हजार 885) तामिळनाडूत घेतले असले, तरी बेपत्ता असलेल्यांची सर्वाधिक संख्या अंदमान व निकोबारमध्ये (पाच हजार 681) आहे.

 
</text>
</doc>
