<doc>
<docno>979724.cms.txt</docno>
<text>
 
महामुंबई
स्वच्छ मुंबई, हिरवी मुंबई
[ Tuesday, January 04, 2005  12:52:38 am]


म. टा. प्रतिनिधी

मुंबई : राज्याची राजधानी असलेल्या मुंबईच्या सर्वांगीण विकासासाठी विशेष योजना राबविली जाईल, अशी ग्वाही मुख्यमंत्री विलासराव देशमुख यांनी सोमवारी पुन्हा एकदा दिली. अवैध झोपड्या पाडण्याच्या पालिकेच्या धोरणाला राज्य सरकारचा पाठिंबा असून सन 2005 वर्ष ' स्वच्छ मुंबई हिरवी मुंबई ' म्हणून साजरे केले जाईल, अशी घोषणाही त्यांनी केली.

मुंबईच्या विकासासंदर्भात मंत्रालयात नागरिक कृती मंचची बैठक आयोजित करण्यात आली होती. अनधिकृत झोपड्या पाडण्याच्या कारवाईस राज्य सरकारचा पूर्ण पाठिंबा आहे. अतिक्रमण हटवून मोकळ्या करण्यात आलेल्या 300 एकर जमिनीचे संरक्षण करण्याची जबाबदारी संबधित अधिकाऱ्यांवर टाकण्यात येईल. अवैध झोपड्या वसविणाऱ्यांना शिक्षा केल्या जातील. सध्या अस्तित्वात असलेल्या कायद्यांच्या प्रभावी अमलबजावणीसाठी आपण आग्रही असल्याचे देशमुख यांनी या बैठकीत स्पष्ट केले.

बैठकीस पालकमंत्री नवाब मलिक, खासदार मिलिंद देवरा, बी.जी. देशमुख, नाना चुडासामा, अलेक पदमसी, आदी मान्यवर तसेच मुंबई महापालिका आयुक्त जॉनी जोसेफ, पोलिस आयुक्त अनामी रॉय, राज्य सरकारचे सल्लागार अजित निबांळकर आदी उपस्थित होते. या बैठकीतच यंदाचे वर्ष ' स्वच्छ मुंबई हिरवी मुंबई ' म्हणून साजरे करण्याची सूचना करण्यात आली. मुख्यमंत्री देशमुख यांनी त्यास तत्काळ मान्यता दिली. या बैठकीत मुंबईतील रस्त्यांचे रुंदीकरण व अन्य विकास योजनांबाबत राज्य रस्ते विकास महामंडळ व मुंबई क्षेत्रविकास प्राधिकरण यांनी विविध योजनांचे सादरीकरण केले.

राज्याची राजधानी असलेली मंुबई हे जागतिक दर्जाचे शहर बनविण्याच्या आपल्या प्रयत्नांना पंतप्रधान मनमोहन सिंग यांचा पूर्ण पाठिंबा आहे. मुंबईच्या विकासासाठी करण्यात येणाऱ्या कोणत्याही उपाययोजनांमध्ये राजकारण आणू नये, असे आवाहन देशमुख यांनी केले. मुंबईच्या विकासासाठी ज्या पायाभूत सुविधा राबविल्या जातील, त्यात मुंबई मेट्रो प्रकल्प, न्हावा शिवडी ट्रान्स हार्बर, वांदे-सायन तसेच अंधेरी- घाटकोपर रिंग रेल्वे, वडाळा ट्रक टमिर्नस आदी योजना राबविण्याचा विचार आहे. मुुुंबईच्या विकासासाठी केंद सरकारने 31 हजार 500 कोटी रुपयांची मदत करावी, असा प्रस्ताव सादर करण्यात आला आहे. यापैकी प्रतिवषीर् 1800 कोटी रुपये या प्रमाणे येत्या पाच वर्षांत 9 हजार कोटी रुपयांची मदत केंद सरकारकडून अपेक्षित असल्याची माहिती मुख्यमंत्र्यांनी नागरिक कृती मंचच्या सदस्यांना दिली.

या बैठकीत विमानतळ परिसराचे सुशोभीकरण, रस्त्यांच्या बाजूला असलेली अतिक्रमणे हटविणे, विमानतळापासून शहरात येण्यास लागणारा विलंब कमी करण्यासाठी वेगवान वाहतूक व्यवस्था व यासाठी वाहतूक नियंत्रण व्यवस्थापन प्रभावी करण्याबाबत चर्चा झाली.

 
</text>
</doc>
