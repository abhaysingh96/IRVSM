<doc>
<docno>980682.cms.txt</docno>
<text>
 
देश-विदेश
अश्मयुगात म्हणूनच सुखरुप...
[ Tuesday, January 04, 2005  09:22:19 pm]


वृत्तसंस्था

पोर्ट ब्लेअर : अंदमान निकोबार द्वीपसमूहावर झालेल्या भूकंपात आदिवासींच्या अनेक जाती नष्ट झाल्या. पण येथील सेंटीनेल बेटावरील सहा हजार आदिवासी मात्र आश्चर्यकारकरित्या बचावलेत!

हजारोंच्या संख्येत बचावलेले हे आदिवासी शास्त्रज्ञांच्या कुतूहलाचा विषय बनले आहेत. काहींच्या मते, अश्मयुगीन काळात भविष्यातील घटनांबद्दल सांगणारी एखादी पद्धती वापरून त्यांनी स्वत:चा जीव वाचविला असावा. संशोधकांच्या मते, जंगलातील पशुपक्षांच्या जीवनपद्धतीत झालेल्या बदलातून त्यांना धोक्याची सूचना मिळाली असावी. त्यामुळे भूकंप, लाटांपासून वाचण्यासाठी त्यांनी कोणत्यातरी उंच ठिकाणाचा आधार घेतला असेल, असा अंदाज काहींनी मांडला.

भूकंपात या बेटावरच्या काही जाती बचावल्या असतील, असे अंदाज व्यक्त होत होते. भारत सरकारने या आदिवासींच्या मदतीसाठी अन्न आणि औषधे घेऊन एक हेलिकॉप्टर सेंटीनेल बेटावर पाठविले. तेव्हा तिथली माणसे आजही अश्मयुगाच्या खाणाखुणा वागवित जगत असल्याचा प्रत्यय मदत कर्मचाऱ्यांना आला. मदत पथकाच्या हेलिकॉप्टरला पाहून घाबरलेल्या आदिवासींनी त्यांच्यावर बाण आणि भाल्यांचा वर्षाव केला. वाचवण्यासाठी आलेल्या लोकांना हल्लेखोर समजून त्यांनी हेलिकॉप्टरच्या दिशेने अग्निबाणांची बरसात करायला सुरुवात केली.

या भागात राहणारे आदिवासी अजूनही अश्मयुगातच वावरत आहेत. या हजारो लोकांना अजूनही आधुनिकतेचा स्पर्श झालेला नाही.

 
</text>
</doc>
