<doc>
<docno>980679.cms.txt</docno>
<text>
 
देश-विदेश
धिम्या मदतकार्यामुळे आपद्ग्रस्त हैराण
[ Tuesday, January 04, 2005  09:20:59 pm]


वृत्तसंस्था

पोर्ट ब्लेअर : सुनामी लाटांमुळे एका क्षणात उध्वस्त झालेले अंदमान निकोबार येथील मानवी जीवन सुरळीत होण्यासाठी मात्र खूपच विलंब होत असल्याने आपद्ग्रस्त हैराण झाले आहेत. पुनर्वसनाचे कार्य खूपच धिम्या गतीने होत असल्याची त्यांची तक्रार आहे.

अंदमानमधील बिगररहिवासी लोकांनी, घरी परत जाण्याची वारंवार विनंती करूनही त्यांना घरी पाठविण्यात आलेले नाही. आपद्ग्रस्तांमध्ये पश्चिम बंगाल आणि झारखंड राज्यातील लोकांना अजूनही त्यांच्या राज्यात परत पाठविण्याची सोय झालेली नाही, त्यामुळे आपद्ग्रस्तांची संख्या वाढतच आहे.

यातील बहुसंख्य लोक कंत्राटी कामगार असून कार निकोबार आणि हट किनाऱ्यावर काम करीत होते. या भूकंपामुळे त्यांचे संपूर्ण जीवनच उध्वस्त झाले. त्यांच्याकडे पैसे, घर, वस्तू काहीच न उरल्याने ते मदतीशिवाय परत जाऊ शकत नाहीत. त्यामुळे गेले सहा दिवस ते मदत केंदातच राहत आहेत. तेथील खासदार मनोरंजन भक्ता यांना पुन्हा पुन्हा विनवणी करूनही त्यांच्याकडून काहीच हालचाली झालेल्या नाहीत. त्यामुळे आता पश्चिम बंगाल आणि झारखंडच्या सरकारनेच यात हस्तक्षेप करून परत घरी न्यावे अशी मागणी लोक करू लागले आहेत.

शाळा बंद

पेरियार : तामिळनाडूतल्या सुनामीचा तडाखा बसलेल्या राज्यांतील नागरिक सावरलेले नाहीत. त्यांच्या मनातली भीती अद्याप गेलेली नाही. हे लक्षात घेऊन येथील शाळा बंद ठेवण्यात आल्या आहेत. राज्य सरकारकडून आदेश येईपर्यंत शाळा बंदच राहतील.

 
</text>
</doc>
