<doc>
<docno>979742.cms.txt</docno>
<text>
 
महाराष्ट्र
भूकंपाच्या उंबरठ्यावर आता मुंबई-ठाणेही?
[ Tuesday, January 04, 2005  01:18:53 am]


शशी करपे

वसई : गणेशपुरी-वज्रेश्वरी परिसरात भूगर्भातील अतितप्त ज्वालारस बाहेर टाकणारे मार्ग बंद झाले आहेत. त्यामुळे हा परिसर संवेनदनशील असा भूकंपप्रवण क्षेत्र बनला असून भविष्यात ठाणे जिल्ह्यासह मुंबई शहरही भूकंपाच्या उंबरठ्यावर उभे राहण्याची भीती आहे.

भूकंप क्षेत्राची माहिती असलेल्या जीआयएस नकाशात गणेशपुरी-वज्रेश्वरी परिसरात फॉल्ट लाईन दाखवल्या आहेत. याचा अर्थ हा परिसर भूकंपप्रवण क्षेत्र मानलं जातं.

या परिसरात भूगर्भात पाच किलोमीटर आत अतितप्त असा ज्वालारस आहे. त्यातील वायू फॉल्टलाईन मधून बाहेर पडत असल्याने गरम पाण्याचे झरे तयार झाले आहेत. सध्या अशी 11 ठिकाणी गरम पाण्याची कुंडं तयार झाली आहेत. किल्लारीला भूकंप झाला तेव्हा इथल्या झऱ्यातील पाण्याचं तापमान प्रचंड वाढलं होतं. इंडोनेशियात नुकत्याच येऊन गेलेल्या भूकंपानंतरही याची पुनरावृत्ती झाली.

सॅटेलाईटवरुन काढलेल्या या नकाशात अशी 44 ठिकाणे दर्शवण्यात आली आहेत. त्यापैकी फक्त 11 ठिकाणे मोकळी असून त्यातूनच भूगर्भात खदखदत असलेला वायू बाहेर पडत आहे. इतर 33 मार्ग बांधकामांमध्ये गाडले गेले आहेत. त्यांचा मार्ग मोकळा केला गेला नाही तर ज्वालारसाचा स्फोट होऊन भूकंप होण्याची भीती तज्ज्ञांकडून व्यक्त होत आहे. त्यामुळे ठाणे जिल्हयासह मुंबई शहर भूकंपाच्या कचाट्यात येऊन मोठी हानी होऊ शकते, असंही तज्ज्ञांचं म्हणणं आहे.

ठाणे जिल्ह्यातील चार मोठ्या धरणांमुळे काही भाग भूकंपप्रवण म्हणून आधीच जाहीर झाला आहे. त्यात खडीर् परिसरात भूकंपाचे हादरे बसले आहेत. आता गणेशपुरी - वज्रेश्वरी परिसरातील भूगर्भात असलेल्या तप्त ज्वालारसाने ठाणे जिल्ह्याला भूकंपाची भीती आहे.

गरम पाण्याच्या झऱ्यांचा फॉल्टलाईनशी संंबंध आहे. भूकंपाची जास्त शक्यता फॉल्टलाईन असलेल्या भागातच असते. त्यामुळे या परिसरात भविष्यात भूकंपाचे हादरे बसू शकतात, अशी माहिती गणेशपुरी-वज्रेश्वरी विकास आराखडा समितीचे विशेष सल्लागार चंदशेखर प्रभू यांनी दिली.

 
</text>
</doc>
