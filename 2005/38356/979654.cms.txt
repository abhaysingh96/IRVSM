<doc>
<docno>979654.cms.txt</docno>
<text>
 
महाराष्ट्र
पाइपलाइन चेंबरची भिंत बांधून न दिल्यास आंदोलन
[ Tuesday, January 04, 2005  12:07:40 am]


म. टा. प्रतिनिधी

पुणे : गांजवे चौकात लालबहाद्दूर शास्त्री आणि टिळक रस्ता परिसरातील सांडपाणी आणि पावसाचे पाणी वाहून नेणारी पाइपलाईन चेंबरची राज्य विद्युत महामंडळ आणि बीएसएनएलने फोडलेली भिंत ठेकेदाराने पुन्हा बांधून न दिल्यास आंदोलन करू असा इशारा पीएमटी सदस्य सुधीर काळे यांनी दिला आहे.

लालबहाद्दूर शास्त्री रस्ता आणि टिळक रस्ता परिसरातील सांडपाणी, पावसाचे पाणी वाहून नेणारी जलवाहिनी या चेंबरला जोडण्यात आली आहे. या चेंबरमधून ही जलवाहिनी पुढे मुठा नदीच्या पात्राला जोडली आहे. राज्य विद्युत महामंडळाने हे चेंबर फोडले आणि नंतर ते दुरुस्त करण्याचे आश्वासन दिले, असे काळे यांचे म्हणणे आहे.

दुरुस्तीच्या नावाखाली त्याठिकाणी दगड, माती, विटा टाकून ते बुजवले. त्यानंतर बीएसएनएलने त्या ठिकाणी खोदाई केली आणि त्यांनीही ते तात्पुरते बुजवले. चेंबरची भिंतही बांधली नाही आणि ते व्यवस्थित बुजवलेही नाही. त्यामुळे पाणी तुंबून या परिसरातील घरांमध्ये पाणी शिरण्याचा धोका निर्माण झाला आहे. त्यामुळे येत्या चार दिवसांत भिंत बांधली नाही तर पालिकेविरुद्ध आंदोलन करण्यात येईल असा इशारा काळे यांनी दिला आहे.

 
</text>
</doc>
