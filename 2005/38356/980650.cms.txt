<doc>
<docno>980650.cms.txt</docno>
<text>
 
अग्रलेख
भाऊबंदकी
[ Tuesday, January 04, 2005  08:33:08 pm]


इमारतीच्या तुळयांना वाळवी लागली की आधी भिंतींवर भेगा दिसू लागतात, मग त्यातून माती गळू लागते. याच काळात योग्य कीटकनाशके वापरून डागडुजी केली नाही, तर एके दिवशी इमारत खचते व कोसळते. रिलायन्स इंडस्ट्रीज या भारतातील सर्वात भव्य व श्रीमंत उद्योगसमूहालाही अशीच तातडीच्या डागडुजीची आवश्यकता आहे.

रिलायन्सचे दुखणे व्यापारी किंवा औद्योगिक कारणांनी उद्भवलेले नसून या उद्योगसमूहाचे सवेर्सर्वा असलेल्या अंबानी कुटुंबातील दोन भाऊ- मुकेश व अनिल- यांच्या परस्पर वैमनस्यातून निर्माण झालेले आहे. छोट्या कुटुंबांतही भाऊबंदकी आणि मिळकतीचे वाद असतात, तसेच ते अंबानी परिवारातही आहेत ; पण आता या वादाचे भांडण, वितुष्ट व युद्ध अशा टप्प्यांत पर्यवसान झाले आहे.

अनिल यांनी सोमवारी इंडियन पेट्रोकेमिकल्स कॉपोर्रेशन लिमिटेड (आयपीसीएल) या रिलायन्स समूहातील मोठ्या कंपनीच्या संचालक व उपाध्यक्षपदाचा राजीनामा दिलाच, शिवाय मुकेश यांना उद्देशून लिहिलेले राजीनामापत्र तातडीने सर्व वृत्तपत्रांना व माध्यमांना उपलब्ध होईल, अशी व्यवस्थाही केली. मोठ्या उद्योगसमूहातील कुटुंबे आपल्या कौटुंबिक कलहाची लक्तरे धोबीघाटावर टांगली जाणार नाहीत, याची काळजी घेतात.

अनिल यांना तसे वाटत नसावे. त्यामुळेच त्यांचे पत्र प्रसिद्धीस मिळाले. आपल्या राजीनाम्याचे व अंबानी कुटंुबातील वादाचे खापर त्यांनी कंपनीतील एक ज्येष्ठ अधिकारी व आयपीसीएलचे संचालक आनंद जैन यांच्यावर फोडले आहे. जैन यांनीच कलागती लावून अंबानी भावंडांत वाद निर्माण केले, असे अनिल यांचे म्हणणे आहे आणि अशी व्यक्ती ज्या संचालक मंडळात आहे, त्या मंडळात बसण्याची आपली इच्छा नाही,

हेही त्यांनी स्पष्ट केले आहे. हा प्रकार भिंती खचू लागल्याचेच लक्षण आहे. आनंद जैन हे मुकेश यांचे शाळकरी मित्र. रिलायन्स इंडस्ट्रीजमध्ये त्यांना कोणतेही अधिकृत पद नसले, तरी त्यांचा शब्द सर्वत्र ' चालतो '. त्यांचे या समूहातले वजन एतके मोठे की, त्यांचे वर्णन ' धिरूभाईंचे तिसरे पुत्र ' असे केले जाते. आतापर्यंत त्यांचे अस्तित्व अनिल यांनाही मान्य होते.

रिलायन्सची धोरणे ठरवणे व राबवणे आणि त्याविषयी माध्यमांना माहिती पुरवणे आदी कामे बहुधा जैन यांच्यामार्फतच चालत. हे सारे मुकेश यांच्या पुढाकाराने होत असले, तरी त्याची कल्पना अनिलनाही होतीच. मग आताच जैन यांचे वागणे ही ' लुडबुड ' कशी ठरली ? भारतातील उद्योगसमूहांचे काम कसे चालते, याची ज्यांना कल्पना आहे,

त्यांना या प्रश्नाचे उत्तरही ठाऊक आहे. शेअर बाजारात असूनही मालकी हक्काप्रमाणेच चालणाऱ्या समूहांच्या कुटुंबांत जैन यांच्यासारखी अनेक माणसे असतात. एका विशिष्ट काळात त्यांचे महत्त्व वाढते आणि नंतर ते अस्तित्वहीन बनतात. जैन यांच्यावर तीच वेळ आली आहे. आता मुकेश त्यांना कसे अणि किती काळ सांभाळून घेतात, ते पाहायचे. असो.

गेल्या नोव्हेंबरमध्ये मुकेश यांनी टीव्ही मुलाखतीत अनिल यांच्यावर तोफ डागल्यापासून रिलायन्समध्ये जो वाद सुरू झाला, त्यात अनिल हळूहळू एकाकी पडत चालल्याचे दिसू लागले आहे. एका बाजूला संचालक मंडळ मुकेश यांच्या पाठीेशी ठामपणे उभे राहिले असतानाच सामान्य शेअरहोल्डर्सनाही मुकेश यांचे नेतृत्वच मान्य आहे, असे दिसते.

तसे नसते, तर अनिल आयपीसीएलमधून बाहेर पडत असल्याची बातमी फुटताच रिलायन्स इंडस्ट्रीजचा शेअर 1.7 टक्क्यांनी आणि आयपीसीएलचा 5.2 टक्क्यांनी वधारला नसता. अर्थात मंगळवारी तो पुन्हा उतरला, तरी त्यामुळे अनिल यांची पत साऱ्यांच्या नजरेस आलीच. रिलायन्समधील वाद अंबानी परिवाराचा कौटुंबिक प्रश्न असला, तरी त्यावर अनिच्छेने का होईना मतप्रदर्शन करावे लागते,

कारण या वादाचे परिणाम केवळ अंबानींपुरतेच मर्यादित नाहीत. रिलायन्सची उलाढाल 90 हजार कोटींची. या उद्योगसमूहाच्या भवितव्यात तब्बल 35 लाख लोकांच्या कमी अधिक रकमा गुंतलेल्या आहेत. त्यामुळेच रिलायन्सच्या प्रथम कुटुंबातील वाद हा सार्वजनिक जिव्हाळ्याचा नव्हे, चिंतेचा विषय आहे. सध्या जे चित्र दिसते, त्यावरून मुकेश यांची बाजू सरशीची आहे आणि अनिल यांचे पारडे दिवसेंदिवस अधिकाधिक हलके होत आहे.

यामुळे कदाचित रिलायन्सची फाळणी होईल आणि वेगवेगळे उद्योग दोन भावांत वाटले जातील. तसे झाले, तर कदाचित दोन भावांत समेट होऊन कौटुंबिक पेच मिटेल, पण त्यामुळे रिलायन्स समूहाची ताकद मात्र कमी होईल ; कारण समूहाचे सार्मथ्य केवळ पेट्रोकेमिकल्स, टेक्सटाइल, एनजीर् वा इन्फोेकॉमध्ये नाही. या सर्वांची एकत्र ताकद म्हणजे ' रिलायन्स '. त्याचीच ' विश्वासार्हता ' पणाला लागली आहे.

 
</text>
</doc>
