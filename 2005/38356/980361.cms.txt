<doc>
<docno>980361.cms.txt</docno>
<text>
 
महामुंबई: मुंबई टाइम्स
'रेडिमिक्स' चायनीज, वडापाववर बंदी?
[ Tuesday, January 04, 2005  04:42:08 pm]


मुंबई टाइम्स टीम

मित्रांना दिलेलं पाटीर्चं प्रॉमिस तर पाळायचंय. पण हॉटेलांत प्याले रिचवायची ताकद खिशात नाही. मग जायचं कुठे ? तर जवळच्याच चायनीजवाल्याकडे! गरमागरम सूपनंतर हळूच काळ्या पिशव्यांमधली ' चपटी ' किंवा ' बीअर ' बाहेर येते आणि समोर ठेवलेल्या चिकन लॉलिपॉप, फ्राइड राइसचा फडशा पडतो. बारमध्ये जाण्यापेक्षा ' स्वस्त आणि मस्त ' ठिकाण म्हणजे या चायनीज फूडच्या गाड्या. मद्य आणि सॉफ्टड्रिंकचं ' रेडिमिक्स ' केलं, की या कानाचं त्या कानाला कळत नाही. धंदा झाल्यामुळे गाडीवालाही या मंडळींचं आदरातिथ्य उत्साहानं करतो.

पण या ' छुप्या ' मद्यपींची चंगळ करणाऱ्या या चायनीजच्या गाड्यांची शंभरी भरली आहे. फक्त चायनीज गाड्याच नव्हे, तर भुजीर्, वडापाव, दाबेली, भेळपुरीसह तळलेले मासे, चिकन पुरवणाऱ्यांवर कारवाईची तलवार लटकते आहे.

चायनीजच्या गाड्यांवर बिनधास्त मद्यपान करता येतं. शिवाय काही चायनीज गाड्यांवर दारूही मिळते. यामुळे कायदा व सुव्यवस्थेचा प्रश्न निर्माण होत असल्याचं अनेकदा निदर्शनास आलंय. पण आतापर्यंत हे कोणाच्याच लक्षात आलं नव्हतं. आता मात्र खुद्द महापालिका आयुक्त जॉनी जोसेफ यांनी या उद्योगांकडे लक्ष घालायचं ठरवलंय. त्यामुळे नियमांना बगल देत ही ' सेवा ' पुरवणाऱ्यांवर कारवाई होणार आहे.

रस्त्यांवर खाद्यपदार्थ शिजवण्यास बंदी असली, तरी त्याचा फारसा परिणाम या विक्रेत्यांवर होत नव्हता. तक्रारी करूनही महापालिका अधिकाऱ्यांबरोबर पोलिसांनी त्यावर कारवाई केली नव्हती. मुंबईत जागोजागी असलेल्या या गाड्यांवर स्थानिक पातळीवर कारवाई न होण्याचं कारण ' हफ्त्या ' त दडल्याचं जाणकार सांगतात. परंतु पालिका आयुक्तांनी घेतलेल्या निर्णयामुळे ही कारवाई सर्वच स्तरावर होणार आहे.

रस्त्यांवर खाद्यपदार्थ शिजवल्यामुळे आरोग्याबरोबर सर्वसामान्यांच्या जिवीतालाही धोका पोहोचण्याची शक्यता असते. रेल्वे स्टेशन्सबाहेर, बस स्टॉपला लागून, फूटपाथ अडवून, थिएटर्सजवळ या गाड्या बिनदिक्कपणे उभ्या असतात. रात्री उशीरापर्यंत सुरू असलेल्या या प्रकाराविषयी अनेकवेळा आक्षेप घेण्यात आले असले तरी त्यावर कारवाई होत नव्हती.

 
</text>
</doc>
