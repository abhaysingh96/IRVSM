<doc>
<docno>979760.cms.txt</docno>
<text>
 
महामुंबई
साखर 21 रु. किलो
[ Tuesday, January 04, 2005  01:33:37 am]


म. टा. प्रतिनिधी

वेळ पडल्यास सेनेचे आंदोलन

मुंबई : जीवघेण्या महागाईमुळे प्रपंचाचे महिन्याचे बजेट कसेबसे भागविणाऱ्या सर्वसामान्य आणि मध्यमवगीर्य कुटुंबांना नव्या वर्षाच्या पहिल्या दिवसापासूनच साखरेची चव कडू वाटू लागली आहे. गेल्या आठवडाभरातील घाऊक बाजारामधील घडामोडींमुळे साखरेचे भाव किलोमागे अडीच ते तीन रुपयांनी वाढले आहेत. आता एक किलो साखरेसाठी ग्राहकांना मुंबईत 21 रुपये मोजावे लागत आहेत. केंद सरकारने हस्तक्षेप न केल्यास नजीकच्या काळात हे भाव 25 रुपयांना जाऊन भिडण्याची लक्षणे आहेत.

यंदा देशात साखरेचे उत्पादन कमालीचे घटणार आहे. त्याचा फायदा उठवत बाजारात कृत्रिम टंचाई निर्माण करून, सर्वसामान्य ग्राहकांना खिंडीत गाठण्याचा प्रयत्न सुरू झाला आहे.

परिणामी गेल्या आठवड्यात महाराष्ट्रातील साखरेस आसाम, पश्चिम बंगाल, गुजरात आणि कर्नाटकातून मागणी वाढली. गेल्या आठवड्यात साखरेचे भाव प्रतिक्विंटलमागे सुमारे 200 रुपयांनी वाढले. त्याचा फटका ग्राहकांनाही बसू लागला असून 18-19 रुपयांची साखर 21 रुपयांवर गेली आहे. साखरेच्या दराचा गेल्या 30 वर्षांतील हा उच्चांक आहे.

साखरेच्या बाजारावर नियंत्रण ठेवण्यासाठी केंद सरकारने उपाययोजना करावी अन्यथा परिस्थिती हाताबाहेर जाईल, याची जाणीव शिवसेनेचे खासदार अनंत गिते व शिवसेनेच्या जीवनावश्यक कृती समितीचे निमंत्रक आमदार कन्हय्यालाल गिडवाणी यांनी वारंवार निवेदने देऊन करून दिली होती.

पण केंदाने या प्रश्ानत लक्ष न घातल्यामुळे साखरेचे भाव वाढल्याचे शिवसेनेचे म्हणणे आहे. वेळप्रसंगी या प्रश्ानवर आंदोलन करण्याची तयारी शिवसेनेने सुरू केली आहे.

साखरेचे काही बडे व्यापारी आणि उत्तर प्रदेश, तामीळनाडू, प. बंगाल, कर्नाटक व महाराष्ट्रातील खाजगी साखर कारखानदारांनी सुमारे 70 लाख पोती साखरेचा साठा करून ठेवल्याचा गिडवाणी यांचा आरोप आहे.

2002 साली साखरेचे विक्रमी , 202 लाख टन उत्पन्न झाले होते. त्यावेळी साखर कुठे ठेवायची असा प्रश्न होता. त्यावेळी साखरेच्या साठ्यावरील बंधने शिथिल करण्यात आली. त्यानंतरच्या वर्षात हे उत्पादन 165 लाख टनावर घसरले.

गेल्या तीन वर्षांतील दुष्काळाने यंदा हे उत्पादन 120 लाख टनापर्यंत खाली येईल. मात्र, साखरेची साठेबाजी करणाऱ्यांवर सध्या कोणत्याही प्रकारचे नियंत्रण नाही.

ग्राहकोपयोगी वस्तूंची विक्री करणाऱ्या सहकारी संस्थांही यामुळे काहिशा अडचणीत आल्याचे अपना बाजारचे महाव्यवस्थापक महेश कांबळी यांनी सांगितले.

 
</text>
</doc>
