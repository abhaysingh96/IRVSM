<doc>
<docno>980645.cms.txt</docno>
<text>
 
अग्रलेख
साखरी 'मावा'!
[ Tuesday, January 04, 2005  08:31:10 pm]


सहकारी चळवळीच्या शताब्दी वर्षातच देशातील या चळवळीत अग्रभागी असलेल्या महाराष्ट्रात साखर धंद्याचे दिवाळे निघावे, यापेक्षा खेदजनक बाब नसावी. सहकारी साखर चळवळीचे धंद्यात रूपांतर करणारे सर्वपक्षीय राजकारणी आणि साखर विकून करोडपती झालेले व्यापारी या दोघांनी संगनमताने हा ' उद्योग ' गेल्या काही वर्षांत रसातळाला नेल्याचे दिसू लागले होतेच.

त्यामुळे आता नववर्षात ग्राहकांना एक किलो साखरेला 21 रुपये मोजण्याची पाळी आली आहे. पाच वर्षांपूवीर् महाराष्ट्रात साखरेचा किरकोळीचा दर किलोला अवघा 12 रु. होता. भारतीय जनता पक्षप्रणित एनडीएच्या राजवटीत तो 16 रुपयांवर जाऊन पोचला आणि आता केंदात सत्तांतर होऊन काँग्रेसप्रणीत आघाडी सरकार आल्यानंतरच्या आठ-दहा महिन्यांतच साखर कडाडली आहे.

यावरून या धंद्यातून पैसे गोळा करण्याचा सर्वपक्षीय राजकारणी आणि त्यातून पैसे काढण्यासाठी टपून बसलेले व्यापारी यांचा डाव स्पष्ट होतो. यास अनेक गोष्टी कारणीभूत आहेत. नव्या सहसकाच्या पहिल्या दोन-तीन वर्षांत देशभरात साखरेचे अमाप उत्पादन झाले होते. या काळातील साखर उत्पादनाचा देशभरातील विक्रमी आकडा 200 ते 225 लाख टनांचा होता.

या काळात साखरेचा प्रति क्विंटल उत्पादन खर्च 1400 च्या घरात असतानाही महाराष्ट्रातील सहकारी साखर कारखान्यांनी तोटा सोसून ती 900 ते एक हजार प्रति क्विंटल या दराने साखर व्यापाऱ्यांना उपलब्ध करून दिली होती. एनडीए सरकारने याच काळात पाकिस्तानशी नव्याने झालेल्या मैत्रीखातर तेथून साखर आयात केल्याने घाऊक भाव कोसळून साखर कारखानदारांना मोठ्या प्रमाणात नुकसानही सहन करावे लागले होते.

तरीही खुल्या बाजारात मात्र ती 1500 ते 1600 प्रति क्विंटल याच दराने ग्राहकांना खरेदी करावी लागत होती. यावरून या एकंदर व्यवहारात कोण कमाई करून जात होते, ते स्पष्ट होते. अर्थात महाराष्ट्रातील बहुसंख्य साखर कारखाने ज्यांच्या अधिपत्याखाली आहेत, ते काँग्रेस आणि विशेषत: राष्ट्रवादी काँग्रेसचे मुखंड अगदीच साव आहेत, असे समजण्याचे कारण नाही.

अन्यथा केंदात काँग्रेसप्रणित राजवट आल्यावर महाराष्ट्रातील साखर चळवळीचे नेतृत्व करणाऱ्या शरद पवारांच्या अखत्यारीतील कृषी खाते 25 हजार कोटींची ' रॉ ' साखर आणि तीही ' ड्युटी फ्री ' मार्गाने आयात करण्याचा निर्णय घेतेच ना!

तेव्हा महाराष्ट्रातील विधानसभा निवडणुका तोंडावर होत्या आणि मग शिवसेनेनेही या साखर आयातीतून 100 कोटी रुपये कमाविण्याचा काँग्रेस नेत्यांचा डाव असल्याचा आरोपही केला होता. साखरेचे राजकारण करून सत्ता संपादन करणे हे एकमात्र उद्दिष्ट समोर ठेवल्याने ऊस उत्पादक शेतकऱ्यांना नेमक्या कोणत्या बाबींना तोंड द्यावे लागत आहे,

याचेही भान या ' शुगर लॉबी ' ला उरले नव्हते. गेल्या दोन-तीन वर्षांतील दुष्काळ तसेच उसावर पडलेली ' लोकरी माव्या ' ची कीड, अशा अनेक कारणांमुळे उसाच्या उत्पादनात यंदा कमालीची घट झाली असून चार-चार महिने चालणारे गळित हंगाम यंदा तीन आठवडेही चालण्याची शक्यता उरलेली नाही. शरद पवार यांना या वास्तवाचे भान आहे.

म्हणूनच त्यांनी साखर कारखान्यांना या अडचणीतून बाहेर काढण्यासाठी खुल्या बाजारातून पैसे उभे करण्याचा निर्णय घेतला आहे. पन्नास वर्षांपूवीर् विठ्ठलराव विखे-पाटील यांनी धनंजयराव गाडगीळ यांच्यासारख्या अर्थतज्ज्ञाच्या सल्ल्याने महाराष्ट्रात सहकारी साखर चळवळीची मुहूर्तमेढ रोवली. तिचा वेलू गगनावरीही गेला. पण त्यातून सत्तासोपानाचा मार्ग मोकळा झाल्याने त्या वेलीला विषारी फळे आली

त्याचीच परिणती भाव 21 रुपये किलोवर जाण्यात झाली आहे. यातून मार्ग काढण्यासाठी अनेक धाडसी निर्णय घ्यावे लागतील. फक्त पवारच त्यासाठी पुढाकार घेऊ शकतात. ते धाडस पवार दाखवतील का ?

 
</text>
</doc>
