<doc>
<docno>979678.cms.txt</docno>
<text>
 
महामुंबई
प्रेमाताई पुरव, वेणूबाई मेघवाले यांना ममता पुरस्कार
[ Tuesday, January 04, 2005  12:20:18 am]


प्रेमाताई पुरव, वेणूबाई मेघवाले यांना ममता पुरस्कार

मुंबई : सामाजिक क्षेत्रातील उल्लेखनीय कामगिरीबद्दल मीनाताई ठाकरे स्मृती स्मारक समितीच्या वतीने देण्यात येणाऱ्या ' ममता पुरस्कारा ' साठी अन्नपूर्णा महिला मंडळाच्या अध्यक्ष प्रेमाताई पुरव व आदिवासी क्षेत्रात काम करणाऱ्या वेणूबाई मेघवाले यांची निवड झाली आहे.

दिवंगत मीनाताई ठाकरे यांचा 6 जानेवारी हा जन्मदिवस ' ममता दिन ' म्हणून साजरा केला जातो. या निमित्त सेवाभावी महिलांना ममता पुरस्काराने सन्मानित करण्यात येते. 2003 साली साधनाताई आमटे यांना या पुरस्काराने सन्मानित करण्यात आले होते. यंदाच्या पुरस्कारासाठी प्रेमाताई पुरव व वेणूबाई मेघवाले यांची निवड झाल्याचे भारतीय कामगार सेनेचे अध्यक्ष सूर्यकांत महाडिक व सरचिटणीस किरण पावसकर यांनी सोमवारी पत्रकार परिषदेत जाहीर केले. प्रत्येकी दीड लाख रुपये व मानचिन्ह असे या पुरस्काराचे स्वरूप आहे.

राज्यात सामाजिक क्षेत्रात भरीव कामगिरी करणाऱ्या महिलांच्या जीवनावरील ' डॉटर्स ऑफ महाराष्ट्र ' या पुस्तकातील माहितीच्या आधारावरून या दोघींची निवड शिवसेनाप्रमुख बाळासाहेब ठाकरे यांनी केली. बेरोजगार गिरणी कामगारांना संघटीत करून त्यांच्यातील पाककलेच्या कौशल्याचा उपयोग करून असंख्य निराधार महिलांना प्रेमाताई पुरव यांनी उपजीविकेचे साधन मिळवून दिले. वेणूबाई मेघवाले ठाणे जिल्ह्यातील आदिवासी वेठबिगारांसाठी काम करीत आहेत. त्यांनी श्रमजिवी संघटना नावाची आदिवासी कामगार चळवळ उभी करून आदिवासींची वेठबिगारीतून मुक्तता केली.

6 जानेवारीला वांदे येथील रंगशारदा नाट्यगृहात आयोजित केलेल्या कार्यक्रमात बाळासाहेब ठाकरे यांच्या हस्ते हा पुरस्कार देण्यात येणार आहे.

 
</text>
</doc>
