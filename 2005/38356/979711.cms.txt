<doc>
<docno>979711.cms.txt</docno>
<text>
 
महामुंबई
एअर इंडियातील छळाविषयी 'स्वाधार' आवाज उठविणार
[ Tuesday, January 04, 2005  12:47:51 am]


म. टा. प्रतिनिधी

मुंबई : एअर इंडियामध्ये हवाईसुंदरींसह अन्य महिला कर्मचाऱ्यांना होणाऱ्या लैंगिक सतावणुकीची दखल ' स्वाधार ' या महिला संघटनेने घेतलेली असून व्यवस्थापन वेळकाढू धोरण स्वीकारत असल्याचा आरोप ज्येष्ठ समाजवादी नेत्या मृणाल गोरे यांनी केला आहे.

गेले काही महिने हवाईसुंदरींशी गैरवर्तणूक करण्यात आल्याच्या अनेक घटना उजेडात आल्या असून हे चिंताजनक असल्याचे श्ाीमती गोरे यांनी म्हटले आहे. अशा वाढत्या तक्रारींमुळे तेथील स्त्रियांची सुरक्षितता धोक्यात आलेली असून कर्मचारी म्हणून तसेच व्यक्ती म्हणून त्यांच्या मानवी हक्कांचे हे उल्लंघन असल्याचे मतही त्यांनी व्यक्त केले. एअर इंडियातीलच अंधेरी येथील व्यापारी विभागाच्या कार्गाे सेक्शनमधील डेप्युटी मॅनेजरने एका महिला कर्मचाऱ्याच्या केलेल्या लैंगिक सतावणुकीच्या अत्यंत गंभीर प्रकरणाला चार वषेर् उलटूनही व्यवस्थापनाने संबंधित अधिकाऱ्यावर कारवाई तर केली नाहीच, पण त्याला पाठीशी घालण्यासाठीच वेळकाढूपणा चालला असल्याचा आरोप ' स्वाधार ' ने केला आहे. रात्रपाळीवर महत्त्वपूर्ण ड्युटीवर असलेल्या या महिला कर्मचाऱ्यास सदर अधिकाऱ्याने अतिशय लज्जास्पद वागणूक दिली आणि या घटनेनंतर ड्युटीवर असतानाही तो गायब झाला. सदर प्रकाराची तपशीलवार नोंद त्यावेळी ड्युटीवर असलेल्या सुरक्षा अधिकाऱ्यानेही केली आहे.

मात्र, सदर अधिकाऱ्याने व्यवस्थापनाला केलेल्या खुलाशात आपण रात्रपाळीला नव्हतोच, त्या दिवशी सकाळी नऊ ते पाच अशी आपली ड्युटी होती, असे म्हटले आहे. घटना घडली त्यावेळी हा अधिकारी दारूच्या नशेत होता, असे तक्रारदार महिलेचे म्हणणे आहे, ते सुरक्षारक्षकाच्या नोंदीतही आहे, मात्र व्यवस्थापनाने या अधिकाऱ्याची अल्कोहोल चाचणी न केल्याबद्दल ' स्वाधार ' च्या आशा सावंत यांनी आश्चर्य व्यक्त केले आहे. हा अधिकारी सुटावा यासाठीच संबंधित प्रकरणातील सर्व पुरावे नष्ट करून वेळकाढूपणाचे धोरण अवलंबले जात असल्याचा आरोप ' स्वाधार ' ने केला असून वेळप्रसंगी आंदोलनाचा मार्ग स्वीकारावा लागेल, असा इशाराही दिला आहे.

 
</text>
</doc>
