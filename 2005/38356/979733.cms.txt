<doc>
<docno>979733.cms.txt</docno>
<text>
 
महाराष्ट्र
पोलिस ठाण्यातील 'मोठे साहेब' साधणार लोकांशी थेट संवाद
[ Tuesday, January 04, 2005  12:56:13 am]


म. टा. प्रतिनिधी

ठाणे : पोलिस ठाण्यातील ' मोठ्या साहेबां ' पर्यंत तक्रारदाराला पोचू न दिल्याच्या घटनांमध्ये वाढ होऊ लागल्याचे लक्षात आल्याने येथील पोलिस उपायुक्त मधुकर पांड्ये यांनी त्यांच्या परिमंडळात ' लोक तक्रार दिन ' सुरू करण्याचे आदेश दिले आहेत.

दर सोमवारी सकाळी 10 ते 12 असे दोन तास, परिमंडळातील प्रत्येक पोलिस ठाण्याचे वरिष्ठ पोलिस निरीक्षक कार्यालयाबाहेर बसून तक्रारदाराशी संवाद साधणार आहेत. वरिष्ठ पोलिस अधिकाऱ्यांच्या ध्यानात न येणाऱ्या घटना कोणत्या, किती गुन्ह्यांची नोंदच होत नाही, पोलिस ठाण्यातील अधिकारी व कर्मचाऱ्यांची सर्वसामान्यांशी वर्तणूक कशी आहे या बाबींची माहिती घेण्यासाठी हा उपक्रम हाती घेत असल्याचे पांड्ये म्हणाले. याच धतीर्वर सहायक पोलिस आयुक्त आणि उपायुक्त हे देखील महिन्याच्या पहिल्या व तिसऱ्या सोमवारी सकाळी 10 ते 12 या वेळेत त्यांच्या केबिनबाहेर बसणार आहेत. कोणत्याही अडथळ्याशिवाय त्यांना भेटता यावे, यासाठी ही व्यवस्था करण्यात आली आहे.

अर्जदाराच्या अडचणी, तक्रारी किंवा अधिकारी व कर्मचाऱ्यांविषयीच्या तक्रारीही या काळात ऐकून घेतल्या जातील. सर्वच तक्रारींचे निराकरण वरिष्ठ पोलिस निरीक्षक स्वत: करू शकले नाहीत तरी त्यांच्यापर्यंत पाहोचण्याचा मार्ग यामुळे मोकळा झाला आहे. या योजनेबरोबरच उपायुक्त सुरेश सूर्यवंशी यांच्या काळात राबवण्यात आलेली ' पोलिस ऑफ द मंथ ' ही पुरस्कार योजना या महिन्यापासून पुन्हा सुरू करण्यात येत असल्याची माहितीही उपायुक्तांनी दिली.

नाकोडा ज्वेलर्सवर दरोडा घालणारे अटकेत

ठाणे (म. टा. प्रतिनिधी) : गेल्या आठवड्यात येथील वर्तकनगरमधील नाकोडा ज्वेलर्सवर दरोडा घालणारे आणि आठ महिन्यांपूवीर् गॅलेक्सी मोबाइल शॉप लुटणारे आठ दरोडेखोर पोलिसांनी जेरबंद केले आहेत. दरोडा प्रतिबंधक पथकाचे प्रमुख पोलिस निरीक्षक प्रशांत देशपांडे आणि त्यांच्या सहकाऱ्यांनी सोमवारी दुपारी सिडको बस स्थानकाजवळ या आठजणांना ताब्यात घेतले. सिडको बस स्टॉपजवळील हॉटेलपाशी हे दरोडेखोर येणार असल्याची खबर मिळताच तेथे सापळा रचण्यात आला.

दोन मारुती गाड्यातून आलेल्या या आठ दरोडेखोरांच्या संशयास्पद हालचाली पाहून त्यांना अटक करण्यात आली. संजय पांडे, इंदबली राजभर, म्हैसरअली खान, जाबीरअली शेख, यासिर शेख, महमद खान, नसिम खान आणि देवेंद नायडू अशी त्यांची नावे असून त्यांच्याकडून एक गावठी बनावटीचे रिव्हॉल्वर, तीन देशी कट्टे , 18 जिवंत काडतुसे, कोयता, दोन चॉपर, तीन मोबाइल आणि दोन मारुती गाड्या हस्तगत करण्यात आल्या. या आठजणांनी दरोड्यातील सहभागाची कबुली दिल्याचे परिमंडळ एकचे उपायुक्त मधुकर पांड्ये यांनी सांगितले.

 
</text>
</doc>
