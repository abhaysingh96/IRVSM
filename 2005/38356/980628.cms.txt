<doc>
<docno>980628.cms.txt</docno>
<text>
 
लेख: जाता जाता
अजाणता राजा!
[ Tuesday, January 04, 2005  08:17:53 pm]


आपण देवदर्शनासाठी वातानुकूलीत रथातून दौड करत असताना उन्हातान्हात ताटकळणाऱ्या भक्तांना झालेल्या त्रासाची जाणीव आपणास एव्हाना झाली असेल, अशी अपेक्षा आहे.

आपण राजे असल्यामुळे आपणास खास सेवा मिळणे आवश्यक आहे ; पण आपण हे ध्यानी घेणे आवश्यक आहे की देव देवळात नसतो. आपल्या संतमहात्म्यांनी हे वेळोवेळी नमूद केले आहे. तुकोबा माऊलींनी तर ' देव रोकडा सज्जना, तीथीर् धोंडा पाणी ' असे सांगून टाकले ; तर गाडगेबाबांनी , ' देव माणसात आहे ,' असे सुनावले.

आपण ज्या मंत्रालय नामक गडात बसून राज्याचा गाडा हाकता, तेथे दरदिन शेकडो जन आपण आणि आपले सरदार, अष्टप्रधानमंडळ यांना भेटण्यासाठी रांगेत उभे असतात. आपण संतसाहित्य नजरेखालून घातलेत, तर या दुबळ्या नागरिकांचे अश्रू पुसणे हे आपले आद्य कर्तव्य आहे, हे ध्यानी येईल.

आपल्या या गडात सज्जनांना प्रवेश मिळणे कठीण होते आहे, अशी अनेकांची कैफियत आहे. याचवेळी अनेक दुर्जनांना मात्र, गडाचे दरवाजे सताड उघडून, शाही इतमामात आत घेतले जाते, असेही कानावर येते.

आपण महाराष्ट्राचे राजे. पण आपणास आपल्या गडात काय चालते, याची कल्पना नसेल. आपल्या अवतीभवती वावरणारे किती भोंदू आहेत, याची एकदा खबरबात घ्या. आपण देवदर्शनाच्या निमित्ताने अधिकाधिक समय गडाबाहेर असावे, अशी यापैकी अनेकांची इच्छा आहे. तसे झाल्यास आपल्या अनुपस्थितीत आपल्यावरील निष्ठेचे नाटक करणाऱ्यांना, त्यांना हवा तसा कारभार करणे शक्य होईल. आपण अनेक साल गडावर वावरत आहात. या सगळ्या बाबींची कल्पना आपणास नसेल, असे म्हणणे धाष्टर््याचे होईल.

कदाचित आपण कर्जात बुडालेल्या राज्याला बाहेर काढण्यास बळ मिळावे, म्हणून देवांना साकडे घालत असाल, पण फक्त तसे करणे व्यर्थ आहे. आपण ' राजा रात्र वैऱ्याची आहे, जागा राहा ' या उपदेशाचे सतत स्मरण करा.

यानिमित्ताने आपण चाणक्यांनी, राजा कसा असावा, त्याने कोणती काळजी घ्यावी, शत्रू कसे ओळखावे, त्यांना कसे शरण आणावे याबाबत तपशीलवार विवेचन केले आहे त्याचे काळजीपूर्वक मनन करावे.

रामदासस्वामींनी लिहून ठेवले की ' आधी प्रपंच करावा नेटका '. राज्यशकट हाकणे हा आपला प्रपंच आहे असे आम्ही आपणास सांगू इच्छितो.

आपण परमेश्वरचरणी प्रार्थना करा , ' हेचि दान देगा देवा, तुझा विसर न व्हावा '. ते पुरेसे आहे.

अधिक काय लिहावे ?

जाणता नागरिक.

चकोर

 
</text>
</doc>
