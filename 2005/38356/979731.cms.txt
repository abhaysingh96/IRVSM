<doc>
<docno>979731.cms.txt</docno>
<text>
 
महाराष्ट्र
स्त्री मुक्तीदिनी तिची न्यायासाठी धाव!
[ Tuesday, January 04, 2005  12:55:17 am]


म. टा. प्रतिनिधी

ठाणे : सावित्रीबाई फुले यांच्या जन्मदिनाचे औचित्य साधून भारतीय स्त्री मुक्ती दिन सर्वत्र साजरा होत असताना ठाण्याच्या जिल्हाधिकारी कार्यालयात लोकशाही दिनी एक महिला कैफियत मांडत होती शारीरिक आणि मानसिक छळाची. त्या छळाची तक्रार नोंदवून न घेणाऱ्या पोलिसांची तक्रार तिने लोकशाही दिनी जिल्हाधिकाऱ्यांकडे केली.

लोकशाहीदिनी पोलिसांसंदर्भात दाखल झालेल्या एकूण तक्रारी आहेत 13. त्यातील ही एक तक्रार. वर्तकनगर भागात राहणाऱ्या या महिलेचा छळ तिची सासू आणि पती करीत आहेत. तिला राहत्या घरातून बाहेर काढण्याचा प्रयत्न करीत आहेत. त्या महिलेची माहेरची स्थिती हलाखीची आहे, शिवाय आई हृदयविकाराने आजारी आहे. सासूबाईंनी तिला आता घटस्फोटांच्या धमक्या द्यायला सुरुवात केली. या प्रकरणाची तक्रार नोंदवून घेण्यास पोलिस ठाण्यात सातत्याने नकार मिळत असल्यामुळे अखेरीस तिने जिल्हाधिकाऱ्यांचे दार ठोठावले. जिल्हाधिकारी नंदकुमार जंत्रे यांनी पोलिस आयुक्तांच्या प्रतिनिधीला यासंदर्भात लक्ष घालण्याच्या सूचना दिल्या. त्यानंतर महिला व बालकल्याण समितीमार्फत त्या महिलेला मोफत कौन्सिलिंगही उपलब्ध करून देण्यात आले.

ठाण्यात नवीन वर्षातील पहिल्या लोकशाही दिनी 84 तक्रारी दाखल झाल्या आहेत. त्यातील तीन तक्रारींचे जागीच निराकरण करण्यात आले. लोकशाहीदिनी दाखल झालेल्या, मात्र गेली काही वषेर् प्रलंबित राहिलेल्या सुमारे 238 तक्रारींबाबत काय परिस्थिती आहे, त्याची माहिती देण्यास जिल्हाधिकाऱ्यांनी संबंधितांना सांगितले आहे.

गावठी दारूचा फटका मुंबईत नुकताच बसला असताना कल्याण तालुक्यातील गोवेली येथील एका तरुणाने त्याच्या गावातील अनधिकृत दारूच्या दुकानावर कारवाईची मागणी केली आहे. त्या तरुणाच्या तक्रारीतील माहितीनुसार, गावातील 80 टक्के विद्याथीर् दारूच्या आहारी गेलेले आहेत. दारूच्या गुत्त्यावर जुगार खेळला जातो. दहा वर्षांपासून हा सारा प्रकार सुरू असून, ग्रामपंचायतीने त्याबाबत केलेला ठरावही सरपंचानी दडपून ठेवल्याचा त्या तरुणाचा दावा आहे. या तक्रारीत तथ्य आढळल्यास तातडीने कठोर कारवाई करण्यात यावी, असे जिल्हाधिकाऱ्यांनी सांगितले.

 
</text>
</doc>
