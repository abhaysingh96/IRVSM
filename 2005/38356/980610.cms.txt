<doc>
<docno>980610.cms.txt</docno>
<text>
 
बहुतांची अंतरे
विज्ञान हाच परमेश्वर!
[ Tuesday, January 04, 2005  08:09:24 pm]


प्रत्येकाच्या पाप-पुण्याचे खाते सांभाळणारा व त्यानुसार जगाचा कारभार चालवणारा तो परमेश्वर! जगात घडणारी प्रत्येक घटना ही त्याच्याच सूत्रसंचालनानुसार घडते, असे मानले जाते. मग नुकत्याच घडलेल्या (सुनामी लाटांचा तडाखा आणि लाखावर माणसांचा मृत्यू) या भीषण घटनेनंतर आपण परमेश्वराच्या संकल्पनेला रिटायर करण्याचा गंभीरपणे विचार करणार नसू, तर विज्ञानही आपल्याला वाचवू शकणार नाही.

विज्ञानाचा वापर करून तयार केलेल्या तंत्रज्ञानाच्या सहाय्याने अमेरिकेला या भूकंपाची घटना सर्वात आधी कळली. हिंदी महासागरातील एका बेटावर त्यांचा (जागतिक शांततेसाठी स्थापन केलेला) लष्करी तळ आहे. आताच्या या सुनामी तडाख्यातून त्यांनी या तळाचे पुरेपूर रक्षण केले. तेवढा अवधी आपल्याला मिळाला असता तर आपली हानी इतक्या मोठ्या प्रमाणावर झाली नसती. जगातील सर्वात मोठा सागरकिनारा लाभलेल्या भारताला ही यंत्रणा तयार ठेवण्याची आजवर गरज वाटली नाही.

राममंदिर कोणत्या जागेवर बांधावे याचा निर्णय घेण्यासाठी गेल्या काही वर्षांत आपण भरपूर वेळ, पैसा, श्ाम व नागरिकांचा जीव वाया घालविला. आपल्या देशात बुद्धिमत्तेचा दुष्काळ नाही. तरीही त्याचा योग्य वापर आपण स्वावलंबन व स्वत:चा विकास यासाठी करू शकलेलो नाही. ज्या मदतीची आणि तंत्रज्ञानाची अपेक्षा आपण अमेरिकेकडून करतो, त्या देशाने त्यांना मिळालेली धोक्याची सूचना भारताला दिली नाही. स्वत:च्या लष्करी तळाचे संरक्षण करणाऱ्या अमेरिकेला भारतावरील आपत्ती ही इष्टापत्तीच वाटते, कारण त्याशिवाय किरकोळ मदत देण्याचा देखावा करून, दयाघनाचा अवतार धारण करून जगातील स्वत:ची प्रतिमा उजळ करण्याची संधी त्यांना कशी मिळणार ? ( अमेरिकेने भारताकडे पाठवलेली मदत ही त्यांच्या इराक युद्धातील एका दिवसाच्या खर्चाच्या दहा टक्के इतकी प्रचंड आहे!)

प्रमोद तावडे, डोंबिवली.

 
</text>
</doc>
