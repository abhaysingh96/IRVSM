<doc>
<docno>979763.cms.txt</docno>
<text>
 
देश-विदेश
खटल्याच्या मुळावरच जाहिराचा घाव
[ Tuesday, January 04, 2005  01:34:59 am]


वृत्तसंस्था

नवी दिल्ली : बेस्ट बेकरी हत्याकांडातील प्रमुख साक्षीदार जाहिरा शेख हिने जबानीत ' यू टर्न ' घेण्याचा झपाटा सुरूच ठेवला असून, हा खटला बडोद्याहून मुंबईत वर्ग करण्याबाबत आपण सुप्रीम कोर्टाला प्रतिज्ञापत्र दिलेच नव्हते, असा पवित्रा घेऊन सोमवारी या खटल्याच्या मुळावरच घाव घातला आहे.

जाहिरा वारंवार साक्ष बदलत असल्याने या प्रकरणाची ' सीबीआय ' मार्फत चौकशी करावी, अशी विनंती तिस्ता यांनी सुप्रीम कोर्टाला केली आहे. त्यांच्या याचिकेनंतर कोर्टाने जाहिराला नोटीस बजावली. तिच्यावर उत्तर देण्यासाठी ती सोमवारी दिल्लीत आली होती.

' तिस्ता सेटलवाड यांनी माझ्या नावाने खोटे प्रतिज्ञापत्र सादर केले. मी हे प्रतिज्ञापत्र सप्टेंबर 2003 मध्ये सादर केल्याचे सांगण्यात येत असले, तरी असे काही केल्याचे मला आठवत नाही. सुप्रीम कोर्टाकडे असलेल्या प्रतिज्ञापत्रावर माझी सही नाही. ते मीच दिले असल्याची अधिकृत नोंदही नाही. माझी बहीण सायराबानू हिच्या नावे असलेले प्रतिज्ञापत्रही अधिकृत नाही. मुळात ही कागदपत्रे प्रतिज्ञापत्रे नाहीतच. ती सिटीझन्स फॉर पीस अॅण्ड जस्टीस या संस्थेने मोफत वितरणासाठी छापलेली पत्रके आहेत ', असा दावा करत जाहिराने पुन्हा तिस्ता यांनाच आरोपीच्या पिंजऱ्यात उभे केले.

' तिस्ता यांचे राहणीमान हिंदूंप्रमाणे असल्यामुळे त्यांनी मदत करण्याचे मला कौतुक वाटले. पण त्यांच्या मुंबईतील घरी राहिल्यानंतर त्यांनी मुस्लिमाशी विवाह केल्याचे मला कळले. त्यामुळेच त्यांनी धर्माच्या नावाखाली माझ्यावर दबाव आणला. त्यांनी माझ्याविरुद्ध द्वेष पसरवल्यामुळेच मुस्लिम त्योहार समितीने मला धर्मबहिष्कृत केले ', असा आरोपही तिने केला.

बडोदा येथील कोर्टाने या प्रकरणातील सर्व आरोपींना निदोर्ष मुक्त केले आहे. कोर्टाकडे असलेले प्रतिज्ञापत्र खोटे असल्याचे निष्पन्न झाल्यास हा खटलाच निकाली निघेल.

 
</text>
</doc>
