<doc>
<docno>980617.cms.txt</docno>
<text>
 
धावते जग
कवडीमोलाचा शब्द?
[ Tuesday, January 04, 2005  08:11:54 pm]


सध्याचे जग हे गळेकापू स्पधेर्चे आहे, त्यामुळे मानवी संवेदना बोथट होत चालल्या आहेत, अशी टीका होत असते. मात्र व्यक्तिगत कटू अनुभवावरून सर्वसामान्य निष्कर्ष काढण्याच्या घाईतून ती होत असावी, असे ताज्या ' सुनामी विध्वंसा ' ला जगभरातील नागरिकांचा मिळत असलेला प्रतिसाद पाहता म्हणता येते.

सुनामी लाटांच्या तांडवात उद्ध्वस्त झालेले देश प्रामुख्याने दक्षिण आशियातील आहेत. हे देश तसे आथिर्कदृष्ट्या दुबळेच आहेत. अनेक बेटांवरील आदिम जमातींना या तांडवाचा फटका बसला असून, त्यांच्यापर्यंत मदत पोचविणे हे मोठे आव्हान आहे. हे आव्हान त्या देशांना पेलणे शक्य व्हायचे असेल, तर प्रगत देशांकडून तातडीने साधनसामुग्रीच्या आणि पैशाच्याही रूपात मोठ्या प्रमाणावर सुनियोजित पद्धतीने मदत मिळणे गरजेचे आहे.

जगभरातील सामान्य नागरिकांकडून मदतीचा ओघ सुरू झाला असतानाच, सरकारांच्या पातळीवरही मोठ्या रकमांची जाहीरपणे आश्वासने देण्यात आली आहेत. आजवर जगभरातील बड्या संस्था आणि प्रगत देश यांनी जाहीर केलेला मदत रकमेचा आकडा 200 कोटी डॉलर्सच्या घरात आहे. जपानच्या पंतप्रधानांनी 50 कोटी डॉलर्स, जागतिक बँक व आसीयान डेव्हलपमेंट बँक यांनी संयुक्तपणे 53 कोटी डॉलर्स, अमेरिकेचे अध्यक्ष बुश यांनी 35 कोटी डॉलर्स देऊ केले असून, अन्य प्रगत राष्ट्रांच्या प्रमुखांनी देऊ केलेल्या रकमेचाही त्यांत समावेश आहे.

मात्र ही आश्वासने मान्यवरांनी दिली असली, तरी त्यांवर विसंबून या देशांनी मदतीचे नियोजन केले, तर त्यांच्यावर पस्तावण्याची पाळी येऊ शकते, असा इशारा यूनोनेच दिल्यामुळे या ' मान्यवरां ' च्या शब्दाच्या विश्वासार्हतेचाच प्रश्न निर्माण झाला आहे. यूनोने दिलेला इशारा पूर्वानुभवावर आधारित आहे. आश्वासने देताना प्रगत राष्ट्रे व संस्थांचे औदार्य उतू जात असते, पण प्रत्यक्ष पैसे देताना मात्र हात आखडता घेतला जातो, असे अनेकदा आढळून आल्याचे सांगत, प्रगत राष्ट्रांच्या औदार्याचे पितळ यूनोच्या मानवतावादी व्यवहार संयोजन कार्यालयाचे प्रवक्ते रॉबर्ट स्मिथ यांनी उघडे पाडले आहे.

मदतीच्या नावाखाली लष्कर पैसे जिरवते किंवा परतफेड न केलेल्या कर्जाची रक्कम या ' मदती ' तून वळती केली जाते, असा इशारा या कार्यालयातील अन्य अधिकाऱ्याने दिला आहे. तात्काळ मदत कार्यासाठी अशी कागदी खेळाचा भाग असलेली मदत काय कामाची ? इराणमध्ये वर्षभरापूवीर् उद्ध्वस्त झालेल्या प्रांताचे पुनर्वसन करण्यासाठी 110 कोटी डॉलर्स इतक्या रकमेची आश्वासने देण्यात आली असताना, प्रत्यक्षात केवळ एक कोटी 75 लाख डॉलर्स एवढीच मदत हातात पडल्याचा इराणच्या सरकारचा दावा यूनोच्या इशाऱ्याला पुष्टी देणाराच आहे.

एकूण नैसगिर्क आपत्तींकडेही तोंडदेखली मदतीची आश्वासने देऊन ' गुडविल ' कमावण्याची संधी म्हणूनच प्रगत राष्ट्रे पाहतात काय, असा प्रश्न यामुळे उपस्थित होतो.

 
</text>
</doc>
