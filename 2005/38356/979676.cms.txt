<doc>
<docno>979676.cms.txt</docno>
<text>
 
महामुंबई
आमची मदत सुनामीग्रस्तांपर्यंत पोहोचणार का?
[ Tuesday, January 04, 2005  12:19:22 am]


म. टा. प्रतिनिधी

मुंबई : आम्ही पगारातला एक दिवसाचा वाटाच नव्हे, तर आणखीही मदत करायला तयार आहोत, पण... ? आमची मदत त्यांच्यापर्यंत पोहोचेल काय ?... की मुख्यमंत्री सहाय्यता निधीत ही मदत पोहोचल्यावर त्याचा सुनामीग्रस्तांऐवजी यापूवीर्प्रमाणेच सार्वत्रिक कारणांसाठी वापर केला जाईल, अशी शंका अनेक मुंबईकरांना येत आहे. मात्र, यावेळी मुख्यमंत्री सहाय्यता निधीत सुनामीग्रस्तांसाठी जमा होणारी रक्कम त्याच कारणासाठी वापरली जावी, यासाठी वेगळे खाते निर्माण केले गेल्यामुळे अशी शंका बाळगण्याचे कारण नाही, असे सरकारने स्पष्ट केले आहे.

कोणत्याही आपत्तीसाठी मुख्यमंत्री सहाय्यता निधीमध्ये रक्कम गोळा करण्यास सुुरुवात केली गेली की, मंत्रालय, महापालिका आणि इतर सरकारी-निमसरकारी आस्थापनांमधून लाखो कर्मचारी आपापला एक दिवसाचा पगार त्यात जमा करतात. या मदतीची सक्ती नसते. पण या मदतीचा वापर कसा केला जाणार, असा जाब विचारण्याची सर्वांनाच भीड वाटते. यावेळीही मंत्रालयातील अनेक कर्मचाऱ्यांनी आपली शंका या प्रतिनिधीकडे बोलून दाखविली. यापूवीर् एकदा अशाच एका आपत्तीसाठी जमा केलेल्या निधीतील काही रक्कम एका उपसचिवाने त्याच्या डोळ्याच्या शस्त्रक्रियेसाठी वापरली होती, असे उघड झाले होते. किल्लारी भूकंपाच्या वेळी विदेशातून मदतीमध्ये आलेली दुधाची भुकटी, तंबू तसेच वस्तू विकून त्याचा पैसा केला गेल्याची उदाहरणेही या मंडळींनी दिली.

या कर्मचाऱ्यांच्या अत्यंत रास्त अशा काही अपेक्षा आहेत. त्यांच्या मते या माध्यमातून किती पैसा जमला आणि त्याचा विनियोग कशा प्रकारे करण्यात आला, याचे काटेकोर लेखापरीक्षण व्हायला हवे. अनेकदा असा पैसा जमा झाल्यावर त्या कारणासाठी तो तातडीने पाठविला जात नाही. कारगिल निधीबाबतचे पद्मसिंह पाटील यांचे प्रकरण सध्या गाजत आहेच.

याबद्दल मंत्रालयाच्या जनसंपर्क विभागाच्या प्रवक्त्याने सांगितले की, यावेळी खबरदारी म्हणून ' मुख्यमंत्री सहाय्यता निधी-दक्षिण भारत भूकंप ' असे वेगळे खातेच उघडण्यात आल्याने एक पैदेखील इतर ठिकाणी खर्च होणार नाही. काही लोकांना औषधे व इतर चीजवस्तू द्यायच्या आहेत, त्यांना त्या कुठे द्यायच्या, याबद्दल मार्गदर्शन मिळत नाही. त्याबद्दल जनसंपर्क अधिकाऱ्यांनी सांगितले की, सचिवालय जिमखाना येथे औषधे, कपडे, तंबू, चादरी या वस्तू स्वीकारण्यासाठी काऊन्टर उघडण्यात आला आहे.

 
</text>
</doc>
