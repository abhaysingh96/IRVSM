<doc>
<docno>980696.cms.txt</docno>
<text>
 
क्रीडा
धनराज प्रिमियर हॉकी लीगमधून माघार घेण्याची शक्यता
[ Tuesday, January 04, 2005  09:48:44 pm]


मुंबई : भारताचा अव्वल हॉकीपटू धनराज पिल्ले प्रिमियर हॉकी लीगमधून माघार घेण्याची शक्यता आहे. भारतीय हॉकी फेडरेशनचे अध्यक्ष कंवरपालसिंग गिल यांच्याशी निर्माण झालेला वाद हे या ऑलिंपियन खेळाडूच्या माघारीचे एक प्रमुख कारण असल्याचे सांगितले जात आहे.

अथेन्स ऑलिंपिकपासून धनराजसारखे वरिष्ठ खेळाडू गिल यांना नकोसे झाले असून, अथेन्समध्ये त्याला अपमानास्पद वागणूक देण्यात आली होती. त्यानंतर झालेल्या पाकिस्तानविरुद्धची कसोटी मालिका, तसेच चॅम्पियन्स करंडक स्पधेर्मधूनही त्याला वगळण्यात आले होते. गिल यांना धनराज नकोसा तर झालाय, शिवाय मुख्य प्रशिक्षक गेरहार्ड रॅश यांनीही धनराजसारख्या सिनीयर खेळाडूंची संघाला गरज नसल्याचे जाहीर करत त्याचा अपमान केला होता.

माघारीचे दुसरे कारण म्हणजे राष्ट्रीय हॉकी साखळीत धनराजला वीरेन रासक्युनियाच्या नेतृत्वाखाली खेळावे लागणार आहे. पुष्कळ ज्युनियर असलेल्या खेळाडूच्या हाताखाली खेळावे लागणार असल्यामुळे धनराजला एकप्रकारे आपला हा अपमान असल्याचे वाटत असल्याचे सूत्रांनी सांगितले.

रासक्युनिया हा गुणी खेळाडू असला तरी त्याच्या नेतृत्वाखाली खेळणे म्हणजे हॉकी फेडरेशनच्या मनमानी कारभारापुढे मान तुकवण्यासारखे आहे. यापेक्षा रमणदीप कर्णधार असलेल्या संघातून खेळण्यास धनराज पसंती देईल, असे समजते. ऑलिंपिकमध्ये धनराज रमणदीपच्या संघातून खेळला होता.

चॅम्पियन्स स्पधेर्मधून धनराजसह वरिष्ठ खेळाडूंना वगळण्याचे आपल्या भूमिकेचे समर्थन करताना गिल यांनी उद्दामपणाचा कळस केला होता. ' भारतात खेळाडू निवृत्त होत नाही तर त्यांना काढून टाकावे लागते ', या गिल यांच्या उद्गारांनी हॉकी वर्तुळात खळबळ उडाली होती.

अशाप्रकारे अपमान केल्यावर हॉकी फेडरेशन आता राष्ट्रीय साखळीत धनराजसारख्या खेळाडूने खेळावे, अशी अपेक्षा कशी काय करू शकते ? तसेच धनराजला देण्यात येणाऱ्या मानधनातही तफावत करण्यात आली आहे.

पाकिस्तानचा पेनल्टी कॉर्नर तज्ज्ञ सोहेल अब्बासला धनराजपेक्षा जास्त मानधन दिलं गेलंय.

सोहेल अब्बासला पाच लाख रूपये मानधन देताना हॉकी फेडरेशनने धनराजला एक लाखावर बोळवण करणे म्हणजे पुन्हा एकदा त्याची गळचेपी करण्यासारखे असल्याचे सांगितले जाते.

 
</text>
</doc>
