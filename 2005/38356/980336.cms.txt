<doc>
<docno>980336.cms.txt</docno>
<text>
 
सदर
स्ट्रेट ऑफ होरमूझ
[ Tuesday, January 04, 2005  04:24:25 pm]


' कसे आहात, मिस्टर सामंत ? आपण चालायचं का आज थोडं ?' फिजिओथेरपिस्ट गवाणकर मॅडमनी विचारलं तेव्हा मी धावायलासुद्धा तयार होतो.

' थांबा घाई करू नका. ' त्यांनी मला थोपवलं.

' कुठलीही हालचाल फार वेगाने करायची नाही. यानंतरचे थोडे दिवस सावकाश-संथपणे करायचं सर्व काही. सर्वप्रथम तुम्हाला दिलेला पट्टा नीट बांधा. '

एसआयसीयूत दुसऱ्याच दिवशी मला पट्टा दिला होता. वीतभर रुंदीचा. ताणला जाणारा. तो छातीभोवती आवळून बांधायचा. त्याने छातीला दिलेल्या छेदाची दूख कमी वाटायची. बरगड्यांना आधार मिळायचा. पण त्याने काखेत दुखायचं. जखडल्यामुळे पाठीचे स्नायू भरून यायचे. मी तो हळूच सैल करून ठेवायचो. आताही पट्टा सैलच होता. गवाणकर मॅडमच्या ते लक्षात आलं.

' घट्ट करा तो पट्टा. एवढा सैल नाही ठेवायचा. उठताना-बसतानाच नाही, दिवसभर बांधायचा तो पट्टा. चोवीस तास. आता उठून बसा. सावकाश उठा. थांबा. ठीक वाटतंय ? आता हळूहळू बेडवरून उतरा. उभे राहा. कसं वाटतंय ? तोल गेल्यासारखं होतंय ? नाही ? गुड. आता सावकाश चालायला सुरुवात करा. चला. ' आम्ही दोघं चालत वॉर्डमधून बाहेर आलो. समोर पॅसेज पसरलेला. निर्मनुष्य. अॅडमिट होताना याच पॅसेजमधून चालत आलो होतो. शस्त्रक्रियेसाठी याच पॅसेजमधून स्ट्रेचरवरून चालत गेलो होतो. एसआयसीयूमधून व्हीलचेअरवरून याच पॅसेजमधून परतलो होतो. आता परत याच पॅसेजमध्ये मी स्वत:च्या पायांवर उभा होतो.

थर्डमेट झाल्यावर प्रथम जहाजावर गेलो तेव्हा कॅप्टन होनावर होते. पहिल्याच आठवड्यात आम्ही स्ट्रेट ऑफ होरमूझमधून पशिर्अन गल्फमध्ये शिरणार होतो. जगातल्या सर्वाधिक वर्दळीच्या पाण्यांपैकी हे एक. त्या रात्री तर बघावं तिथे जहाजांची सैरावैरा वर्दळ होती. त्यातच मच्छीमार नावा. लाल, हिरव्या, पिवळ्या दिव्यांची ही गदीर्. द्वीपगृहांचे झोत. ताठ उभे खडक. ब्रिजवर मी एकटा. मला वाटलं होतं, कॅप्टन होनावर वर येतील. मी सुकाणू घेईन. ते स्ट्रेट पार करतील. खालून फक्त आवाज आला त्यांचा , ' सामंत, मी यायला पाहिजे ? का यू कॅन मॅनेज ?' विचार न करता मी बोलून गेलो , ' आय विल मॅनेज, सर! ' चाळीस-पंचेचाळीस हजार टनी धूड...जहाजावरली तीस निश्चिंत माणसं...मी नवखा...प्रथमच ही स्ट्रेट पाहणारा...मला घाम फुटला. पण त्या रात्री मी एकट्याने स्ट्रेट ऑफ होरमूझ पार केला. त्यानंतर अनेकदा त्या पाण्यातून गेलो. आत्मविश्वासाने. प्रत्येक वेळी मला कॅप्टन होनावरांची आठवण आली.

' आपण पार करायचा पॅसेज ?' फिजिओथेरपिस्टने विचारलं.

' येस ऑफकोर्स! ' मी बोलून गेलो. चालायलासुद्धा लागलो. या पॅसेजच्या भिंतींना माझ्यासाठी काय अर्थ आहे हे कॅप्टन होनावरना निश्चित कळलं असतं. हा पॅसेज पार करून मला बाहेर जायचं होतं. लाऊंजच्या काचेतून आभाळ बघायचं होतं. घारीला पाठीला घेऊन आत्मविश्वासाने गिरक्या घेणारं कबुतर बघायचं होतं. परत एकदा.

' सावकाश. ' गवाणकर मॅडम म्हणाल्या.

' सावकाश टाका पावलं. भिंतीला रेलिंग आहे. ते धरा चालताना. खाली पाहू नका. समोर पाहा. ' मी माझा वेग आवरला. वेगाने चालता येणं शक्यच नव्हतं मला. तेवढा जोर नाहीय पायात हे एव्हाना जाणवलं होतं दिशासुद्धा हरवल्याप्रमाणे पावलं तिरकस पडतायत असं वाटत होतं. सरळ समोर जाण्यासाठीही प्रयत्न करावा लागत होता आणि मग तोल जात असल्याचा भास होत होता. पण म्हणून आधार घ्यायचा ? मी ? नो वे! मी कॅप्टन होनावरचा थर्डमेट आहे.

' मला गरज नाहीए रेलिंगची मॅडम. मला वाटतं मी आधाराशिवाय चालू शकेन. '

' आय नो! ' गवाणकर मॅडम म्हणाल्या.

' तुमची रिकव्हरी खूप छान झालेय. तुम्ही आधाराशिवाय चालू शकता. पण जस्ट अॅज अ प्रिकॉशन- त्या रेलिंगचा आधार घ्या. मला बरं वाटेल. '

मी त्यांच्या समाधानासाठी रेलिंगचा आधार घेतला. पॅसेज पार करून आम्ही लाऊंजमध्ये आलो. दर्शना पाठोपाठ होतीच. लाऊंजमध्ये दोन फेऱ्या मारल्या. गवाणकर मॅडमचं लक्ष माझ्यावर प्रत्येक पावलावर होतं. श्वासावरही असावं. दहा-पंधरा पावलांच्या दोन फेऱ्यातं मी दमलो होतो.

' आता एवढं पुरे. उद्या आपण जिना चढू. ' त्या म्हणाल्या.

न राहवून मी विचारलं , ' आम्ही इथेच थांबलो थोडावेळ तर चालेल ?'

क्षणभर विचार करून त्या म्हणाल्या,

' हरकत नाही. पण दमलात की थोडा वेळ बसा. '

' थँक्स! ' मी मन:पूर्वक म्हणालो.

' याने असं कितीवेळ चाललेलं चालेल ?' दर्शनाने चौकशी केली.

' कितीही. ' त्या म्हणाल्या.

' यांना बरं वाटेल एवढं चालायचं. सावकाश चालायचं. काही पावलांनंतर थांबायचं. बसायला इथे खुर्च्या आहेत. काही वाटलं तर सिस्टरला बोलावायचं. मीही आहेच. काळजी करू नका. त्यांना हवं तेवढं चालू द्या. फक्त जेवणानंतर तासभर चालू नका. ' मी विजयी मुदेने दर्शनाकडे पाहिलं. ते लक्षात येऊन मॅडम स्वत:शीच हसल्या.

' मला आता दुसऱ्या पेशण्टला अटेण्ड करायचंय. तुमची झाली त्याच दिवशी त्याचीही बायपास झाली. मी जाऊ ? टेक केअर. ' बायपास झालेला मी एकटा नाही. जे घडलंय ते सर्वसाधारण आहे हे खुबीने आमच्या लक्षात आणून देत त्या गेल्या. पुढल्या दोन पावलात आम्हाला विसरल्या.

मी दर्शनाकडे पाहिलं. मॅडम गेल्यावर तिच्यावर आलेल्या माझ्या जबाबदारीने ती दडपली होती.

' बस थोडा वेळ ,' तिने सुचवलं.

' दम गेला की परत चालू. ' मीही बसलो. उन्हं अंगावर आली. त्यानेही बरं वाटलं. बाहेर निळं आभाळ तापलं होतं. वरून झपकन कबुतर आलं. गिरकी घेऊन खाली गेलं. मी घारीची वाट पाहत राहिलो. घार आलीच नाही. एकटंच कबुतर निरर्थक गिरक्या घेत राहिलं. मी निरर्थक बसून राहिलो. निळ्या चौकडीच्या गणवेषात. हातातून-मानेतून निघालेल्या नळ्या. त्यावर गॉझची बोंडली. छातीवर आवळलेला पट्टा. चेहऱ्यावर अर्धवट वाढलेली दाढी. अस्वस्थ होऊन म्हणालो,

' चल चालू थोडं. '

' सावकाश उठ. थांब. एकदम चालायला लागू नकोस. ' फिजिओथेरपिस्टप्रमाणे तिने सांगितलं. मी तिच्या खांद्यावर हात ठेवला.

' हे काय ?' ती म्हणाली.

' जुनी आठवण ,' मी म्हणालो. तिच्या खांद्याचा आधार घेऊन फेऱ्या मारतामारता मी तिला कॅप्टन होनावर आणि स्ट्रेट ऑफ होरमूझची गोष्ट सांगितली.

आयुष्यात असे किती स्ट्रेट लागतात ?

क्रमश:

अनंत सामंत

 
</text>
</doc>
