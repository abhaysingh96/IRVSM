<doc>
<docno>980607.cms.txt</docno>
<text>
 
बहुतांची अंतरे
रेल्वेमार्ग ओलांडणाऱ्या प्रवाशांवरही कारवाईची गरज
[ Tuesday, January 04, 2005  08:08:18 pm]


रस्ता ओलांडणाऱ्या पादचाऱ्यांवर दंडात्मक कारवाईच्या निर्णयांसंबंधी भिन्न प्रतिक्रिया असलेली दोन पत्रे (म. टा. 29 डिसें.) वाचली. नाहीतरी बहुतांश लोकांमध्ये बेफिकीर, निष्काळजी वृत्ती तसेच आळस नसानसात मुरलेला आहे. त्याला कोठेतरी लगाम घालणे गरजेचे होतेच. त्यानुसार ही दंडात्मक कारवाई योग्यच आहे.

परंतु यालाच अनुसरून इथे एका महत्त्वपूर्ण गोष्टींचा उल्लेख करावासा वाटतो. तो म्हणजे ही दंडात्मक कारवाई केवळ रस्ते ओलांडणाऱ्या पादचाऱ्यांपुरतीच मर्यादित न ठेवता याचा बडगा लोहमार्ग सर्रासपणे ओलांडणाऱ्या प्रवाशांविरुद्धदेखील वापरला जाणे गरजेचे आहे. लोहमार्ग ओलांडणे हा कायद्याने गुन्हा आहे,

तसेच लोकांच्या सुरक्षिततेच्यादृष्टीने लोहमार्ग न ओलांडता पुलाचा वापर करावा, अशा वारंवार सूचना देऊनही लोकांची मानसिकता बदलत नाही. उलट लोहमार्गाचा शॉर्टकट म्हणून वापर केल्याने काही जण थेट मृत्यूच्या दारात जातात, तर काहींना कायमचे अपंगत्व येते. एवढे होऊनही पुढच्याला ठेच मागचा शहाणा होऊ नये ही दुदैर्वाची गोष्ट. दुसरे म्हणजे गाडीच्या टपावरून प्रवास करणारे हीरो लोक हे तर स्वत:च्या जीवावर उदारच झालेले असतात. यांच्या घातक प्रवृत्तीला वेळीच आळा घालणे आवश्यक आहे.

सरतेशेवटी एवढेच सांगावेसे वाटते की, रस्ता ओलांडणाऱ्या लोकांविरुद्धची ही दंडात्मक स्वरूपाची कारवाई कायमस्वरूपी असावी. त्याची स्थिती ' तेरड्याचा रंग तीन दिवस ' याप्रमाणे मात्र नसावी.

गुरुनाथ वसंत मराठे, मुंबई.

 
</text>
</doc>
