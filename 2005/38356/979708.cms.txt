<doc>
<docno>979708.cms.txt</docno>
<text>
 
महामुंबई
पालिकेच्या मेन्टेनन्स खात्याची चौकी खासगी संस्थेच्या घशात?
[ Tuesday, January 04, 2005  12:46:49 am]


म. टा. प्रतिनिधी

मुंबई : वरळी नाक्याजवळील बी.जी. खेर मार्गावरील मुंबई महापालिकेच्या मेन्टेनन्स विभागाची चौकी पालिकेच्या सहाय्यक आयुक्ताने खासगी संस्थेच्या घशात घातल्याचा आरोप म्युनिसिपल मजदुर युनियनने केला आहे. मात्र सरकारी आदेशाप्रमाणे बेरोजगारांच्या संस्थेला देण्यात आल्याचा दावा पालिका प्रशासनाच्या वतीने करण्यात आला आहे.

वरळी नाक्यावर गेल्या 35 वर्षांपासून मेन्टेनन्स विभागाची चौकी असून या चौकीमध्ये रस्ते-गटारे साफ करण्यासाठी लागणारी यंत्रे व इतर अत्यावश्यक कामासाठी लागणारे अत्यावश्यक साहित्य ठेवले जाते. मात्र ही चौकी आता खासगी संस्थेच्या ताब्यात देण्यात आल्याचा आरोप म्युुनिसिपल मजदुर युनियनचे प्रतिनिधी दिपक खामकर यांनी केला.

जी दक्षिण विभागाचे तात्कालीन सहाय्यक आयुक्त रमेश पवार यांनी दुरूस्तीच्या नावाखाली ही चौकी रिकामी करून घेतली. त्यानंतर गेल्या सहा महिन्यांपासून ही चौकी कामगारांना वापरण्यास देण्यास टाळाटाळ केली. रमेश पवार यांची जी दक्षिण विभागातून आता डी विभागात बदली झाली. पण बदली होण्यापूवीर् त्यांनी ही चौकी खासगी संस्थेच्या ताब्यात दिली.

याबाबत रमेश पवार यांच्याकडे युनियनचे शिष्टमंडळ चौकशीसाठी गेले पण त्यांनी उडवाउडवीची उत्तरे दिली असा आरोप खामकर यांनी केला. अशा प्रकारे पालिकेच्या एका सहाय्यक आयुक्ताने पालिकेचे नियम धाब्यावर बसवून पालिकेची मालमत्ता खासगी संस्थेच्या ताब्यात देणे गैर असल्याने आयुक्त जॉनी जोसेफ यांनी या प्रकाराची चौकशी करण्याची मागणी युनियनने केली आहे.

मात्र सहाय्यक आयुक्त रमेश पवार यांनी हा आरोप फेटाळून लावला आहे. सरकारच्या निर्णयानुसार ही चौकी बेरोजगारांच्या संस्थेला देण्यात आली आहे. नगरसेवक आशिष चेंबूरकर यांच्या निधीतून चौकीची दुरुस्ती करण्यात आली आहे. ही संस्था घरातील नळदुरुस्तीच्या कामापासून सुतारकाम, रंगकाम अशा सर्व प्रकारची कामे करते. अशी कामे करणाऱ्या संस्थेला जागा देण्याचे सरकारचेच आदेश आहेत.

त्यानुसार बेरोजगारांच्या संस्थेला जागा देण्यात आली असून कामगार संघटना या प्रकरणाला राजकीय रंग देण्याचा प्रयत्न करीत असल्याचा आरोप रमेश पवार यांनी केला.

 
</text>
</doc>
