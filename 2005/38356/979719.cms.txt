<doc>
<docno>979719.cms.txt</docno>
<text>
 
महामुंबई
भूकंपाचे भाकीत वर्तवणाऱ्या ज्योतिषांच्या 'सुनामी लाटा'
[ Tuesday, January 04, 2005  12:51:22 am]


म. टा. प्रतिनिधी

मंुबई : भूगर्भातील घडामोडींमुळे समुदी भूकंपाचा तडाखा बसल्याचे शास्त्रज्ञांनी स्पष्ट केले आहे. या घडामोडींचे अधिक विश्लेषण करण्यासाठी अनेक शास्त्रज्ञ दिवसरात्र अभ्यास करीत आहेत.... दुसरीकडे मंगळ, हर्षल केंदस्थानी असल्याने वातावरण भूकंप व वादळाला कसे पूरक आहे, शनि-मंगळ युतीमुळे धोका कसा कायम आहे, असे सांगणाऱ्या कुडमुड्या ज्योतिषांच्या ' सुनामी लाटा ' उसळू लागल्या आहेत.

समुदी भूकंपानंतर या घटनेचे विश्ोषण करताना शास्त्रीय अभ्यासाशी काहीएक देणे-घेणे नसलेले अनेकजण आपल्या अकलेचे तारे तोडू लागले आहेत. मध्यंतरी काहीजणांनी शंकराचार्यांना अटक झाल्याने हे आरिष्ट आल्याचा शोध लावला होता. तर, पृथ्वीवर पाप, भ्रष्टाचार वाढल्याने प्रलय आल्याचा साक्षात्कार काहींना झाला होता. गल्लीबोळात पथारी पसरून बसलेले, वर्तमानपत्रात स्वत:ची जाहिरातबाजी करणारे काही ज्योतिषी तर या प्रलयाचे ' विश्लेषण ' करण्यात आघाडीवर आहेत, तर कोणी खाजगी दूरचित्रवाहिन्यांवरून आपल्या भूगर्भविषयक ज्ञानाचे ' दर्शन ' घडवित आहेत.

राहू, केतू भ्रमणातील ग्रहण आशिया खंडाला त्रासदायक ठरलेय, शनि-वक्री, मंगळ, प्लुटोची युती असल्याने मार्चपर्यंत धोका कायम आहे... मंगल, हर्षल हे केंदयोगी असल्याने वातावरण भूकंप व वादळाला पोषक आहे... वृष्चिक, कर्क आणि कुंभ या जलतत्वाशी संबंधित राशी पाण्यात उतरल्याने प्रलय झाला... अशा ' कुंडल्या ' ही मंडळी मांडू लागली आहेत. खगोलशास्त्राचे अभ्यासक दा. कृ. सोमण यांनी मात्र या ज्योतिषांची ' थोतांड ' या शब्दांत संभावना केली. ग्रहमानाचा आणि भूकंपाचा काहीही संबंध नाही, असे त्यांनी स्पष्टपणे सांगितले. भूगर्भातील घडामोडींमुळे या घटना घडत असून ग्रहमानाचा आणि या घटनांचा संबंध लावण्याचा प्रयत्न जे करत आहेत, ते थोतांड आहे, असे ते म्हणाले.

आता विश्लेषण करणाऱ्या या मंडळींनी भूकंप होण्यापूवीर् पूर्वसूचना दिली असती तर अनेकांचे प्राण तरी वाचले असते, असा टोला लगावून, त्यांना आधी अंदाज आला नव्हता का, तेव्हा त्यांचा ' अभ्यास ' कुठे गेला होता, असा सवाल सोमण यांनी केला.

 
</text>
</doc>
