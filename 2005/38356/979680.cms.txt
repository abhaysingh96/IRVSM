<doc>
<docno>979680.cms.txt</docno>
<text>
 
महामुंबई
दारूकांडातील रुग्णांची हेळसांड?
[ Tuesday, January 04, 2005  12:21:24 am]


म. टा. प्रतिनिधी

राजावाडी रुग्णालयाचा इन्कार

मुंबई : विषारी दारू मुळे राजावाडी रुग्णालयात दाखल झालेल्या रुग्णांनी तेथील डॉक्टर व कर्मचाऱ्यांबाबत तीव्र नाराजी व्यक्त केली असून उपचारांत हेळसांड होत असल्याची या रुग्णांची तक्रार आहे.

विषारी दारू प्यायल्यामुळे 25 डिसेंबरला राजावाडी रुग्णालयात दाखल करण्यात आलेल्या 285 लोकांपैकी सुमारे 62 जण मृत्यूला सामोरे गेले ; अनेकजण अजूनही पूर्ण बरे झालेले नाहीत, तर काहीजण अद्याप मृत्यूशी झगडत आहेत. राजावाडीमध्ये सध्या दाखल असलेले रुग्ण तिथे मिळणाऱ्या उपचारांबद्दल नाराज आहेत.

याबाबत गौतम नावाचा रुग्ण म्हणाला की, तपासणीसाठी येणाऱ्या डॉक्टरांना सध्याच्या आजाराव्यतिरिक्त इतर त्रासाबद्दल सांगितले तर त्यांच्याकडून दुर्लक्ष केले जाते. रविवारी पोटात खूप दुखत असताना तक्रार करूनही आपल्याकडे कोणीच लक्ष दिले नाही, अशी खंत त्यांनी व्यक्त केली.

एका रुग्णाला बाहेरून रक्त तपासून आणावयास सांगण्यात आले होते. मात्र त्यासाठी 1200 रुपये एवढा खर्च येणार असल्याने पैशांअभावी ही रक्ततपासणी अजूनही रेंगाळली आहे. इंग्लिश परवडत नाही म्हणून आम्ही गावठी दारू पितो ; मग हे खर्च करायचे कुठून, अशी कैफियत या रुग्णाने मांडली.

काही रुग्णांचे म्हणणे आहे की, दाखल झाल्यानंतर आम्हाला तपासण्यात आले, काही गोळ्या देण्यात आल्या ; पण नंतर मात्र 5-6 वेळा बोलावून देखील कोणी फिरकले नाही. डॉक्टरांनी एकदाही स्टेथोस्कोपने तपासले नसल्याची अनेकांची तक्रार आहे.

राजावाडीचे वैद्यकीय अधीक्षक डॉ. व्ही. बी. शुक्ला यांनी मात्र या आरोपांचा स्पष्ट शब्दांत इन्कार केला आहे. येथे दाखल केलेल्या सर्व रुग्णांना व्यवस्थित उपचार दिले जात असून वेळच्यावेळी त्यांची पहाणी देखील होत आहे, असा दावा त्यांनी केला.

या घटनेला आठवडा उलटला असल्यामुळे त्यांना आता फक्त निरीक्षणासाठीच ठेवण्यात आले असून त्यांची आवश्यक ती खबरदारी घेण्यात येत असल्याचेही त्यांनी सांगितले.

आज अनेकजणं मृत्यूच्या दाढेतून परतले असले तरी दारूतील विषामुळे त्यांच्या शरीरावर दुष्परिणाम होत आहेत. कित्येक रुग्णांमध्ये दृष्टीदोष निर्माण झाला असून काहीजणांची दृष्टी अतिशय धुरकट झाली आहे. याबाबत बोलताना शुक्ला म्हणाले की, विषारी गावठी दारूची तीव्रता एवढी जास्त असते की, त्याचा परिणाम शरीरातल्या नाजूक भागांवर सर्वात आधी होतो आणि म्हणूनच सगळ्यात आधी अंधत्व यायची शक्यता असते.

 
</text>
</doc>
