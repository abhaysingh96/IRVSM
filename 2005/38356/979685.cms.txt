<doc>
<docno>979685.cms.txt</docno>
<text>
 
सदर
साक्षीदार खोटे का बोलतात?
[ Tuesday, January 04, 2005  12:22:31 am]


हायकोर्टाचे माजी मुख्य न्या. मल्लीमठ यांच्या अध्यक्षतेखालील नेमलेल्या समितीच्या अहवालातसुद्धा खोटी साक्ष देणाऱ्यांवर कठोर कारवाईची गरज असल्याचे प्रतिपादन करण्यात आले आहे. गंभीर खटल्यांमध्ये साक्षीदारांचा जबाब मॅजिस्ट्रेटपुढे नोंदविण्यात यावा आणि साक्षीदार खोटे बोलत असल्यास त्याच्यावर त्याच ठिकाणी कारवाई करण्याचा अधिकार संबंधित न्यायालयास द्यावा, अशी शिफारस या समितीने केली आहे. आतापर्यंत बऱ्याच शिफारशी करण्यात आल्या असल्या, तरी त्याची अंमलबजावणी फारच थोड्या प्रमाणात झाल्याचे चित्र आहे.

बेस्ट बेकरी खटल्यातील प्रमुख साक्षीदार जाहिरा शेख व तिचे कुटुंबीय मुंबईतील कोर्टापुढे सुरू असलेल्या फेरसुनावणीत शपथेवर विसंगत विधाने करीत असल्याने हे साक्षीदार सरकार पक्षापुढे आव्हान ठरले आहेत. गुजरातमधील दंगलीत बडोद्यातील बेस्ट बेकरी जाळण्यात आली व त्यात दोन लहान मुलांसह 14 जण जिवंत जळाले होते. या भीषण घटनेबद्दल अटक केलेल्या आरोपींवर खुनाचा खटला चालला ; मात्र साक्षीदारच फुटल्याने आरोपी निदोर्ष सुटले.

बडोदा कोर्टाने दिलेल्या या निर्णयाचा वाद सुप्रीम कोर्टापर्यंत गेला आणि खटल्याची फेरसुनावणी घेण्याचा आदेश त्या कोर्टाने दिला. मधल्या काळात बऱ्याच घडामोडी घडल्या. ज्या जाहिरा शेखने पुढाकार घेऊन न्यायासाठी सुप्रीम कोर्टाचे दरवाजे ठोठावले, ती जाहिरा व तिच्या कुटुंबाने आता फेरसुनावणीत घुमजाव सुरू केल्याने फेरसुनावणीनंतरही या खटल्याचा निकाल काय लागेल, त्याबद्दल अंदाज लावता येत नाही. मात्र शेख कुटुंबाने शपथेवर खोटी साक्ष दिल्याचे सिद्ध झाल्यास त्यांच्यावर खोटी साक्ष दिल्याची कारवाई होईल का, हा मुद्दे सध्या चचेर्त आहे. मात्र खोटी साक्ष देणाऱ्यांना आपल्या न्याययंत्रणेकडून शिक्षा झाल्याचे ऐकिवातच नाही, असे अनेक वकिलांचे म्हणणे आहे.

भारतीय दंड संहितेच्या कलम 191 मध्ये शपथेवर खोटे बोलणे म्हणजे काय हे स्पष्ट करण्यात आले असून कलम 193 अनुसार शपथेवर खोटे बोलणाऱ्याला कमाल तीन वषेर् शिक्षा व दंड देण्याची तरतूद आहे. या तरतुदीचा वापर अत्यंत अल्पवेळा झाला असून खोटी साक्ष देणाऱ्यांना शिक्षाच होत नसल्याचे आढळून आले आहे. आपल्या न्याययंत्रणेच्या या उदासीन प्रवृत्तीमुळेच खोटी साक्ष सर्रासपणे दिली जाते. परिणामी खटल्याला कलाटणी मिळून गुन्हेगार सुटतात.

यासंदर्भात प्रसिद्ध कॅसेटकिंग गुलशनकुमार हत्येच्या खटल्याची आठवण होते. गुलशनकुमार यांची भरदिवसा गोळ्या घालून हत्या झाली होती. या खटल्यात संगीतकार नदीम यासह टीप्स कॅसेट कंपनीचा मालक रमेश तौरानी आदी बडी मंडळी गुंतली होती. खटल्यातील एका आरोपीला माफीचा साक्षीदार करण्यात आले व त्याच्यावरच खटल्याची भिस्त होती. मात्र सुनावणीत हा साक्षीदारच उलटला आणि पुरावा दुबळा होऊन एक मारेकरी वगळता बाकी सर्वजण निदोर्ष सुटलेे. नदीम त्या काळात फरारी असल्याने त्याच्याविरुद्धचा खटला अद्याप बाकी असला, तरी मूळ खटल्याचीच वासलात लागल्याने आता नदीमवर जर खटला चालला तर त्याचे काय होईल, याचा तर्क करण्याची गरज नाही.

हे लक्षात घेता खोटी साक्ष देणाऱ्यांना कोर्टाचा धाकच राहिला नाही, हे स्पष्ट होते. सुप्रीम कोर्टाचे माजी सरन्यायाधीश आदर्श सेन आनंद यांच्या वयाच्या दाखल्याबाबत वाद निर्माण झाला होता आणि त्या वादावर राष्ट्रपतींच्या निर्णयाने पडदा पडला. मात्र करूप्पन या वकिलाने तो वाद उकरून काढला आणि राष्ट्रपतींनी सरन्यायाधीशांच्या वयाचा वाद अद्याप मिटविला नसल्याचे शपथेवर प्रतिज्ञापत्र केले होते. या प्रकारामुळे या वकिलाविरुद्ध खोटे बोलल्याबद्दल फौजदारी कारवाई करावी, असा आदेशच सुप्रीम कोर्टाचे न्या. के. टी. थॉमस, आर. पी. सेठी व बी. एन. अगरवाल यांच्या पीठाने स्वत:हून दिला होता. मॅजिस्ट्रेट कोर्टाने या वकिलावर कारवाई करावी, असेही सुप्रीम कोर्टाने नमूद केले होते. तसेच खोटी साक्ष देण्याचे प्रकार थांबविण्यासाठी कठोर कारवाई हवी, असेही मत त्यांनी व्यक्त केले.

कायद्यातील त्रुटींचा विचार करून त्यात सुधारणा आणण्यासाठी भाजपप्रणीत सरकारने हायकोर्टाचे माजी मुख्य न्या. मल्लीमठ यांच्या अध्यक्षतेखालील नेमलेल्या समितीने काही शिफारशी केल्या आहेत. त्या अहवालातसुद्धा खोटी साक्ष देणाऱ्यांवर कठोर कारवाईची गरज असल्याचे प्रतिपादन करण्यात आले आहे. गंभीर खटल्यांमध्ये साक्षीदारांचा जबाब मॅजिस्ट्रेटपुढे नोंदविण्यात यावा आणि साक्षीदार खोटे बोलत असल्यास त्याच्यावर त्याच ठिकाणी कारवाई करण्याचा अधिकार संबंधित न्यायालयास द्यावा, अशी शिफारस या समितीने केली आहे. मात्र न्याययंत्रणा सुधारण्यासाठी आतापर्यंत बऱ्याच शिफारशी करण्यात आल्या असल्या, तरी प्रत्यक्षात त्याची अंमलबजावणी फारच थोड्या प्रमाणात झाल्याचे चित्र आहे.

पोलिसांकडूनसुद्धा खोटी कागदपत्रे तयार केली जातात. त्याबाबतसुद्धा कारवाईची गरज असून अशा पोलिसांना बडतर्फ करण्याची कठोर कारवाई झाली तरच खोटी साक्ष व खोटी कागदपत्रे बनविण्याचे परिणाम काय होतात हे कळू शकेल. त्यामुळे पोलिस यंत्रणेलासुद्धा शिस्त लागू शकेल, असे काही वरिष्ठ पोलिस अधिकारीसुद्धा मान्य करतात.

मात्र सुप्रीम कोर्टाच्या एका माजी न्यायमूतीर्नी वेगळाच मुद्दा उपस्थित केला आहे. खोटी साक्ष देणाऱ्यांवर खटले भरले तर प्रलंबित खटल्यांमध्ये आणखी भर पडेल, अशी भीती त्यांनी व्यक्त केली आहे. खोटी साक्ष घेणाऱ्यांवरसुद्धा प्रत्यक्षात खटला चालून त्यांना शिक्षा होईपर्यंत बराच कालावधी लागला, तर त्यालाही अर्थ नाही. या पाश्वर्भूमीवर खोटी साक्ष देणाऱ्यांवरील कारवाई केवळ फार्स होऊ नये व त्यांच्याविरुद्धच्या कारवाईने इतरांना धडा मिळावा, असा तोडगा आवश्यक आहे.

सुरेशचंद वैद्य

 
</text>
</doc>
