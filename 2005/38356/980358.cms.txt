<doc>
<docno>980358.cms.txt</docno>
<text>
 
महामुंबई: मुंबई टाइम्स
फूटबार्न्सचे भटके नाटकवाले उद्यापासून पृथ्वी थिएटरमध्ये
[ Tuesday, January 04, 2005  04:40:46 pm]


मुंबई टाइम्स टीम

जेनिफर कपूर यांच्या वडिलांची शेक्सपिअरवाला ही थिएटर कंपनी शेक्सपिअरच्या नाटकांचे प्रयोग करत जगभर हिंडायची. जेनिफर या शशी कपूर यांच्याशी विवाहबद्ध झाल्या. पृथ्वीराज कपूर पृथ्वी थिएटर्सतफेर् देशभर नाटकं करीत फिरत असत. त्यांच्या नावाने शशी कपूर यांनी जुहूला कायम स्वरुपी थिएटर उभं केलं आणि स्वत:ही नाटकांसाठी जगभर दौरे केले. हे सांगण्याचं कारण एवढंच की, पृथ्वी थिएटर आणि प्रवासी नाटक कंपनी यांचं नातं अतूट आहे. याच ऋणानुबंधातून फूटबार्न्स ही ट्रॅव्हलिंग थिएटर कंपनी पृथ्वी थिएटरमध्ये नाटक करायला उतरली आहे.

जगभरच्या वेगवेगळ्या देशांतले लोक एकत्र येऊन बसमधून, बोटीतून आपले पेटारे घेऊन जगभरच्या शहरांतून आणि खेड्यापाड्यांतून नाटकं करत फिरत असतात. यावेळी ते पाच ते 14 जानेवारी या कालावधीत मुंबई मुक्कामी पृथ्वी थिएटरमध्ये नऊ प्रयोग करणार आहेत. ते सादर करणार आहेत ' परचान्स टू ड्रीम ' नावाचा नाट्यात्मक कार्यक्रम. यात शेक्सपिअरच्या रोमिओ अॅण्ड ज्युलिएट, मॅकबेथ, अ मिडसमर नाइट्स ड्रीम, किंग लिअर या नाटकांतील गाजलेले प्रवेश असतील. शेक्सपिअरने आपल्या नाटकांतून मानवी आयुष्याचं विश्वरूप दर्शन घडवलं. मानवी राग-लोभ, द्वेष-मत्सर, आनंद, असूया, मूर्खपणा, धूर्तपणा, क्रौर्य, सौख्य यांचं शेक्सपिअरन नाटकात घडणारं दर्शन बघताना आपल्याला आपल्याच आयुष्याचे प्रतिध्वनी त्यात ऐकू येतात. ' परचान्स टू ड्रीम ' मधून फूटबार्न्सचे कलावंत आपल्या कलेचं इंदधनुष्य फुलवत शेक्सपिअरच्या शब्दांचा खोल नाट्यात्मक प्रत्यय देणार आहेत.

आपल्या कुटुंबीयांपासून दूर किंवा अनेकदा आपल्या बायको मुलांना घेऊनही हे कलावंत जगभर खेळ करत असतात. इंग्लंड, फ्रान्स, जर्मन, भारत अशा देशांतले हे कलावंत एकत्र आले आहेत. भारतात केरळमधले काही कलावंत या ग्रुपमध्ये काही वर्षांपूवीर् सामील झाले. 1997 साली फूटबार्न्सने भारतात ' ओडिसी ' हे महानाट्य सादर केलं होतं, त्यात हे केरळी कलावंत होते. फूटबार्न्सने पथनाट्य आणि सर्कशींपासून ते शेक्सपिअर, मोलियर, स्टाईनबेकसारख्या नाटककारांपर्यंत अनेक प्रकारची नाटकं केली आहेत. त्यांचं वैशिष्ट्य म्हणजे प्रत्येक कलाकार नाटकातले संवाद आपल्या मायबोलीतच बोलतो. त्यामुळे एकाच नाटकात इंग्रजी, फ्रेंच, जर्मन, मल्याळम अशा भाषांचे ध्वनी उमटणारं त्यांचं नाटक खऱ्या अर्थाने ग्लोबल होतं.

या नाटकवेड्यांचा उत्सव उद्यापासून पृथ्वी थिएटरमध्ये साजरा होतोय. पाच ते नऊ जानेवारी आणि 11 ते 14 जानेवारी रोजी 8 वाजता ' परचान्स टू ड्रीम ' सादर होईल. प्रयोगाची तिकिटं पृथ्वी थिएटर, ब्रीच कॅण्डी ( 23673396) आणि द कॉर्नर बुक स्टोअर, बरिस्ता, सांताक्रूझ (56960563) येथे उपलब्ध आहेत.

 
</text>
</doc>
