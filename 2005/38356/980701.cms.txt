<doc>
<docno>980701.cms.txt</docno>
<text>
 
महाराष्ट्र
उद्योगपती विजय पाटील यांना 'राष्ट्रीय निर्माणरत्न'
[ Tuesday, January 04, 2005  09:52:36 pm]


म. टा. प्रतिनिधी

नाशिक : मिग, जग्वार, सुखोई या विमानंाना लागणारी विविध उपकरणे आपल्या कारखान्यात बनवून परकीय चलनाची बचत करण्याची अत्यंत महत्वपूर्ण कामगिरी करणारे नाशिकचे तरुण उद्योगपती विजय शिवाजीराव पाटील यांना दिल्लीतील ' इकोनॉमिक ग्रोथ सोसायटी ऑफ इंडिया ' चा ' राष्ट्रीय निर्माणरत्न पुरस्कार 2004' घोषित झाला आहे.

पाटील यांच्या कार्याचा हा उचित गौरव असून हा पुरस्कार सोहळा 28 जानेवारी रोजी दिल्लीत संपन्न होणार आहे.

देशातील फक्त 10 व्यक्तींचीच या प्रतिष्ठेच्या पुरस्कारासाठी निवड करण्यात आली आहे. विजय पाटील हे नाशिकमधील ' सिग्मा इलेक्ट्रो सिस्टीम ' चे मुख्य कार्यकारी अधिकारी आहेत.

त्यांच्या कार्याची दखल घेऊन भारत सरकारच्या संरक्षण मंत्रालयाने त्यांना 1998 मध्ये राष्ट्रीय पुरस्कार (भारतीयीकरण) देऊन गौरविले होते. ते सिग्मा इलेक्ट्रो येथे मिग 21, जग्वार, सुखोई 30 या विमानंासाठी लागणारी 62 प्रकारची उपकरणे बनवतात. या उपकरणांच्या आयातीपोटी होणाऱ्या खर्चात पाटील यांच्या कामगिरीमुळे मोठी बचत होते.

 
</text>
</doc>
