<doc>
<docno>979660.cms.txt</docno>
<text>
 
महाराष्ट्र
'जसराज गौरव पुरस्कार' जाहीर
[ Tuesday, January 04, 2005  12:11:54 am]


म. टा. प्रतिनिधी

पुणे : पंडित जसराज मित्रमंडळ ट्रस्टतफेर् गयिका अश्विनी भिडे-देशपांडे आणि गायक उस्ताद रशीद खान यांना 15 व्या जसराज गौरव पुरस्काराने सन्मानित करण्यात येणार आहे. तसेच जसराज यांच्या अमृतमहोत्सवानिमित्त स्वरभास्कर पंडित भीमसेन जोशी यांच्याहस्ते त्यांचा सत्कार केला जाणार असल्याची माहिती जसराज मित्रमंडळ ट्रस्टच्या प्रदीप नेवाळकर यांनी सोमवारी दिली.

' जसराज गौरव ' पुरस्कार वितरण सोहळा ज्येष्ठ संगीतकार भास्कर चंदावरकर यांच्याहस्ते 11 जानेवारीला टिळक स्मारक मंदिरात सायंकाळी साडेपाचला होणार आहे. या सोहळ्यामध्येच उदयोन्मुख कलाकारासाठी देण्यात येणारा पैंगणकर पुरस्कार तेजश्री पिटके या गायिकेला दिला जाणार असून पं. जसराज यांच्या उपस्थितीत होणाऱ्या पुरस्कार वितरणानंतर तिन्ही पुरस्कार विजेत्या कलाकारांचे गायनही होणार आहे, असे त्यांनी सांगितले.

पं. भीमसेन जोशी यांच्याहस्ते अमृतमहोत्सवी वर्षानिमित्त पं. जसराज यांचा विशेष सत्कार 12 जानेवारी रोजी टिळक स्मारक मंदिर येथे होणार आहे. सत्कार सोहळ्यानंतर कला रामनाथ यांचे व्हायोलिन वादन, तर संजीव अभ्यंकर यांच्या गायनाचा कार्यक्रम होणार असून पं. शिवकुमार शर्मा यांच्या संतुर वादनाने सत्कार सोहळ्याचा समारोप होईल, असेही त्यांनी सांगितले.

दोन्ही दिवसांचे कार्यक्रम विनामूल्य असून त्यासाठीच्या प्रवेशिका नऊ जानेवारीपासून टिळक स्मारक मंदिर येथे उपलब्ध होतील, असेही नेवाळकर यांनी स्पष्ट केले.

 
</text>
</doc>
