<doc>
<docno>1092405.cms.txt</docno>
<text>
 
महाराष्ट्र
खुनासाठी बडव्याला कोठडी
[ Friday, April 29, 2005  01:05:34 am]


म. टा. वृत्तसेवा

पंढरपूर : देहविक्रय करणाऱ्या महिलेचा खून करून प्रेत घरात लपवून ठेवल्याप्रकरणी बडवे समाजातील एका तरुणाला अटक झाली असून कोर्टाने त्याला चार मेपर्यंत पोलिस कोठडीत ठेवण्याचे आदेश दिले आहेत.

या प्रकरणातील आरोपी ओंकार बडवे ( 30) हा श्रीविठ्ठल मंदिर परिसरातच राहतो. त्याला आईवडील नसल्याने तो एकटाच आहे. बडवे समाजावर नामुष्की ओढवणाऱ्या या घटनेचा तीव्र निषेध या समाजातील ज्येष्ठांनी केला आहे.

ओंकार बडवे याने देहविक्रय करणाऱ्या निशा पोरटे ( 29) हिला राहत्या घरी आणले होते. निशा 14 एप्रिलपासून बेपत्ता झाल्याने संबंधितांनी तिचा तपास सुरू केला होता.

तपास करीत संबंधित महिला ओंकार बडवेच्या घरापर्यंत पोहोचल्या. परंतु त्याच्या घराला कुलुप दिसले. महिलांनी खिडकीतून पाहण्याचा प्रयत्न केला, तेव्हा दुर्गंधी आल्याने संशय वाढला आणि पोलिसांना या महिलांनीच खबर दिली. पोलिसांनी कुलूप तोडून घरात प्रवेश केला तेव्हा निशाचा मृतदेह सापडला. ही घटना सोमवारची. प्रत्यक्ष खून 14 ते 25 एप्रिलच्या दरम्यान घडला असावा ; पण नेमका कधी याची माहिती आरोपीकडूनच मिळू शकते, असे पोलिसांनी सांगितले. डोक्यात पाटा घालून, निर्घृण पद्धतीने निशाची हत्या झाली असल्याचे शवचिकित्सेत आढळले. ओंकार बडवे पोलिसांचा ससेमिरा चुकवण्यासाठी अनवली येथील शेतात लपला होता ; परंतु पोलिसांना ही माहिती मिळताच पोलिस पथकाने तेथून त्याला शोधून काढले.

निशाच्या खूनप्रकरणी रेणुका आनंदा पोरटे ( 60) यांची तक्रार पोलिसांनी नोंदवून घेतली आहे. आरोपीने या कृत्याचा तपशील दिलेला नाही. त्याच्या कबुलीजबाबासाठी पोलिसांनी वेळ मागून घेतल्याने न्यायालयाने चार मेपर्यंत त्याला पोलिस कोठडी दिली आहे.

 
</text>
</doc>
