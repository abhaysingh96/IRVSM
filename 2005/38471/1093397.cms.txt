<doc>
<docno>1093397.cms.txt</docno>
<text>
 
महामुंबई
वीज पुरवठ्यातल्या असमतोलाचा भार
[ Friday, April 29, 2005  06:54:39 pm]


शशी करपे

वसई : वीज मंडळाच्या वसई परिमंडळ क्षेत्रात आवश्यकतेपेक्षा प्रत्यक्षात 35 टक्के वीजपुरवठा कमी होत आहे. त्यातच शहरीकरणामुळे दरवषीर् 10 टक्के विजेची मागणी वाढतच आहे. त्यामुळेच वीजटंचाईवर उपाय म्हणून या आठवड्यापासून शहरी भागात दररोज चार तर ग्रामीण भागात नऊ तास लोडशेडिंग सुरू करण्यात आले आहे. त्यातून बड्या औद्योगिक वसाहतींना वगळण्यात आले असले तरी सर्वसामान्य रहिवाशांना मात्र ऐन कडाक्याच्या उन्हाळ्यात लोडशेडिंगने हैराण केले आहे.

वसई परिमंडळ क्षेत्रात वसई, विरार आणि पालघर विभागाचा समावेश आहे. त्यात वसई, पालघर, डहाणू, तलासरी, जव्हार, वाडा आणि भिवंडी (काही भाग) आदी तालुक्यांचा समावेश आहे.

वसई तालुक्यातील मोठी शहरे वगळता परिमंडळात मोठ्या औद्योगिक वसाहती आहेत. सर्वांना मिळून दररोज 330 मेगावॅट वीजपुरवठा होतो. उरलेल्या विजेपैकी 146 मेगावॅट वीज औद्योगिक क्षेत्रासाठी दिली जाते.

औद्योगिक वसाहतींना पुरेशी वीज देत असताना लोडशेडिंगचा बडगा नागरी वसाहतींवर उगारण्याचे मंडळाचे धोरण दिसून येते. वीज मंडळाला महिन्याला मिळणाऱ्या 60 कोटी महसुलापैकी 38 कोटी रुपये औद्योगिक क्षेत्रातून ; तर 22 कोटी रुपये नागरी वसाहतींमधून मिळतात. असे असल्याने मंडळाने लोडशेडिंगमधून औद्योगिक वसाहतीला वगळले आहे. औद्योगिक वसाहतींमधे आठवड्यातील एकच दिवस वीजपुरवठा बंद ठेवला जातो. औद्योगिक वसाहतींना लोडशेडिंगचा फटका बसू नये म्हणून त्यांना वेगळ्याच फीडरमधून वीज पुरवठा करण्यात येत आहे.

औद्योगिक वसाहतींमध्येच वीज चोरी मोठ्या प्रमाणावर होत असल्याचा उघड आरोप होताना दिसतो ; पण अधिकारी मात्र ग्रामीण भागात वीजचोरीचे प्रमाण जास्त असल्याचे सांगतात. असं असतानाही औद्योगिक वसाहतींना झुक ते माप देण्याबद्दल आश्चर्य व्यक्त करण्यात येते. मुंबईच्या वेशीवर असल्याने वसई, विरार, पालघर आणि बोइसर परिसरात नागरीकरण मोठ्या प्रमाणावर होत आहे. त्यामुळे या परिसरात विजेची मागणी दरवषीर् 10 टक्क्यांने वाढत आहे. पण पुरेशी वीज उपलब्ध होत नसल्याने विजेची बचत करण्याच्या नावाखाली याठिकाणी लोडशेडिंगचा अवधी वाढवण्याचे मंडळाचं धोरण असल्याचे दिसते.

वसई परिमंडळात सध्या 330 मेगावॅट वीज मिळते. आवश्यकतेपेक्षा 35 टक्के वीज कमी मिळत असताना गळतीचे प्रमाण 20 टक्के तर चोरीचे प्रमाण पाच टक्के आहे. म्हणूनच समतोल राखण्यासाठी लोडशेडिंग करावे लागत आहे. त्यासाठी शहरी आणि ग्रामीण अशी वर्गवारी करण्यात आली आहे.

चार शहरे आणि गावांमधे टप्याटप्याने लोडशेडिंग केले जाते. शहरी भागात दरदिवशी चार तास आणि ग्रामीण भागांत मात्र नऊ तास लोडशेडिंग करण्यात येते. ग्रामीण भागात वीजचोरीच्या तक्रारी अधिक असल्याने त्या भागात लोडशेडिंग जास्त वेळ करण्यात आली ; त्यामुळे वीजचोरीवर आळा बसला, असा अधिकाऱ्यांचा दावा आहे. पण प्रत्यक्षात, वीजचोरी फक्त पाच टक्केच असल्याचा दावा अधिकारी करीत असले तरी ते प्रमाण 25 टक्क्यांच्या घरात असल्याचे सांगितले जाते.

वसई-विरार परिसराचा शहरी भागात समावेश करण्यात आला असला तरी दररोजच्या चार तास लोडशेडिंगमुळे शहरवासी त्रस्त झाले आहेत. वसई- विरारसाठी दररोज 118 मेगावॅट वीजपुरवठा केला जातो. हा पुरवठा प्रत्यक्ष मागणीपेक्षा खूपच कमी असल्याने चार तास लोडशेडिंगशिवाय पर्याय राहिलेला नाही. या भागात मोठ्या प्रमाणात शहरीकरण सुरू असल्याने विजेची मागणी दिवसागणिक वाढतच चालली आहे. पण वीजपुरवठ्यात मात्र कोणतीही वाढ होत नाही. म्हणूनच प्रत्यक्षात चार तास लोडशेडिंग होत असले तरी अधूनमधून वीजपुरवठा खंडित करून अधिक वेळ लोडशेडिंग करण्याचा प्रयत्न केला जातो. दररोज पाचपाच तास लोडशेडिंग होत असतानाही विजेची बिले मात्र भरमसाठ येत असल्याने रहिवासी त्रस्त झाले आहेत. म्हणूनच लोडशेडिंग आणि वीजबिलाच्या तक्रारींचा रोष अधिकाऱ्यांना सहन करावा लागत आहे. त्यातून गेल्या काही महिन्यांत वीज मंडळाविरोधात अनेक आंदोलनेही झाली. लोडशेडिंगचा मोठा फटका आता छोटे उद्योगधंदे आणि कारखानदारांनाही बसू लागला आहे. त्याचबरोबर शहरातील अन्य छोट्या व्यावसायिकांनाही त्याची झळ बसत आहे. वसईच्या पूर्व आणि पश्चिम पट्ट्यात शेती आणि बागायतदारही आहेत. लोडशेडिंगच्या कचाट्यात आता तेही सापडले आहेत.

विजेची बचत व्हावी म्हणून 500 युनिटपेक्षा ज्यादा वापर करणाऱ्यांना दंडात्मक कारवाईला सामोरे जावे लागणार आहे. त्याचा फटका वसईतील नव्या वसाहतींतील रहिवासी, हॉटेल व्यावसायिक, छोटे उद्योगक आणि बंगलेधारकांना बसणार आहे. एसीसह अद्ययावत इलेक्ट्रॉनिक उपकरणांचा अधिक वापर करण्याऱ्यांचं प्रमाण या भागांत लक्षणीय आहे. त्यांना नव्या आदेशाची झळ बसणार आहे.

सध्या विजेची कमतरता लक्षात घेऊन 35 टक्के लोडशेडिंग केले जात असले तरी वरिष्ठ पातळीवरून त्याहीपेक्षा अधिक प्रमाणात लोडशेडिंग करण्याचा दबाव इथल्या अधिकाऱ्यांवर येत आहे. त्यामुळे आणखी काही दिवसांनी लोडशेडिंगची वेळ वाढवली गेली तर आश्चर्य वाटणार नाही.

 
</text>
</doc>
