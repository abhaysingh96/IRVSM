<doc>
<docno>1093546.cms.txt</docno>
<text>
 
महामुंबई
झोपड्या पुनर्वसनावरून सरकार पुन्हा कोंडीत?
[ Friday, April 29, 2005  09:53:34 pm]


म. टा. प्रतिनिधी

मुंबई : राज्य सरकारने पाच महिन्यांपूवीर् राबविलेल्या मुंबईतील अनधिकृत झोपड्या मोडतोड धडक मोहिमेमुळे झोपडीवासीयांपुढे उभ्या राहिलेल्या अन्न, शिक्षण इत्यादी समस्यांचा आढावा घेण्यासाठी दिल्लीहून एक पथक गुरुवारी व शुक्रवारी पाहणी करून गेल्याचे समजते. या पथकात काँग्रेस अध्यक्ष सोनिया गांधींचे राष्ट्रीय सल्लागार शिवकुमार यांचाही समावेश असल्याने सत्ताधारी आघाडीतील अनेकांचे धाबे दणाणले आहे.

या पाहणीचा अहवाल दिल्लीत तर सादर होईलच, पण येत्या 3 मे रोजी महाराष्ट्राच्या मुख्य सचिवांनाही तो सादर केला जाणार असून पुनर्वसनाच्या मुद्द्यावर राज्य सरकार पुन्हा एकदा कोंडीत सापडण्याची शक्यता वर्तविली जात आहे. काँग्रेसच्या महाराष्ट्राच्या प्रभारी मार्गारेट अल्वा यांनी कानउघाडणी केल्यानंतर तसेच मेधा पाटकर यांच्या नेतृत्वाखालील आंदोलनाची दखल घ्यावी लागून राज्य सरकारने 2000 सालापर्यंतच्या झोपड्या अधिकृत समजण्यात येतील असे जाहीर केले होते, तसेच तोडलेल्या झोपड्यांचे पुनवर्सन करण्यात येईल असेही आश्वासन दिले होते. प्रत्यक्षात या घडीलाही ही कुटुंबे रस्त्यावर राहत असून निवाऱ्याबरोबरच अन्न, शिक्षण, आरोग्य सुविधा या मूलभूत अधिकारांना वंचित असल्याचे ' अपनालय ' या संस्थेच्या लीना जोशी यांनी सांगितले.

सोनिया गांधींचे पक्षपातळीवरील राष्ट्रीय सल्लागार शिवकुमार, माजी सनदी अधिकारी व सेंटर फॉर सोशल इक्विटीचे हर्ष मंदर व नागरी हक्क संरक्षण समितीच्या कविता श्ाीवास्तव या तिघांचा समावेश असलेल्या या समितीने गुरुवारी 28 एप्रिल रोजी गोवंडी व मांडाळा येथील रफिक नगर, अण्णाभाऊ साठे नगर, सुमन नगर इत्यादी झोपडवस्त्यांना तर शुक्रवारी 29 रोजी मालाड-मालवणीच्या अंबुजवाडी, कुर्ल्याच्या इंदिरा नगर व घाटकोपरच्या नेताजी नगर या झोपडवस्त्यांना भेट दिली. झोपड्या तोडल्यामुळे रहिवाशांची अनेक कागदपत्रे गहाळ झाली, त्यात रेशन कार्डांचाही समावेश होता, झोपड्यांत चालणाऱ्या बालवाड्या तसेच एकात्मिक बालविकास योजनेअंतर्गत येणाऱ्या उपक्रमांवरही परिणाम झाल्याने मुलांना मिळणारे दुपारचे जेवण बंद झाले, परिणामी नागरिकांचा अन्न अधिकार हिरावून घेतल्याचे समितीच्या निदर्शनास आले.

राज्य सरकारने पुनर्वसनाची जबाबदारी घेत असल्याचे जाहीर केले असले, तरी त्याची साधी सुरुवातही झालेली नसल्याचे गाऱ्हाणे झोपडेवासीयांनी समितीच्या कानावर घातले असून पावसाळा जवळ आल्याने आपल्या भवितव्याविषयी चिंता व्यक्त केल्याचे समजते.

 
</text>
</doc>
