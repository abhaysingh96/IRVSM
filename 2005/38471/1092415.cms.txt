<doc>
<docno>1092415.cms.txt</docno>
<text>
 
महामुंबई
झुणका भाकर केंदांना कोर्टाचे तूर्त जीवदान
[ Friday, April 29, 2005  01:14:46 am]


म. टा. प्रतिनिधी

मुंबई : गरीबांना उदरनिर्वाहाचे साधन म्हणून शिवसेना-भाजप युतीच्या काळात सुरू झालेल्या झुणका भाकर केंदांना नोटिसा काढून ती बंद करण्याच्या हालचाली सुरू असल्याने ही केंदे बंद करण्याची कारवाई करण्यास मुंबई हायकोर्टाने तूर्त मनाई केली आहे.

या संदर्भात सोलापूर जिल्ह्यातील काही केंदांच्या चालकांनी केलेल्या याचिकेची गुरुवारी हायकोर्टात सुनावणी झाली. त्यावेळी मुख्य न्या. दलवीर भंडारी व न्या. शरद बोबडे यांच्या खंडपीठाने ही केंदे बंद करण्याऐवजी ती चालू ठेवण्याच्या-दृष्टीने उपाय करण्याचे मत प्रदशिर्त करून राज्य सरकारला त्याबाबत विचार करण्याची सूचना केली.

ही केंदे बंद करण्याचा निर्णय राज्य सरकारने घेतला असून त्याविषयी 24 फेब्रुवारी , 2005 ला एक परिपत्रक काढून जिल्हाधिकाऱ्यांना या केंदांच्या जागा ताब्यात घेण्याचे आदेश दिले होते. त्याला अर्जदारांनी हायकोर्टात आव्हान दिले आहे.

या अगोदरही राज्य सरकारने सत्तेवर येताच झुणका भाकर केंदे बंद करण्याचा निर्णय घेतला होता. तेव्हा ते प्रकरण हायकोर्टात आले होते. राज्यात 2539 झुणका भाकर केंदे असल्याची माहिती त्यावेळी देण्यात आली होती. हायकोर्टाने ही केेंदे बंद करण्याची अनुमती दिल्याने त्यावेळी दिल्याने त्याविरोधात 218 केंदचालक सुप्रीम कोर्टात गेले असता सुप्रीम कोर्टाने हायकोर्टाच्या आदेशाला स्थगिती दिली होती. मात्र या 218 केंदचालकच सुप्रीम कोर्टात गेल्याने त्यांना सोडून इतरांच्या जागा ताब्यात घेण्याची कारवाई राज्य सरकार करीत असल्याने आता पुन्हा हे प्रकरण हायकोर्टात आले आहे.

 
</text>
</doc>
