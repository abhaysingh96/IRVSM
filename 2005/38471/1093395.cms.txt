<doc>
<docno>1093395.cms.txt</docno>
<text>
 
महामुंबई
रख लो जान मुठ्ठी मे...
[ Friday, April 29, 2005  06:53:39 pm]


मिलिंद लिमये

भाईंदर : विजेचे भारनियमन मुंबईच्या उंबरठ्यावर येऊन ठेपले असताना आणि आणि ' अधिक वापरासाठी अधिक बिल ' हा नवा नियम नेमके कायकाय प्रताप करणार हे माहीत नसताना, मीरा-भाईंदर पालिका क्षेत्रातले उद्योजकही धास्तावले असून या उद्योगांचे कंबरडेच मोडून जाईल, अशी भीती त्यांना वाटते आहे. आधी एक तास वीज गेल्यावरही हबकणारे हे उद्योजक आता भारनियमनाच्या टाइमटेबलाने खरोखरच चिंताक्रांत झाल्याचे दिसते.

पालिकेच्या अधिकृत आकडेवारीनुसार येथे दहा हजार छोटे-मोठे उद्योग आणि कारखाने असले, तरी ऑक्ट्रॉयच्या भीतीने आणि त्रासाने तसेच अन्य कारणांनी यापैकी अनेक कारखान्यांनी स्थलांतर केले आहे. त्यामुळे, सात ते आठ हजार कारखाने येथे प्रत्यक्षात चालू स्थितीत आहेत. यातही दोन हजार उद्योग भांड्याच्या निमिर्तीचे आहेत. स्टेनलेस स्टील उद्योगाचे माहेरघर, अशी ख्याती असलेल्या या शहरातील हा महत्त्वाचा उद्योगही हळुहळू मंदीकडे चालला असल्याचे जाणवते आहे. सध्या 15 ते 20 हजार कामगारांना रोजगार देणाऱ्या या उद्योगाची उलाढाल काही कोटींमध्ये, तर दररोजचे उत्पादन दहा ते 12 टन भांडी इतके आहे. या उद्योगाला पॉवरप्रेसची गरज असल्याने दरमहा किमान एक हजार युनिट वीज या कारखान्यांना लागते ; पण दिवसातून 10 ते 12 तासच हे उद्योग सुरू असतात. रात्री हे छोटे कारखाने काम करीत नाहीत. त्यामुळे , ' राज्यावरील वीजटंचाईचे संकट लक्षात घेऊन आम्ही सहकार्याला तयार आहोत. सरकारने आम्हाला विश्वासात घेऊन मगच भारनियमन करावे, एवढीच आमची अपेक्षा आहे ', असे म्हणणे मीरा-भाइंदर स्टील मॅन्युफॅक्चरिंग असोसिएशनचे अध्यक्ष हितेन गडा यांनी मांडले आहे.

याखेरीज, काशीमिरा परिसरातील एमआयडीसी परिसरासोबत अन्यत्र अनेक लहानमोठे उद्योग असून त्यात मुख्यत्वे केमिकल, रबर, मिक्सर-पंखे आदी घरगुती उपकरणे बनवणे, पेपर, कास्टिंग आदींचा समावेश आहे. यापैकी 200 उद्योगांमध्ये 50 हॉर्सपॉवरपेक्षा जास्त क्षमतेवर चालणारी यंत्रसामग्री आहे. अशा उद्योगांत दरमहा सरासरी 500 ते दोन हजार युनिट विजेची गरज असते. मिल्टन प्लास्टिक, नॅशनल प्लास्टिक, महाराष्ट्र वायर, लायन पेन्सिल्स आदी मोठ्या कंपन्या स्थलांतरित झाल्या असल्याने येथील विजेची मागणी कमी झाली आहे. मात्र दुसरीकडे, रहिवासी संकुलांमध्ये झपाट्याने वाढ होत असल्याने रहिवासी भागांत विजेची मागणी कितीतरी प्रमाणात वाढली आहे.

सध्या अस्तित्त्वात असलेल्या उद्योगधंद्यामधील मध्यम आकाराच्या फॅक्टऱ्यांमध्ये तीन्ही शिफ्टमध्ये काम होते. भारनियमनातून ' एमआयडीसी ' ला सूट देण्यात आली आहे हे ठीक ; पण आता ' वाढत्या वीजवापरास वाढीव बिल ' हे सूत्रच लागू झाल्यामुळे आमचे काय होणार, असा प्रश्ान् या उद्योगांना पडला आहे. या उद्योगांतील जाणकार वरिष्ठांच्या म्हणण्याप्रमाणे, या सूत्रातून ' एमआयडीसी ' ला सूट दिली जाईल.

मात्र, खरोखरच वाढीव अधिभाराचे सूत्र लागू झाल्यास उत्पादनखर्चात अफाट वाढ होईल, अशी भीती स्मॉल स्केल इंडस्ट्रीज असोसिएशनचे सचिव करीमभाई मरेडिया यांना वाटते आहे. त्यापेक्षा आठवड्यातून आणखी एक दिवस वीजपुरवठा बंद ठेवण्याचा पर्याय काहींना अधिक व्यवहार्य वाटतो!

मुंबईतील उपनगरांप्रमाणेच मीरा-भाइंदर पालिका हद्दीतही रिलायन्स एनजीर् कंपनीतर्फे वीजपुरवठा होतो. या कंपनीकडील नोंदींप्रमाणे, शहरात एक लाख 90 हजार 622 निवासी वीजजोडण्या असून 37 हजार 924 व्यावसायिक, तर 18 हजार 809 औद्योगिक वीज कनेक्शने आहेत. यापैकी 50 हॉर्सपॉवरपेक्षा जास्त विजेची मागणी करणाऱ्या उद्योगांची संख्या मात्र 200 इतकीच आहे. भारनियमाचा आदेश 12 वर्षांपूवीर्, सन 1992-93 मध्ये जुनी ' बीएसईएस ' असताना निघाला होता व दररोज सायंकाळी सहा ते नऊ या अधिक वापराच्या वेळातच वीजपुरवठ्यावर निर्बंध आले होते. मात्र , ' रिलायन्स एनजीर् ' ही खाजगी व्यवसाय करणारी कंपनी असल्याने भारनियमन अथवा त्यामुळे होणारे व्यावसायिक नुकसान टाळण्याकडेच तिचा कल राहणार, हे उघड आहे. भारनियमनातून त्यामुळे भाइंदरवासी सध्यातरी सुटले आहेत. खरा दणका बसला आहे तो , 500 युनिटपेक्षा अधिक वीजवापरासाठी अधिक बिल भरा, या नव्या आदेशाचाच! पण त्याच्या अमलबजावणीबद्दल येथे फारशी माहिती वापरर्कत्यांनाही दिसत नाही.

 
</text>
</doc>
