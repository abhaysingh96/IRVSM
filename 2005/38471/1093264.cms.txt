<doc>
<docno>1093264.cms.txt</docno>
<text>
 
महामुंबई: मुंबई टाइम्स
बिलंदर कलंदर
[ Friday, April 29, 2005  05:15:59 pm]


त्याच्या नर्मविनोदी बोलण्यात एक खोचकपणा दडलेला आहे, पण माणूस अगदी नितळ. नदीच्या पात्रात उभं राहिल्यावर तळ दिसावा... असा! मराठीत सुपरस्टार ही संकल्पनाच रुजलेली नाही, कारण इथं आहेत ते अभिनेते! कसलेले अन् मुरलेले...मराठी चित्रपटसृष्टीत पंचवीसहून अधिक काळ गाजवणारा, चित्रपटासोबत रंगभूमीशी नातं जोडणाऱ्या या कलावंतांने लोकप्रियतेची व्याख्या बदलली आणि परिमाणंही!

सध्याच्या ट्रेंडमध्ये मी फिट बसत नाही, असं मला मनापासून वाटतंय. वेगळं करायचं म्हटलं तर, लोकं अभावानेच स्वीकारतात. विनोदी कलाकार हा शिक्का भाळी बसलाय आणि म्हणूनच आता छापेबाज भूमिकांपेक्षा हटके करायचं मनात असूनही आता तशा संधी येत नाहीत. गेल्या काही दिवसांत सुमारे 90 हून अधिक संहिता वाचल्यावर एकही भूमिका करावीशी वाटत नाही... अशोक सराफ भरभरून बोलत होता. सध्या मराठी चित्रपटांनी दम भरून श्वास घेतल्यामुळे क्षितिज रुंदावण्याची भाषा केली जातेय, पण दर्जा लक्षात घेतोय कोण ? असा छुपा सवाल त्यांच्या बोलण्यात असतो.

आपली माणसं, वजीरसारख्या वेगळ्या धाटणीच्या भूमिकांचं कौतुक होतं खरं, पण व्यावसायिकदृष्ट्या ' गल्लाभरू ' नसतात आणि त्यामुळे अशा धाटणीचे चित्रपट करण्यासाठी निर्माते पुढे येत नाहीत, हे मराठी चित्रपटांचं दु:ख आहे. छापाकाट्याचा फॉर्म्युला यशस्वी होतोय, म्हटल्यावर त्याचाच सर्रास वापर होताना दिसत असतो आणि तेच रूटीन होऊन बसतं. मग गाडी पुन्हा त्याच रूळावर! अशोक सराफ यांची गाडी कोणत्याही रूळावरून न घसरता धावत असते. ते नव्या लुकमध्ये अगदी बेगडी राजकारणी माणसाच्या लुकमध्ये येतात. अर्थात त्या चित्रपटाचा लुक बघून प्रचारकी स्टाइलमधल्या राजकारणी माणसाच्या जवळपास जाणारी ही व्यक्तिरेखा आहे. त्यामुळे बऱ्याच वर्षांनी हटके रूपात आपण येतोय, असं अशोक सांगतो. या वयात तो ' सवाल माझ्या प्रेमाचा ?' असं विचारायला विसरत नाही, हे विशेष! मधु कांबीकर, वर्षा उसगावकर आणि अजिंक्य देव यांच्यासोबत या चित्रपटातून तो आपल्या भेटीला येणार आहे.

बऱ्याच वर्षांनी रंगभूमीवर पुनरागमन ' अनधिकृत ' सारख्या नाटकातून केलं. हा आपला निर्णय योग्य होता, असं त्याचं प्रामाणिक मत आहे. 47 प्रयोगांमध्ये ' अनधिकृत ' सारख्या दर्जेदार नाटकाला पूर्णविराम द्यावा लागला, याचा विशाद त्याच्या बोलण्यातून जाणवत असतो. प्रेक्षकांची मानसिकता बदलीय, यापेक्षाही नवं काही करणाऱ्याला अपेक्षित प्रतिसाद मिळत नाही, याची खंत बोलताना जाणवते. एखादं नाटक वेगळा विषय मांडण्याचा प्रयत्न करत असतं, पण प्रेक्षकांनी पाठ फिरवल्यामुळे सुरुवातीच्या काही प्रयोगांमध्येच थांबावं लागतं. ' अनधिकृत ' च्या वेळेला अनेक प्रेक्षक येऊन आवर्जून सांगायचे की, असा अनुभव आमच्या घरी आलाय. आम्ही अशा माणसांना जवळून पाहिलंय. खूप अस्वस्थ करणाऱ्या अनुभवाचा रंगमंचीय आविष्कार करताना मच्छिंद कांबळींना पुन्हा पुन्हा विचारलं होतं. हा विषय वेगळ्या प्रकृतीचा आहे. त्याची जातकुळी वेगळी असल्यामुळे प्रेक्षक कशाप्रकारे स्वीकारतील, याचा अंदाज नाही, पण जर का तुला तालमीत बंद करावसं वाटत असेल, तर असा अनुभव घ्यायची गरज काय, असा सवालही त्यांनी केला. वाटत असेल, तर आता थांबवू तालमी, असा इशारा दिला. जर एखादा निर्माता जोखीम पत्करून वेगळा प्रयत्न करून तोट्यात जात असेल, तर निश्चितच सांगण्याची गरज आहे. पण तरीही कांबळीने स्वत:च्या हिंमतीवर हे प्रयोग केले, असं सांगायला तो विसरत नाही.

' आई तुझा आशीर्वाद ' आणि ' नवरा माझा नवसाचा ' अशा चित्रपटांमधून केलेल्या कामाला तुफान प्रतिसाद मिळतोय. त्याबद्दल तो समाधानी आहे, पण आता इतक्या वेगवेगळ्या रूपात दिसूनही स्वत:ला आजमावण्यासाठी तो आतुर आहे. मनमोकळा असणारा हा बिलंदर कोणत्याक्षणी तुमची नक्कल तुमच्यासमोर अं अं म्हणत करेल आणि त्याच्या नेहमीच्या सानुनासिक आवाजात हेल काढून बोलेल, हे सांगता येत नाही.

आता अनिकेत प्रॉडक्शन्ससारख्या कंपनीद्वारे आता निमिर्ती व्यवसायात तो उतरलाय आणि बंधनसारख्या एकाहून एक सरस कलाकृती निर्माण करण्याच्या प्रयत्नात आहे. पण निखळ कलाकृती करण्याच्या या प्रयत्नात आपल्याला वेगवेगळ्या बंधनांमध्ये काम करावं लागतं, हे तो मान्य करतो. यासंदर्भात अशोक सराफ म्हणतो की, लोकपसंतीची नाडी गवसेपर्यंत वेळ जातो आणि गवसते न गवसते तोच चॅनल ट्रॅक बदलून मोकळं होतो. आजही मराठी कलाकाराला अपेक्षेइतकं आणि गुणवत्तेइतकं मानधन मिळत नाही, याची खंत असतेच!

आता थोड्याच दिवसांत नीरज व्होराच्या ' दिल सच्चा और चेहरा झूठा ' या चित्रपटातून तो आपल्या भेटीला येतोय. तीन हेकट

वृद्धांची ही धम्माल आहे. अशोक सराफसोबत दिलीप प्रभावळकर आणि परेश रावळ, अशी गँग आहे. त्यामुळे अनोख्या रूपात अदाकारीचा ढंग दिसेल, यात शंकाच नाही.

अमित भंडारी

 
</text>
</doc>
