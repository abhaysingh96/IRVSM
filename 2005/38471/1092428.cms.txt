<doc>
<docno>1092428.cms.txt</docno>
<text>
 
महामुंबई
गिरण्यांची जमीन म्हाडाला देण्याची मागणी
[ Friday, April 29, 2005  01:18:52 am]


म. टा. प्रतिनिधी

मुंबई : सुमारे दीडशे वर्षांचा कापड उद्योग मोडीत काढण्यात काँग्रेस, शिवसेना भाजपचा वाटा असल्याचा आरोप करून, गिरणीमालकांच्या ताब्यातील एकूण जमिनीपैकी सुमारे दोनशे एकर जमीन ' म्हाडा ' कडे वर्ग करावी आणि त्याठिकाणी एक लाख गिरणी कामगारांसाठी घरे बांधण्यासाठी सरकारने पुढाकार घ्यावा, अशी आग्रही मागणी गिरणी कामगार संघर्ष समितीतफेर् गुरुवारी करण्यात आली.

शहरातील कोणत्याही गिरणीच्या जमिनीचा विकास आराखडा मुंबई महापालिकेने मंजूर करु नये, असा आदेश हायकोर्टाने नुकताच दिला आहे. परिणामी अशा जमीन विक्रीचा प्रश्ान् ऐरणीवर आला आहे. गिरणी मालकांनी आजारी गिरण्यांचे आधुनिकीकरण करावे म्हणून अतिरिक्त जमीन विकण्याची परवानगी सरकारने 1991 साली विकास नियमावली 58 द्वारे दिली होती. मात्र सरकारने 2001 साली एक बेमालूमपणे शासकीय आदेश काढून त्यात सुधारणा केली. त्यामुळे धनदांडग्या मालकांचाच फायदा होत असल्याचा आरोप समितीने केला आहे.

हे सारे प्रकरण हायकोर्टात न्यायप्रविष्ट आहे. पण तेथे गिरणी कामगारांवर अन्याय करण्यात महत्वाची भूमिका बजावणारा 2001 सालचा शासकीय आदेश कसा योग्य आहे, हे राज्य सरकार, गिरणी मालक व बड्या राजकीय पक्षांशी संबंधित विद्वान वकिल संगनमताने छाती बडवून सांगत आहे, हे संतापजनक असल्याचे समितीचे दत्ता इस्वलकर यांनी सांगितले.

गिरणी कामगारांना त्यांच्या हक्काची देणी आणि निवाऱ्याच्या मूलभूत हक्कासाठी 2001 सालच्या अध्यादेशामुळे गिरणी कामगारांचा अत्यल्प फायदा झाला असून, गिरणी मालकांचा मोठा फायदा होत आहे. त्यामुळे त्या अध्यादेशात दुरुस्ती झाली पाहिजे. गिरणींची अतिरिक्त जमीन विक्रीस काढताना त्यातील प्रत्येकी एक तृतियांश वाटा म्हाडा, मुंबई महापालिका आणि विकासकास मिळावा, असा समितीचा आग्रह असल्याचे ते म्हणाले.

मुंबईत सध्या गिरण्यांच्या जमिनीवर अनधिकृत विकास बांधकामे सर्रास होत असून, भाडेतत्वावर घेतलेल्या जमिनी मिल मालक बळकावत आहे. मात्र त्याचा राज्य सरकारवर काहीच परिणाम होत नाही. मुख्यमंत्री विलासराव देशमुख यांची या प्रश्ानवरील भूमिका गिरणी कामगारांना नव्हे तर मालकांना न्याय देणारी आहे. राष्ट्रीय मिल मजदूर संघही खोटा आव आणून मालकांची तळी उचलून धरीत असल्याचा आरोप इस्वलकर आणि प्रवीण घाग यांनी केला.

संयुक्त महाराष्ट्राच्या लढ्यातून व असीम त्यागामुळे मिळालेली मुंबईत पुन्हा महाराष्ट्रापासून तोडण्याचा प्रयत्न होत असून, त्यात प्रथम गरीब श्ामिकांना मुंबईतून प्रथम हद्दपार करण्याचा काहींचा मनसुबा आहे. त्यामुळे हा लढा केवळ गिरणी कामगारांपुरता मर्यादित न राहता तो समस्त मुंबईकरांचा व्हावा, यासाठी प्रयत्न असल्याचे ते म्हणाले.

 
</text>
</doc>
