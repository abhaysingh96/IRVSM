<doc>
<docno>1093627.cms.txt</docno>
<text>
 
महामुंबई
50 कोटी खर्चून विद्यापीठ टाकणार कात
[ Friday, April 29, 2005  11:45:30 pm]


म. टा. प्रतिनिधी

मुंबई : आधुनिकीकरणाच्या माध्यमातून भविष्यात खासगी आणि परदेशी विद्यापीठांकडून उद्भवणाऱ्या स्पधेर्ला टक्कर देण्यासाठी मुंबई विद्यापीठ सरसावले आहे. यात टेली एज्युकेशन, आयटी पार्क, क्रीडा संकुल यांच्या बरोबरीने विविध विद्या शाखांचे आधुनिकीकरण, प्रशासकीय सेवा प्रशिक्षण आदी महत्त्वाकांक्षी योजनांचा समावेश असल्याची माहिती कुलगुरू डॉ. विजय खोले यांनी दिली.

केंद आणि राज्य सरकारकडून मिळणाऱ्या आथिर्क सहकार्यातून या योजना राबविण्यात येणार आहेत. त्यासाठी , 30 कोटी रुपयांचा निधी नियोजन आयोगाकडून विद्यापीठाला उपलब्ध होणार आहे. राज्य सरकारकडून यापैकी 20 कोटी रुपये उपलब्ध होतील. नियोजन आयोगासमोर केलेल्या एका सादरीकरणातून विद्यापीठाच्या विस्तार योजनांची माहिती करून देण्यात आली. निधी उपलब्ध करून देण्यासाठी नियोजन आयोगाचे सदस्य आणि माजी कुलगुरू डॉ. भालचंद मुणगेकर यांचे सहकार्य लाभल्याचा कुलगुरूंनी आवर्जून उल्लेख केला. तसेच, प्रशासकीय सेवा आणि नेट-सेट परीक्षांसाठी विद्यार्थ्यांकडून तयारी करून घेण्यासाठी शंकरराव चव्हाण प्रशासकीय सेवा प्रशिक्षण केंद सुरु करण्याचा विचार असल्याची माहिती कुलगुरूंनी यावेळी दिली.

विद्यापीठाअंतर्गत येणाऱ्या कॉलेजांसाठी ' स्मरण मातृविद्यापीठाचे ' ही योजना राबविण्याचा प्रस्ताव विद्यापीठ अनुदान आयोगाला सादर केल्याचे डॉ. खोले यांनी सांगितले. या योजनेअंतर्गत विविध शैक्षणिक उपक्रम राबविण्यासाठी कॉलेजांना थेट युजीसीकडून निधी उपलब्ध होईल. नवीन अभ्यासक्रम राबविण्यासाठी, राष्ट्रीय आणि आंतरराष्ट्रीय स्तरावर सेमिनार घेण्यासाठी कॉलेजांना या निधीचा वापर करता येईल. तसेच, विविध विद्यापीठांसमवेत व्हिडीओच्या माध्यमातून परस्पर संवाद साधण्यासाठी टेली एज्युकेशनचीही योजना आहे. यात एखाद्या विद्यापीठातील तज्ज्ञांची व्याख्याने इतरही विद्यापीठांमध्ये थेट पाहता आणि ऐकता येतील. नाशिकच्या यशवंतराव चव्हाण मुक्त विद्यापीठाशी याबाबत सहकार्याची बोलणी सुरु असल्याचे त्यांनी सांगितले. तसेच, विद्यापीठाच्या 43 विद्याशाखांचे आधुनिकीकरण करण्यात येणार असून शासनमान्य नसलेल्या कर्मचारी आणि प्राध्यापक वर्गाला सरकारकडून मान्यता मिळविण्यासाठी विशेष प्रयत्न करण्यात येणार आहेत.

 
</text>
</doc>
