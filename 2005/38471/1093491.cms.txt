<doc>
<docno>1093491.cms.txt</docno>
<text>
 
अर्थव्यवहार
व्याजदर वाढीच्या भीतीने घसरण!
[ Friday, April 29, 2005  08:42:37 pm]


म. टा. बाजार प्रतिनिधी

मुंबई : भारतीय रिर्झव्ह बँकेने गुरूवारी जाहीर केलेल्या पतधोरणात ' रिव्हर्स रेपो ' दरात केलेल्या पाव टक्क्यांच्या वाढीमुळे (नवा दर 5 टक्के) व्याजदर सर्वत्र वाढण्याची भीती वित्तीय बाजारात पसरली आहे. ' रिव्हर्स रेपो रेट ' मधील वाढ ही आगामी व्याजदर वाढीचा सूचक असल्याचा समज बाजारांत पसरला आहे. त्याचा परिणाम शेअर बाजारावरही होऊन मुंबई शेअर बाजार शुक्रवारी अक्षरश: गडगडला.

प्रमुख आंतरराष्ट्रीय शेअर बाजारांत मागणीचा अभाव व परकीय अर्थसंस्थांनी खरेदीतून काढून घेतलेले अंग हीही अन्य कारणे आजच्या घसरणीमागे होती.

तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा ' सेन्सेक्स ' सौदासत्राच्या प्रारंभी गुरूवारच्या तुलनेत किंचित खाली, म्हणजे 6283.07 अंशांवर होता. तो घसरत जाऊन 6138.47 अंशांच्या नीचांकावर जाऊन शेवटी 6154.44 अंशांवर स्थिरावला. त्यात तब्बल 129.76 अंशांची घसरण झाली.

 
</text>
</doc>
