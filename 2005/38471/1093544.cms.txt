<doc>
<docno>1093544.cms.txt</docno>
<text>
 
महामुंबई
'महानंद'चा आता पशुखाद्य घोटाळा
[ Friday, April 29, 2005  09:52:17 pm]


म. टा. प्रतिनिधी

मुंबई : महानंदच्या गळ्यातील धोंड ठरलेल्या चार पशुखाद्य कारखान्यांकडून प्रत्यक्ष पुरवठा झाला नसताना केवळ ' डिलिव्हरी चलनाच्या ' आधारे एक कोटींंहून अधिक रक्कम दिल्याचे उघडकीस आले आहे.

महानंदचे कार्यकारी संचालक शिवाजी तळेकर यांच्या कारकिदीर्त सिंधुदुर्ग जिल्ह्यातील कुडाळ, नगर जिल्ह्यातील सुपा, तसेच सोलापूर व लातूर या ठिकाणी पशुखाद्य कारखाने सुरू करण्यासाठी 16 कोटी रुपयांहून अधिक रक्कम देण्यात आली. महानंद सांगेल त्या ठिकाणी या कारखान्यातून पशुखाद्य पुरवावे व त्याचे पैसे महानंद देईल, असे ठरले होते. पण प्रत्यक्षात दोन हजार टन पशुखाद्य पुरविले नसतानाच डिलिव्हरी चलनाच्या आधारे एक कोटी रुपयांहून अधिक रक्कम देण्यात आल्याचे उघडकीस आले आहे. प्रत्यक्षात मालाच्या खरेदीपोटी काही रक्कम आगाऊ देण्याची पद्धत असली तरी माल पोहोचल्याची पावती आल्यावरच पूर्ण पैसे देण्यात येतात. या प्रकरणात पशुखाद्य पोहोचलेच नसताना पूर्ण पैसे चुकते करण्यात आले आहेत.

महानंदचे तळेकर यांना विविध आरोपांमुळे निलंबित करण्यात आले असून त्यांची खात्यांतर्गत चौकशी सुरू आहे. या चौकशीतच हा प्रकार उघडकीस आल्याचे सांगण्यात आले. बंद असलेले हे चार पशुखाद्य कारखाने दहा कोटी रुपये देऊन महानंदनेच परत विकत घ्यावेत, अशी मागणी संबंधितांनी केली आहे. तळेकरांच्या काळातील व्यवहाराची चौकशी सुरू झाल्यावर या कारखान्यांचे मूल्यांकन करून घेण्यात आले असून त्यात या कारखान्यांची 11 कोटी रुपये किंमत निघाली आहे. त्यामुळे हे कारखाने परत घ्यायचे झाले तरी ही मागणी करणाऱ्यांकडूनच महानंदला आठ ते नऊ कोटी रुपये येणे निघत असल्याचे व्यवस्थापनाचे म्हणणे असल्याचे समजते.

याबाबत महानंदच्या संचालक मंडळाच्या गुरुवारी झालेल्या बैठकीत चर्चाही झाली मात्र निश्चित निर्णय होऊ शकला नसल्याचे समजते.

 
</text>
</doc>
