<doc>
<docno>1092433.cms.txt</docno>
<text>
 
महामुंबई
सर्वात जास्त अनधिकृत गतिरोधक पश्चिम उपनगरांत
[ Friday, April 29, 2005  01:19:59 am]


संजय सावंत

मुंबई : मुंबईत जागोजागी दिसणारे गतिरोधक हे वाहतूक खात्याच्या परवानागीशिवाय उभारले असून 2003 सालापर्यंत पालिकेच्या रेकॉर्डनुसार 2172 गतिरोधक असून, त्यातील तब्बल 1279 गतिरोधक अनधिकृत आहेत. यापूवीर् पालिकेने 710 अनधिकृत गतिरोधक काढले असून, अजूनही 569 गतिरोधक हटविणे बाकी असल्याची माहिती रस्ते खात्याचे चीफ इंजिनीयर जे. बारभाया यांनी दिली.

मागील दोन वर्षांतील गतिरोधकांबाबतची माहिती द्यावी असे पत्रही रस्ते खात्याकडून वाहतूक विभागाला लिहिले आहे. वाहतूक विभागाकडून माहिती मिळाल्यानंतर पालिकेला पुन्हा गतिरोधकांसाठी सव्हेर् करावा लागणार असल्याने वॉर्डातील इंजिनीयरांचे धाबे दणाणले आहे. मागील दोन वर्षांत अजून किमान 500 पेक्षा अधिक गतिरोधक परवानागीशिवाय उभारल्याची शक्यता आहे.

लोकप्रतिनिधी आणि सेवाभावी संस्थांच्या वाढत्या मागणीमुळे शाळा, रुग्णालय, प्रार्थनास्थळे आणि अपघातांच्या ठिकाणी पालिकेकडूनच गतिरोधक उभारले जातात. खासगी व्यक्ती, खासगी संस्थांनीही हवे त्या ठिकाणी अनधिकृत गतिरोधक उभारले असल्याचे एका उच्चपदस्थ अधिकाऱ्याने नाव न छापण्याच्या अटीवर सांगितले.

मुंबईत पालिकेच्या नोंदीनुसार शहरात 262, पश्चिम उपनगरांत 339 तर पूर्व उपनगरांत 292 अधिकृत गतिरोधक आहेत. कोणाचीही परवानगी न घेता उभारेल्या गतिरोधकांत शहरात 147, पश्चिम उपनगरांत 394 तर पूर्व उपनगरांत 28 गतिरोधक 2003 सालापर्यंत उभारलेत. सर्वात जास्त अनधिकृत गतिरोधक पश्चिम उपनगरांत असून, त्यात गोरेगाव आणि कांदिवलीचा समावेश आहे. तर शहरात भेंडीबाजारमध्ये इतर विभागाच्या तुलनेत गतिरोधकांचे प्रमाण जास्त आहे.

कोणताही गतिरोधक बांधायचा असल्यास वाहतूक विभागाची परवानगी आवश्यक असली तरी गतिरोधक हे पालिकेचे वॉर्डातील इंजिनीयरच उभारत असतात. त्यामुळे गतिरोधकांची सर्वस्वी जबाबदारी वॉर्डातील इंजिनीयर यांचीच आहे. त्यांच्या माहितीशिवाय एकही गतिरोधक उभारला जात नाही. मात्र गतिरोधक हटवायचा झाल्यास खासगी संस्था आणि लोकप्रतिनिधींचा दबाव येतो असे इंजिनीयरांचे म्हणणे आहे. अपघातांची ठिकाणे आणि शाळा यांच्याजवळ गतिरोधक असावेत ही मागणी योग्यच असल्याचे अनेक नगरसेवकांनी सांगितले. गतिरोधकांचे निकष आणि प्रमाण याबाबतची जबाबदारी पालिका अधिकाऱ्यांची असते, याकडेही त्यांनी लक्ष वेधले.

 
</text>
</doc>
