<doc>
<docno>1093545.cms.txt</docno>
<text>
 
महामुंबई
स्पर्धा परीक्षेबाबत उद्या गोरेगावात मार्गदर्शन
[ Friday, April 29, 2005  09:52:59 pm]


म. टा. प्रतिनिधी

मुंबई : सरकारी नोकरी मिळवायची असेल तर स्पर्धा परीक्षेचा टप्पा पार करणे अत्यावश्यक आहे. पदवीधर तरुणवर्ग या पर्यायाचा विचार करतो. पण स्पर्धा परीक्षेची तयारी नक्की कशी करायची, या प्रश्नावर त्यांची गाडी थांबते. माहिती आणि मार्गदर्शनाच्या अभावामुळे संधींचा करिअरसाठी योग्य वापर करून घेता येत नाही, ही आजच्या तरुण वर्गाची प्रमुख समस्या आहे. हे लक्षात घेऊन महाराष्ट्र टाइम्स आणि आयडियल फाऊंडेशन यांच्या संयुक्त विद्यमाने ' स्पर्धा परीक्षा मार्गदर्शन ' कार्यक्रमाचे रविवारी गोरेगावला आयोजन होणार आहे.

महाराष्ट्र लोक सेवा आयोगातफेर् सहायक विक्रीकर निरीक्षक, पोलिस उपनिरीक्षक या पदांसाठी स्पर्धा परीक्षा घेण्यात येते. ही परीक्षा पूर्व, मुख्य आणि मुलाखत या तीन टप्प्यांत विभागलेली असते. विद्याथीर् अर्ज भरतात पण परीक्षेची पूर्वतयारी कशी करावी, याबाबत अंधारात असतात. अर्ज चुकीच्या पद्धतीने भरल्यामुळे परीक्षेसाठी अपात्र ठरणाऱ्या उमेदवारांची संख्यासुद्धा मोठ्या प्रमाणात आहे. त्यामुळे या कार्यक्रमात परीक्षेसाठी अर्ज कसा भरावा, कोणत्या प्रकारची पुस्तके वापरावीत, वेळेचे नियोजन कसे करावे, प्रश्नपत्रिका सोडविण्याचा सराव कसा करावा यासारख्या विविध विषयांवर तज्ज्ञ मार्गदर्शन करणार आहेत.

मुलाखतीसाठी पूर्वतयारी करताना आत्मविश्वास, व्यक्तिमत्त्व आणि प्रेझेंटेशनचे कौशल्य प्राप्त करण्याच्या टिप्सही या कार्यक्रमात देण्यात येतील. शिवाय पूर्वपरीक्षा 2005 ला बसू इच्छिणाऱ्या उमेदवारांना पोलिस अधिकारी आणि विक्रीकर अधिकाऱ्यांचे विशेष मार्गदर्शन मिळेल. हा मार्गदर्शन कार्यक्रम आयडीयल फाउंडेशन , 401, उमा स्मृती, चौथा मजला, फिल्मिस्तान स्टुडिओजवळ, स्वामी विवेकानंद मार्ग, गोरेगाव (पश्चिम) इथे सकाळी 10 ते 12 आणि संध्याकाळी चार ते सहादरम्यान होईल. अधिक माहितीसाठी संपर्क : टेलिफोन नंबर : 2878 75 53/2876 01 56.

 
</text>
</doc>
