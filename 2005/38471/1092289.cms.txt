<doc>
<docno>1092289.cms.txt</docno>
<text>
 
बहुतांची अंतरे
जाहिरातीचा विपरीत अर्थ
[ Friday, April 29, 2005  12:05:29 am]


आकाशवाणीहून अधिक परिणामकारक असे दूरदर्शनचे प्रसारमाध्यम असल्यामुळे जनसामान्यांना त्याचे आकर्षण अधिक. तेव्हा त्या प्रसारमाध्यमाचा दुरुपयोग होता कामा नये ; अगर त्यावर केलेल्या जाहिरातीत त्रुटीही असता कामा नयेत. अन्यथा त्याचे सामाजिक दुष्परिणाम होण्याची शक्यता अधिक आहे. वानगीदाखल पुढील उदाहरण देता येईल.

सध्या महाराष्ट्र राज्य विद्युत मंडळ ' अक्षय प्रकाश योजने ' चा प्रचार व प्रसार करण्याचे कार्य वेगाने आणि जोमाने करते आहे. या योजनेची दूरदर्शनवर माहिती देताना असे म्हटले आहे की सायंकाळी 5-00 ते रात्रौ 11-00 या वेळात जनतेने वीजचोरी करू नये. या वाक्याचा दुसरा अर्थ असा निघतो की, इतर वेळेत म्हणजे रात्रौ अकराच्या पुढे आणि सायंकाळी 5-00 च्या अगोदर वीजचोरी करण्यास कोणताही प्रत्यवाय नाही. तेव्हा या जाहिरातीची योग्य ती दखल विद्युत मंडळाच्या संबंधित अधिकाऱ्यांनी घेऊन जनतेमध्ये होणारे गैरसमज दूर करावेत. अन्यथा अगोदरच डबघाईस आलेले विद्युत मंडळ अधिकच डबघाईस येण्यास वेळ लागणार नाही.

चंदकांत वा. पाटणकर, माहीम, मुंबई.

 
</text>
</doc>
