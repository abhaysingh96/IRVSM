<doc>
<docno>1093457.cms.txt</docno>
<text>
 
लेख: एअरमेल
साहेबांची तंदुरुस्ती
[ Friday, April 29, 2005  08:14:01 pm]


यशस्वी करिअरचं एकमेव इंगित काय असं विचारलं, तर ते शिक्षण किंवा बुध्दिमत्तेत नाही. ते आहे, तुमच्या शरीरातलं चैतन्य आणि निर्धार यांत. मला जे हवं ते मी काहीही करून मिळवतोच, हे यशस्वी लोकांचं वाक्य असतं. बॉक्सिंगमध्येही नेमकं तेच सूत्र असतं. तुमच्या समोरचा प्रतिस्पधीर् किती तगडा आहे, हे तुम्हाला माहिती नसतं. त्यामुळे तो तुमच्यापेक्षा बलदंड आहे, असं मानूनच तुम्ही त्याच्याशी दोन हात करायला तयार होता.

सध्या वेगळ्या कारणामुळे चचेर्त असणारे उद्योगपती अनिल अंबानी निवडणुकीच्या काळात जेव्हा मतदान करायला भल्या पहाटे मतदानकेंदावर येतात, तेव्हा त्यांच्याभोवती टीव्ही कॅमेरा सरसावतो. त्यांचा जॉगिंगच्या खास ड्रेसमधला फोटो सगळीकडे झळकतो आणि मग त्यांच्या तंदुरुस्तीच्या रहस्याची चर्चा सुरू होते. त्यांच्या या रोजच्या जॉगिंगच्या सवयीचं सर्वांनाच अप्रूप वाटतं. त्यामुळेच तर मुंबई मॅरेथॉनमध्ये 85 वर्षांच्या आजींवर किंवा धावणाऱ्या नटनट्यांवर कितीही छापून आलं, तरी सध्याच्या करिअरिस्ट तरुणांमध्ये चर्चा मात्र अंबानींसारख्या उद्योगपतींच्या फिटनेसचीच होते. उद्योगपती आणि टॉप बॉसेसचं अलिशान लिमोझीन मोटारींमधून फिरणं आणि त्यांचा पाटीर्तला लक्षवेधी प्रेझेन्स आपल्याला दिसतो. पण त्याबरोबर त्यांना कामातून किती स्ट्रेस येतो, ते क्वचितच आपल्यापर्यंत येतं. हा स्ट्रेस घालवण्यासाठी उपाय करण्याऐवजी त्याला आधीच दूर ठेवण्यासाठी जगभरातले टॉप बॉसेस आजकाल प्रयत्नशील असतात. साहेबाचा देश म्हणून ज्यांचा उल्लेख केला गेला, त्या ग्रेट ब्रिटनमध्येही सध्या टॉप बॉसेसनी तंदुरुस्त राहण्यासाठी विशेष प्रयत्न सुरू केले आहेत.

ब्रिटिश बॉसेस हे तसे पारंपरिक पद्धतीतले मानले जातात. अमेरिकन कार्यसंस्कृतीमध्ये बॉसने बॉसच्या वेशातून बाहेर पडून आपल्या सहकाऱ्यांमध्ये रुळण्याला अधिक महत्त्व असतं. ब्रिटनमधले बॉसही स्वत:ला वेगवेगळ्या छंदांमध्ये गुंतवून घेऊ लागले असून तिथलं ' वर्क कल्चर ' ही झपाट्याने बदलू लागलं आहे. आपली तंदुरुस्ती ही केवळ शारीरिक स्वास्थ्यापुरती मर्यादित नसून कामाच्या ओझ्यातून येणारा ताणतणाव कमी करण्यासाठी आणि उद्योगव्यवसायातली आव्हानं समर्थपणे पेलण्यासाठी आहे, हे त्यांनी आता जाणलंय. त्यामुळेच अनेक बॉसेस बॉक्सिंग, स्विमिंग, रनिंग यासारख्या क्रीडाप्रकारांमध्ये सकाळचा वेळ कारणी लावताना आढळतात.

सर डिग्बी जोन्स हे लंडनमधल्या उद्यमजगतातलं एक जानंमानं नाव. ' कॉन्फेडरेशन ऑफ ब्रिटिश इंडस्ट्रीज ' या शिखर संस्थेचे ते महासंचालक आहेत. या महिन्यातल्या लंडन मॅरेथॉनमध्ये ते उतरले होते. कर्करोगावरचं संशोधन आणि युनिसेफसाठी निधी उभारण्याकरिता आपली ही दौड असल्याचं त्यांनी सांगितलं होतं. सर डिग्बी जोन्सना बोचऱ्या थंडीतही आपले रनिंग शूज घालून बाहेर पडताना कधी कंटाळा येत नाही. सकाळचे सहा वाजले की, त्यांच्या बंगल्याचा दरवाजा उघडतो. रिजेन्ट पार्कभोवती त्यांची दौड सुरू होते. मग धापा टाकत, घामेजलेला चेहरा घेऊन ते अर्ध्या तासाने घरी परततात. सकाळी आठच्या ठोक्याला ते डाऊनिंग स्ट्रीटमधल्या ऑफिसात असतात.

ते या पंक्तीत एकटे नाहीत. कॉलिन्स स्ट्युवर्ट या स्टॉकब्रोकर फर्मचे टेरी स्मिथ हे बॉक्सिंग जिममध्ये दररोज तासभर घालवतात. नव्हे, आपल्याला जास्तीत जास्त अंगमेहनत व्हावी, यासाठी आपल्या प्रशिक्षकांना ते अधिक बिदागीही मोजतात. स्मिथ यांच्या व्यायामात दोन मैलांची धावण्याची रपेट आणि नंतर रिंगमध्ये बॉक्सिंगचं एक सत्र असा कार्यक्रम असतो.

स्मिथ म्हणतात, तुम्ही फिट असाल, तर तुम्ही आयुष्यात पुढे जाऊ शकता. आमच्या उद्योगाची 26 देशांत 43 ठिकाणी ऑफिसं आहेत. कधीकधी कामाच्या निमित्ताने 15-15 तास विमानप्रवासात घालवावे लागतात. विमानातून उतरायचं, घरी जाऊन फ्रेश व्हायचं आणि लगेच पुन्हा कामावर हजर. अशा वेळी या नियमित व्यायामाचा खूपच फायदा जाणवतो. मी 30 वर्षं या शहरात घालवली. पण यशस्वी करिअरचं एकमेव इंगित काय असं विचारलं, तर ते शिक्षण किंवा बुध्दिमत्तेत नाही. ते आहे, तुमच्या शरीरातलं चैतन्य आणि निर्धार यांत. मला जे हवं ते मी काहीही करून मिळवतोच, हे यशस्वी लोकांचं वाक्य असतं. बॉक्सिंगमध्येही नेमकं तेच सूत्र असतं. तुमच्या समोरचा प्रतिस्पधीर् किती तगडा आहे, हे तुम्हाला माहिती नसतं. त्यामुळे तो तुमच्यापेक्षा बलदंड आहे, असं मानूनच तुम्ही त्याच्याशी दोन हात करायला तयार होता.

फॅशन रिटेलिंग व्यवसायातील ' मॉस ब्रदर्स ' चे चीफ एक्झिक्युटिव्ह फिलिप माऊन्टफोर्ड यांचं वेगळंच तंत्र आहे. ते पहाटे सहा वाजता थेट ऑफिसातच येऊन धडकतात. आपल्या ट्रेमध्ये काय पत्रं येऊन पडली आहेत, ते बघतात. मग ते तब्बल दहा किलोमीटरच्या रपेटीसाठी निघतात. तिथून पुन्हा साडेसात वाजता ऑफिसात परततात. मगच त्यांचा दिवस सुरू होतो.

' माझं रनिंग सुरू असतं, तेव्हाच माझ्या दिवसाचं प्लॅनिंग करतो. मी सकाळी रनिंगला गेलो नाही, तर मला कामात उत्साहच वाटत नाही ', असं माऊन्टफोर्ड सांगतात.

लक्षाधीशही फिटनेसच्या प्रेमात आहेत. ' फोन्स फोर यू ' या रिटेल चेनमुळे परिचित झालेल्या ' कॉडवेल ग्रुप ' चे जॉन कॉडवेल दररोज जिममध्ये जातात आणि त्यांच्या ग्रुपच्या ऑफिसपर्यंतचं 14 किलोमीटरचं अंतर सायकलवरून पार करतात. आज ते 52 वर्षांचे आहेत. मी जर हे सगळं केलं नसतं, तर कदाचित्् आज छातीत दुखतंय म्हणून औषधाच्या गोळ्या खात बसलो असतो, असं ते सांगतात.

' फिटनेस इंडस्ट्री असोसिएशन ' च्या पाहणीतही या वाढत्या तंदुरुस्तीप्रेमाला पुष्टी मिळते. गेल्या पाच वर्षांत खाजगी हेल्थ क्लब आणि जिमनॅशियम्सच्या सदस्यसंख्येमध्ये दुपटीने वाढ झाली आहे. घरांमध्ये खाजगी जिम बसवून देणाऱ्या ' टेक्नोजिम ' या युरोपातील सर्वात मोठ्या विक्रेत्यांचा व्यवसाय 45 टक्क्यांनी वाढला आहे. त्यांच्या ' वेलनेस अॅट होम ' यांनी इंटिरिअर डिझायनर्स आणि आकिर्टेक्ट््सची फौजही दिमतीला ठेवली आहे. त्यांच्या ग्राहकांमध्ये अलीकडेच भारतात येऊन गेलेले सर रिचर्ड ब्रॅन्सन तसंच हॉटेल्सच्या चेनचे मालक सर रोक्को फोर्टे यासारखी बडी मंडळी आहेत. कंपनीने काही बड्या र्फम्सनाही सामग्री पुरवली आहे. घरामध्ये जिम असणं ही आता सुखवस्तू कुटुंबांसाठी एक नित्याची बाब बनत चालली आहे. तज्ज्ञांच्या मते 2010 पर्यंत 10 लाख पौंडांपर्यंत खर्च करून बांधलेल्या सर्व घरांमध्ये जिमची सोय असेल. बिझनेस एक्झिक्युटिव्हज आजकाल आपल्या तंदुरुस्तीवर 50 हजार पौंडांपर्यंत खर्च करतात. निवृत्तीकडे झुकलेले साहेबही त्यात मागे नाहीत. काहींनी गिर्यारोहणासारख्या छंदाला आपलंसं केलं आहे. मिलर ग्रुपचे कीथ मिलर हे त्यापैकीच एक आहेत. आपला 55 वा वाढदिवस आल्प्स पर्वतराजींमध्ये स्कीईंग करून त्यांनी साजरा केला होता.

अशी उदाहरणं खूप सापडतील. या सगळ्याचं सार एकच आहे. ज्या गळेकापू स्पर्धात्मक वातावरणात उद्योगजगतात उच्च पदांवर पोहोचलेल्यांना काम करावं लागतं, तोच ताणतणाव, तोच दबाव क्रीडापटूंनाही असतो. स्पर्धा, दबाव आणि अपयशासाठी मोजावी लागणारी जबर किंमत या सगळ्या आव्हानांना त्यांना तोंड द्यावं लागतं. तंदुरुस्तीच्या प्रशिक्षणातून एक शिस्त अंगी येते आणि ते बिझनेसमध्ये फारच आवश्यक असतं.

पूर्वी बिझनेस क्षेत्रातला टॉप बॉस म्हटलं की एक विशिष्ट आकृती डोळ्यापुढे यायची. खासकरून ब्रिटनमध्ये मोठी हॅट, ढेरपोट्या आणि तोंडात मोठी सिगार असं चित्रं दिसायचं. आता हे सगळं जुनाट झालंय. तरीही काही बॉसलोक आळशी आहेत. एका सवेर्क्षणात 500 टॉप बॉसेसच्या मुलाखती घेण्यात आल्या, तेव्हा त्यापैकी 47 टक्के जणांचं वजन हाताबाहेर (की काट्याबाहेर ?) गेलं असल्याचं आढळलं. 55 टक्क्यांनी तर अशी कबुली दिली की आम्ही पुरेसा व्यायाम करत नाही. अनेकांच्या पाकिटात जिमच्या सदस्यत्वाचं कार्ड असतं, खरं...पण त्याचा वापर करणारे थोडेच असतात. अर्थात ज्यांनी या तंदुरुस्तीचं गांभीर्य जाणलं आहे, ते पुढे जात आहेत. त्यांची दौड सुरू आहे.

समीर कर्वे

( रूपांतर)

 
</text>
</doc>
