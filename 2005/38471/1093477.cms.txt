<doc>
<docno>1093477.cms.txt</docno>
<text>
 
अग्रलेख
अमेरिकेचा प्रवक्ता
[ Friday, April 29, 2005  08:29:11 pm]


संयुक्त राष्ट्रांचे सरचिटणीस कोफी अन्नान हे कृष्णवणीर्य असल्यामुळे त्यांना अलिप्त राष्ट्रांविषयी खूपच ममत्व असेल, असा कुणाचाही समज होण्याची शक्यता आहे ; परंतु स्थिती याच्या अगदी उलट आहे. हे पद हाती घेतले, तेव्हापासून त्यांनी अमेरिकेची तळी उचलून धरण्याचे धोरण राबविले.

सरचिटणीसपदाची दुसरी टर्म मिळावी यासाठी त्यांनी अमेरिकेच्या नाकदुऱ्या काढल्या, तेव्हाच अन्नान यांची पुढची कारकीर्द कशी असेल, याची कल्पना आली होती. त्यांचे पूर्वाधिकारी बुत्रोस बुत्रोस घाली यांनी सरचिटणीसपदाची दुसरी टर्म गमाविण्याचा धोका पत्करून अमेरिकेला भीक न घालण्याचे धोरण स्वीकारले होते.

गेल्या काही वर्षांपासून भारत आणि ब्राझील हे अलिप्त गटातील दोन देश संयुक्त राष्ट्रांच्या सुरक्षा परिषदेचे कायम सदस्यत्व मिळावे यासाठी दमदारपणे दावा करीत आहेत. हा दावा नाकारणे आपल्याला शोभणारे नाही आणि शक्यही नाही, हे संयुक्त राष्ट्रांना तसेच सुरक्षा परिषदेतील पाच ' बड्या ' राष्ट्रांना समजून चुकल्यामुळे हो-ना, हो- ना करीत भारत, ब्राझील, जपान व जर्मनी या देशांना सुरक्षा परिषदेचे सदस्यत्व देण्याचे त्यांनी एकदाचे मान्य केले. पण आता या नव्या सदस्यांना व्हेटोचा अधिकार द्यायचा की नाही, यावरून वाद सुरू आहे.

अमेरिका व चीनला आपल्या या विशेष अधिकारात कुणीही वाटेकरी नको आहेत ; कारण एक विद्यमान तर दुसरी भविष्यमान महासत्ता आहे. महासत्तांना सत्तेचा माज असतो हे ओघानेच आले. त्यामुळे जगात सगळीकडे दादागिरी करीत हिंडण्याचे अधिकार त्यांना हवे असतात. व्हेटोचा अधिकार भारत, ब्राझीलसारख्या तिसऱ्या गटाच्या देशांकडे गेला तर या अधिकारावर गदा येऊन, इराकवर केले तसे नंगे आक्रमण भविष्यात करता येणार नाही, याची त्यांना जाणीव आहे. त्यामुळे अमेरिकेने मुळातच भारताला सुरक्षा परिषदेचे सदस्यत्व देण्यास विरोध केला ; परंतु आता चीनसह उर्वरित चार सदस्यांनी भारतासह अन्य तीन देशांना सदस्यत्व देण्यास पाठिंबा दिला. पण व्हेटोबाबत मात्र संदिग्ध भाूमिका घेतली आहे.

चीनचे पंतप्रधान गेल्या आठवड्यात भारतात आले होते तेव्हा त्यांनीही भारताला व्हेटोचा अधिकार देणार की नाही, याबाबत स्पष्टपणे काहीच सांगितले नाही. अशा स्थितीत आफ्रिकेतील घानासारख्या मागास देशातून आलेले कोफी अन्नान स्वत:चे काही वजन वापरून अलिप्त देशांचे दीर्घकाळ नेतृत्व करणाऱ्या भारतासारख्या देशाला व्हेटोच्या अधिकारासह सुरक्षा परिषदेचे सदस्यत्व मिळवून देतील असे वाटले होते. पण तसे काही करण्याऐवजी ते अमेरिकेचीच भूमिका मांडीत आहेत. त्याचमुळे अटल बिहारी वाजपेयी सरकारच्या कारकीदीर्त भारताच्या दौऱ्यावर येण्याची इच्छा अन्नान यांनी व्यक्त केली असतानाही वाजपेयी सरकारने त्यांचे स्वागत करण्यास नकार देऊन त्यांना त्यांची जागा दाखवून दिली होती. पण सध्याच्या सरकारमधील परराष्ट्रमंत्री नटवर सिंग यांनी अन्नान यांना भारतात बोलावून ' हात दाखवून अवलक्षण ' करून घेतले आहे. ' भारताला व्हेटोचा अधिकार देणार नाही ', ही अमेरिकेची पोपटपंची अन्नान यांच्याकडून ऐकून घ्यायची होती, तर त्यांना दिल्लीत बोलावून त्यांची एवढी आवभगत करण्याचे काहीच कारण नव्हते. पण नटवरसिंग यांचे नेपाळ- बांगलादेशबाबतचे धोरण जसे फसले आहे, तसेच अन्नानबाबतचा अंदाजही चुकला आहे.

आता अन्नान हे बोललेच आहेत तर जाहीरपणे त्यांची कानउघाडणी करण्याचे काम मनमोहन सिंग यांनी करावयास हवे. त्यामुळे विनाव्हेटो का असेना, पण सुरक्षा परिषदेचे सदस्यत्व भारताने सन्मानाने स्वीकारले हे जगाला दिसेल व अमेरिकेचे प्रवक्ते बनून आलेल्या अन्नान यांना त्यांची योग्यता कळेल.

 
</text>
</doc>
