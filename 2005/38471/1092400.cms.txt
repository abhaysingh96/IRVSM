<doc>
<docno>1092400.cms.txt</docno>
<text>
 
महाराष्ट्र
'भारत'-'हिंदुस्थान' तंट्यात रॉकेल वितरण अडचणीत
[ Friday, April 29, 2005  01:03:35 am]


म. टा. वृत्तसेवा

मनमाड : परस्पर वादातून ' भारत पेट्रोलियम ' ने ' हिंदुस्थान पेट्रोलियम ' ला नियमतपणे रॉकेल पुरवठा न केल्यामुळे सरकारी रॉकेल वितरणात अडचणी निर्माण झाल्या आहेत. जिल्हा पुरवठा अधिकाऱ्यांनी याची दखल घेऊन रॉकेल पुरवठा नियमित न केल्यास पेट्रोलियम कंपनीच्या दारात ' गेट बंद ' आंदोलन करण्याचा इशारा रॉकेेेल वितरकांनी पोलिसांना दिलेल्या निवेदनात दिला आहे.

मनमाड येथून ' हिंदुस्थान पेट्रोलियम ' मार्फत नाशिक, परभणी, जालना, औरंगाबाद, धुळे, जळगाव, अहमदनगर या जिल्ह्यांत रॉकल जाते. पण ' हिंदुस्थान पेट्रोलियम ' ला पुरवठा होत नसल्याने या जिल्ह्यांतील वितरकांचा 60 ते 70 टक्के माल उचलणे बाकी आहे. रॉकेल ही जीवनावश्यक बाब असल्याने प्रशासनाने या प्रश्ानकडे लक्ष द्यावे, अशी वितरकांची मागणी आहे.

मनमाडपासून सात किलोमीटरवरील पानेवाडी येथे भारत पेट्रोलियम, हिंदुस्थान पेट्रोलियम आणि इंडियन ऑईल या तीन तेल कंपन्यांचा डेपो आहे. मुंबईहून डिझेल, रॉकेल आणि पेट्रोल आधी भारत पेट्रोलियमकडे येते. तेथून इतर दोन कंपन्यांना माल दिला जातो. या तिन्ही सरकारी कंपन्या असल्याने आतापर्यंत परस्पर सहकार्य चांगले होते. मात्र, गेल्या काही दिवसांपासून भारत पेट्रोलियम आणि हिंदुस्थान पेट्रोलियम या दोन कंपन्यांत वाद निर्माण झाला आहे. त्यामुळे हिंदुस्थान पेट्रोलियमला नियमित पुरवठा होत नाही. पण त्याच वेळी इंडियन आईलला सुरळीत पुरवठा होतो, असे वितरकांचे म्हणणे आहे. एक एप्रिल आणि त्यानंतरच्या चार, नऊ , 15, 19, 21, 23 या तारखांना भारत पेट्रोलियमकडे माल असूनही कंपनीने तो ' हिंदुस्थान ' ला दिला नाही, असा आरोप वितरकांनी केला आहे.

पालकमंत्री छगन भुजबळ, जिल्हाधिकारी आणि तेल कंपन्यांच्या अधिकाऱ्यांना पाठवलेल्या पत्रात, या प्रश्ानकडे लक्ष देण्याची मागणी, वितरकांनी केली आहे. अन्यथा ' गेट बंद ' आंदोलन करण्याचा इशारा दिला आहे.

 
</text>
</doc>
