<doc>
<docno>1092336.cms.txt</docno>
<text>
 
क्रीडा
'ऑलिंपिक -वीरांगनांच्या' शोधासाठी टॅलंट सर्च
[ Friday, April 29, 2005  12:32:29 am]


म. टा. प्रतिनिधी

पुणे : भारतीय खेळाडूंमध्ये गुणवत्ता आहे. विशेषत: महिला खेळाडूंमध्ये ती अधिक प्रमाणात दिसते. त्यामुळे आगामी काळात टॅलंट सर्च मोहिमेतून अनेक महिला खेळाडू उदयाला येतील. या खेळाडूंवर मेहेनत घेतल्यास 2012 च्या ऑलिम्पिक मध्ये भारताला सुवर्णपदकाची आशा बाळगता येईल असे मत सुवर्णकन्या पी. टी. उषा यांनी व्यक्त केले.

फेअर अॅन्ड लव्हली कंपनीने करण्यात आलेल्या टॅलंट सर्च मोहिमेसाठी पी. टी. उषा बालेवाडी येथील क्रीडानगरीमध्ये उषा आली होती. ती म्हणाली की, नवीन खेळाडू तयार करण्यासाठी घेण्यात येत असलेल्या टॅलंट सर्च मोहिमेला नागपूर आणि पुण्यात चांगला प्रतिसाद मिळाला. टॅलंट सर्च स्पधेर्तून अनेक खेळाडू पुढे येतील त्यांना योग्य प्रशिक्षण मिळाले तर विविध स्पर्धांमधून ते उत्तम कामगिरी करतील असे तिने सांगितले.

बालेवाडीमधे खेळासाठी उभारण्यात आलेल्या पायाभूत सुविधा चांगल्या असल्याचे सांगून ती म्हणाली की, अॅथलेटिक्ससाठी तयार करण्यात आलेला सिंथेटिक ट्रॅक उत्तम आहे. इतर राज्यांच्या तुलनेत अॅथलीटसाठी इथे सुविधा उत्तम आहेत. प्रत्येक खेळाडूबरोबरच प्रशिक्षकाने खेळाच्या विकासासाठी पूर्ण भावनिक गुंतवणूक करून सर्वस्वाचा त्याग करण्याची वृत्ती जोपासायला हवी. 16 ते 20 वयोगटातील खेळाडूंना प्रशिक्षणाची गरज आहे. महाराष्ट्रात अॅथलेटिक्सला चांगला प्रतिसाद असल्याचे तिने नमूद केले.

अॅथलेटिक्समध्ये आंतरराष्ट्रीय दर्जाचे खेळाडू तयार व्हावेत म्हणून पी. टी. उषा केरळमधील किनलूर येथे 30 एकर जागेत उषा स्कूल ऑफ अॅथलेटिक्स सुरू करणार आहे. पहिल्या टप्यात हॉस्टेल आणि 400 मीटर ट्रॅकचे काम ऑगस्ट महिन्यापर्यंत पूर्ण करण्यात येणार आहे, तर 2007 पर्यंत त्या ठिकाणी सिंथेटिक ट्रॅकचे काम पूर्ण होईल. सध्या पी टी उषाच्या अॅकॅडमीमध्ये आठ मुली प्रशिक्षण घेत आहेत. येत्या मोसमामध्ये चार नव्या मुलींना प्रवेश देण्यात येणार असल्याचे उषाने यावेळी सांगितले.

 
</text>
</doc>
