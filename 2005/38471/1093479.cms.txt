<doc>
<docno>1093479.cms.txt</docno>
<text>
 
अग्रलेख
फ्लाय 'ओव्हर' मुंबई!
[ Friday, April 29, 2005  08:31:44 pm]


महाराष्ट्राची राजधानी असलेले मुंबई शहर रस्त्यांवरील वाहतुकीची कोंडी आणि वाढते प्रदूषण यांच्या विळख्यात अडकत चालले आहे. खाजगी वाहनांची वाढत चाललेली संख्या, रस्त्यांच्या दोन्ही बाजूला झालेली अतिक्रमणे आणि सर्व नियम धुडकावून होणारे पार्किंग यामुळे हा प्रश्न् दिवसेंदिवस गंभीर होत चालला आहे.

शिवसेना-भाजप युतीच्या सरकारने मुंबईच्या या समस्येला प्राधान्य देण्याचे ठरविले आणि 52 उड्डाणपूल बांधले. या उड्डाणपुलांमुळे सर्व नव्हे, तरी बऱ्याच रस्त्यांवरील वाहतुकीची कोंडी कमी झाली. पण अवघ्या पाच वर्षांत वाहतूककोंडीचा प्रश्न् पुन्हा सतावू लागला. याचे महत्त्वाचे कारण म्हणजे त्यावेळी सर्व रस्त्यांचा विचार झाला नव्हता आणि एकाच वेळी सर्व ठिकाणी उड्डाणपूल बांधणे शक्यही नव्हते. त्यामुळेच राज्य सरकारने शहरात आणखी 42 उड्डाणपूल उभारण्याचा निर्णय घेतला असून, ते दोन वर्षांत पूर्ण करण्याचे ठरविले आहे. युती सरकारच्या काळात शहरातील पश्चिम उपनगरांमध्ये केवळ हायवेवरच उड्डाणपूल बांधले. मात्र हायवेच्या परिसरात राहणाऱ्यांची संख्या कमी आणि रेल्वे स्टेशनांच्या पश्चिमेकडे वस्ती प्रचंड असल्याने प्रश्न् अर्धवटच सुटला.

आता सरकारने लिंक रोड, स्वामी विवेकानंद मार्ग यांचा विचार जसा केला आहे, तसाच पश्चिम उपनगरांकडून पूर्व उपनगरांमध्ये जाण्यासाठी उड्डाणपूल उभारण्याचे नक्की केले आहे. त्यामुळे पश्चिम उपनगरांच्या पश्चिमेला रेल्वे स्टेशनपासून दूर राहणाऱ्यांची सोय होऊ शकेल. शिवाय पूर्व उपनगरे ते पश्चिम उपनगरे या प्रवासासाठी केवळ रेल्वेवर अवलंबून राहावे लागणार नाही.

सरकारने 42 उड्डाणपूल बांधण्याचा निर्णय घेताना पेडर रोडचा मात्र अपवाद केला आहे. लता मंगेशकर आणि आशा भोसले यांना दुखावण्याची सरकारची तयारी नाही, असाच त्याचा अर्थ आहे. एकीकडे उड्डाणपुलांसाठी कित्येक कोटी रुपये खर्च होणार असताना उपनगरांतील रस्त्यांची अवस्था मात्र अत्यंत वाईटच आहे. पण मुंबई महापालिकेत बसणाऱ्या लोकप्रतिनिधींना मात्र रस्ते सुधारण्याची फारशी घाई दिसत नाही ; कारण रस्तेदुरुस्ती, काँक्रिटीकरण, डांबरीकरण आणि खड्डे बुजवणे यासाठी जानेवारीमध्ये मागविण्यात आलेल्या निविदांवर स्थायी समितीच्या सदस्यांनी दोन बैठकांमध्ये निर्णयच घेतलेला नाही. हा निर्णय होणार कधी, कंत्राटे दिली जाणार कधी आणि प्रत्यक्ष कामे सुरू होऊन संपणार कधी असा प्रश्न् त्यामुळे उपस्थित झाला आहे.

पावसाळा सुरू होण्याआधी म्हणजेच मे महिन्याच्या अखेरीस ही सर्व कामे पूर्ण होणे गरजेचे असताना, मे महिना उजाडला तरी या कामांचा प्रस्तावच मंजूर झालेला नाही. गेल्या काही वर्षांमध्ये अशा महत्त्वाच्या प्रस्तावांचा अभ्यास करून, त्यांच्यावर चर्चा करण्यापेक्षा ते अडवून ठेवण्याची प्रथाच पडून गेली आहे. एखाद्या प्रस्तावावर पहिल्या बैठकीत निर्णय घ्यायचाच नाही आणि मग दुसऱ्या वा तिसऱ्या बैठकीत तो चर्चा न करताच मंजूर करायचा, या मागे ' टक्केवारीचे व्यवहार ' असल्याचा संशय मुंबईकरांना येऊ शकतो ; कारण मोठ्या कंत्राटांच्या बाबतीत ही कार्यपद्धती सतत वापरली जाताना दिसते.

रस्त्यांची अवस्था इतकी वाईट होण्याचे खरे कारण हेच आहे. पण या बाबतीत मुंबईकर पूर्णपणे असहाय बनला आहे. स्थायी समितीपुढे आलेले कंत्राटांचे प्रस्ताव बहुतांशी उपनगरांमधील रस्त्यांचे आहेत, याचे कारणच मुळी उपनगरांच्या रस्त्यांच्या काँक्रिटीकरणाचे काम पूर्ण झालेले नाही, हे आहे. डांबरी रस्ते आताच उखडल्याचे दिसू लागले आहे. त्यामुळे आता तरी स्थायी समितीने रस्त्यांची कामे लवकर पूर्ण व्हावीत, यासाठी निर्णय घेणे गरजेचे आहे.

महामार्गावरील बेकायदा स्पीडब्रेकर्स हटवून सर्वत्र एकाच आकाराचे स्पीडब्रेकर्स बसविण्यात यावेत, असे आता हायकोर्टाने पालिका आणि राज्य सरकारला सांगितले आहे. महामार्गांवरच नव्हे, तर सर्वच रस्त्यांवर वाटेल त्या ठिकाणी आणि वाटेल त्या आकाराचे स्पीडब्रेकर्स लोकांनी बसविले आहेत. त्यामुळे अपघात कमी होण्याआधी वाढले आहेत, हे खरेच. पण शाळा, हॉस्पिटल्स अशा ठिकाणीही महापालिका वा सरकारने स्पीडब्रेकर्स न लावल्याने लोकांना ते उभारावे लागले, ही वस्तुस्थिती विसरून चालणार नाही. अनेक वाहनचालक ज्या बेदरकारीने वाहने चालवितात, त्यामुळे लोकांना ते उभारावे लागले आहेत.

रस्ते, उड्डाणपूल वा स्पीडब्रेकर्स ही सारी कामे करताना वाहन नसणारे तसेच रेल्वेने प्रवास करणारे लक्षावधी मुंबईकर यांच्यासाठीही फूटपाथ मोकळे असायला हवेत आणि रेल्वेच्या सुधारणेवरही काही खर्च व्हायला हवा ; कारण वाहनांतून जाणाऱ्यांपेक्षा रेल्वेने जाणाऱ्या मुंबईकरांची संख्या अधिक आहे.

 
</text>
</doc>
