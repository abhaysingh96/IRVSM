<doc>
<docno>1093466.cms.txt</docno>
<text>
 
लेख: नोंद
कांताबाई सातारकर
[ Friday, April 29, 2005  08:19:07 pm]


तुणतुण्याची तार

तिला विणा म्हणू नये...

नाही ऐकली लावणी

त्याला शहाणा म्हणू नये...

मऱ्हाठमोळ्या संस्कृतीत लावणी व तमाशाला एकेकाळी किती महत्त्व होते ते या ओळींवरून समजते. राज्य सरकारचा पहिला ' तमाशा गौरव पुरस्कार ' कांताबाई सातारकर यांना जाहीर झाला आहे. कांताबाई सातारकरांसह तुकाराम खेडकर तमाशा मंडळ, अशी पाटी दिसल्यानंतर तिकडे पावले वळली नाहीत, असा मऱ्हाठमोळा माणूस सापडणे दुमिर्ळ! कांताबाईंचा जीवनसंघर्ष थक्क करणारा आहे. त्यांचे मूळ गाव सातारा. चरितार्थासाठी वडिलांनी बडोद्याजवळचे टिंबा गाठले. तिथे कांताचा जन्म झाला. पोटाची खळगी भरण्यासाठी हे कुटुंब पुन्हा साताऱ्याला आले तेव्हा कांताचे वय होते सात वषेर्. सिनेमातील नाचगाण्याची तिला ओढ होती. घराजवळच्या वाळलेल्या बाभळीच्या शेंगा सुतळीत विणून त्या पायाला बांधून त्यांच्या खळखळ आवाजात ती झोकात नृत्य करायची. साताऱ्यात बागवानांचा नवझंकार मेळा प्रसिद्ध होता. त्यांना कांताच्या नाचण्याबद्दल समजले. त्यांनी तिला गाठलं. तालमी झाल्या. नवझंकार मेळ्यात कांता खरेखुरे चाळ बांधून प्रथम स्टेजवर आली. बेधुंद नाचली. नऊ-दहा वर्षांची असताना ती प्रथम सजेर्राव व बाबूराव अहिरवाडकर यांच्या तमाशात दाखल झाली. त्यावेळी महिना चार रुपये पगार मिळायचा. अहिरवाडीकरांच्या तमाशात सगनभाऊंची एक लावणी नेहमी गायली जायची..लक्ष लावूनी बसा, सख्या मी आहे तुमची कांता...

ही ओळ ऐकताना सजेर्रावांपुढे लावण्यवतीचं चित्र उभे राहायचे. या लावणीतल्या वर्णनाप्रमाणे भासत असल्याने त्यांनी तिचे नाव कांता ठेवले. लोक कातांच्या अभिनयाची तारीफ करायचे. तमासगीरही तिच्यावर फिदा असायचे. मात्र पुरेशी कमाई नसल्याने पंधरा-वीस लोकांच्या पोटाच्या सोयीसाठी तिला भिक्षा मागावी लागायची. पुण्याच्या ' आर्यभूषण ' थिएटरवर काही दिवस काढल्यानंतर तिने तडक मुंबईचे लालबागेतील ' न्यू हनुमान थिएटर ' गाठले. दादू इंदुरीकरांनी तिला फडात घेतले. त्यानंतर तुकाराम खेडेकरांनी बोलावून घेतले. कालांतराने खेडेकरांशी विवाह झाला. फडातही शुद्ध वाणी, हे कांताचे वैशिष्ट्य होते. रायगडची राणी, मराठ्यांचं भगवं निशाण, हरिश्चंद तारामती, महारथी कर्ण, पानिपतचा सूड, पाच तोफांची सलामी, गवळ्याची रंभा, बेरडाची औलाद हे वग तुफान लोकप्रिय झाले आणि कांताची कांताबाई सातारकर झाली. यथावकाश त्या संगमनेरला स्थिरावल्या. फडाच्या रूपानं त्यांनी खेडेकरांचे नाव आजही जिवंत ठेवले आहे.

 
</text>
</doc>
