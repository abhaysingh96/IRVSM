<doc>
<docno>1093605.cms.txt</docno>
<text>
 
देश-विदेश
ईपीएफचा व्याजदर 9.5 टक्केच
[ Friday, April 29, 2005  11:16:38 pm]


वृत्तसंस्था

नवी दिल्ली : केंदीय अर्थखात्याने 2002-03 तसेच 2003-04 या आथिर्क वर्षांसाठी कर्मचारी भविष्य निर्वाह निधीवरील (ईपीएफ) 9.5 टक्के व्याजदराला मान्यता देऊन कामगार खात्याची दीर्घकाळ प्रलंबित असलेली मागणी अखेर पूर्ण केली. सुमारे चार कोटी कर्मचाऱ्यांना याचा फायदा मिळणार आहे. मात्र, ईपीएफ मंडळाच्या शिफारशी अद्याप न आल्याने चालू आथिर्क वर्षाचा व्याजदर अर्थखात्याने जाहीर केलेला नाही.

अर्थमंत्री पी. चिदंबरम यांनी शुक्रवारी ही घोषणा केली. राष्ट्रीय लोकशाही आघाडी सरकारच्या काळातच ईपीएफ बोर्डाने 2000-03 साठी 9.5 टक्के व्याजदराची घोषणा केली होती. हा व्याजदर 2003-04 साठी नऊ टक्क्यांवर आणण्यात आला होता. मात्र, ईपीएफ योजनेचे ते सुवर्णमहोत्सवी वर्ष असल्यामुळे 0.5 टक्क्यांचा बोनस जाहीर करून व्याजदर साडेनऊ टक्क्यांवर कायम ठेवण्यात आला होता. या निर्णयांना, दोन वर्षे उलटल्यानंतरही अर्थखात्याची मंजुरी मिळाली नव्हती. अखेर पी. चिदंबरम यांनी शुक्रवारी पंतप्रधान डॉ. मनमोहन सिंग यांच्याशी चर्चा करून याबाबतची अधिसूचना प्रसृत केली. सरकारच्या तिजोरीवर यामुळे सुमारे 66 कोटी रुपयांचा भार पडणार आहे.

2002-03 या वर्षात भविष्य निर्वाह निधीत अतिरिक्त 204.92 कोटी रुपये जमा झाले होते. त्या नंतरच्या वर्षात मात्र या निधीला 271 कोटी रुपयांची तूट आली होती.

भारतीय कम्युनिस्ट पक्षाने ( भाकप) सरकारच्या या निर्णयाचे स्वागत केले आहे. या वषीर्चा व्याजदरही साडेनऊ टक्के निश्चित करून तशी घोषणा सरकारने करून टाकावी, असा सल्लाच भाकपचे खासदार आणि आल इंडिया ट्रेड युनियन काँग्रेसचे सरचिटणीस गुरुदास दासगुप्ता यांनी दिला आहे. सरकारपुढे दुसरा पर्यायच नाही, असा गभिर्त इशाराही त्यांनी दिला.

 
</text>
</doc>
