<doc>
<docno>1093387.cms.txt</docno>
<text>
 
महाराष्ट्र
जकात ठेकेदाराला 'यश'!
[ Friday, April 29, 2005  06:48:27 pm]


म. टा. वृत्तसेवा

सांगली : सांगली-मिरज-कुपवाड महापालिकेचे आयुक्त मिलिंद म्हैसकर यांच्या 451 कलमाला आव्हान देणारी बालाजी एंटरप्राइजेसची जकात ठेका मागणीची याचिका मुंबई हायकोर्टाने रद्दबातल ठरविली आहे. त्यामुळे यश एंटरप्राइजेसच्या जकात ठेक्यावर शिक्कामोर्तब झाले. 34 कोटी 2 लाख रुपयांचा हा ठेका असून जकातीची ही वसुली 1 मे पासून रीतसर सुरू होईल.

मुंबई हायकोर्टाच्या या निर्णयामुळे महापालिकेतील सत्तारुढ गटाला (आ. मदन पाटील गट) हादरा बसला आहे. कारण त्यांनी ठेक्याचे हे काम माजी आमदार दिनकर पाटील गटाच्या यश एंटरप्राइजेसला मिळू नये यासाठी सर्व मार्गाचा अवलंब करून पाहिला, पण अखेर अपयश पदरी आले.

जकातीचा हा ठेका यश एंटरप्राइजेसने सर्वाधिक रकमेची म्हणजे 34 कोटी 2 लाख रुपयांची निविदा दाखल करून मिळविला. आयुक्त म्हैसकर यांनी नियमानुसार यश एंटरप्राइजेसला हा ठेका देण्यासंबंधीची शिफारस केली. पण स्थायी समितीने काही कारणे पुढे करून ' यश ' ला डावलले व आपल्या गटाच्या ' बालाजी ' ला ठेका देण्याचा निर्णय बहुमताने घेतला.

हे प्रकरण मुख्यमंत्र्यांपर्यंत गेले, तेथेही ' यश ' च्या बाजूनेच निर्णय झाला. मग त्याविरूध्द ' बालाजी ' ने थेट मुंबई हायकोर्टात याचिका दाखल केली, पण तेथेही त्यांची डाळ शिजली नाही.

' यश ' 300 कर्मचाऱ्यांच्या माध्यमातून हा जकात ठेका राबविणार असून महापालिकेचे 15 ते 20 कर्मचारीही या कामासाठी घेईल. ' यश ' ला दररोज 9 लाख 72 हजार रुपये महापालिकेला भरावे लागतील. जकात विभागाकडील 183 कर्मचारी पाणीपुरवठा व घरपट्टी वसुली विभागाकडे काम करतील. व्यापारी, उद्योजक या सर्वांच्या सहकार्याने हा जकात ठेका यशस्वीपणे चालविला जाईल, असे ' यश एंटरप्राइजेस ' तफेर् गुरुवारी सांगण्यात आले.

 
</text>
</doc>
