<doc>
<docno>1093484.cms.txt</docno>
<text>
 
लेख
मुजोर गिरणी मालक, शरणागत सरकार!
[ Friday, April 29, 2005  08:39:55 pm]


गेल्या काही महिन्यांपासून मुंबईतील गिरण्यांच्या जमिनीचा प्रश्न् पुन्हा एकदा ऐरणीवर आला असून एका बाजूला कामगार संघटना आंदोलनाच्या पवित्र्यात असताना दुसरीकडे हे प्रकरण सुप्रीम कोर्टातही पोहोचले आहे. मात्र दोन्ही ठिकाणी गिरणी मालक व सरकार एका बाजूला, तर कामगार संघटना दुसऱ्या बाजूला अशी स्थिती आहे. मुंबईकरांनाही या प्रश्ानत एक बाजू आहे, पण तिचा कुणी विचार करताना दिसत नाही.

गिरण्यांच्या जमिनीचा प्रश्न् चचेर्त आला तो 1990 च्या सुमारास. या काळातच आजारी व बंद पडलेल्या गिरण्यांच्या आधुनिकीकरणासाठी अतिरिक्त जमीन विकण्यास परवानगी मिळावी, अशी मागणी मालकांकडून सुरू झाली होती. गिरणी कामगार संघटनांचा याला विरोध होता ; कारण जमीन-विक्रीचा मार्ग उघडून दिला की मालकांची हाव थांबणार नाही व याची अंतिम परिणती गिरण्या बंद करण्यात होईल, असे त्यांचे म्हणणे होते.

पण त्यानंतरही 1991 मध्ये तत्कालीन मुख्यमंत्री शरद पवार यांच्या सरकारने ' विकास नियमावलीत ' कलम 58 ची तरतूद करून गिरण्यांच्या जमीन-विक्रीला परवानगी देण्याची भूमिका घेतली. मात्र, जमीनविक्री करताना प्रत्येकी एक तृतियांश म्हाडा व महापालिकेला घरबांधणी तसेच सार्वजनिक वापरासाठी देण्याची अट होती. मालकाला एक तृतियांश जमीनच मिळणार असली तरी उर्वरित जमिनीचा ' एफएसआय ' त्यांना मिळणार असल्याने त्यांचे नुकसान नव्हते. मात्र मालक समाधानी नव्हते. त्यामुळे सातरस्त्याच्या मॉडर्नसह दोन गिरण्या वगळता या योजनेचा फारसा लाभ कुणी घेतला नाही. तसेच ज्यांनी जागा विकल्या त्यांनी आलेला पैसा गिरण्यांच्या विकासासाठी वापरला नाही. काही गिरण्यांनी सरकारी अटीतून पळ काढण्यासाठी असलेल्या इमारती कायम ठेवून त्यांचा अन्य कारणांसाठी वापर सुरू केला. फिनिक्स मिल हे त्याचे उदाहरण!

एकीकडे ही स्थिती असतानाच कामगारांनी राजीनामे द्यावेत म्हणूनही मालकांचे प्रयत्न सुरू होते. यासाठी पगार बंद करण्यासारख्या मार्गांचाही अवलंब अनेक मालकांनी केला. पगार द्यायला पैसा नाही म्हणणारे मालक स्वेच्छानिवृत्ती घ्या मग सगळीच देणी देतो असे सांगत होते. पण याची दखल घ्यावी, असे सरकारला वाटले नाही. उलट विकास नियमावलीचे पालन करू न इच्छिणाऱ्या मालकांना आणखी सवलती देण्याची भूमिका राज्य सरकारने घेतली. त्यातूनच 2001 मध्ये विकास नियमावलीच्या कलम 58 मध्ये सुधारणा करण्यात आली. किरकोळ बदलांच्या नावाखाली करण्यात आलेली ही सुधारणा गिरण्यांच्या मुळावरच आली ; कारण मोकळ्या जमिनीतील एक तृतियांश जमीन आता मालकांना म्हाडा व महापालिकेला द्यावी लागणार होती. त्यामुळे पूवीर् 60 ते 70 टक्के जमीन सार्वजनिक वापरासाठी मिळणार असताना आता मालकांना 85 ते 90 टक्के जमीन मिळणार होती. या बदलानंतर मालकांनी धडाक्याने गिरण्या बंद करण्याचे धोरण स्वीकारले. मार्च , 2001 पासून आतापर्यंत 25 गिरण्या बंद केल्या गेल्या आहेत.

मात्र याच काळात साधारण 17 हजार कामगारांना 905 कोटी रुपये दिले गेले. त्यामुळे विकास नियमावलीत केलेले बदल हे कामगारांची देणी देण्यासाठी होते व त्याप्रमाणे ही देणी दिली गेली या सरकारच्या म्हणण्यात तथ्य असल्याचे वाटू शकते. पण सरकारने घेतलेल्या या निर्णयाची मुंबईकरांना किती किंमत मोजावी लागली याचाही विचार होणे आवश्यक आहे.

खाजगी व राष्ट्रीय वस्त्रोद्योग मंडळाची मिळून सुमारे 600 एकर जमीन आहे. विकास नियमावलीतील मूळ तरतुदीनुसार यातील सुमारे 400 एकर जमीन म्हाडा व महापालिकेला मिळणार होती. पण कामगारांच्या नावाखाली घेतलेल्या निर्णयामुळे ही जमीन मालकांच्या घशात गेली. अलीकडेच राष्ट्रीय वस्त्रोद्योग मंडळाने ज्युपिटर मिलच्या 11 एकर जागेच्या विक्रीसाठी निविदा मागविल्या होत्या व त्यावेळी 276 कोटी रु.ची बोली आली. म्हणजेच एकराला 25 कोटी रु. भाव आला. या पार्श्वभूमीवर विचार केल्यास म्हाडा व महापालिकेला मिळणाऱ्या जागेची किंमत सुमारे दहा हजार कोटी रु. होते. खाजगी आणि वस्त्रोद्योग मंडळातील कामगारांच्या देण्यांची रक्कम साधारण दोन हजार कोटी रु. होते.

कामगारांची देणी भागविणे ही मालकांची जबाबदारी आहे. ते ती पार पडायला तयार नव्हते, हे सरकारचे म्हणणे मान्य केले तरी जमीन विकासाला परवानगी नाकारणेे, जागेचा अन्य वापर करण्यास मनाई करणे अशा उपायांचा अवलंब करून मालकांचे नाक दाबणे आवश्यक होते. त्याऐवजी सरकारनेच त्यांच्यासमोर नाक घासणे पसंत केले. त्यापलीकडेही एक उपाय सरकारकडे होता. ताब्यात येणाऱ्या 400 एकर जमिनीपैकी 80 एकर जमीन विकण्यात आली असती तरी कामगारांची देणी भागविण्यासाठी लागणारे दोन हजार कोटी रु. जमा होऊ शकले असते व 320 एकर जमीन सार्वजनिक वापरासाठी उपलब्ध होऊ शकली असती. शिल्लक राहणारी 320 एकर जमीनही (जी आज मालक विकसित करीत आहेत) सरकारने विकली असती तर त्यातून आठ हजार कोटी रु. उपलब्ध होऊ शकले असते व त्यातून संपूर्ण मुंबईच्या विकासासाठी लागणारा निधी उभा राहू शकला असता.

ता. क.

कामगारांची देणी भागवण्याच्या नावाखाली राज्य सरकारने दहा हजार कोटींची जमीन मालकांच्या घशात घातली असली, तरी त्यांची हाव संपलेली नाही. किंबहुना प्रत्येक ठिकाणी कामगारांना वेठीस धरून सरकारकडून अधिकाधिक लाभ उकळण्याचे मालकांचे प्रयत्न आहेत. त्यामुळेच गिरण्यांच्या चाळीतील रहिवाशांना मोफत घरे देण्याची अट सरकारने घालताच त्याबाबतही अडवणुकीचे धोरण स्वीकारीत वाढीव एफएसआय देण्याची मागणी मालकांनी केली व सरकारनेही ती मान्य केली आहे.

प्रभाकर नारकर

 
</text>
</doc>
