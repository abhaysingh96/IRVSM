<doc>
<docno>1092288.cms.txt</docno>
<text>
 
बहुतांची अंतरे
समाजाच्या रोगट दृष्टिकोनाचे बळी
[ Friday, April 29, 2005  12:04:42 am]


मुंबई शहरात एच. आय. व्ही. बाधित व्यक्तींनी केलेल्या आत्महत्यांच्या बातम्या वाचनात आल्या व या समाजाचा आजाराकडे बघण्याचा दृष्टिकोन किती टोकाचा आहे, हे पुन्हा जनतेसमोर आले. या घटनांचा गांभिर्याने विचार करण्याची आवश्यकता आहे. एच. आय. व्ही. बाधितांसाठी आधीच्या तुलनेने आता जास्त औषधे उपलब्ध आहेत. परंतु याबाबत रामबाण उपाय अजूनही नसल्याने या विषाणूंची लागण होऊ न देणे, दुदैर्वाने झाल्यास आपल्या शरीर प्रकृतीवर, जीवनशैलीवर, आहार- विहारावर पूर्ण लक्ष देऊन व वर्तणुकीत बदल घडवून आणून आजार नियंत्रणात आणणे शक्य आहे.

एच. आय. व्ही., एड्स याचा संबंध काही प्रमाणात लैंगिकतेशी असल्याने व अजूनही लैंगिक विषयावर मोकळेपणाने चर्चा करणे आपल्या समाजाला मान्य नसल्याने या विषयाच्या जाणीव-जागृती कार्यक्रमांवर बरीच बंधने येतात. त्यामुळे या विषयावरील प्राथमिक स्वरूपाच्या शास्त्रीय माहितीपासून जनता वंचित राहते.

समाजात विविध उपक्रम राबविणाऱ्या युवा, महिला, क्रीडा इ. स्थानिक मंडळांनी एच. आय. व्ही. क्षेत्रात काम करणाऱ्या संस्थांच्या सहकार्याने आपापल्या विभागातील लोकांसाठी या विषयावर पथनाट्य, व्याख्याने, स्लाईड शोच्या माध्यमातून या आजाराची माहिती सातत्याने पोचवणे आवश्यक आहे, तरच समाजाच्या दृष्टिकोनात हळूहळू बदल होईल ; कारण अशा कार्यक्रमांमधून उपस्थित लोकांच्या शंका निरसनास बराच वाव मिळतो.

एच. आय. व्ही.ने बाधित असलेल्या, परंतु आपल्या जीवनशैलीत सकारात्मक परिवर्तन घडवून आणलेल्या रुग्णांच्या यशस्वी कथा समाजासमोर सातत्याने मांडल्यासही अशा आत्महत्या रोखण्यास मदत होईल.

संदीप जोशी, रासायनी.

 
</text>
</doc>
