<doc>
<docno>1092302.cms.txt</docno>
<text>
 
लेख
खाकी वदीर्तला पुरुष
[ Friday, April 29, 2005  12:17:42 am]


मथुरा आता पन्नाशीत पोचली असेल. चंदपूरच्या जंगलात तेंदुपत्ता तोडत नाहीतर काटक्यांच्या मोळ्या करत कशीबशी गुजराण करत असेल. आयुष्याची फार मोठी फरपट झाली नसेल, तर तिला नातवंडंही असतील.

आज तिला 33 वर्षांपूवीर्ची ' ती ' घटना आणि त्यानंतरची ससेहोलपट आठवत असेल का ? कुणास ठाऊक! चंदपूरच्या जंगलात आदिवासी पाड्यावर आजही बहुधा वर्तमानपत्रं जात नसावीत आणि जात असतीलच तर मथुराला वाचता येत असण्याची शक्यता फारच कमी. अर्थात मुंबई-पुण्याकडच्या पेपरांत आलेली ती बातमी मथुरानं वाचली नसली, तरी तिलाच काय, पण बाईमाणसाच्या जातीत जन्मलेल्या कोणालाही अशी घटना विसरणं कठीणच.

बरोब्बर 33 वर्षांपूवीर्, म्हणजे 26 मार्च 1972 च्या दिवशी, मथुरावर चंदपूरच्या देसाईगंज पोलिस चौकीत तुकाराम व गणपत या दोन पोलिसांनी बलात्कार केला. मथुरा तेव्हा अवघी 16 वर्षांची होती.

कशी काय कोण जाणे, पण या बलात्काराच्या गुन्ह्याची नोंद झाली ; पण ज्या चौकीत बलात्कार झाला तिथेच! थोडक्यात, चोराच्याच घरात चोरीची तक्रार नोंदवली गेली. स्थानिक कोर्टात केस चालली. साक्षीपुरावे ऐकून घेतल्यावर 1 जून 1974 रोजी कोर्टाने म्हटलं की ही मथुरा अत्यंत खोटारडी आहे. ती वाह्यात मुलगी असून अनेक पुरुषांबरोबर तिचे याआधीही संबंध आलेले आहेत. पोलिस चौकीत जे घडले तो बलात्कार नव्हता, तर परस्परसंमतीनं झालेला समागम होता. तुकाराम आणि गणपतला कोर्टानं निदोेर्ष ठरवून सोडून दिलं. मग हे प्रकरण हायकोर्टात गेलं. एखादी व्यक्ती भीतीपोटी शरणागत होऊन समोरच्याला अधीन झाली म्हणजे तिची त्याला संमती आहे असं म्हणता येत नाही, असा निष्कर्ष काढून मथुरावर बलात्कारच झाल्याचं हायकोर्टानं स्पष्ट म्हटलं आणि तुकाराम व गणपतला पाच वर्षं सक्तमजुरी ठोठावली.

पण म्हणून मथुराला न्याय मिळाला, असं म्हणता येणार नाही. वाटा रोखणाऱ्या चक्रव्यूहात अडकवून जीव घेणाऱ्या इथल्या यंत्रणेला अनुसरून केस सुप्रीम कोर्टात गेली. तिथं तुकाराम आणि गणपतची सरशी झाली आणि मथुरावर बलात्कार झाला नसल्याचा निकाल दिला गेला.

चंदपूरच्या मथुराचा निदान खटला तरी चालला ; पण पतियाळाच्या एका छोट्या मुलीचा आणि तिच्या आई-बाबांचा आक्रोश दडपलाच गेला. चार वर्षांपूवीर्, म्हणजे 1 एप्रिल 2001 रोजी , 14 वर्षांच्या या कोवळ्या मुलीला पतियाळातील एका पोलिस चौकीत डांबून ठेवलं गेलं आणि तिच्यावर वारंवार बलात्कार केले गेले. तिच्या कानाच्या मागच्या बाजूला विजेचे शॉक दिले गेले आणि वर दमदाटीही! सहा दिवस ती निरपराध पोर नरकयातना भोगत राहिली आणि सातव्या दिवशी कशीबशी सुटली. तिच्या आई-बाबांनी पोलिसांपासून मुख्यमंत्र्यांपर्यंत सर्वांचे दरवाजे ठोठावण्याचा केविलवाणा प्रयत्न केला ; पण मुख्यमंत्र्यांपर्यंत त्यांना पोचूच दिलं गेलं नाही. हे कमी म्हणून की काय, पण महिलांवरील अत्याचारांची दखल ज्यांनी घ्यावी अशी सर्वसाधारण अपेक्षा, त्या पंजाब राज्य महिला आयोगाच्या अध्यक्षांनी मोठी अजब भूमिका घेतली. या मुलीच्या पालकांना पोलिसांनी मुख्यमंत्र्यांची भेट घेऊ दिली नाही हे योग्यच झालं असा निर्वाळा देत, मुलगीच ' चालू ' असल्याचं म्हणत मुलीवरच तोंड सोडलं. तिचं पुढं काय झालं असेल त्याची आपण फक्त कल्पनाच करू शकतो.

... आणि ही केरळच्या सकिनाची कहाणी. विथुरा नावाच्या छोट्याशा खेड्यातल्या सकिनाला धंंदेवाईक दलालांनी एर्नाकुलमच्या बाजारात विकली. कित्येक महिने ती जीवघेण्या धमक्यांना घाबरत रोजच्या रोज बलात्कारांना सामोरी गेली. नाही म्हणायची सोयच तिला नव्हती. कशीबशी सुटका करून ती बाहेर आली. आपल्यावर वारंवार बलात्कार झाल्याची तक्रार नोंदवली. तिच्या शरीराचा चुरगळा करणारे कित्येक होते. त्यातल्या 45 जणांची तिनं माहिती दिली. त्यात अग्रक्रमानं होते ते पोलिस अधिकारी आणि मग सनदी सरकारी अधिकारी, डॉक्टर, इंजिनीयर आणि स्टार मंडळीही! 65 जणांचं ती वर्णन करू शकली, पण नावगाव आणि बाकी ठावठिकाणा नाही सांगू शकली. केस उभी राहिली. सगळ्या तथाकथित प्रतिष्ठित लोकांनी अटकपूर्व जामिनासाठी धावपळ केली. पण त्यांना फार त्रास काढावा लागला नाही. हायकोर्ट म्हणालं, असल्या बाईची साक्ष ही अजिबातच गंभीरपणं घेण्याची गरज नाही. जो पुरुष पैसे देऊन समागम करू इच्छितो तो नकार देणाऱ्या किंवा अनिच्छेपोटी अधीन होणाऱ्या स्त्रीशी असे संबंध ठेवू शकेल यावर आमचा विश्वास नाही... या केसमधले सर्व आरोपी निदोर्ष आणि निष्कलंक सुटले.

चंदपूर, पतियाळा आणि एर्नाकुलम हे अपवाद नाहीत हे सिद्ध करणारा खाकी कपड्यातला आणखी एक लिंगपिसाट नरपुंगव मुंबईतही कालपरवा मोठ्या उद्दामपणं म्हणाला , ' उखाड लो जो भी उखाडना है...! ' गुंड-मवाल्यांपासून रक्षण करण्यासाठी उभारण्यात आलेल्या पोलिस चौकीत भर दुपारी एका 16 वर्षांच्या मुलीवर त्याने दोनदा बलात्कार केला. तिसऱ्यांदा करण्याच्या प्रयत्नात असताना वेदना असह्य होऊन मुलीनं केलेल्या आरडाओरडीमुळं त्याचं बिंग फुटलं.

तोही म्हणेलच की, त्या मुलीनं स्वेच्छेनं माझ्या इच्छेची पूर्तता केली.

या मुलीनं आजवर अनेकदा शरीरसंबंध केलेले आहेत आणि 21 एप्रिलच्या दुपारी चौकीत जे काही घडलं तो बलात्कार नाही तर समागमच आहे असंही पुढंमागं सिद्ध केलं जाईल.

अशा खटल्यातले आरोपी खालच्या नाहीतर वरच्या कोर्टात हमखास सुटतात, याची खात्री असल्यामुळंच हा बलात्कारी पोलिस म्हणू शकतो की, उखाड लो जो उखाडना है! मोरेच्या तिसऱ्या बायकोनं त्याला शिक्षा झाली पाहिजे असं सांगून त्याला वकिली मदत देण्याचं नाकारलं आहे म्हणे. पण ' मी त्यांची वाट पाहीन ' असंही ती म्हणालीय!

थोडक्यात, मुंबईतल्या या मुलीच्या कहाणीची वाटचालही मथुरा आणि सकिनाच्याच वाटेनं प्रवासाला लागेल.

मथुरा बलात्कार प्रकरणाच्या पार्श्वभूमीवर महाराष्ट्रात 28-30 वर्षांपूवीर् महिलांची दमदार चळवळ उभी राहिली. बलात्कारित मुलीचं नाव प्रसिद्ध करू नये इथपासून खटला इन कॅमेरा चालवावा इथपर्यंत आणि सूर्यास्तानंतर पोलिस चौकीत महिलांना चौकशीसाठी बोलावू नये इथपासून ते महिला पोलिसांनीच जाबजबाब घ्यावा इथपर्यंत कायद्यात सुधारणा झाल्या. वेगवेगळे आयोग निर्माण झाले.

बाईमाणसाच्या या लढाईला पंचवीस वर्षं उलटलीत. मथुराही पन्नाशीला आली. उद्या तिला पतवंडं होतील. त्यांच्या वाट्यालाही हेच भोग येतील ? खाकी वदीर्तल्या या पुरुषाचं करायचं तरी काय ?

प्रतिमा जोशी

 
</text>
</doc>
