<doc>
<docno>1093532.cms.txt</docno>
<text>
 
देश-विदेश
वाढत्या लोकसंख्येमुळे केंद सरकारला चिंता
[ Friday, April 29, 2005  09:40:07 pm]


वृत्तसंस्था

नवी दिल्ली : देशाची लोकसंख्या 2045 पर्यंत 180 कोटींच्या घरात जाणार असल्यामुळे चिंतित झालेल्या केंद सरकारने लोकसंख्या नियंत्रण आणि ती स्थिर ठेवण्यासंदर्भात विविध उपाययोजना करण्याचे ठरविले आहे, अशी माहिती नुकतीच लोकसभेत देण्यात आली.

पुरवणी प्रश्नाच्या उत्तरात आरोग्य आणि कुटुंब कल्याणमंत्री अंबुमणी रामदास यांनी सांगितले की, राष्ट्रीय लोकसंख्या धोरणाची अंमलबजावणी, राष्ट्रीय लोकसंख्या आयोगाची स्थापना, राष्ट्रीय लोकसंख्या नियंत्रण निधी आणि जास्त लोकसंख्या असलेल्या आठ राज्यांतील लोकसंख्या नियंत्रित करण्यासाठी ' उच्चाधिकार कृती गट ' स्थापना, असे विविध उपाय लोकसंख्या नियंत्रणासाठी योजले आहेत.

' राष्ट्रीय लोकसंख्या धोरण- 2000' प्रमाणे सरकारने 2010 पर्यंत जन्मदर 2.1 पर्यंत आणण्याचे उद्दिष्ट ठेवले आहे. तामिळनाडू, केरळ, गोवा, नागालँड, दिल्ली, पॉन्डेचरी, अंदमान आणि निकोबार बेटे, चंदिगड आणि मिझोरम या नऊ राज्यांनी हे उद्दिष्ट पूर्ण केले असून त्यांचाकडील जन्मदर 2.1 किंवा त्यापेक्षा कमी आहे, असे रामदास यांनी सांगितले.

 
</text>
</doc>
