<doc>
<docno>1092294.cms.txt</docno>
<text>
 
धावते जग
निराश मुलायम
[ Friday, April 29, 2005  12:08:47 am]


उत्तर प्रदेशचे मुख्यमंत्री आणि समाजवादी पाटीर्चे अध्यक्ष मुलायमसिंग यादव यांनी आपले फोन ' टॅप ' होत असल्याचा आरोप करून खळबळ उडवून देण्याचा प्रयत्न केला असला, तरी त्याची फारशा गंभीरपणे दखल घेतली जाईल, असे दिसत नाही. मुळात गेल्या वर्षी लोकसभा निवडणूक निकालानंतर भारतीय जनता पक्ष व एनडीए यांना सत्ता राखणे कठीण होईल असे दिसू लागले, तेव्हा मुलायमसिंग भलतेच खुशीत होते.

भाजपप्रणीत आघाडी सरकारच्या जागी ज्या कुणाचे सरकार येईल, ते स्थापन होताना हुकमाचा एक्का आपल्याच हाती असेल, असे मांडे मुलायमसिंग खात होतेच. शिवाय त्यांचे सरचिटणीस अमरसिंग हे त्यांच्यापेक्षाही अधिक उतावीळ झाले होते. सत्ता राबवून लोकांचे काही भले करण्यापेक्षा सत्तेच्या खेळात अधिक रस असल्यामुळे मग अमरसिंग यांनी दिल्लीत ठाण मांडून सत्तेचा मिळेल तो तुकडा पदरात पाडून घेण्यासाठी अटोकाट प्रयत्न केले.

सोनिया गांधी यांनी आयोजित केलेल्या पाटीर्तही त्यांनी हरकिशन सुरजित यांच्या सहकार्याने घुसखोरी करण्याचा केलेला प्रयत्न हाणून पाडण्यात आला. तेव्हापासून गेले वर्षभर मुलायम, अमरसिंग आणि कंपनी दु:खात आहे. उत्तर प्रदेशचे राज्य राखले ; पण तेवढ्याने या जोडगोळीचे समाधान होणे शक्य नव्हते ; कारण मुलायमसिंग यांच्या आयुष्यातील ' आखरी ख्वाईश ' देशाचे पंतप्रधान होणे ही आहे. पण ते नजिकच्या भविष्यात प्रत्यक्षात येणे अशक्यच आहे आणि सध्याच्या सरकारला आमचा पाठिंबा आहे, असे मुलायमसिंग सतत सांगत असले तरी मुळात सध्याच्या सरकारला त्याची गरज उरलेली नाही.

त्यामुळे आलेल्या नैराश्यापोटी मुलायम आता असले आरोप करून बातम्यात स्थान मिळवू पाहत आहेत. आपण स्वत:, पुत्र अखिलेशसिंग तसेच अमरसिंग व शिवपाल यादव यांच्याविरुद्ध केंदातील काँग्रेस सरकार काही कट कारस्थान रचीत असून, फोन टॅपिंग हा त्याचाच एक भाग असल्याचा आरोप मुलायमसिंग यांनी केला आहे. ' आमचा तुम्हाला पाठिंबा असूनही तुम्ही आमच्याशी असे का वागता ?' या त्यांच्या सवालाचे उत्तर खरे तर जगजाहीर आहे. मुलायम यांच्या पाठिंब्याविना केंदाची सत्ता मिळाल्यानंतर काँग्रेस उत्तर प्रदेशातील आपला पाया विस्तारित करण्याचा प्रयत्न करणार, हे अपेक्षितच होते. नेमके हेच मुलायम यांना नको आहे.

शिवाय त्याचवेळी काँग्रेसने मायावती यांनाही अभय दिले आहे. काँग्रेसचे हे डावपेच मुलायम यांना अडचणीचेच ठरणारे होते. फोन टॅपिंंगबाबतचे आरोप आपण अनेकदा केले, तरी कोणी त्याचा साधा इन्कारही करत नाही, असे त्यांनी जाहीर सभेत सांगितल्यावर मात्र काँग्रेसने अत्यंत तिखट शब्दांत मुलायम यांचे वाभाडे काढले आहेत.

 
</text>
</doc>
