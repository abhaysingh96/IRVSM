<doc>
<docno>1092408.cms.txt</docno>
<text>
 
महाराष्ट्र
नांदेडच्या अपहरणाची हैदराबादमध्ये उकल
[ Friday, April 29, 2005  01:07:25 am]


म. टा. वृत्तसेवा

नांदेड : वसमत येथील एका डॉक्टरांच्या मुलीचे नांदेडमधून अपहरण झाल्यानंतर दोन दिवसांत पोलिसांनी या प्रकरणाचा तपास लावला असून खंडणीसाठीच हे अपहरण झाले असल्याचे उघड झाले आहे. हैदराबादला जाऊन, सापळा रचून आणि पाठलाग करून दोघा अपहरणर्कत्यांना नांदेड पोलिसांनी पकडले, तसेच अटकेनंतर या दुकलीकडून अडीच किलो सोन्याचे व साडेतीन किलो चांदीचे दागिने असा सुमारे साडेनऊ लाख रुपयांचा मालही ताब्यात घेतला.

या थरारक तपासाची माहिती विशेष पोलिस महानिरीक्षक भीमराव राऊत यांनी बुधवारी रात्री वार्ताहरांना दिली. याकामी आंध्र प्रदेश पोलिसांचीही मदत झाली, असे ते म्हणाले.

वसमत येथून नांदेडमध्ये शाळेतील वासंतिक वर्गासाठी जाताना या मुलीला रिक्षात बसलेल्या दोघांनी अचानक रिक्षा थांबवून, जबरदस्तीने मोटरसायकलवरून सोमवारी पळवून नेले होते. त्याच मध्यरात्री ' आईवडील कुठे आहेत ?' एवढाच फोन या मुलीच्या घरी आला. त्या फोनपासूनच पोलिसांनी डॉक्टरांच्या घरातील फोन कुठून आले, याची माहिती विविध टेलिफोन कंपन्याकडून घेणे सुरू केले. त्याआधारे मंगळवारी संध्याकाळपर्यंत एवढे निश्चित झाले की, अपहरणकतेर् हैदराबादमध्येच आहेत.

अपहणर्कत्यांनी 15 लाख रुपयांची खंडणी मागितली होती. मुलीचे वडील अपहरणर्कत्यांशी फोनवर पोलिसांनी सांगितल्याप्रमाणेच बोलले आणि साडेचार लाख रुपयांची खंडणी प्रत्यक्ष देण्याचे ठरले. हा व्यवहारही हैदराबादजवळ चंदनगुट्टा परिसरातील स्मशानभूमीत होणार होता. डॉक्टरांच्या गाडीचा ड्रायव्हर म्हणून पोलिस उपनिरीक्षक हिबारे, तसेच पोलिस उपअधीक्षक अद्बुल रझाक, इन्स्पेक्टर गोपीनाथ पाटील व उपनिरीक्षक एम. बी. फारुखी यांच्यासह हेमंत देशपांडे, जलालुद्दीन अकबर, चंदकांत पुलकुंडवार आदींचे पथक हैदराबादकडे रवाना झाले. मात्र अपहरणर्कत्यांनी , ' पैसे दिल्यावर दहा मिनिटांनी मुलगी मिळेल ', अशी अट ऐनवेळी घातली. सापळा फसणार की काय, अशी स्थिती असताना पोलिसांनी जोखीम घेऊन डॉक्टरांकरवी पैशाची बॅग अपहरणर्कत्या दुकलीला दिली. मोटरसायकलवरून ते निघून गेल्यावर काही मिनिटांत मुलगी चालत येताना दिसली ; त्याचक्षणी पोलिसांनी या मोटरसायकलचा पाठलाग सुरू केला. हैदराबाद पोलिसांचा ड्रायव्हर रमण्णा याने मोटरसायकलला मागून धडक देऊन या दोघांना खाली पाडले, तरीही ते बॅग घेऊन पळू लागले. अखेर पोलिसांनी झडप घालून त्यांना पकडले.

मोहम्मद सय्यद शिबिरी ( 40, रा. कय्यूमनगर, नांदेड) आणि मोहम्मद शरीफ ऊर्फ बाबा शेख मेहबूब ( 36, रा. पिरबुरानगर, नांदेड) अशी अपहरर्णत्यांची नावे आहेत. त्यांनी नांदेडमध्ये ठेवलेले दागिने पोलिसांनी बुधवारी ताब्यात घेतले.

साहेबराव कीर्तने या रिक्षाचालकाने पोलिसांना अपहरणानंतर तातडीने फोन केला होता हे कौतुकास्पद आहे ; पण ज्या रिक्षातून मुलीला पळवण्यात आले तो मात्र पळून गेला, असे राऊत यांनी सांगितले.

 
</text>
</doc>
