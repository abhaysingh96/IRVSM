<doc>
<docno>1093539.cms.txt</docno>
<text>
 
क्रीडा
भारताने दोन्ही सामने जिंकले
[ Friday, April 29, 2005  09:44:53 pm]


वृत्तसंस्था

जयपूर : भारत विरुद्ध उझबेकिस्तान यांच्यातील डेव्हिस चषक टेनिस लढतीला सुरुवातीला पावसाचा फटका बसला. परंतु नंतर खेळ सुरू झाला. लिअँडर पेस आणि प्रकाश अमृतराज यांनी आपापले सामने जिंकले आणि भारताला 2 - 0 अशी आघाडी मिळवून दिली. ग्रास कोर्टवर खेळताना उझबकिस्तानच्या टेनिसपटुंची तारांबळ उडत होती आणि या बाबीचा फायदा भारतीय खेळाडूंनी उठवला.

पावसामुळे कोर्ट ओले झाले होते. पंचांनी जय क्लब कोर्टची पाहणी केली आणि मग सामना सुरू करण्याचा निर्णय घेतला. राजस्थानच्या मुख्यमंत्री वसुंधरा राजे शिंदे यांच्याहस्ते या सामन्याचे उद्घाटन करण्यात आले.

अनुभवी लिअँडर पेसच्या तडाखेबंद, चौफेर खेळापुढे प्रतिर्स्पध्याचा निभाव लागला नाही. अपेक्षेप्रमाणे पेसने सामना जिंकला आणि भारताला विजयी सलामी करून देत 1-0 अशी आघाडी मिळवून दिली. या सामन्यावर सुरुवातीपासूनच लिअँडर पेसने वर्चस्व गाजवण्याची अपेक्षा बाळगून गेर्टवर उतरलेल्या पेसला सुरुवातीला प्रतिस्पधीर् डस्टॉवने बऱ्यापैकी झुंजवले. परंतु नंतर मात्र पेसने सामन्यावर वर्चस्व गाजवले. सामना झटपट जिंकण्याचाच उद्देश त्याने डोळ्यांसमोर ठेवला होता. आपण सलामीचा सामना जिंकून विजयी सलामी करून देऊ असा विश्वास त्याने गुरुवारीच व्यक्त केला होता. शुक्रवारी टेनिस सामने थोडे उशीरा सुरू झाले परंतु पेसने आपल्या वेगवान खेळापुढे प्रतिर्स्पध्याला पार नामोहरम करून टाकले. पेस म्हणाला : ' हा सामना जिंकणार याची मला खात्री वाटत होतीच. पण मी कधीही प्रतिर्स्पध्याला कमी लेखत नाही आणि सर्वस्व पणाला लावून खेळत असतो. ' पेसने फरूख डस्टॉववर 7-6 (7-4) , 6-2, 6-0 अशी मात केली.

या मोसमातील पेसची ही दुसरीच एकेरीची लढत. परंतु त्याच्या खेळातील आत्मविश्वास मोठा बघण्यासारखा होता. हर्ष मांकडच्याऐवजी पेसने स्वत: एकेरीत खेळण्याचा निर्णय घेतला तेव्हा सर्वांनाच आश्चर्याचा जबरदस्त धक्का बसला होता. परंतु पेसने आपण एकेरीतही काय करू शकतो ते दाखवून दिले. पेस म्हणाला : ' हर्षच्या ऐवजी मी एकेरीत उतरलो याची चर्चा सर्वत्र सुरू आहे. जर मी आज पराजीत झालो असतो तर माझ्यावर केवढी तरी टीका झाली असती. परंतु आता आम्ही दोन्ही सामने जिंकल्यामुळे दडपण खूपच कमी झालेले आहे. कर्णधारावर निर्णय घेण्याची जबाबदारी असते. ती मी समर्थपणे पार पाडली असे मला वाटते. '

या लढतीतील दुसऱ्या सामन्यात प्रकाश अमृतराजने आपल्या र्सव्ह आणि व्हॉली खेळाच्या जोरावर उझबेकिस्तानच्या डेनिस इस्टोमीवर 6-3, 6-2, 6-2 अशी मात केली आणि भारताला 2-0 अशी आघाडी मिळवून दिली.

लिअँडर पेसने प्रकाश अमृतराजच्या खेळाचे कौतुक केले. तो म्हणाला : ' त्याने आपल्यावर दडपण येऊ दिले नाही आणि सामना जिंकला. या विजयामुळे आता आम्हाला चांगली आघाडीही मिळालेली आहे. ' आता दुहेरीचा सामना शनिवारी होणार आहे आणि त्यानंतर परतीचे एकेरीचे सामने रविवारी होतील. अर्थात शुक्रवारी एकेरीचे दोन्ही सामने गमावल्यामुळे उझबेकिस्तानचा आत्मविश्वास डळमळीत झालेला आहे. शनिवारी तर लिअँडर पेस आणि महेश भूपती या कसलेल्या जोडगोळीविरुद्ध खेळताना उझबेकिस्तानच्या जोडीच्या विजयाच्या आशा कमीच वाटत आहेत.

 
</text>
</doc>
