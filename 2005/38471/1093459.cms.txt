<doc>
<docno>1093459.cms.txt</docno>
<text>
 
लेख: आयफेल टॉवर
भिंत चढली...
[ Friday, April 29, 2005  08:15:29 pm]


सरत्या वर्षाच्या अखेरीस त्सुनामीने तडाखा दिला आणि मालदीववासीयांची अवस्था ' भिंत खचली चूल विझली होते नव्हते नेले...प्रसाद म्हणून पापण्यांमध्ये पाणी थोडे ठेवले ' अशी झाली.

खचलेली ही भिंत पुन्हा उभारण्यासाठी आणि पापण्यांतले पाणी पुसण्यासाठी अनेक हात पुढे झाले, त्यातलेच दोन हात अॅलेक्स मायकेलिसचे. अॅलेक्स लंडनचा. व्यवसायाने आकिर्टेक्ट. उत्तुंग इमारतींचा आराखडा तयार करणे हे त्याचे काम.

लंडनमधील प्रख्यात डिझायनर कार्लो कॅप हा अॅलेक्सचा परिचित. त्सुनामीने हाहाकार उडवला तेव्हा कार्लो मालदीव बेटांवरच होता.

निसर्गाच्या तडाख्यात उद्ध्वस्त झालेली घरे आणि मने पाहिली आणि त्याने त्याच्या संपर्कातील मंडळींना त्सुनामीग्रस्तांच्या मदतीसाठी निधी उभारण्याचे आवाहन केले. पैसा गोळा झालाही लगेच. पण त्या घडीची मुख्य गरज होती ती उद्ध्वस्त झालेली घरे तातडीने पुन्हा बांधण्याची. तीही कशी तर पुन्हा काही अस्मानी-सुलतानी झालीच तर त्याला तोंड देतील अशी आणि कमी खर्चातली. अशी घरे तेथे उभारण्यासाठी कोण लायक आहे, याचा विचार करताना कालोर्च्या मनात पहिले नाव आले ते अॅलेक्सचे.

कालोर्ने मनोगत अॅलेक्सला सांगितले. अॅलेक्सने ते आव्हान लगेचच स्वीकारले. त्याने मालदीवच्या घरांचा बारकाईने अभ्यास केला. त्यात त्याला दिसले की घर बांधताना मालदीवमध्ये पायाबाबत फारशा गांभीर्याने विचार होत नाही. पाया घालताना बहुतांश वेळा प्रामुख्याने वापरली जाते ती वाळू. मग साहजिकच पाया भक्कम होत नाही. त्याशिवाय घरांवर गॅल्वेनाईजचे छत बसवण्यासाठी खिळे उपयोगात आणले जातात. अशा अनेक गोष्टींचा त्याने आढावा घेतला आणि टुमदार पण दमदार घराचा आराखडा त्याने तयार केला.

नैसगिर्क प्रकोपाचा सामना करण्याची ताकद असलेल्या या घरासाठीचा खर्च 500 पौंडाच्या आसपास म्हणजे 40 ते 45 हजार रुपयांच्या घरात. या घरांना पाया काँक्रिटचा. भिंतींमध्ये मजबुतीसाठी पोलादी खांब. बांधणीत खिळ्यांऐवजी स्क्रूंचा वापर. असा सारा विचारपूर्वक केलेला आराखडा. या आराखड्याबरहुकुम मग घरे बांधण्यास प्रारंभ झाला. सुरुवातीला स्वत: अॅलेक्स सुतार म्हणून, गवंडी म्हणून उभा राहिला. मग स्थानिक लोकांनी अशी घरे बांधण्याचे तंत्र शिकून घेतले. गेल्या काही दिवसांत अशी कितीतरी घरे या बेटांवर उभी राहिली आहेत...काही राहत आहेत...खचलेली भिंत चढत आहे...मने नवी उभारी घेत आहेत. याचे थोडेफार श्रेय अॅलेक्सचेही!

 
</text>
</doc>
