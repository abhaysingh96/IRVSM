<doc>
<docno>1092395.cms.txt</docno>
<text>
 
महाराष्ट्र
13 वर्षांच्या धाडसी मुलामुळे वाचले लहानग्याचे प्राण
[ Friday, April 29, 2005  01:00:38 am]


म. टा. वृत्तसेवा

रत्नागिरी : साखरतर खाडीच्या मच्छिमार धक्क्यावर खेळताखेळता काआब तस्लीम मल्ला या चार वर्षांच्या मुलाचा तोल सुटून तो खोल पाण्यात बुडू लागला... पण उसामा अद्बुल मजीद साखरकर या अवघ्या 13 वर्षांच्या मुलाने क्षणार्धात पाण्यात उडी घेऊन, बुडणाऱ्या या मुलाचे प्राण वाचवले!

प्राणांची पर्वा न करता उसामा साखरकरने दाखवलेल्या या धाडसाचे कौतुक सर्वच रहिवाशांनी केले आहे. ही घटना मंगळवारी दुपारी घडली. चार वर्षांचा काआब मल्ला धक्क्यावरून थेट खोल खाडीत पडला, तेव्हा तेथे असलेल्या इतर मुलांमध्ये घबराट पसरली आणि त्यांनी आरडाओरडा सुरू केला.

बोटींवर, पण दूर असलेल्या मच्छिमारांचेही या अचानक गलक्याने तेथे लक्ष गेले... पुरेशी समजही न आलेला हा लहानगा काही मिनिटांत दृष्टीआड होणार, अशी स्थिती असताना तेथूनच जाणाऱ्या उसामा साखरकरने पाण्यात उडी मारण्याचा निर्णय घेतला. या धाडसाचे योग्य चीज व्हावे, अशी प्रतिक्रिया रत्नागिरी जिल्ह्यात हे वृत्त समजल्यावर सर्वांकडूनच उमटते आहे.

 
</text>
</doc>
