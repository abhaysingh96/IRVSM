<doc>
<docno>1092361.cms.txt</docno>
<text>
 
देश-विदेश
आसाम निवडणुकीची जबाबदारी महाजन आणि जेटलींवर
[ Friday, April 29, 2005  12:41:35 am]


वृत्तसंस्था

नवी दिल्ली : पाच राज्यांमध्ये होऊ घातलेल्या विधानसभा निवडणुकांसाठी पक्षाची रणनीती निश्चित करण्यासाठी भाजपच्या वरिष्ठ नेत्यांची बैठक गुरुवारी झाली असता आसामच्या निवडणुकीची जबाबदारी पक्षाचे सरचिटणीस प्रमोद महाजन आणि अरुण जेटली यांच्यावर सोपवण्याचा निर्णय घेण्यात आला. मुख्यालय प्रवक्तेपदी प्रकाश जावडेकर यांची पुन्हा निवड झाली.

अडवाणी-वाजपेयींच्या उपस्थितीत तामिळनाडू, केरळ, पश्चिम बंगाल, आसाम आणि पाँडिचेरी या पाच राज्यांमधील निवडणुका आणि तेथील राजकीय परिस्थिती यावर चर्चा करण्यात आली. पुढील आठवड्यात अडवाणी तामिळनाडू आणि केरळच्या दौऱ्यावर जाणार आहेत.

संसदेच्या कामकाजावर तीन दिवस बहिष्कार घालण्याच्या एनडीएच्या निर्णयावरही याच बैठकीत शिक्कामोर्तब झाले. उमा भारतींची वादग्रस्त विधाने, गुजरातमधील पक्षांतर्गत भांडणे यांवर चर्चा झाली नाही.

पक्षाच्या सुवर्णमहोत्सवी वर्षानिमित्त देशभर कार्यक्रम राबवण्यासाठी उपाध्यक्ष व्यंकय्या नायडू यांच्या अध्यक्षतेखाली सहाजणांच्या समितीचीही नेमणूक करण्यात आली.

 
</text>
</doc>
