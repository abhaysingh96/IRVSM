<doc>
<docno>1092397.cms.txt</docno>
<text>
 
महाराष्ट्र
नादुरुस्त पिठगिरणीने घेतला दोघांचा बळी
[ Friday, April 29, 2005  01:02:17 am]


म. टा. प्रतिनिधी

नाशिक : क्षुधाशांतीसाठी अत्यंत महत्त्वाची भूमिका पार पाडणारी पीठगिरणी चांदवड तालुक्यातील डोंगरगाव येथे दोघांसाठी प्राणघातक ठरली. या नादुरुस्त पिठाच्या गिरणीचे वेगाने फिरणारे चाक तुटल्याने त्याचे तुकडे या दोघांवर आपटले आणि त्यात ते ठार झाले.

डोंगरगाव येथे गोटीराम मतू कासव हे गिरणीचा व्यवसाय करत असत. ही डिझेलवर चालणारी गिरणी बिघडल्याने तिच्या दुरुस्तीसाठी कासव यांनी निवृत्ती महादेव रहाटळ या कारागिराला बोलवले होते.

या गिरणीला बसवलेले बिडाचे चाक तुटलेले होते. हे रहाटळ यांच्या लक्षात आले नाही. त्यांनी ते तसेच बसवून गिरणी सुरू केली. गिरणीने वेग घेताच त्या तुटलेल्या चाकाचे तुकडे झाले. त्यातला एक तुकडा कासव यांच्यावर आदळल्याने ते जागीच ठार झाले. तर रहाटळही जखमी झाला.

रहाटळ यास तातडीने रुग्णालयात दाखल करण्यात आले. मात्र, उपचार सुरू असतानाच त्याचे निधन झाले. या घटनेची पोलिसांत नोंद झाली आहे.

 
</text>
</doc>
