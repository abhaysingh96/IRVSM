<doc>
<docno>1092458.cms.txt</docno>
<text>
 
देश-विदेश
लालूंच्या हकालपट्टीसाठी राष्ट्रपतींना साकडे
[ Friday, April 29, 2005  01:32:49 am]


म. टा. विशेष प्रतिनिधी

नवी दिल्ली : आरोपपत्र ठेवण्यात आल्यानंतरही रेल्वेमंत्री लालूप्रसाद यादव यांची मंत्रिमंडळातून हकालपट्टी होत नसल्याने संतापलेल्या भारतीय जनता पक्षाने आता थेट राष्ट्रपतींना साकडे घालून त्यांना हस्तक्षेपाची विनंती केली आहे.

' गैरव्यवहाराचे गंभीर आरोप असलेल्या लालूप्रसादांना मंत्रिमंडळातून काढण्याबाबत मनमोहन सिंग सरकारने डोळे आणि कान दोन्ही बंद केले आहेत. आपण केवळ राष्ट्रपतीच नव्हे, तर राज्यघटनेचे संरक्षकही आहात. या प्रकरणी आपणच हस्तक्षेप करावा, या इच्छेने आपली भेट घेण्यासाठी आम्ही आलो आहोत ,' असे निवेदन राष्ट्रपती अब्दुल कलाम यांना माजी पंतप्रधान अटलबिहारी वाजपेयी यांच्या नेतृत्वाखाली मंगळवारी दुपारी भेटायला गेलेल्या राष्ट्रीय लोकशाही आघाडीच्या शिष्टमंडळाने दिले.

राष्ट्रपतींच्या भेटीनंतर अडवाणी म्हणाले की, मनमोहन सिंग यांनी पंतप्रधानपद कलंकित केल्याचे दु:ख अधिक आहे. रांचीच्या न्यायालयाने लालूप्रसादांवर आरोपपत्र ठेवल्यानंतरही मंत्रिमंडळात त्यांना कायम ठेवण्याचा हट्ट न समजण्याजोगा आहे. मंत्रिमंडळापासून त्यांना दूर ठेवण्याचा सर्वाधिकार मात्र केवळ पंतप्रधानांना आहे. संसदेच्या कामकाजात सहभागी होण्याचा आग्रह धुडकावून दुसऱ्या दिवशीही रालोआने बहिष्कार चालूच ठेवला.

 
</text>
</doc>
