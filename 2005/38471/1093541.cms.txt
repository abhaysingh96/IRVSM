<doc>
<docno>1093541.cms.txt</docno>
<text>
 
महामुंबई
परवीनच्या मृत्युपत्राचे गूढ संपले!
[ Friday, April 29, 2005  09:50:31 pm]


म. टा. सांस्कृतिक प्रतिनिधी

मुंबई : एकटेपण सोबत घेऊनच संपून गेलेल्या परवीन बाबीच्या भोवती तिच्या मृत्यूनंतर नातेवाईकांचे मोहोळ जमा झाले असले तरी त्यांचे प्रेम किती ' अस्सल ' होते हे आता परवीनच्या मृत्यूपत्रातून उघड झाले आहे. ' त्या ' नातेवाईकांना तिच्या मालमत्तेतील कपदिर्कही मिळणार नाही.

जुनागढ बँकेच्या लॉकरमध्ये पडून असलेले परवीनचे मृत्युपत्र गुरुवारी जुनागढ कोर्टापुढे सादर झाले. त्यात तिने तिच्या जुनागढच्या स्थावर मालमत्तेचे केअरटेकर मुराद खान बाबी, ख्रिश्चन मिशनरीज आणि कुटुंबातील गरीब सदस्यांमध्ये आपल्या संपत्तीचे वाटप करावे, तसेच जुनागढच्या धनबाई हवेलीच्या ठिकाणी आपल्या आईचे स्मारक उभारावे, असे तिने नमूद केले आहे. परवीनशी जवळिकीचे नाते सांगणाऱ्या तिच्या आप्तेष्टांनी मात्र हे मृत्यूपत्र बोगस असल्याचा टाहो फोडला आहे.

परवीन बाबीचा 22 जानेवारी रोजी तिच्या राहत्या घरात गूढ मृत्यू झाल्यानंतर तिच्या जवळच्या आणि दूरच्या नातेवाईकांनी तिच्या घरी धाव घेऊन आपले तिच्याशी कथित जवळीक दाखवणारे पुरावेच द्यायला सुरुवात केली होती. तिच्या आठवणींचे उमाळे अनेकांना आवरत नव्हते. या विलापामागचा ' अर्थ ' उघड होता. परंतु परवीनने 29 जुलै 2002 रोजी एक मृत्युपत्र केले आहे आणि ते तिच्या जुनागढ येथील बँक लॉकरमध्ये असल्याचे समजताच हे नातेवाईक पांगले. 28 एप्रिलला जुनागढ कोर्टाने या मृत्युपत्राचे वाचन केल्यावर हा सस्पेन्स संपला आणि आप्तांचा त्रागा सुरू झाला.

परवीनच्या मृत्यूपत्रानुसार तिच्या संपत्तीतील 70 टक्के भाग हा बाबी कुटुंबातील गरीब सदस्यांना मदत करण्यासाठी तिच्या नावे स्थापन करण्यात आलेल्या ट्रस्टकडे जाणार आहे. उर्वरित 20 टक्के रक्कम ही परवीनचे स्नेही आणि तिच्या जुनागढच्या स्थावर मालमत्तेचे केअर टेकर मुराद खान यांना मिळणार आहे तर 10 टक्के भाग ख्रिश्चन मिशनऱ्यांना दिला जाणार आहे. ट्रस्टचे व्यवस्थापकीय विश्वस्त आणि अध्यक्ष म्हणूनही मुराद खान यांचीच नेमणूक परवीनने केली असून विश्वस्त मंडळावर दोन सदस्य स्वखुषीने नेमण्याचे अधिकारही त्यांना दिले आहेत. अन्य सदस्य हे बाबी कुटुंबीयांपैकी असतील.

परवीनची पुतणी नसरीन आणि मावस बहीण मुमताझ भकटे यांच्या वकिलांनी मात्र हे साधे अॅफिडेविट असून ही सर्व कागदपत्रे बोगस असल्याचे सांगत या मृत्युपत्राला कोर्टात आव्हान द्यायची तयारी चालवली आहे.

 
</text>
</doc>
