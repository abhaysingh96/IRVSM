<doc>
<docno>1093461.cms.txt</docno>
<text>
 
लेख: आयफेल टॉवर
वदीर्चा खाक्या
[ Friday, April 29, 2005  08:17:16 pm]


सोबतच्या छायाचित्रात जे दृष्य दिसते आहे ते एखाद्या छळछावणीतले वगैरे नाही...त्यातली वेदनेने पिळवटलेल्या चेहऱ्याची मुलगी कुणी गुंड-पुंड नाही. हे दृष्य आहे फ्लोरिडानजीकच्या एका शाळेतले आणि ही मुलगी आहे जेमतेम पाच वर्षांची. झाले असे की, फ्लोरिडातल्या शाळेत एका वर्गात गणिताचा तास सुरू होता.

शिक्षकाने विद्यार्थ्यांना एक गणित सोडवायला दिले. याच वर्गातली पाच वर्षांची मुलगी...तिचे आडनाव अकिन्स, तिचे काय बिनसले होते कुणास ठाऊक, तिने गणित सोडवलेच नाही. वर्गातल्या शिक्षकाने त्यासाठी तिला खडसावले. ती आधी फुरंगटून बसली आणि मग तिचा पारा चढलाच अचानक. पुढ्यातल्या वहीचे कपटे करून तिने ते भिरकावून दिले.

संतापाच्या भरात ती टेबलावर चढली आणि शिक्षकाला चक्क एक ठोसा लगावला! साहजिकच ' गुरुजी ' भडकले. मग वरिष्ठांना सांगून वगैरे त्या मुलीच्या घरी फोन लावण्यात आला. ' ताबडतोब शाळेत या ' असे फर्मान सुटले. त्यावर ' मला थोडा वेळ लागेल ' हे मुलीच्या आईचे उत्तर ऐकून शिक्षकमंडळी कोपली आणि त्यांनी लगोलग फोन लावला तो पोलिसांना! झाला प्रकार त्यांनी पोलिसांना कथन केला.

थोड्याच वेळात भिरभिरता दिवा मिरवणाऱ्या गाडीतून तीन पोलिस शाळेत दाखल झाले. त्यांनी लगेचच त्या मुलीचा वर्ग गाठला आणि फारशी वाट न पाहता त्यांनी चक्क तिच्या हातांत बेड्याच ठोकल्या. ती मुलगी रडत होती...इतर चिमुकले भयदाटल्या डोळ्यांनी हा सारा प्रकार पाहत होते...आणि वर्गात लावलेल्या एका व्हीडीओ कॅमेऱ्यात हा सारा प्रकार बंदिस्त होत होता.

यथावकाश त्या मुलीची आई शाळेत आली. झालेला प्रकार तिला कळला तेव्हा सुन्नच झाली. लेकीला घेऊन ती घरी परतली ती शाळा आणि पोलिसांनी शिव्या घालतच. या साऱ्या प्रकारासाठी ती पोलिसांना कोर्टात खेचण्याच्या विचारात आहे. महत्त्वाचे म्हणजे शाळेतल्या साऱ्या समरप्रसंगाची कॅसेट तिच्या हाती आहे, पुरावा म्हणून. आता या दंडुकेशाहीसाठी पोलिसांना कोणती शिक्षा होते ते पाहायचे...

 
</text>
</doc>
