<doc>
<docno>1093528.cms.txt</docno>
<text>
 
देश-विदेश
'रिलायन्स इन्फोकॉम'च्या शेअर विक्रीबाबत लोकसभेत विचारणा
[ Friday, April 29, 2005  09:37:28 pm]


वृत्तसंस्था

नवी दिल्ली : ' रिलायन्स इन्फोकॉम ' चे प्रत्येकी 250 रुपयांचे एक कोटी शेअर नाममात्र प्रती एक रुपया दराने रिलायन्स इंडस्ट्रीज लिमिटेडला विकले गेल्याबाबतची वस्तुस्थिती काय आहे, याबाबतची माहिती सरकारने जाहीर करावी, अशी मागणी सुमारे डझनभर खासदारांनी शुक्रवारी लोकसभेत केली.

राजेश मिश्रा, ब्रिजकिशोर त्रिपाठी, गुरुदास गुप्ता आदी खासदारांनी याबाबतची विचारणा केली होती. केंदीय कंपनी व्यवहारमंत्री प्रेमचंद गुप्ता यांनी या प्रकरणी तपास करण्यात येत असल्याचे सांगितले.

या व्यवहारात आवश्यक नियमांचे उल्लंघन झाल्याचे आढळले तर संबंधितांवर कायदेशीर कारवाई होऊ शकते, असे त्यांनी लेखी उत्तरात स्पष्ट केले.

खासदाराच्या बनावट सहीनिशी निवेदन!

मुकेश विरुध्द अनिल अंबानी असा सामना आता नव्याने रंगात आला असताना एका खासदाराच्या बनावट सहीने, त्याच्याच लेटरहेडवर अनिल यांच्या गोटातील रिलायन्सच्या काही अधिकाऱ्यांविरुध्द गंभीर आरोप असलेले निवेदन पत्रकारांमध्ये वाटण्यात आल्याचे उघड झाले आहे.

ओरिसातील काँग्रेसचे खासदार सुग्रीब सिंग यांच्याबाबत हा प्रकार घडला. ' रिलायन्स ' मधील अनिल अंबानी यांच्या गोटातील काही अधिकाऱ्यांवर विविध प्रकारचे आरोप करणारे एक निवेदन सिंग यांच्या सहीनिशी मध्यंतरी जारी झाले. संसदेच्या अधिकृत लेटरहेडवरच हे निवेदन मुदित करण्यात आले असून त्याखाली सिंग यांचीच सही असल्याचे दिसते आहे.

सिंग यांनी मात्र या निवेदनाखालची सही आपली नसून ती बनावट असल्याचे स्पष्ट केले आहे. आपली भूमिका मांडणारे पत्र त्यांनी पंतप्रधान मनमोहन सिंग यांना पाठवले आहे. त्या निवेदनात आपल्या नावाचे स्पेलिंगही चुकीचे लिहिले असल्याकडे त्यांनी लक्ष वेधले आहे. या प्रकाराची सखोल चौकशी केली जावी, अशी विनंती त्यांनी पंतप्रधानांना केली आहे.

सिंग यांनी या संदर्भात संसद मार्ग पोलिस ठाण्यात तक्रार दाखल केली आहे.

 
</text>
</doc>
