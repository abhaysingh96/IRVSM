<doc>
<docno>1093469.cms.txt</docno>
<text>
 
लेख: नोंद
अण्णासाहेब देऊळगावकर
[ Friday, April 29, 2005  08:20:22 pm]


एक कथालेखक स्वबळावर चित्रपट क्षेत्रात किती पुढे जाऊ शकतो याचे उदाहरण म्हणजे अण्णासाहेब देऊळगावकर. 1951 साली आपले मेहुणे बाळासाहेब फाटक यांच्या ' शिवलीला ' या चित्रपटासाठी कथालेखन करून त्यांनी या क्षेत्रात पदार्पण केले.

बाळासाहेब फाटक हे माणिक स्टुडिओचे मालक. या स्टुडिओतच नारायण यशवंत ऊर्फ अण्णासाहेब देऊळगावकर काम करू लागले. मेहनत आणि लगन या गुणांच्या जोरावर त्यांनी या क्षेत्रात जम बसवला. अतिशय प्रतिकूल परिस्थितीतून ते आले होते. पण आपल्या ऋजु स्वभावाने आणि अभ्यस्त वृत्तीने ते पुढे जात राहिले. एकीकडे कथा-पटकथा-संवादलेखन या सर्जनशील क्षेत्रात नावलौकिक मिळवत दुसऱ्या बाजूला त्यांनी धंद्यातील गणितेही आत्मसात केली.

बाळासाहेब फाटक यांच्याकडे त्याचप्रमाणे त्यांचे बंधू ' अजंठा चित्र ' चे निर्माते विनायक देऊळगावकर यांच्याकडे काम करून त्यांनी मराठी प्रेक्षकाला काय हवे, काय नको याचे स्वत:चे आडाखे तयार केले. मराठी चित्रपटाचे माकेर्टिंग कसे करावे, याचे तंत्रही जाणून घेतले. त्यामुळेच चित्रपट कथालेखक ते निर्माता असा प्रवास ते यशस्वीरीत्या करू शकले.

' रसिक चित्र ' या कंपनीचे निर्माता दत्ताराम गायकवाड यांना त्यांनी चित्रपट क्षेत्रातील आपल्या अभ्यासाचा फायदा करून दिला व त्यांना या क्षेत्रात जम बसवायला मदत केली. गायकवाड यांच्या ' थापाड्या ', ' सासुरवाशीण ' या यशस्वी चित्रपटांचे पटकथा-संवाद लेखन अण्णासाहेबांचेच होते. पुढे गायकवाड यांचे निधन झाल्यानंतर अण्णासाहेबांनी स्वत: निमिर्तीक्षेत्रात उतरायचे ठरवले.

रसिकराज या त्यांच्या संस्थेचा पहिलाच चित्रपट ' लेक चालली सासरला ' सुपर-ड्युपर हीट ' झाला. हुंडाबळी हा चित्रपटाचा विषय होता. महेश कोठारे यांनी अभिनेता म्हणून या चित्रपटाद्वारे पुनरागमन केले. लक्ष्मीकांत बेर्डे, सविता प्रभुणे, अलका कुबल या नव्या कलावंतांनाही या चित्रपटामुळे पदार्पणातच बस्तान बसवता आले. अण्णासाहेबांनी या चित्रपटाद्वारे संकलक एन. एस. वैद्य यांना दिग्दर्शक म्हणून पुढे आणले. त्यानंतर देऊळगावकर-वैद्य या दुकलीने ' नशिबवान ' हा चित्रपट दिला. तोही चांगला चालला. कौटुंबिक जिव्हाळ्याच्या चित्रपटांचे यशस्वी लेखक म्हणून अण्णासाहेबांनी आपले खास स्थान निर्माण केले. ' माहेरची साडी ' या सुपरहीट चित्रपटाचे लेखनही त्यांचेच होते. सचिनच्या ' कुंकू ' चित्रपटाचे संवादलेखन त्यांनी केले.

महेश कोठारे यांनी दिग्दशिर्त केलेल्या त्यांच्या ' धुमधडाका ' या चित्रपटाचे लेखनही अण्णासाहेबांचे होते. जनमानसाची नाडी ओळखणाऱ्या या लेखकाचा यंदा व्ही. शांताराम पुरस्काराने सन्मान झाला आहे.

 
</text>
</doc>
