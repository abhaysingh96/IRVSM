<doc>
<docno>1093390.cms.txt</docno>
<text>
 
महाराष्ट्र
रुमाली सौदे 2 महिन्यांत बंद!
[ Friday, April 29, 2005  06:52:02 pm]


म. टा. वृत्तसेवा

सांगली : हातावर रुमाल ठेऊन शेतीमालाचे दर ठरविण्याची, मध्यस्थ व खरेदीदाराची पध्दत येत्या दोन महिन्यांत बंद केली जाईल व शेतीमालाच्या सौद्यात अधिक पारदर्शकता आणण्याचा शासनाचा प्रयत्न आहे, असे उपमुख्यमंत्री आर.आर.पाटील यांनी गुरुवारी तासगाव येथे बोलताना सांगितले.

तासगाव रोटरी क्लबच्यावतीने आयोजित कृषी प्रदर्शनाचे उद्घाटन करताना ते म्हणाले की, हातावर रुमाल टाकून शेतकऱ्याला फसविणारे दलाल नाहिसे करणे ही शासनाची भूमिका आहे. शेतकरी व ग्राहक यातील हे दलाल कमी झालेच पाहिजेत, त्याशिवाय शेतकऱ्यांच्या मालाला किफायतशीर भाव मिळणार नाहीत.

दुष्काळामध्ये ज्या शेतकऱ्यांच्या फळबागा वाळून गेल्या अशा शेतकऱ्यांना दिलासा देण्यासाठी त्यांच्या कर्जावरील व्याजासाठी अनुदान म्हणून 100 कोटी रुपये देण्याचा निर्णय राज्य सरकारने घेतला असल्याचेही ते म्हणाले.

 
</text>
</doc>
