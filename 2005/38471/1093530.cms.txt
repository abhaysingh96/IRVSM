<doc>
<docno>1093530.cms.txt</docno>
<text>
 
देश-विदेश
अपघातातील बळीच्या कुटुंबास 14 कोटींची नुकसान भरपाई
[ Friday, April 29, 2005  09:38:29 pm]


वृत्तसंस्था

नवी दिल्ली : रस्त्यावर उभ्या असलेल्या गाडीवर कार आदळून झालेल्या भीषण अपघातात मृत्युमुखी पडलेल्या एका उद्योगपतीच्या कुटुंबाला नुकसान भरपाईपोटी तब्बल 14.17 कोटी रुपये देण्याचा आदेश दिल्ली कोर्टाने विमा कंपनीला दिला आहे. या उद्योगपतीचा वाषिर्क खर्च सुमारे 1.417 कोटी इतका होता, त्यामुळे त्याच्या कुटुंबाला 14.17 कोटी रुपयांची भरपाई मिळायलाच हवी, असे गणित कोर्टाने मांडले आहे.

येथील एक उद्योगपती 39 वषीर्य रजनीश कुमार गोयल 28 ऑगस्ट 2000 रोजी रात्री स्वत:च्या कारमधून प्रवास करीत होते. ते स्वत:च गाडी चालवत होते. चाक पंक्चर झाल्याने रस्त्याच्या मध्यावरच उभ्या करण्यात आलेल्या एका टाटा सुमोवर त्यांची कार आदळली. या अपघातात गोयल यांचा मृत्यू झाला. त्याबदल्यात नुकसान भरपाई मिळावी, अशी मागणी गोयल यांच्या कुटुंबियांनी ओरिएंटल इन्शुरन्स कंपनीकडे केली होती.

हा अपघात गाडी चालवणाऱ्याच्या म्हणजेच गोयल यांच्या निष्काळजीमुळे झाल्याचा दावा करून, त्यासाठी आम्ही नुकसान भरपाई का द्यायची, असा मुद्दा विमा कंपनीने उपस्थित केला होता. मात्र ज्या टाटा सुमोवर गोयल यांची गाडी आदळली त्या सुमोचे कुठलेही इंडिकेटर चालू नव्हते तसेच त्या भोवती कुठलेही अडथळे उभे करण्यात आले नव्हते, याकडे गोयल कुटुंबाच्या वकिलाने लक्ष वेधले.

गोयल कुटुंबाच्या वकिलाने केलेला युक्तीवाद ग्राह्य धरून कोर्टाने ओरिएंटल इन्शुरन्स कंपनीने गोयल कुटुंबाला नुकसान भरपाई द्यावी, असा आदेश दिला.

सहा टक्के दराने व्याजही

गोयल यांचे वाषिर्क उत्पन्न दोन कोटींपेक्षा अधिक होते. त्यातले सुमारे 1.417 कोटी रुपये खर्च होत असत. त्या हिशेबाने त्यांच्या कुटुंबाला 14.17 कोटी रुपये नुकसान भरपाई देण्यात यावी, असा आदेश कोर्टाने दिला. या रकमेवर वाषिर्क सहा टक्के दराने पाच वर्षांसाठीचे व्याजही देण्यास कोर्टाने सांगितले आहे.

 
</text>
</doc>
