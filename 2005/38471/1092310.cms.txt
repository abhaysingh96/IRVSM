<doc>
<docno>1092310.cms.txt</docno>
<text>
 
अग्रलेख
रिलायन्स कप!
[ Friday, April 29, 2005  12:22:28 am]


क्रिकेटच्या विश्वचषकाची स्पर्धा 1987 मध्ये भारतात झाली, त्याचे नाव होते , ' रिलायन्स कप '. रिलायन्स उद्योग साम्राज्याचे तेव्हाचे युवराज मुकेश आणि अनिल हे दोघेही तेव्हा पोरसवदा वयाचे होते. 18 वर्षांनंतर परिस्थिती अशी आहे की, या साम्राज्याचे निर्माते धिरूभाई अंबानी हयात नाहीत आणि युवराजांमधील कौटुंबिक भांडण चव्हाट्यावर येऊन सार्वजनिक चचेर्चा विषय बनले आहे. हे भांडण अनिल यांना क्रिकेट सामन्यासारखेच वाटते.

फरक इतकाच ' रिलायन्स कप ' सामन्यांत वेगवेगळे देश परस्परांविरुद्ध लढण्यासाठी व कप जिंकण्यासाठी सर्वशक्तिनिशी मैदानात उतरले होते. आज रिलायन्समधल्याच दोन गटांत युद्ध जुंपले आहे. स्वत: अनिल यांनीच त्याचे वर्णन ' रिलायन्स इलेव्हन विरुद्ध मी ' असे केले आहे. या सामन्याचा काहीही निकाल लागला, तरी पराभव रिलायन्सचाच होणार आणि विजयही रिलायन्सचाच होणार, अशी विचित्र परिस्थिती आहे.

र्कत्या कुटुंबप्रमुखाच्या निधनानंतर वारसा संपत्तीसाठी कुटुंबीयांत भांडणे होणे, भारतीय संस्कृतीला नवीन नाही. मोगल पातशहांपासून गिरगावच्या चाळीतील दोन खोल्यांच्या घरात राहणाऱ्या मध्यमवगीर्यांपर्यंत सर्वत्र असे कलह निर्माण होतात, पण अंबानी कुटुंबातील भांडणाबद्दल सार्वजनिक कुतूहल अशासाठी की, त्यांच्या प्रचंड साम्राज्याच्या उभारणीत भारतातील लाखो छोट्या-मोठ्या गुंतवणूकदारांचे आथिर्क हितसंबंध गुंतलेले आहेत.

त्यामुळेच मुकेश आणि अनिल यांच्यातील कलह केवळ कौटुंबिक न राहता, सार्वजनिक चिंतेचा व चचेर्चा विषय बनतो. गेले चार महिने चाललेले हे भांडण आता संपेल व दोन भावांमध्ये समजूतदारपणाचा तह होईल, अशी शक्यता निर्माण झालेली असतानाच रिलायन्सच्या संचालक मंडळाच्या बैठकीआधी अनिल यांनी थेट पत्रकारांसमोरच आपल्या मनातील मळमळ ओकली आणि ' रिलायन्स इलेव्हन विरुद्ध मी ' असे वर्णन करून या लढाईत आपण एकाकी असल्याचीही जणू कबुली दिली.

संचालक मंडळाच्या बैठकीला अनिल उपस्थित राहिले खरे, पण तिथे त्यांची अवस्था चक्रव्यूहाच्या मध्यावर पोहोचलेल्या एकाकी अभिमन्यूसारखी झाली. अकरा सदस्यांच्या संचालक मंडळावर मुकेश यांचाच पगडा आहे आणि त्यामुळेच अनिल यांनी घेतलेल्या आक्षेपांना दाद मिळाली नाही. कंपनीच्या हिशेब नोंदींत अनेक महत्त्वपूर्ण बाबींचे पुरेसे समाधानकारक स्पष्टीकरण नाही, अशी सबब देऊन अनिल यांनी आथिर्क विवरणपत्रावर स्वाक्षरी करण्यास नकार दिला खरा, पण त्यामुळे कंपनीचे काही अडत नाही.

दोन भावांमध्ये जाहीर वाद सुरू झाला, तेव्हापासूनच मुकेश यांची प्रत्येक खेळीत सरशी होत आहे आणि त्यामुळे अनिल यांचे प्रत्येक पाऊल त्यांना अधिकाधिक मोठ्या आणि दारुण पराभवाच्या दिशेने खेचून नेत आहे. धिरूभाई वागण्याबोलण्यात मृदू आणि राजकारण व प्रसिद्धी यापासून स्वत:ला शक्य तितके दूर ठेवून ' धंदा ' सांभाळण्याच्या वृत्तीचे. मुकेश यांनी वडिलांचे हे गुण जपले. त्यामुळे शेअरहोल्डर्सना व संचालकांना तेच धिरूभाईंचे खरे वारसदार वाटतात. या उलट अनिल, टीना मुनिम या हिंदी चित्रपट अभिनेत्रीशी विवाह करण्याअगोदरपासून अनिल वृत्तपत्रीय प्रसिद्धीच्या वर्तुळात वावरत राहिले.

' फ्लेमबॉयंट ' वृत्तीमुळे ते टीव्ही आणि पेज- 3 वर झळकत राहिले. कधी मॅरथॉनमध्ये धावताना, कधी ट्रॅकसूटमध्येच मतदान करताना, तर कधी राज्यसभेच्या उमेदवारीचा अर्ज भरताना ते लोकांना दिसत राहिले. पण शेअर होल्डर्सना त्यांच्या या प्रसिद्धीत कधीच रस नव्हता. आपल्या गुंतवणुकीचा जास्तीत जास्त लाभांश मिळवून देणारा धिरूभाईंचा वारस त्यांना हवा होता. तो अनिल यांच्यात दिसत नसल्यानेच त्यांचा पराभव होत राहिला. ज्या वेळी अनिल पत्रकारांना आपल्या भावाविरुद्ध मुलाखत देत होते, त्याच वेळी रिलायन्सने जे आथिर्क ताळेबंद जाहीर केले, त्यात समूहाला घसघशीत नफा झाल्याचे दिसते.

त्यामुळे शेअरहोल्डर्सना 75 टक्के लाभांश मिळणार आहे. कंपनीची ही प्रगती चालू होती, तेव्हा अनिल यांचे रुसवे-फुगवे चालू होते. याचा अर्थ त्यांच्याशिवायही समूहाची प्रगती होऊ शकते, हेही साऱ्यांच्या लक्षात आले. अशी वेळ येते, तेव्हा केवळ शेअरहोल्डर्सना ई-मेल पाठवून त्यांचा बुद्धिभेद करता येत नाही. अर्थात याचा अर्थ मुकेश आणि त्यांचे नेतृत्व मान्य करणारे संचालक करत आहेत, ते सारेच योग्य आहे, असे नव्हे. अनिल यांनी जे आक्षेप घेतले, त्यांची सरकारी पातळीवर चौकशी करण्याचे ठरले, तर अनेक प्रश्नांना उत्तरे देणे मुकेशना अडचणीचे ठरू शकेल. बाहेरच्या शत्रूपेक्षा घरातलाच शत्रू अधिक धोकादायक ठरतो ; कारण त्याला घरातल्या सर्व चोरवाटा आणि गुप्त जागा ठाऊक असतात.

म्हणूनच आज मुकेश यांची सरशी होत असली, तरी अनिल यांचा दाहक असंतोष शमला नाही, तर तो रिलायन्स समूहाला फार काळ त्रासदायक ठरू शकतो. म्हणून ' रिलायन्स इलेव्हन विरुद्ध अनिल ' असा सामना शक्य तितक्या लौकर संपावा, अशीच साऱ्यांची इच्छा असणार.

 
</text>
</doc>
