<doc>
<docno>1092406.cms.txt</docno>
<text>
 
महाराष्ट्र
महालक्ष्मी सुळक्यावर तरुण ठार
[ Friday, April 29, 2005  01:06:28 am]


म. टा. वृत्तसेवा

पालघर : डहाणू तालुक्यातील महालक्ष्मी गडावरील 400 फूट उंच सुळक्यावर यात्रेनिमित्ताने चढलेल्या दोघा तरुणांवर मधमाशांनी हल्लाच चढवल्यामुळे एक तरुण तोल जाऊन ठार झाला, तर दुसरा जबर जखमी आहे.

रोहित चव्हाण असे मृत तरुणाचे नाव असून त्याचा मृतदेह खोल दरीतून आता बाहेर काढण्यात आला आहे. या देवीची 15 दिवस चालणारी यात्रा 24 एप्रिलपासून सुरू झाली आहे. देऊळ पायथ्याशीच असले, तरी जवळच्या डोंगरावरील सुळक्यावर अतिउत्साही तरुण जाऊन येतात. ' ही जागा धोकादायक आहे, पुढे जाऊ नका ' असे फलक पोलिसांनी लावले असले, तरीही अनेकजण येथे जातात. गुजरातमधील बिलिमोराहून आलेले रोहित आणि प्रदीप चव्हाण सुळक्यावर गेले, तर त्यांचे दोघे मित्र देवळातच थांबले होते. मधमाशांचा थवाच घोंघावत येऊन डसू लागल्याने तोल जाऊन रोहित दरीत पडला, तर प्रदीपने उलट धूम ठोकली. प्रदीप आणि त्याच्या दोघा मित्रांनी बिलिमोऱ्याला परतून पोलिसांना हा प्रकार सांगितला. त्या पोलिसांनी डहाणू पोलिसांना कळवल्यावर मृतदेह काढण्यासाठी सागररक्षक पथक व औष्णिक ऊर्जा केंदाचे सुरक्षा अधिकारी कॅप्टन काळे यांची मदत पोलिसांनी मागितली होती.

 
</text>
</doc>
