<doc>
<docno>1092413.cms.txt</docno>
<text>
 
महाराष्ट्र
मुहूर्ताच्या दवंडीला प्रायोगिक प्रसारणाचा हार!
[ Friday, April 29, 2005  01:10:11 am]


म. टा. प्रतिनिधी

पुणे : गेल्या अनेक वर्षांपासून दवंडी पिटली जात आहे..., स्वागतासाठीच्या जय्यत तयारीचा मुहूर्तही शोधला जातोय... मात्र , ' हे पुणे विद्यापीठाचे रेडिओ केंद आहे ' ही उद्घोषणा अद्याप कानावर पडत नाही. विद्यापीठाचे कुलगुरू डॉ. अशोक कोळस्कर यांनी एक मे पासून रेडिओ वाहिनी सुरू होणार असल्याचे जाहीर केले असले, तरीही पहिल्याच दिवशी केवळ एका तासाच्या प्रायोगिक प्रसारणावरच समाधान मानावे लागणार आहे.

रेडिओ केंदाचा प्रकल्प दोन वर्षांपेक्षा अधिक काळाहून रेंगाळत पडला आहे. अनेकदा घोषणा करूनही त्या वेळी रेडिओ केंदाला सुरुवात होऊ शकलेली नाही. त्यामुळेच विद्यापीठातील विद्यार्थ्यांना एक मे पासून सुरू होणाऱ्या रेडिओ केंदाची आतुरतेने प्रतीक्षा होती. मात्र, सध्या त्यावर प्रसारित केल्या जाणाऱ्या कार्यक्रम निमिर्तीसाठीच्या पायाभूत सुविधा आणि फूटेजचा अभाव असून मे मध्ये केवळ प्रायोगिक स्तरावरील चाचण्याच घेतल्या जातील, असे कम्युनिकेशन स्टडीजचे विभागप्रमुख आणि रेडिओ केंदाचे समन्वयक व्ही. के. सानप यांनी सांगितले.

एफएम वाहिनीच्या 90. 8 मेगाहर्टझ लहरींवर पुणे विद्यापीठाच्या रेडिओ केंदाचे कार्यक्रम प्रक्षेपित होणार असून शहरापासून आठ किमीपर्यंतच्या रहिवाशांना ते ऐकता येऊ शकतील. मात्र, महाराष्ट्र दिनाच्या दिवशी फक्त सकाळीच कार्यक्रम ऐकता येऊ शकतील.

प्रायोगिक प्रसारणाची सुरुवात विद्यापीठ गीताने होणार असून त्यानंतर पुणे विद्यापीठाच्या कुलगुरूंचे रेडिओ केंदाबद्दलचे मराठी आणि इंग्रजीतून विचार प्रक्षेपित केले जातील. माजी कुलगुरू श्रीधर गुप्ते आणि वि. ग. भिडे यांचे मनोगतही ऐकता येणार असून उपशास्त्रीय संगीताचे सूरही निनादणार आहेत. एफ एम रेडिओबाबत डॉ. प्रमोद काळे बोलणार असून सांगता पसायदानाने होईल, असेही सानप यांनी नमूद केले.

या रेडिओ केंदाच्या माध्यमातून विद्यापीठाशी संबंधित प्राध्यापक आणि तज्ज्ञांची व्याख्याने सादर करण्यात येणार असून विद्यापीठाच्या परीक्षांपासून ते विविध अभ्यासक्रमांच्या प्रवेश-प्रक्रियेची माहितीही देण्यात येणार असल्याचे त्यांनी स्पष्ट केले. तसेच विद्यापीठातील विविध विभागांचे कार्य आणि परेदशी तज्ज्ञांच्या मुलाखतीही प्रसारित केल्या जातील, असे त्यांनी सांगितले.

बहुतांश विभागांच्या परीक्षा सुरू असल्याने त्यानंतर कार्यक्रमांच्या निमिर्तीला वेग येईल असे सांगून त्यासाठी खास स्टुडिओ उभारण्यात आला आहे. जूनपासून टप्प्याटप्प्याने प्रसारण वेळेमध्ये वाढ होईल, अशी अपेक्षाही त्यांनी व्यक्त केली.

 
</text>
</doc>
