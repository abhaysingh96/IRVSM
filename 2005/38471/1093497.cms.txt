<doc>
<docno>1093497.cms.txt</docno>
<text>
 
देश-विदेश
दीड हजार काश्मिरी पंडितांच्या पुनर्वसनाची घोषणा
[ Friday, April 29, 2005  08:45:32 pm]


वृत्तसंस्था

कोझिकोडे : काश्मीरमधून विस्थापित झालेल्या दीड हजार पंडितांचे येत्या जूनपर्यंत जम्मू आणि काश्मीरमध्ये पुनर्वसन करण्याची घोषणा मुख्यमंत्री मुफ्ती महंमद सईद यांनी शुक्रवारी केली. फाळणीच्या वेळी भारतातून पाकिस्तानात गेलेल्या मंडळींची परतायची इच्छा असल्यास त्यांना त्यांच्या मालमत्तेबद्दल नुकसानभरपाई देण्याची तयारीही त्यांनी दर्शवली आहे.

विस्थापित झालेले पंडित काश्मिरात परतत नाहीत, तोपर्यंत राज्यात आलबेल असल्याचा दावा आम्ही करू शकणार नाही, असे मुफ्ती यांनी कालिकत प्रेस क्लबच्या पत्रकार परिषदेत सांगितले. काही पंडितांनी राज्यात परतण्याची इच्छा असल्याचे सरकारला यापूवीर्च कळवले आहे, असे त्यांनी सांगितले. जम्मू- काश्मीर सरकार पंडितांच्या पुनर्वसनासाठी तीन किंवा चार ठिकाणे नक्की करणार आहे. तिथे त्यांच्यासाठी घरे बांधण्यात येतील. त्यांच्या रोजगाराचीही सोय केली जाणार आहे.

फाळणीच्या वेळी पाकिस्तानात गेलेल्या लोकांची जर परतण्याची इच्छा असेल, तर त्यांच्या मालमत्तेची नुकसानभरपाई देण्यात येईल, असेही ते म्हणाले.

काश्मीर सोडून गेलेल्यांच्या मालमत्तेबद्दल सरकारची भूमिका एका विश्वस्ताची असल्याचे ते म्हणाले. पण त्यासाठी पाकिस्तानातून परतणाऱ्यांना नागरिकत्त्व मिळवावे लागेल आणि आपला दावा कोर्टात सिध्द करावा लागणार आहे.

 
</text>
</doc>
