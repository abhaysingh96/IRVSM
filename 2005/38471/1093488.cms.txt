<doc>
<docno>1093488.cms.txt</docno>
<text>
 
अर्थव्यवहार
बँक ऑफ इंडियाला 340 कोटी रु. निव्वळ नफा
[ Friday, April 29, 2005  08:41:32 pm]


म. टा. बँकिंग प्रतिनिधी

मुंबई : सरकारी क्षेत्रातील बँक ऑफ इंडियाने 2004-2005 आथिर्क वर्षात 340.05 कोटी रु. निव्वळ नफा मिळविला असून , 10 टक्के अंतिम लाभांश जाहीर केला आहे. याआधी देण्यात आलेला 10 टक्के हंगामी लाभांश धरून बँकेचा एकूण लाभांश 20 टक्के होतो.

बँकेचे मावळते अध्यक्ष व व्यवस्थापकीय संचालक एम. वेणुगोपालन यांनी शुक्रवारी येथे पत्रकार परिषदेत ही माहिती देताना सांगितले की, मार्च 2005 अखेर संपलेल्या आथिर्क वर्षात बँकेचा निव्वळ नफा आधीच्या 2003- 2004 आथिर्क वर्षाच्या तुलनेत बराच घटलेला दिसत असला तरी प्रत्यक्षात बँकेने निव्वळ नफ्यात वाढच साध्य केली आहे. कारण आधीच्या 2003- 2004 वर्षात 1008.32 कोटी रु. निव्वळ नफा होता पण, त्यात रोख्यांत केलेली गुंतवणूक विकून मिळालेला 972 कोटी रु.चा नफा समाविष्ट होता.

गेल्या ( 2004-2005) वर्षातील असा ' सिक्युरिटीज ' विकून मिळालेला नफा अल्प म्हणजे 180 कोटी रु. आहे. म्हणजेच बँकेने खऱ्याखुऱ्या निव्वळ नफ्यात प्रत्यक्षात वाढच साध्य केली आहे. बँकेला 2005-2006 आथिर्क वर्षात ' सिक्युरिटीज ' च्या विक्रीतून पुन्हा मोठा नफा मिळण्याची अपेक्षा आहे. मार्च 2005 अखेर संपलेल्या वर्षात बँक ऑफ इंडियाच्या ठेवींत आधीच्या आथिर्क वर्षाच्या तुलनेत 10.27 टक्के, म्हणजे 7339 कोटी रु.नी वाढून आता एकूण ठेवी 78,821 कोटी रु. झाल्या आहेत. कर्जव्यवहार 21.27 टक्क्यांनी, म्हणजे 10,104 कोटी रु.नी वाढून आता एकूण 57,601 कोटी रु. झाला आहे.

एकूण थकित कर्जे 5.48 टक्के

बँकेने थकित कर्जांच्या वसुलीत आजवरच्या कामगिरीतील उच्चांक साध्य केला असल्याचे व त्यासाठी ' सिक्युरिटायझेशन ' कायद्याचा वापर करून कर्जबुडव्यांवर मालमत्ता जप्ती, वसुली कारवाई केल्याचे सांगून श्री.वेणुगोपालन यांनी सांगितले की, गतवर्षात 804 कोटी रु.च्या थकित कर्जांची वसुली करण्यात आली. बँकेचा एकूण व्यवसाय (ठेवी व कर्जव्यवहार यांची बेरीज) 14.66 टक्क्यांनी वाढला असून, तो आता 1,36,422 कोटी रु. झाला आहे. एकूण थकित कर्जांचे ( ' ग्रॉस एनपीए ') प्रमाण एकूण कर्जव्यवहाराच्या 5.48 टक्क्यांवर (आधीच्या आथिर्क वर्षात 7.86 टक्के), तर निव्वळ थकित कजेर् 4.50 टक्क्यांवरून 2.77 टक्क्यांवर आणण्यात बँकेने यश मिळविले आहे.

 
</text>
</doc>
