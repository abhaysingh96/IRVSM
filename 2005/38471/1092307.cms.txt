<doc>
<docno>1092307.cms.txt</docno>
<text>
 
अग्रलेख
न्याय जागा आहे
[ Friday, April 29, 2005  12:20:55 am]


मुंबई बॉम्बस्फोटाच्या खटल्याला 12 वर्षे उलटून गेली असली आणि त्याचा निकाल अद्याप दृष्टीपथातही नसताना अडीच वर्षांपूर्वी कोलकात्यात अमेरिकन सेंटरवर दहशतवादी हल्ला करून पाच जणांना ठार केल्याच्या खटल्याचा निकाल लागून त्यातील प्रमुख आरोपी आफताब अन्सारी आणि त्याच्या सहा सहकाऱ्यांना फाशीची शिक्षा व्हावी हे दिलासादायक आहे.

अर्थात मुंबई बॉम्बस्फोट खटल्याची व्याप्ती खूप मोठी आहे व त्यातील आरोपींची संख्याही मोठी आहे. त्यामुळे त्या खटल्याच्या निकालाला विलंब लागणे साहजिक आहे. त्यामानाने कोलकात्यातील दहशतवादी हल्ल्याचे हे प्रकरण सरळ होते. 22 जानेवारी 2002 रोजी सकाळी मध्य कोलकात्यातील अमेरिकन संेटरवर सुरक्षारक्षकांची अदलाबदल चालू असताना मोटार सायकलवरून आलेल्या दोन व्यक्तींनी एके- 47 रायफलमधून या रक्षकांवर गोळीबार केला. त्यात पाच रक्षक ठार झाले.

मुख्य आरोपी आफताब अन्सारी हा या खटल्यानंतर दुबईला पळून गेला होता व तेथून तो पाकिस्तानला पळून जाण्याच्या तयारीत होता ; परंतु त्याने केलेला हल्ला ' अमेरिकन ' सेंटरवरचा असल्याने दुबई सरकारने त्याला ताबडतोब पकडून भारत सरकारच्या हवाली करण्यात कसूर केली नाही. या प्रकरणात अमेरिकेचा संबंध नसता तर दुबई सरकारने अशी तत्परता दाखविली असती का हा प्रश्ान्च आहे. दुसरे असे की, एकाच खटल्यातील जवळजवळ सर्व आरोपींना फाशी होण्याची ही घटना अपूर्वच म्हणावी लागेल.

या आधी राजीव गांधी हत्या खटल्यातील जास्तीत जास्त आरोपींना फाशीची शिक्षा झाली होती. ही शिक्षा ठोठावणाऱ्या सत्र न्यायालयाचे न्या. वासुदेव मुझुमदार यांनी प्रतिबंधित शस्त्रे कायद्यातील तरतुदींचा आधार घेऊन फाशीची ही शिक्षा सुनावली आहे. त्यामुळे आरोपींच्या वकिलाने ' अमेरिकेला खुश करण्यासाठी सर्वांना मृत्युदंड ठोठावल्याची ' जी शक्यता व्यक्त केली आहे ती पूर्णपणे अनाठायी व न्यायालयाचा अवमान करणारी म्हणावी लागेल. याबाबत त्यांनी न्यायाधीशांवर काही हेत्वारोपही केले आहेत, ते या देशाच्या न्यायसंस्थेच्या कार्यपद्धतीवर अविश्वास दर्शविणारे आहेत.

आरोपीच्या वकिलांना आपल्या अशिलांचा बचाव करण्याचा हक्क असतोच, पण निकाल विरोधात गेला म्हणून न्यायाधीश आणि देशाची न्यायसंस्था यांच्याविषयी अनादरयुक्त उद्गार काढणे कितपत योग्य आहे, याचा विचार न्यायालयेच करतील. दहशतवादी खटल्यातला आजवरचा अनुभव असा आहे की, दहशतवादी यंत्रणा आरोपींच्या थोरवीच्या कथा पसरवून न्यायालये व तपासयंत्रणा यांच्यावर आरोप करीत संशयाचे जाळे निर्माण करतात. त्यामुळे लोकांमध्ये काही काळ संभ्रमाचे वातावरण निर्माण होते. अहमदाबादेत पोलिसांनी ठार केलेल्या इशरतजहाँ नावाच्या दहशतवादी मुलीबाबत अतिरेक्यांनी हाच प्रयोग केला होता.

या निकालामुळे दहशतवादी कृत्यांचे खटले त्वरेने निकाली लावणे हे पोलिस आणि सामान्य जनता यांचे मनोबल वाढविण्यासाठी उपयुक्त ठरते, हे स्पष्ट झाले आहे. अतिरेक्यांच्या हल्ल्यात ठार झालेल्या रक्षकांच्या कुटुंबीयांना या निकालामुळे समाधान वाटले व आपल्याला न्याय मिळाल्याची त्यांची भावना झाली, हे लक्षात घेण्याजोगे आहे. जगात सर्वत्र विशिष्ट अशा मनोभूमिकेतून दहशतवादी हल्ले होत असल्यामुळे त्याचे खटले कसे चालवावेत व शिक्षा कशा द्याव्यात याबाबत सर्वच देशांनी मिळून विचार केला, तर संपूर्ण दहशवादी चळवळीला हादरा बसू शकतो. अन्यथा एअर इंडिया बॉम्ब प्रकरणातील दहशतवादी कॅनेडियन न्यायालयाने निदोर्ष सोडले नसते. भारताने मात्र ' न्यायाला जागते ठेवून ' दहशतवाद्यांची गय करायची नाही हे ठरविलेले दिसते.

 
</text>
</doc>
