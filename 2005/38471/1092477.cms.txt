<doc>
<docno>1092477.cms.txt</docno>
<text>
 
महामुंबई
दंड नव्हे, उद्योजकांवर भुर्दंड!
[ Friday, April 29, 2005  01:46:17 am]


म. टा. प्रतिनिधी

प्रमुख औद्योगिक संघटनांचा वीज अधिभाराला तीव्र विरोध

मुंबई : गेल्या वषीर्च्या तुलनेत यंदाच्या मे-जून महिन्यात विजेच्या वापरात 20 टक्के बचत झाली नाही, तर उर्वरित बिलावर एक रुपया प्रतियुनिट अधिभार लावण्याच्या वीज नियामक आयोगाच्या आदेशाला महाराष्ट्रातील उद्योजकांनी तीव्र विरोध दर्शवला आहे. या आदेशामुळे प्रत्येक कारखान्याला मोठा आथिर्क फटका बसणार असून स्टील उद्योगाचे तर यामुळे कंबरडेच मोडून निघेल, असे विविध संघटनांनी म्हटली आहे. मात्र, बचतीची सूचना कोणीही मनावर घेत नसल्याने निर्बंधांचे हत्यार उगारावे लागले आहे, अशी राज्य वीज मंडळाची भूमिका आहे.

पुण्याचे मराठा चेंबर ऑफ कॉमर्स, नाशिकच्या निमा आणि नागपूरच्या विदर्भ इंडस्ट्रीज असोसिएशनने वीज मंडळाला विरोध कळवला आहे. आयोगाच्या आदेशामुळे प्रत्येक कारखान्याला काही हजारांपासून काही लाखांपर्यंत फटका बसण्याची शक्यता असल्याने या निर्णयाचा फेरविचार करण्याची आवश्यकता असल्याचे त्यांनी म्हटले आहे. उद्योग संघटनांनी या संदर्भात मुख्यमंत्री विलासराव देशमुख, उपमुख्यमंत्री आर. आर. पाटील आणि ऊर्जामंत्री दिलीप वळसे-पाटील यांना पत्र पाठवून स्पष्ट शब्दांत नाराजी व्यक्त केली आहे.

हा अधिभार नसून ही तर बेकायदा दरवाढ आहे, असे विदर्भ इंडस्ट्रीज असोसिएशनने म्हटले आहे. दरवाढ करताना प्रथम नोटिस द्यावी लागते आणि नंतर त्यावर सुनावणी होऊन निर्णय जाहीर केला जातो. पण येथे अशी कोणतीच पद्धत पाळण्यात आलेली नाही, असे त्यांनी म्हटले आहे.

वीज नियामक आयोगाने एकतफीर् हा निर्णय घेतलेला नसून वीज मंडळानेच, अशा प्रकारच्या निर्बंध आणावे, अशी सूचना आयोगाला नऊ एप्रिल रोजी पत्र पाठवून केली होती. बचतीचे आवाहन करून कोणी फारसा प्रतिसाद देत नाही, त्यामुळे निर्बंध लादले तर बचत होऊ शकेल, असे मंडळाचे म्हणणे होते. घरगुती वीजग्राहकांना 500 युनिटच्यावर वीज वापरली तर युनिटमागे एक रुपया अधिभार लावण्याच्या निर्णयाचा सर्वसामान्य ग्राहकांना फारसा फटका बसणार नाही. मात्र ज्यांच्याकडे एअर कंडिशनरसारख्या सोयी आहेत. त्यांना हा दंड भरावा लागेल.

मुंबईतही तेच निर्बंध

राज्यातील विजेची टंचाई लक्षात घेऊन राज्य वीज नियामक आयोगाने विजेच्या वापरावर जारी केलेले निर्बंध मुंबईतही एक मेपासून लागू होणार असून ' बेस्ट ' मुंबईतही विजेची बचत करणाऱ्यांना युनिटमागे 50 पैशांची सवलत देणार आहे.

विजेची बचत करण्यासाठी एक मेपासून 30 जूनपर्यंत संध्याकाळी सहा ते रात्री 10 पर्यंत निऑन साइन आणि होडिर्ंग तसेच उंच टॉवरवरील प्रकाशझोत बंद ठेवण्याचे आदेश दिले आहेत. या कालावधीत दरमहा 500 युनिटपेक्षा अधिक युनिट वीज वापरणाऱ्यांवर भार व्यवस्थापन शुल्क आकारण्यात येणार आहे. त्यासाठी गेल्या वषीर्च्या मे आणि जून महिन्यांतील विजेच्या बिलाची या वर्षातील या दोन महिन्यांतील बिलाशी तुलना करण्यात येणार आहे. गेल्या वर्षाच्या तुलनेत यंदा 500 युनिटपेक्षा अधिक युनिट वीज वापरल्यास प्रत्येक युनिटवर एक रुपया अधिभार आकारला जाईल. मात्र गेल्या वषीर्च्या तुलनेत 500 युनिटपेक्षा कमी वीज वापरली असल्यास युनिटला 50 पैसे या दराने विजेच्या बिलात सूट देण्यात येणार आहे.

 
</text>
</doc>
