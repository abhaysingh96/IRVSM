<doc>
<docno>1061926.cms.txt</docno>
<text>
 
महामुंबई
थँक यू, अवंतिका!
[ Friday, March 25, 2005  12:23:18 am]


आज ' अवंतिका ' चा शेवटचा भाग प्रक्षेपित होणार... उद्यापासून साडेआठ वाजता नवा कार्यक्रम सुरू होईल. तुमच्या- माझ्या आयुष्यातून ' अवंतिका ' नाहीशी होईल. गेला आठवडाभर मला सतत फोन येताहेत. ढिगानं पत्रही. ' वर्तमानपत्रातून मुलाखती, लेख. आम्हाला खूप चुकल्यासारखं होईल - तुम्हाला जरा जास्तच ना ? मालिकेचा शेवट काय होणार ?' एक ना दोन!

मी वरकरणी हसत म्हणते , ' खूप रडले अवंतिका म्हणून! किती संकट झेलली... शीर्षकगीतात ' सौमित्र ' ने म्हटल्याप्रमाणे सुख आणिक दु:ख यांना साधते आहे- अवंतिका. त्यामुळे जीवनाशी ती कधीची भांडते आहे. आता मी मात्र झक्कास सुट्टी घेणार आहे. थकवलं बाई या अवंतिकेनं! ' पण मला जाणवतं, हे माझं म्हणणं किती वरकरणी आहे. खरं सांगू ? मनातून मी खूप अस्वस्थ आहे. बेचैन आहे. कारण लाखो प्रेक्षकांच्या मनात एक प्रश्न आहे. अवंतिका सुखी होणार की नाही ? या ना त्या प्रकारे हा प्रश्न माझ्यापर्यंत पोहोचतो प्रश्नर्कत्यांची कळकळ मला जाणवते. त्यांची भावना अवंतिकेवर त्यांनी मनापासून केलेलं प्रेम मला समजतं. एक अभिनेत्री म्हणून, एक स्त्री म्हणून मी विचारात पडते. तटस्थपणे विचार करण्याचा प्रयत्न करते.

अवंतिकेने किती बायकांची दु:ख माझ्यापर्यंत पोहोचवली आहेत. कितीजणींनी पत्रांतून व्यथा मांडली आहे. किती मुलींनी अवंतिकेचा सच्चेपणा, कुठल्याही गोष्टीत झोकून द्यायची वृत्ती, निर्भयपणे खरंखोटं करण्याची ताकद, आपल्या माणसांसाठी लढण्याचं बळ हे तिचे गुण आपले आदर्श आहेत असं सांगितलं आहे. किती स्त्रियांनी, आम्हाला जे जमलं नाही ते अवंतिकेने केलं हे बघून समाधान वाटतं, अशी प्रांजळ कबुली दिली आहे. खरंच किती आज्यांचे आशीर्वाद मिळाले... किती मावश्यांचे हात पाठीवरून फिरलेत माझ्या... सर्व वयाच्या विविध स्तरांतल्या मुलींनी, स्त्रियांनी अवंतिकेवर भरभरून प्रेम केलं. या मालिकेला उदंड प्रतिसाद मिळाला. स्त्रियांचा प्रतिसाद अपेक्षित होताच ; परंतु पुरुषवर्गासकट संपूर्ण कुटुंब अवंतिकेच्या प्रश्नामुळे अस्वस्थ झालं. त्यांनी ही भूमिका साकार करण्याचं बळ दिलं.

अवंतिकेनं खूप काही दिलंय मला... व्यावसायिक यश! अर्थातच... मान, प्रतिष्ठा, सन्मान पुरस्कार ' अवंतिका मृणाल कुलकणीर् ' अशी नवी ओळख. असं खूप काही. खरं तर मी समाधानी असायला हवं. मग ही हुरहुर का ? माझ्या लक्षात येत नाही. कलाकारांना तर एक भूमिका संपण्याची- नव्या भूमिकेत शिरण्याची, नव्या भूमिकेत नव्या जोमाने स्वत:ला झोकून देण्याची सवयच असते. मीही होतेच की कधी ' स्वामी ' तली ' रमा ', ' हसरतें ' तली अस्मिता , ' चट्टान ' मधील ' पौणिर्मा ', ' टीचर ' मधली ' उमा ', ' स्पर्श ' मधली कृष्णा , ' घराबाहेर ' मधली लक्ष्मी , ' बॅरिस्टर ' मधली राधाक्का, किंवा दौपदी-मीरा कधी काही, तर कधी काही.. प्रत्येक वेळी ती ती व्यक्तिरेखा जगून संपल्याचं दु:ख होतंच की...

परंतु अवंतिकेचं तसं नाही- तिच्या दुरावण्याचं दु:ख जास्त प्रखर आहे. अल्लड-भाबड्या परंतु धीट अवंतिकेपासून अनेक संकटांना निडरपणे सामोरी जाणारी अवंतिका, आयुष्याकडून नित्य नवे धडे घेणारी अवंतिका आणि तरीही जीवनाकडे प्रफुल्लितपणे बघणारी अवंतिका ही निश्चितच वेगळी होती. गेल्या तीन-साडेतीन वर्षात रोज नव्याने कळत होती. अभिनेत्री म्हणून माझा कस लावत होती.मलाही जोखत होती - म्हणूनच आज मी अस्वस्थ आहे. ' अवंतिका सुखी होणार की नाही ' या प्रश्नापाशी अडखळते आहे. बहुतेक प्रेक्षकांना विशेषत: मध्यमवगीर्य स्त्रियांना ' अवंतिकेनं ' लग्न करून सुखी व्हावं, असंच वाटतंय. काहींनी पहिल्या नवऱ्याकडे परत जावं, असाही कौल दिलाय. अर्थात आजच्या शेवटच्या भागापर्यंत इतक्या नाट्यमय घटना घडणार आहेत की प्रेक्षकांना नेमकी कुणाची बाजू घ्यावी, ते कळणारच नााही. आणि दिग्दर्शकाची आमच्याकडून अपेक्षाही हीच आहे. कोणतीही व्यक्तिरेखा एकांगी न वाटता तिचे जास्तीत जास्त पैलू लक्षात यावेत.

व्यावसायिक अभिनेत्री म्हणून मी अभिनयातली कामगिरी चोख बजावली. माझं कामच आहे ते. मात्र अवंतिकेचे जगावेगळे निर्णय तिनं सुखी व्हावं, अशी मनोमन इच्छा करणाऱ्या माझ्या हजारो प्रेक्षकांना सोसतील की नाही ? त्यांच्या पचनी ते पडतील की नाही ? ज्या अवंतिकेने त्यांच्या मनात घर केलं आहे, तिचं त्यांच्या मनातले स्थान अधिक बळकट होईल की नाही ? तिच्या निर्णयाचा सन्मान म्हणजे स्त्रीत्वाचा सन्मान आहे, तिची सुखाची कल्पना किती आणि कशी व्यापक होणार आहे, हे सगळं प्रेक्षकांपर्यंत योग्य रीतीने पोहोचलं की नाही यांची प्रचंड हुरहूर वाटतेय. हा, े अगदी आजही! अवंतिकानं मला खरंच खूप काही दिलंय... आणि माझ्याबरोबर तुम्हा सर्वांनाही! मी खरोखरंच ऋणी आहे तिची- अवंतिकेची...

मृणाल कुलकर्णी

 
</text>
</doc>
