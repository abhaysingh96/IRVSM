<doc>
<docno>1061921.cms.txt</docno>
<text>
 
महामुंबई
यापुढे फक्त चार दिवस सुटीचे?
[ Friday, March 25, 2005  12:21:22 am]


कुमुद संघवी- चावरे

मुंबई : होळी, दिवाळी ईद अशा रजांच्या दिवशीही यापुढे मंत्रालयाचे कामकाज चालू राहील, असे सांगितले तर कोणाचा विश्वास बसेल काय ? नाही ना ? पण वर्षात केवळ चार दिवस सार्वजनिक सुट्या ठेवण्याच्या प्रस्तावावर राज्य सरकार विचार करीत आहे. सध्या सरकारी कर्मचाऱ्यांना सार्वजनिक सुट्ट्या आहेत ' फक्त ' 24.

सामान्य प्रशासन विभागाच्या प्रस्तावानुसार स्वातंत्र्य दिन, प्रजासत्ताक दिन, गांधी जयंती आणि महाराष्ट्र दिन हे चारच दिवस सार्वजनिक सुटीचे असतील आणि बाकीच्या ऑप्शनल हॉलिडेज (वैकल्पिक रजा) असतील. म्हणजेच उरलेल्या 16 सुट्यांचे सरकारी कर्मचाऱ्यांना कॉम्पेन्सेटरी ऑफ (भरपाई रजा) मिळू शकतील, अशा प्रकारचे कॅलेंडर प्रशासनिक सुधारणा समितीच्या शिफारशींच्या आधारे तयार करण्यात आले आहे.

सामान्य प्रशासन विभागाने गेल्या वषीर् सर्व महसुली विभागीय आयुक्तांचे आणि जिल्हाधिकाऱ्यांचे या प्रस्तावासंदर्भात म्हणणे मागवले होते. त्यांनी तयारी दर्शविल्याने आता तो लवकरच मंत्रिमंडळासमोर येण्याची शक्यता आहे. मंत्रिमंडळाने प्रस्ताव मान्य केल्यास सणासुदीच्या दिवशीही कर्मचाऱ्यांना कार्यालयात यावे लागेल.

वास्तविक सरकारने सार्वजनिक सुट्या कमी करण्याचा प्रस्तावही तयार ठेवला आहे. कर्मचारी संघटना त्यास विरोध करतील, या अंदाजाने हा प्रस्ताव बाहेर काढण्यात आलेला नाही. चार दिवस सुट्यांच्या प्रस्तावावरही कामगार संघटना आक्रमक भूमिका घेतील, हे माहीत असूनही सरकारने तो अंमलात आणण्याचे ठरविले आहे.

सरकारी कर्मचाऱ्यांना सध्या 52 रविवार , 25 शनिवार , 20 सार्वजनिक अशा सुमारे 95 रजा मिळतात. म्हणजेच इतके दिवस मंत्रालय वा सरकारी कार्यालये पूर्णत: बंद असतात. कधीकधी तर सलग चार वा पाच दिवस सरकारी कार्यालये बंद राहतात. त्यामुळे लोकांची कामे होत नाहीत आणि फायलींचे ढीग साचतात.

या प्रस्तावाबाबत सामान्य प्रशासन विभागाच्या सचिव वंदना कृष्णा यांच्याशी संपर्क साधला असता, त्यांनी कोणतेही भाष्य करण्यास नकार दिला.

 
</text>
</doc>
