<doc>
<docno>1095739.cms.txt</docno>
<text>
 
महाराष्ट्र
पुण्यात पेटली वीज
[ Tuesday, May 03, 2005  01:13:20 am]


म. टा. प्रतिनिधी

दगडफेक, कार्यालयाच्या काचा फोडल्या, लोखंडी जाळ्या तोडल्या, सोफासेट जाळले, पोलिसांचा लाठीमार

पुणे : शहर आणि ग्रामीण भागात लोडशेडिंगमुळे वीजपुरवठा तास न् तास बंद ठेवण्यात येत असल्याच्या निषेधार्थ पुण्यात शिवसेनेच्या कार्यर्कत्यांनी सोमवारी राज्य वीज मंडळाच्या कार्यालयावर हल्ला चढवून दगडफेक केली, काचा फोडल्या आणि फनिर्चरची जाळपोळ केली. परिस्थिती आटोक्यात आणण्यासाठी पोलिसांना लाठीमार करावा लागला. याप्रकरणी शिवसेनेचे शहराध्यक्ष नाना वाडेकर यांच्यासह 13 कार्यर्कत्यांना अटक करण्यात आली आहे.

शहरात रोज चार तास लोडशेडिंग होत असल्याच्या निषेधार्थ सेनेने सकाळी वीज मंडळाच्या मुख्यालयासमोर आंदोलन केले. मंडळाच्या कर्मचाऱ्यांनी कार्यालयाच्या प्रवेशद्वाराला कुलूप लावले. त्यामुळे शिवसेनेचे कार्यकतेर् भिंतीवरून उड्या मारून कार्यालयाच्या आवारात घुसले. मंडळाच्या अधिकारी व कर्मचाऱ्यांच्या अडवण्याच्या प्रयत्नांना न जुमानता ते कार्यालयात घुसले. मुख्य दरवाजाच्या लोखंडी जाळ्या तोडल्या. तसेच, स्वागतकक्षात दगडफेक करून काचा फोडल्या.

नंतर 20-25 जणांचा जमाव पहिल्या मजल्यावरील चीफ इंजिनियर एस. बी. गौतम यांच्या केबिनच्या दिशेने गेला. घोषणाबाजी करीत त्यांनी केबिनबाहेरील खुर्च्यांर्ंची मोडतोड करून सोफासेट पेटवले. आग फोफावल्याने कार्यालयात गोंधळ उडाला. अग्निशामक दलाच्या कर्मचाऱ्यांनी आग आटोक्यात आणली. पोलिसांनी जमावाला पांगवण्यासाठी लाठीमार केल्याने गोंधळात आणखी भर पडली. पोलिसांनी आंदोलकांना ताब्यात घेतल्यावर परिस्थिती नियंत्रणात आली.

छायाचित्रकारांना मारहाण

प्रकरण थंडावल्यानंतर समर्थ पोलिस ठाण्याचे निरीक्षक ए. एच. एन. शेख यांनी वीज मंडळ परिसरात छायाचित्रण करीत असलेल्या वृत्त छायाचित्रकारांवर हल्ला चढवला. त्यानंतर मंडळाच्या अधिकारी व कर्मचाऱ्यांनीही मिलिंद वाडेकर, मनोज बिडकर, रवी जोशी, चंदकांत पालकर, मुकुंद भुते, शिवाजी साळुंखे, इम्तियाज शेख, चंदकांत सोनार या छायाचित्रकारांना शिवीगाळ व मारहाण केली. पुणे श्रमिक पत्रकार संघाने वीज मंडळाच्या कर्मचाऱ्यांवर कारवाई करण्याची मागणी केली. मात्र, ते कर्मचारी कोण आहेत, हे माहीत नसल्याची भूमिका हंगामी चीफ इंजिनियर प्रल्हाद साळुंखे यांनी घेतली. हल्लेखोरांच्या निषेधार्थ पत्रकार संघाचे अध्यक्ष कडूसकर, सरचिटणीस बिजले यांच्या नेतृत्वाखाली धरणे धरण्यात आले.

 
</text>
</doc>
