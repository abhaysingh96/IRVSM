<doc>
<docno>1096728.cms.txt</docno>
<text>
 
लेख
सार्वत्रिक असंतोषाचा स्फोट
[ Tuesday, May 03, 2005  07:15:46 pm]


महाराष्ट्रातील शहरी आणि ग्रामीण जनतेचे विजेच्या टंचाईमुळे आणि त्यातून सुरू झालेल्या लोडशेडिंगमुळे दोन तीन महिने बरेच हाल झाल्यावर राजकीय पक्षांनी विजेच्या टंचाईच्या प्रश्ानत अखेर लक्ष घातले आहे. पुण्यात राज्य वीज मंडळाच्या रास्ता पेठेतील मुख्य कार्यालयावर सोमवारी शिवसेनेने मोर्चा नेला आणि मोर्चाला अखेर हिंसक वळण लागून नको ते प्रकार झाले. वीज मंडळाच्या कार्यालयात जाळपोळ, मारहाण आणि मोडतोड करणे ही चुकीची आणि निषेधार्ह गोष्ट घडली. पण या प्रकाराची दृश्ये टीव्हीवर दाखवली जात असताना किंवा वृत्तपत्रात त्याची छायाचित्रे आली असताना हा मोर्चा किंवा वीज मंडळाच्या विरोधात दिल्या जाणाऱ्या घोषणा यांना जनतेचा मूक पाठिंबा असल्याचे वारंवार दिसले. हिंसक प्रकार होऊ नयेत, हे खरेच आहे ; पण मंत्री, सरकारी अधिकारी, सत्ताधारी पक्षाचे आमदार, लोकशाही आघाडीचे नेते यांना सध्याच्या वीजटंचाईबद्दल जाब विचारलाच पाहिजे, अशी पुण्यात जनतेची भावना दिसते आहे. त्यामुळे वीज मंडळाविरोधात झालेल्या या प्रकारानंतरही मंडळाबद्दल कोणालाही सहानुभूती वाटेनाशी झाली आहे.

विजेच्या टंचाईचे विरोधी पक्ष राजकीय भांडवल करत असल्याचा आरोप राष्ट्रवादीचे नेते आणि ऊर्जामंत्री दिलीप वळसे पाटील यांनी केला आहे. पण राज्यात इतका मोठा गंभीर प्रश्ान् निर्माण झाल्यावर लोकशाही पद्धतीत त्याचे भांडवल विरोधी पक्ष करणारच. त्यात चुकीचे ते काय ? सत्तेवर असलेल्यांच्या अकार्यक्षमतेची किंमत जर कोट्यवधी लोकांना मोजावी लागत असेल, तर त्याबद्दल ओरडा करणे हे विरोधी पक्षांचे लोकशाही पद्धतीत कर्तव्यच आहे.

तीन महिन्यांपूवीर् मुंबई वगळता महाराष्ट्राच्या सर्व शहरांमध्ये आणि ग्रामीण भागांमध्ये विजेच्या लोडशेडिंगला सुरुवात झाली. त्यावेळी आठवड्याचे पंधरा तास, म्हणजे सातपैकी पाच दिवस दररोज तीन तास, विजेचा पुरवठा बंद राहू लागला. खरेतर राज्यात गेल्या सहा वर्षांपेक्षा अधिक काळ सत्तेवर असलेल्या लोकशाही आघाडी सरकारचे हे मोठे अपयश होते. जनतेने आणि राजकीय पक्षांनी लगेच आवाज उठवायला हवा होता. पण नागरिक आणि राजकीय पक्ष यांनी समजूतदारपणा दाखवला. लोक गप्प राहिले. कोठेही आंदोलन झाले नाही. खरे म्हणजे चार वर्षं टिकलेल्या भीषण आथिर्क मंदीच्या तडाख्यातून भारतीय अर्थव्यवस्था अलीकडेच बाहेर पडते आहे, माहिती तंत्रज्ञान आणि वाहन उद्योग यासारख्या क्षेत्रांत किंवा बांधकाम व्यवसायात गेल्या आठ-दहा महिन्यांपासून तेजी दिसायला लागली आहे. अशा स्थितीत इतर राज्यांच्या तुलनेत औद्योगिक प्रगतीत अग्रेसर असण्याच्या गप्पा करणाऱ्या महाराष्ट्राने संधी साधणे आवश्यक होते. पण केवळ अकार्यक्षम सरकारी यंत्रणा आणि लोकशाही आघाडीच्या नियोजनशून्य कारभारामुळे लोडशेडिंगचे संकट आले आणि ही संधी महाराष्ट्राच्या जनतेच्या हातून निसटताना दिसू लागली.

हे सगळे दिसत असतानाही लोकांनी आंदोलन केले नाही. पण एप्रिलच्या शेवटच्या आठवड्यात सरकारने लोडशेडिंगमध्ये वाढ करून ते शहरी भागात रोज चार तास आणि ग्रामीण भागात नऊ तास केल्यावर मात्र जनतेच्या सहनशक्तीचा अंत पाहिल्यासारखी स्थिती झाली. अधिकृतरित्या कागदावर दाखवताना केवळ चार तासाचे लोडशेडिंग होत असले तरी पुणे आणि इतर शहरांमध्ये लोडशेडिंगचा वेळ वगळून इतर वेळेतही सतत पाच मिनिटे, दहा मिनिटे वीजपुरवठा बंद पडण्याचे प्रकार सुरूच असतात. कम्युटरवर काम करणाऱ्यांना, यंत्रे चालवणाऱ्यांना, कारागिरांना, कामगारांना त्याचा प्रचंड त्रास होतो. सर्वांचेच आथिर्क नुकसानही होते. या अवस्थेमुळे गेल्या दोन-तीन महिन्यांपासून जनतेच्या मनात असंतोष खदखदतो आहे.

पुण्यात शिवसेना आणि विदर्भात भारतीय जनता पक्ष यांनी आंदोलन पुकारले. त्यातल्या हिंसेचे कोणीच समर्थन करणार नाही किंवा करूही नये. पण त्यामागची जागृती अखेर जनतेच्या भावनेतून उमटली आहे, हे सत्ताधाऱ्यांना समजले पाहिजे. स्वत:ला महाराष्ट्राचे भाग्यविधाते समजणारे राजकीय नेते गेली सहा वषेर् महाराष्ट्रात त्यांच्याच आघाडीची सत्ता असताना विजेच्या प्रश्ानवर काही विचार न करता स्वस्थ बसून का राहिले ? राज्याच्या गावागावात आणि प्रत्येक शहरात दररोज होणाऱ्या कोट्यवधींच्या नुकसानाला जबाबदार कोण असे सवाल आज जनतेच्या मनात आहेत. त्यामुळे पुण्यात किंवा विदर्भात वीज मंडळाच्या कार्यालयासमोर झालेल्या प्रकाराचा कोणी संघटना, संस्था यांनी किंवा अन्य कोणीही निषेध केलेला नाही.

राज्य सरकारला जनतेला हवी तितकी आणि हवी त्या दर्जाची ( व्होल्टेजचे सातत्य आदी बाबतीत) वीज देणे जर शक्य नाही, तर त्या कामाचे खाजगीकरण करण्याचा निर्णय का घेण्यात येत नाही, या प्रश्ानचे उत्तर , ' वीज मंडळात असलेले राजकीय हितसंबंध टिकण्याची राजकीय नेत्यांची इच्छा ' हे आहे. महाराष्ट्र विजेच्या भीषण टंचाईच्या तोंडावर उभा असल्याचे माहीत असतानाही विधानसभा निवडणुकीच्या आधी शेतकऱ्यांच्या कृषीपंपांना मोफत वीज देण्याची घोषणा कशी केली जाते ? ती झाल्यावर पुणे, अहमदनगर यासारख्या जिल्ह्यांत बागायतदार, सधन शेतकऱ्यांच्या घरातली वीजही कृषीपंपांच्या कनेक्शनमधून कशी लावली जाते ? त्यांना वर्षांनुवर्षं बिल भरावे का लागत नाही ? हे सगळे प्रश्ान् अनुत्तरित राहत असल्यामुळे अखेर वीज मंडळाच्या कार्यालयांना जनतेच्या रोषाला सामोरे जावे लागत आहे. त्यामुळे राज्यात विजेची टंचाई असेल तर त्यात वीज मंडळ कर्मचाऱ्यांचा काय दोष असा विचार करताना कोणीही दिसत नाही.

विजेच्या टंचाईबद्दल आणि सध्याच्या परिस्थितीबद्दल एकमेकांवर जबाबदारी आणि दोष ढकलण्याचे काम ' ज्येष्ठ नेते ' करत असताना जनतेने शेवटी करायचे काय ? हा विषय राजकीय बनणे आणि त्याची सत्ताधारी पक्षाला राजकीय किंमत मोजावी लागणे हाच आता जनतेला दिलासा देणारा एकमेव मार्ग आहे. दिल्लीत कांद्याच्या भाववाढीवरून सरकार पडले तर महाराष्ट्रात कोट्यवधींचा फटका देणाऱ्या विजेच्या टंचाईवरून तसे का होऊ नये ?

रोहित चंदावरकर

 
</text>
</doc>
