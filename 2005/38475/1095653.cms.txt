<doc>
<docno>1095653.cms.txt</docno>
<text>
 
अग्रलेख
दिशाहीन सुदर्शन
[ Tuesday, May 03, 2005  12:13:32 am]


काही वादांपासून दूर राहतात, काही वादांशी दोन हात करतात, तर काही जण वाद ओढवून घेतात. राष्ट्रीय स्वयंसेवक संघाचे सरसंघचालक के. सुदर्शन तिसऱ्या वर्गात मोडतात. त्यांचा सरसंघ-चालकपदाचा कार्यकाल आता संपत आला आहे. नव्याने नियुक्ती होण्याची शक्यता नाही. अशा वेळी त्यांनी संघटनेला विधायक दिशा देऊन निवृत्ती स्वीकारली असती, तर स्वयंसेवकांनाही आनंद झाला असता,

पण सुदर्शनना वर्तमानपत्रांच्या रकान्यांत चमकत राहण्याची हौस. त्यामुळेच त्यांनी अटल बिहारी वाजपेयी आणि लालकृष्ण अडवाणी या भारतीय जनता पक्षाच्या बिनीच्या नेत्यांना निवृत्ती पत्करण्याचा अनाहूत सल्ला दिलाच, शिवाय वाजपेयी यांच्या पंतप्रधानपदाच्या कारकीदीर्वरही ताशेरे ओढले. यामुळे सुदर्शनना प्रसिद्धी मिळाली खरी ; पण एका बाजूला संघ आणि दुसऱ्या बाजूला भाजप यांच्या नेत्यांची मात्र पंचाईत झाली.

अखेर बराच शब्दच्छल करून या वादावर मोठ्या हिकमतीने पडदा टाकण्यात संघाचे राम माधव आणि भाजपचे मीडिया मॅनेजर्स यशस्वी झाले. या वादामुळे उडालेली धूळ बसते न बसते, तोच सुदर्शन यांनी पुन्हा तोंड उघडले आणि वाद ओढवून घेतला. आतापर्यंत केवळ वाजपेयी आणि अडवाणी यांच्याबद्दलच मतप्रदर्शन करणाऱ्या सुदर्शन यांनी आता महात्मा गांधींच्या 1942 च्या ' चले जाव ' आंदोलनावर तोंडसुख घेतले आणि हे आंदोलन दिशाहीन असल्याने संघ त्यात सामील झाला नाही, असे विधान केले.

असत्य वारंवार घोकत राहिल्यास लोकांना तेच सत्य वाटू लागते, असे गोबेल्सचे प्रचारतंत्र सांगते. महायुद्धाच्या काळात गोबेल्सने त्याचा यशस्वी वापरही केला. संघ आणि सुदर्शन यांना अॅडॉल्फ हिटलरबद्दल प्रेम आहेच. त्यामुळेच गोबेल्सप्रमाणेच असत्याचाच मारा करण्याचा मोह सुदर्शन यांना झाला, तर त्यात नवल नाही. पण सुदर्शन बोलले, म्हणून माना डोलावणारे काही असले, तरी सर्व भारतीय तसे नाहीत. ' चले जाव ' चळवळीला दिशाहीन मानणाऱ्या सुदर्शनना स्वातंत्र्य चळवळीची दिशाच समजली नाही, हेच त्यांच्या बेलगाम विधानातून दिसते.

अर्थात हा दोष त्यांचा नाही. ' चले जाव ' आंदोलनात सारा देश ढवळून निघाला व त्यानंतर या देशात राज्य करणे आपल्याला जमणारे व परवडणारे नाही, याची ब्रिटिश सरकारला खात्री पटू लागली. या आंदोलनापासून व एकंदरीतच स्वातंत्र्य चळवळीपासून संघ बचावात्मक पवित्रा घेऊन दूर राहिला. जे काठाकाठाने चळवळीत उतरले, ते पुढे क्षमायाचना करून तुरुंगातून बाहेर आले, हे वास्तव आहे. स्वातंत्र्यसमराच्या विस्तवाची धग ज्यांना कधीच लागली नाही, त्यांना त्याची दाहकता तरी कशी समजावी ? स्वातंत्र्यवीर सावरकर यांचाही महात्मा गांधी व त्यांच्या अहिंसात्मक सत्याग्रहाच्या चळवळीला विरोध होता.

पण सावरकरांच्या विरोधाला कृतीचे आणि असीम त्यागाचे पाठबळ होते. स्वातंत्र्यप्राप्तीचा क्रांतिकारी मार्ग चोखाळताना त्यांनी सेल्युलर जेलमध्ये पायातील त्राण संपेपर्यंत कोलू पिसला. ' चले जाव ' ची टिंगल करणाऱ्या सुदर्शन आणि कंपनीच्या पाठीशी अशा त्यागाचा कोणता इतिहास आहे ? ' जनतेची स्मरणशक्ती अधू व अल्पजिवी असते ,' असे राज्यशास्त्रात म्हटले जाते. इथे सुदर्शन यांचीच स्मरणशक्ती कमालीची अधू झालेली दिसते. 1980 साली भाजपचा जन्म झाला. त्याचा रौप्यमहोत्सव सध्या चालू आहे. भाजपच्या पहिल्याच अधिवेशनात व्यासपीठाच्या मागच्या बाजूस महात्मा गांधींचे भले मोठे तैलचित्र लावण्यात आले होते व भाजपने ' गांधीवादी समाजवाद ' आणण्याची प्रतिज्ञाही केली होती.

हे सुदर्शन यांना ठाऊक नाही, असे नाही. विस्मरण मात्र झाले असण्याची शक्यता आहे. सुदर्शन यांनी ' चले जाव ' बद्दल आपले मौलिक विचार मांडले, तो समारंभ माजी सरसंघचालक गोळवलकर गुरुजी यांच्या वाङ्मयांच्या बारा खंडांचे प्रकाशन करण्याचा होता. संघाच्या अडचणीच्या काळात त्यांनी धुरा सांभाळली व बंदी असतानाही संघ जिवंत ठेवला व वाढवला. त्यांच्या नंतर आलेल्या बाळासाहेब देवरस यांनीसुद्धा आणीबाणीची धग सोसली व संघ कार्यरत ठेवला. या सरसंघचालकांनी कधी गांधीजींवर गरळ ओकले नाही. याचे कारण त्यांच्याकडे स्वत:चे ' विचारधन ' होते. त्याचीच वानवा असेल, तर असे लोक प्रसिद्धीसाठी काहीतरी अद्वातद्वा बोलून स्वत:चे हसे करून घेतात. दुदैर्ैवाने सुदर्शन यांचे वक्तव्य त्याच पठडीतले आहे.

श्रीकृष्णाच्या सुदर्शनचक्राचा एक गुण असा होता की, ते सोडल्यानंतर आपल्या लक्ष्याचा अचूक वेध घेऊनच परत येई. संघाचे सुदर्शन मात्र दिशाहीन झाल्याने लक्ष्य नव्हे, स्वकीयांचाच वेध घेऊ लागले आहे. जे अस्त्र उपयुक्ततेपेक्षा विनाशासच कारणीभूत होते, ते तातडीने मागे घेणे श्रेयस्कर.

 
</text>
</doc>
