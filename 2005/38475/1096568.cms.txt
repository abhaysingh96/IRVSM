<doc>
<docno>1096568.cms.txt</docno>
<text>
 
देश-विदेश
'काटोर्सैट-1'चे काउंटडाऊन सुरू
[ Tuesday, May 03, 2005  05:05:00 pm]


वृत्तसंस्था

बंगलोर : भारतीय अवकाश संशोधन संस्थेने ( इसो) विकसित केलेला ' काटोर्सॅट- 1' हा दूरसंवेदन उपग्रह पाच मे रोजी अवकाशात सोडण्यात येणार असून मंगळवारी पहाटे त्याच्या ' काउंटडाऊन ' ला सुरुवात झाली.

दूरसंवेदन उपग्रहांच्या मालिकेतील हा 11 वा उपग्रह आहे. ' काटोर्सॅट- 1' या उपग्रहाच्या जोडीने 42.5 कि. ग्रॅ. वजनाचा , ' हॅमसॅट ' हा लघु उपग्रहही सोडण्यात येणार आहे. अमॅच्युअर रेडिओ सेवा चालवणाऱ्यांना उपयोगी पडणाऱ्या ' हॅमसॅट ' या उपग्रहामुळे संपूर्ण दक्षिण आशियाई प्रदेशातील अमॅच्युअर रेडिओ सेवा पुरवणाऱ्यांची दीर्घकालीन गरज पूर्ण होणार आहे.

आंध्र प्रदेश मधील श्रीहरिकोटा येथील सतीश धवन स्पेस सेंटरच्या पोलार सॅटेलाइट लाँच वेहिकलमधून हे दोन उपग्रह अवकाशात सोडण्यात येणार आहेत. स्पेस सेंटरच्या अलीकडेच बांधण्यात आलेल्या दुसऱ्या लाँचिंग पॅडवरून सकाळी 10.19 ते 10.40 या वेळेत त्यांचे उड्डाण होणार आहे. ' काटोर्सॅट- 1' या उपग्रहाकडून मिळणाऱ्या माहितीचा उपयोग मोठ्या आकाराचे नकाशे बनवण्यासाठी तसेच नागरी व ग्रामीण विकास, जमीन व पाणी व्यवस्थापन, आपत्तीचा आढावा, मदत योजनेचे नियोजन आदी कामांसाठी होणार आहे.

 
</text>
</doc>
