<doc>
<docno>1095689.cms.txt</docno>
<text>
 
महाराष्ट्र
भूखंडांच्या श्रीखंडावर विरजण
[ Tuesday, May 03, 2005  12:35:37 am]


म. टा. वृत्तसेवा

कोल्हापूर : महापालिका प्रशासन व नगरसेवक यांनी सन 2001 ते मार्च 2005 अशा गेल्या पाच वर्षांत 79 भूखंडांवरील आरक्षणे हटवण्याचा पराक्रम केला ; त्या सर्वच ठरावांची चौकशी करण्याचे आश्वासन आता जिल्हा पालकमंत्री हर्षवर्धन पाटील यांनी दिले आहे. येत्या तीन महिन्यांत कोणतेही आरक्षण हटवण्याचा ठराव होऊ नये, अशी दक्षता घेण्याची सूचनाही पालकमंत्र्यांनी पालिका आयुक्तांना केली!

कोल्हापुरात होऊ घातलेले ' भूखंडांचे श्रीखंड ' यामुळे टळणार, अशी अपेक्षा आहे.

शहर विकास आराखड्यातील मोक्याच्या जागांवरील ही आरक्षणे हटवण्यामागचे व्यवहार शोधून काढावे, अशी मागणी घेऊन भारतीय जनता पक्षाचे शिष्टमंडळ पाटील यांना भेटले ; तेव्हा त्यांनी हे आश्वासन व आयुक्तांना सूचना दिल्या. विकास आराखड्यातून 13 क्रीडांगणे , 14 प्राथमिक शाळा , 11 बागबगीचे, आठ सार्वजनिक वा निमसार्वजनिक जागा तसेच तीन सांस्कृतिक सभागृहे गायबच होणार आहेत, याकडे शिष्टमंडळाने लक्ष वेधले. सरकार अशा ठरावांना मान्यता देणार नाही, असे पाटील यांनी स्पष्ट केले. भाजपच्या शिष्टमंडळात सुभाष बोरा, बाबा देसाई, प्रा. विजय देसाई यांचा समावेश होता.

 
</text>
</doc>
