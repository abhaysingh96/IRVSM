<doc>
<docno>1096813.cms.txt</docno>
<text>
 
अग्रलेख
गमावलेली संधी
[ Tuesday, May 03, 2005  08:41:35 pm]


करप्रणालीत सुधारणा करण्याचे आणि करांचे ओझे कमी करण्याचे आश्वासन प्रत्येक अर्थमंत्री, अर्थसंकल्प सादर करताना न चुकता देतात. एक वर्षापूर्वी काँग्रेसप्रणित आघाडीचे सरकार सत्तेवर आले तेव्हा पी. चिदंबरम यांच्याकडून बऱ्याच अपेक्षा बाळगण्यात आल्या होत्या.

गेल्या वषीर्चा अर्थसंकल्प सादर करताना, आपल्या सरकारने नुकताच कारभार हाती घेतला असल्यामुळे यंदा फार अपेक्षा बाळगू नका असे सुचवत, पुढल्या वर्षी आपण ' ड्रीम बजेट ' सादर करू असे त्यांनी अप्रत्यक्षपणे सूचित केले होते.

अर्थखात्याचा कारभार पहिल्यांदा हाती घेतल्यावर त्यांनी मांडलेल्या बजेटला ' ड्रीम बजेट ' असे संबोधिले गेले होते. कारण तेव्हा अपेक्षा नसताना त्यांनी, उद्योगधंद्याच्या वाढीसाठी, आथिर्क विकासाला चालना देण्यासाठी अनेक बदल सुचवले होते. पंतप्रधान मनमोहनसिंग यांनी, पंधरा वर्षांपूर्वी, आथिर्क उदारीकरणाचा आणि मुक्त अर्थव्यवस्था या मंत्राचा जप केल्यानंतर त्यांनाही जमले नव्हते, ते चिंदबरम यांनी साध्य केले अशी स्तुती तेव्हा केली गेली. त्यामुळे यंदा हा ' जादुगार ' काय करतो याची उत्सुकता असणे साहजिक होते. पण फेब्रुवारीच्या अखेरीस त्यांनी मांडलेल्या बजेटचा नीट विचार केल्यावर अनेकांच्या लक्षात आले होते की, चिदंबरम यांनी एका हाताने सवलती देताना दुसरा हात नागरिकाच्या खिशात घातला आहे.

साहजिक चिदंबरम यांनी सुचवलेल्या काही करांवर टीकेची झोड उठली. बँकेच्या बचत खात्यातून एकावेळी दहा हजार किंवा त्याहून अधिक रक्कम रोख काढल्यास खातेदारावर कर बसवण्याची ' अभिनव ' कल्पना भयंकर धक्कादायक होती. क्रेडिट कार्ड पद्धत रुळत असली तरी अद्यापही इतकी रक्कम बँकेतून काढण्याचे प्रमाण बरेच आहे. अडीअडचणीला असे करावेच लागते. चिदंबरम यांनी हा जाचक कर रद्द करताना, करंट अकाऊंटमधून पंचवीस हजारावर रक्कम काढल्यास हा कर भरावा लागेल अशी दुरुस्ती केली आहे.

शे-दोनशे कोटी रुपये खात्यातून रोख काढण्याची किंवा भरण्याची उदाहरणे आपल्याला आढळली आहेत असे ते सांगतात. अशी अपवादात्मक उदाहरणे असतीलही आणि त्यांना आळा घालणे आवश्यक आहे यात शंका नाही. पण यावर उपाय आहे तो कायद्यांची कडक अंमलबजावणी करण्याचा. सर्वसामान्य माणसाला अशीच जाचक वाटणारी पद्धत ठरणार आहे ती बँकेत असलेल्या फिक्स्ड डिपॉझिटवरील व्याजावर कर आकारण्याची. मुदतपूर्व मोडल्या गेलेल्या अशा पंचवीस हजारावरच्या रकमेसाठी ही तरतूद असली तरी, अडीअडचणीला कामी यावी यासाठी अनेक कुटुंबे बँकेत एफडीमध्ये गुंतवणूक करतात.

वैद्यकीय उपचारांसाठी, मुलांच्या प्रवेशासाठी किंवा अशा कौटुंबिक अडीअडचणींच्यावेळी एफडीमधून अचानक रक्कम काढावी लागणाऱ्यांना हजार रुपये व्याजावर एक रुपया इतकी रक्कम सरकारला द्यावी लागणार आहे. खरे म्हणजे दात कोरून पोट भरण्याचा हा प्रकार आहे. चिदंबरम यांनी, कंपन्या व्यवसाय वाढीसाठी, कर्मचारी आणि अधिकारी यांचे कामानिमित्त होणारे दौरे, कंपनीने दिलेले वाहन, अशा अनेक बाबींवर सरसकट कर लादला होता.यापैकी अनेक तरतुदी अनाकलनीय होत्या, यात शंका नव्हती.

आथिर्क विकास आणि रोजगार निमिर्ती या दोन्ही आघाड्यांवर प्रगती करायची असेल तर व्यवसाय वाढीला चालना देणे आवश्यक असते. पण व्यवसायांना अशा प्रकारे वेठीस धरणे योग्य नव्हे. हे कर पूर्णपणे मागे घेतले गेले नसले तरी काही प्रमाणात ते कमी करण्यात आले आहेत. यामुळे कॉपोर्रेट जगताचे समाधान न होणे साहजिक आहे. कारण या करांमुळे कंपन्यांना कागदी घोडे अधिक नाचवावे लागतील. करविभागाशी हुज्जत घालण्याचे प्रसंग वाढणार. मुख्य म्हणजे हा खर्च कंपन्या ग्राहकाकडूनच वसूल करणार, म्हणजे एक प्रकारे वस्तू आणि सेवा महागणार. कम्प्युटरचा माऊस आणि सीपीयू यावर आयातशुल्क लादण्याचा निर्णयही पटणारा नाही. नव्या युगाशी सांधा जुळवण्यासाठी कम्प्युटर स्वस्त करण्याची आश्वासने द्यायची, प्रत्यक्षात अशा मार्गाने तो महाग करायचा असे हे पाऊल आहे. याच वेळी महिला आणि ज्येष्ठ नागरिकांना करसवलत देण्याचे स्वागत करायला हवे.

अमेरिकेसारख्या प्रगत देशालाही सुटसुटीत करप्रणाली कशी आणावी, नोकरशाहीचा करदात्यांना होणारा जाच कमी कसा करायचा ही समस्या सतावते आहे. त्याचवेळी युरोपातील काही छोट्या देशांनी, एकाच दराने कर आकारण्याची पद्धत गेले दशकभर यशस्वीपणे राबवली आहे. चिदंबरम यांनी करदाते, व्यावसायिक यांच्याकडून दाद मिळवण्याची संधी गमावली आहे. मुख्य म्हणजे करप्रणाली हेही अर्थव्यवस्थेला गती देण्याचे एक माध्यम आहे याचे भान अद्याप राज्यर्कर्त्यांना आलेले दिसत नाही.

 
</text>
</doc>
