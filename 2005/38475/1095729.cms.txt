<doc>
<docno>1095729.cms.txt</docno>
<text>
 
महामुंबई
काँग्रेसच्या रिमोटचा मुख्यमंत्र्यांवर कंट्रोल
[ Tuesday, May 03, 2005  01:08:44 am]


म. टा. विशेष प्रतिनिधी

मुंबई : मुख्यमंत्री विलासराव देशमुख यांच्या परोक्ष प्रदेश काँग्रेसने मंत्र्यांची झाडाझडती घेऊन प्रत्येकाच्या कामाची माहिती घेणेे, जाहीरनाम्यातील कोणत्या बाबींची अंमलबजावणी झाली याची मुख्यमंत्र्यांकडून काटेकोर माहिती घेणे आणि निर्णय घेऊन पक्षाला सांगण्यापेक्षा निर्णय घेण्याआधी पक्षाला विश्वासात घ्या, अशी सूचना काँग्रेस समन्वय समितीच्या बैठकीत मुख्यमंत्र्यांना सूचना केली जाणे, या सोमवारच्या घटनाक्रमावरून पक्षाने मुख्यमंत्री आणि सरकार यांना नियंत्रणात आणण्यासाठी रिमोट कंट्रोलचा परिणामकारक वापर सुरू केल्याचे दिसते.

मुख्यमंत्री आणि काँग्रेस प्रदेशाध्यक्ष प्रभा राव व प्रभारी मार्गारेट अल्वा यांच्यात आता उघडपणे शीतयुद्ध सुरू झाले आहे. प्रदेश काँग्रेसने सरकार आणि मंत्र्यांच्या कारभाराचा काटेकोरपणे आढावा घेण्यासाठी सोमवारी लागोपाठ तीन बैठका घेतल्या. टिळक भवनातील पहिल्या बैठकीत काँग्रेसच्या सगळ्या मंत्र्यांना पाचारण करून त्यांनी घेतलेले निर्णय पक्षाच्या वाढीसाठी केलेले काम, दौरे, जबाबदारी दिलेल्या जिल्ह्यात केलेले काम आणि तेथील पक्षाची स्थिती याची कसून माहिती अल्वा आणि प्रभा राव यांनी घेतली. ज्यांच्या कामगिरीबाबत तक्रारी आहेत, अशा चारसहा मंत्र्यांना कारभार सुधारण्याबाबत चांगलेच फैलावर घेतले.

ही बैठक संपताच ' वर्षा ' या मुख्यमंत्र्यांच्या निवासस्थानी माधवराव सोळंकी यांच्या उपस्थितीत, पक्षाने जाहीरनाम्यात दिलेली आश्वासने कितपत अंमलात आणली, याचा आढावा घेण्यात आला. अंमलबजावणीत आलेल्या अडचणी दूर करण्यासाठी काय प्रयत्न केले याचीही माहिती यावेळी मुख्यमंत्र्यांकडून घेतली गेल्याचे समजते.

तिसरी बैठक तिथेच पक्षाची समन्वय समिती आणि मुख्यमंत्री यांच्यात झाली. सरकारने कोणकोणते निर्णय घेतले, याची माहिती मुख्यमंत्र्यांनी दिली. तेव्हा सरकारने घेतलेले निर्णय हे पक्षाला जनतेपर्यंत न्यावे लागतात आणि जनतेच्या इच्छाआकांक्षा पक्षाला सरकारपर्यंत पोहोचवाव्या लागतात, असे सांगून, निर्णय घेण्याआधी पक्षाला विश्वासात घ्या, अशी सूचना मुख्यमंत्र्यांना करण्यात आल्याचे समजते. त्यामुळे निर्णय घेतल्यानंतर पक्षाला सांगण्यापेक्षा निर्णय घेण्याआधीच पक्षाला विश्वासात घ्या, अशीही सूचना करण्यात आल्याचे समजते.

राष्ट्रवादी काँग्रेसचे मंत्री परस्पर निर्णय घेतात, अशी तक्रार बैठकीत करण्यात आली. तेव्हा मागच्या सरकारप्रमाणेच यावेळीही सर्व पक्षांची समन्वय समिती स्थापन करावी, असा निर्णय बैठकीत घेण्यात आला.

मंत्र्यांना तंबी

मंत्र्यांच्या कामाचा आढावा घेताना कोणालाही या घडीला काढणार नाही, असे बजावण्यात आले. तथापि, ज्यांच्या कामाबाबत तक्रारी आहेत, अशा मंत्र्यांना कारभार सुधारण्याविषयी कडक शब्दात इशारा दिल्याने अनीस अहमद, बाबा सिद्दीकी आणि सिद्धराम म्हेत्रे यांचे चेहरे चांगलेच पडले होते.

 
</text>
</doc>
