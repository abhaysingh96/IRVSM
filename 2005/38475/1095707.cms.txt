<doc>
<docno>1095707.cms.txt</docno>
<text>
 
महामुंबई
पेपर तपासणीत दिरंगाई करणाऱ्या प्राध्यापकांविरोधात कारवाई?
[ Tuesday, May 03, 2005  12:55:47 am]


म. टा. प्रतिनिधी

मुंबई : पेपर तपासणीच्या कामात दिरंगाई करणाऱ्या प्राध्यापकांच्या विरोधात कारवाई करण्याचे आदेश मुंबई विद्यापीठाने काढले आहेत. विद्यापीठाच्या इतिहासात प्रथमच या प्रकारच्या कारवाईचा बडगा उगारण्याची वेळ आल्याचे बोलले जात आहे.

पेपर तपासणीच्या कामादरम्यान जवळपास 20 टक्के प्राध्यापक अनुपस्थित आढळल्याने विद्यापीठाला ही ' कारणे दाखवा ' नोटीस बजावावी लागल्याची माहिती कुलगुरू डॉ. ए. डी. सावंत यांनी ' मटा ' ला दिली. तपासणीच्या कामात उशीर झाल्यास विद्यापीठाला निकाल लावण्यासही उशीर होतो. त्यामुळे दिरंगाई करणाऱ्या प्राध्यापकांच्या विरोधात कडक कारवाई करण्यात येणार आहेे.

इतकेच नव्हे तर, अशा प्राध्यापकांच्या करिअरविषयक अहवालावर याचा विपरित परिणाम होईल, अशा इशाराही विद्यापीठाने दिला आहे.

विद्यापीठाची पेपर तपासणी केंदे कलिना कॅम्पस, सिडनहॅम कॉलेज आदी ठिकाणी आहेत. केंदांवर पेपर तपासण्याच्या कामासाठी येणाऱ्या प्राध्यापकांची हजेरीपटावर नोंद केली जाते. यात कित्येक प्राध्यापक हजर राहात नसल्याचे आढळून आल्याचे सावंत यांनी सांगितले. त्यामुळे साहजिकच अनुपस्थित प्राध्यापकांच्या कामाचा बोजा तपासणीचे काम प्रामाणिकपणे करणाऱ्या प्राध्यापकांवर पडतो. एका प्राध्यापकाने दिवसभरात 40 ते 50 उत्तरपत्रिका तपासणे अपेक्षित आहे. मात्र, गैरहजर प्राध्यापकांमुळे उपस्थित प्राध्यापकांना दिवसाला 80 ते 90 पेपर तपासावे लागतात. काही प्राध्यापकांनी विद्यापीठाकडे यासंदर्भात तक्रार केल्यानंतर विद्यापीठाने हजेरीपटाची तपासणी केली. यात जवळपास 20 टक्के प्राध्यापक अनुपस्थित राहत असल्याचे आढळून आले.

प्राध्यापकांच्या या दिरंगाईचा सर्वाधिक फटका कॉमर्सच्या अकाऊंटन्सी विषयाच्या पेपरला बसतो. या विषयाचे प्राध्यापक खासगी प्रॅक्टिस करणारे चार्टर्ड अकाऊंटंट्स आहेत. खासगी प्रॅक्टिसमुळे तपासणीच्या कामाकडे कानाडोळा करण्याकडे काही प्राध्यापकांचा कल असतो. मात्र, यंदा विद्यापीठाने कडक भूमिका घेतल्याने अकाऊंटन्सीच्या पेपर तपासणीचे काम जवळपास पूर्ण होत आल्याचे विद्यापीठाच्या सूत्रांनी सांगितले.

 
</text>
</doc>
