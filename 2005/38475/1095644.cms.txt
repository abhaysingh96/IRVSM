<doc>
<docno>1095644.cms.txt</docno>
<text>
 
लेख
 मालेगावातले तालिबान
[ Tuesday, May 03, 2005  12:08:26 am]


आता नूरजहाँच्या निवेदनामुळे मालेगावातील मूलतत्त्ववादी प्रवृत्ती उघड झाल्याच ; परंतु पोलिसांची मनोवृत्तीही सामोरी आली...

मालेगावात दोन महिन्यांपुर्वी दंगलीचा उदेक होता होता वाचला. कारण होते नूरजहाँ मोहम्मद हुसेन ही महिला वकील आणि बाळासाहेब भारस्कर या न्यायाधीशांचे कथित संबंध. या घटनेची सुरुवात 7 मार्चच्या सायंकाळी साडेसहा वाजता झाली असली तरी त्याला वेगळीच पार्श्वभूमी असल्याचे समजते. त्याआधी काही दिवसांपुवीर् मालेगावात एका ठिकाणी तीन बुरखाधारी मुस्लिम तरुणी आणि तीन पुरुषांना पकडण्यात आले होते. त्या घटनेनंतर काही मौलानांनी तरुणांचा टास्क फोर्स बनवून त्यांना कामानिमित्त बाहेर जाणाऱ्या मुस्लिम महिला आणि युवतींवर पाळत ठेवण्याचा फतवा काढला होता असे सांगितले जाते. गेल्या काही महिन्यांपासून मालेगावच्या न्यायालयात वकिलीला सुरुवात केलेल्या नूरजहाँ या युवतीला आणि भारस्कर यांना धरून काही मुस्लिम तरुणांनी किदवाई रोडवरच्या मोहंमदीया मशिदीत मौलाना मुफ्ती मोहंमद सईद यांच्यापुढे उभे केल्याची आणि मशिदीबाहेर मोठा जमाव जमल्याची खबर मालेगावात परसली. या घटनेचा माग घेत काही पत्रकारही तेथे पोहोचले. पाच ते सहा हजारांच्या संतप्त जमावापुढे पोलिसाचं बळ तोकडं होतं. त्याचवेळी एका स्थानिक वृत्तवाहिनीसाठी भगवान पाटील आणि पत्रकार मुझफ्फर शेख यांच्यावर हा जमाव तुटून पडला. जमाव हिंसक होत असल्याचे पाहून पोलिसांना लाठीमार करण्यास सुरुवात केली.

घटना घडल्यानंतर दुसऱ्या दिवशी पहाटे नूरजहाँने पोलिसांकडे फिर्याद दिली. त्यावरून भारस्करांविरोधात बलात्काराची फिर्याद दाखल करण्यात आली. धर्मांतराचे आश्वासन देऊन लग्नाचे आमिष दाखवत दीड महिन्यापूवीर् नूरजहाँवर बलात्कार केल्याचा आरोप भारस्करांवर ठेवण्यात आला. त्यांना आधी पोलिस कोठडी मग न्यायालयीन कोठडीत ठेवण्यात आले. पुढे त्यांना जामीन मिळाला आणि निलंबनाचे पत्रही. या घटनेनंतर अनेक ताकिर्क प्रश्न उभे झाले. त्यांची उत्तरं आता नूरजहाँने पत्रकार परिषदेत दिली आहेत.

नूरजहाँच्या म्हणण्यानुसार, घटना घडली त्या दिवशी ती रोजच्या शिरस्त्यानुसार सायंकाळी फेरफटका मारण्यासाठी जात असताना तिला काही तरुणांनी छेडलं. त्यांच्यापासून बचाव करण्यासाठी तिने बाजूच्याच शासकीय विश्रामगृहात धाव घेतली. तिथे या तरुणांनी तिचा दुपट्टा खेचून तिला मारहाण केली. ही बाब बघून विश्रामगृहातील भारस्कर बाहेर आले आणि त्यांनी मध्यस्ती करण्याचा प्रयत्न केला. तर त्या तरुणांनी त्यांनाही मारहाण केली. ते तरुण या दोघांना रिक्षात कोंबून किदवाई रोडवरच्या मोहम्मदीयाँ मदरश्यात घेऊन गेले. त्यांनी या दोघांकडे सुटका हवी असेल तर एक लाख रुपयांची मागणीही केली. तिथे उपस्थित असलेल्या काही लोकांनी नूरजहाँवर तु कुठल्या गँगची आहेस ? तुझा बॉस कोण ? महिन्याची कमाई काय ? अशा प्रश्नांचा भडीमार केला. त्याची उत्तरं देत नसल्याचे पाहून त्यांनी मारहाण केली. गळा दाबला. भारस्करांशीही असंच वर्तन केलं गेलं. त्यांनी मुस्लिम धर्म स्वीकारावा आणि नूरजहाँशी लग्न करावं असाही दबाव त्यांचावर टाकला गेला. या दोघांना बाहेर जमलेल्या हिंसक जमावाच्या ताब्यात देण्याची धमकीही दिली गेली. तीन तास हे नाट्य चालल्यानंतर तेथे पोलिस आले. त्यांनी मुस्लिम धर्मगुरू आणि इतर लोकांना भारस्करांवर कारवाई करण्याचा शब्द दिला आणि साधारणत: रात्री दहा वाजता नूरजहाँ आणि भारस्करांना घेऊन पोलिस ठाण्यात आले.

नूरजहाँ तिच्या निवेदनात पुढे म्हणते की, भारस्कर यांनी तिच्यावर बलात्कार केल्याचे जमावाने पोलिसांना सांगितले होते. त्यामुळे पोलिस बलात्काराच्या घटनेची माहिती घेण्याचा प्रयत्न करत होते. पण, तसे काही घडलेलेच नसल्याने ती त्यांना भारस्करांविरोधात फिर्याद देण्यास नकार देत होती. त्यावेळी पोलिस ठाण्याबाहेर आणि नूरजहाँच्या घराबाहेरही जमाव जमलेला होता. हा जमाव नूरजहाँने भारस्करांविरोधात फिर्याद द्यावी यासाठी दबाव टाकत होता. त्यानंतर काही वेळाने त्या पोलिस ठाण्यात नाशिकचे पोलिस अधीक्षक राजवर्धन हे आले. त्यांनी मालेगावात शांतता अबाधित रहावी आणि कायदा- सुव्यवस्थेचा प्रश्न निर्माण होऊ नये यासाठी भारस्करांविरोधात फिर्याद दाखल करावी असा धोशा लावला. जमावाला शांत करण्यासाठी अन्य पर्याय नसल्याचे त्यांनी तिला सांगितले. त्यामुळे माझ्या मनात स्वत:च्या आणि कुटुंबाच्या जीविताबद्दल भीती उत्पन्न झाली, असं नूरजहाँचं म्हणणं आहे.

त्यानंतर नूरजहाँ आणि भारस्करांना वैद्यकीय तपासणीसाठी नेण्यात आलं. तिथून परत आल्यावर पहाटे पाच वाजता एका कोऱ्या एफआयआरवर तिची सही घेण्यात आल्याचं नूरजहाँचं म्हणणं आहे. त्याचप्रमाणे पोलिसांनी मराठीत लिहिलेल्या एका एफआयआरवरही तिची सही घेतली. मला मराठी येत नसतानाही तो एफआयआर वाचून दाखविण्यात आला नाही. त्यात काय आहे हे जाणून घेण्याइतकी माझी मानसिक स्थिती त्यावेळी नीट नव्हती, असंही तिने म्हटलं आहे. दुसऱ्या दिवशी नूरजहाँ तिची तक्रार मागे घेण्यासाठी गेली असता पोलिसांनी तिला कायदा आणि सुव्यवस्था सुधारली नसल्याचे सांगून परत पाठवलं.

काही दिवस उपचार घेतल्यानंतर आणि या घटनेच्या धक्क्यांतून सावरल्यानंतर नूरजहाँने धाडसाने मिडीयासमोर येत आपबिती कथन केली. त्याच्या पुष्ट्यर्थ तिने घटनेच्या दिवशी झालेल्या वैद्यकीय तपासणीचे अहवालही सादर केले. त्यात बलात्कार झाल्याची शक्यता साफ नाकारण्यात आली आहे. ' मी स्वत: वकील आहे. त्यामुळे दीड महिन्यापूवीर् झालेल्या बलात्कारची फिर्याद मी त्याचवेळी दिली असती ,' असं तिचं म्हणणं आहे. नूरजहाँच्या पुढे येण्याने आता या घटनेतली उपकथानके चचिर्ली जाऊ लागली आहेत. त्यानुसार घटना घडली त्यावेळीच भारस्कर यांनी पोलिसांशी संपर्क साधून त्यांना याबाबत कल्पना दिल्याचे सांगितले जाते. त्यावेळी तिथे उपस्थित असलेल्या एका पोलिस निरीक्षकानेही भारस्करांकडे दुर्लक्ष केल्याने त्याचीही चौकशी सुरू असल्याचे सांगितले जाते. विश्रामगृहातील एका कर्मचाऱ्याचा जबाबही पोलिसांना अडचणीचाच असल्याचे सांगितले जाते. नूरजहाँच्या निवेदनामुळे या प्रकरणाला कलाटणी मिळाली असून त्यानिमित्ताने मालेगावातील समांतर न्याययंत्रणा आणि पोलिसांची बोटचेपी भूमिका यांची धांडोळा घेण्याची संधी आली आहे!

सचिन अहिरराव

 
</text>
</doc>
