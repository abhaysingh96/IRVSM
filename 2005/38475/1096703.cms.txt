<doc>
<docno>1096703.cms.txt</docno>
<text>
 
महामुंबई: मुंबई टाइम्स
फेरीवाल्यांकडून महिनाभरात एक कोटींचा दंड वसूल
[ Tuesday, May 03, 2005  06:28:11 pm]


मुंबई टाइम्स टीम

मुंबईतील 90 हजार बेकायदा झोपड्यांवर हातोडा मारल्यानंतर महापालिकेने जोमाने सुरू केलेल्या फेरीवाल्यांवरील कारवाईत गेल्या महिनाभरात एक कोटी रुपये दंड वसूल झाला आहे. या कारवाईत चायनीज पदार्थ विकणाऱ्या 184 गाड्या तसंच 654 वडापावच्या गाड्या आणि 1384 अनधिकृत स्टॉल्सना पालिकेच्या पथकाने बडगा दाखवला आहे.

सुप्रीम कोर्टाने दिलेल्या निकालानुसार रस्त्यावर खाद्यपदार्थ शिजवून विकण्यास बंदी आहे. तसंच सीडी, इलेक्ट्रॉनिक्स उत्पादनं अशा चैनीच्या महागड्या वस्तू विकण्यासही बंदी आहे. रेल्वे स्टेशन्सचा परिसर मोकळा करण्यास पालिकेला मुभा देण्यात आली आहे. पण गेल्या वर्षभरात पालिकेने ठिकठिकाणी सुरू केलेल्या कारवाईला तितकंसं यश आलेलं नाही. याचं महत्त्वाचं कारण म्हणजे फेरीवाल्यांकडून वस्तू घेणाऱ्या लोकांचा पाठिंबा महापालिका मिळवू शकलेली नाही. तसंच ज्या लोकप्रतिनिधींमार्फत पालिकेच्या पर्यायी योजना लोकांपर्यंत पोहोचल्या असत्या, त्यांचाच सहभाग यात राहिलेला नाही. सोमवारी महापालिका सभागृहात झालेल्या चचेर्त हेच दिसून आलं. फेरीवाल्यांवर दररोज सुरू असलेल्या कारवाईचे पडसाद सभागृहाच्या बैठकीत उमटले. फेरीवाल्यांचा प्रश्न हा सामाजिक आणि आथिर्क मुद्द्याशी निगडित आहे, फेरीवाल्यांना शिस्त कशी लावणार, प्रशासन नेमकी काय कारवाई करते, अशा विविध मुद्द्यांवर चर्चा झाली खरी ; पण त्यातही फेरीवाल्यांच्या संदर्भात सुप्रीम कोर्टाने दिलेले आदेश, त्रिसदस्यीय समिती नियुक्ती करण्यासंदर्भात केलेल्या सूचना तसंच आदेशातील इतर महत्त्वाच्या बाबींविषयी अनेक सदस्य अनभिज्ञ असल्याचं चचेर्च्या वेळी दिसून आलं. प्रशासन त्यांना यासंदर्भात माहिती देत नाही, की सदस्य स्वत:हून माहिती घेत नाही, हे मात्र गौडबंगालच होतं.

रेल्वे स्टेशनांबाहेर बसणारे भाजीविक्रेते ही अनेक नोकरदार गृहिणींची गरज बनलेली असते. कामावरून घरी परतताना भाजी घेऊन जाणं सोयीचं पडतं. त्यामुळे या फेरीवाल्यांवरच्या कारवाईला लोकांकडून तितकासा पाठिंबा मिळत नाही. त्याला पर्याय म्हणून महापालिकेने रोव्हिंग हॉकर्स ही योजना मांडली होती. त्यात फेरीवाल्यांना ओळखपत्र देऊन केवळ डोक्यावरून चीजवस्तू नेऊन फेरीचा व्यवसाय करण्याची परवानगी देण्यात येणार होती. अशा योजनेत भूमिपुत्रांना प्राधान्य देण्याची संधीही शिवसेना- भाजपला मिळाली होती. मात्र या योजनेलाही लोकप्रतिनिधींकडून लाल सिग्नल दाखवण्यात आला.

प्रशासनाने गेल्या काही दिवसांत भुलेश्वरसारख्या कायम गदीर्च्या ठिकाणीही कारवाईचा धडाका हाती घेतला होता. त्यातही पुरेसं सातत्य राहिलेलं नाही. महापालिकेपासून हाकेच्या अंतरावर असलेल्या सबवेमध्ये आजही फेरीवाले रस्ता अडवून बसलेले असतात. कोर्टाचा आदेश धुडकावून महागड्या वस्तूंची विक्री तसंच कर्कश आवाजात आरडाओरड सुरू असते. या प्रकारांवर लोकप्रतिनिधींनी आवाज उठवलेला नाही.

फेरीवाल्यांची सोय लावण्यासाठी महापालिकेने भायखळा, बोरिवली, कुर्ला, गोवंडी आणि विक्रोळी या पाच विभागांत ओपन हॉकर्स प्लाझा उभारण्यात येणार आहे. या ठिकाणी त्या विभागातील फेरीवाल्यांना धंदा करता येईल. 1853 फेरीवाल्यांना या ओपन प्लाझामध्ये सामावून घेतले जाणार आहे, असं प्रशासनातफेर् सभागृहात सांगण्यात आलं. सुप्रीम कोर्टाच्या आदेशावरून नियुक्त झालेल्या तीन समित्यांचा अहवाल येऊन प्रत्यक्ष कार्यवाहीला सुरुवात झाल्यानंतरच फेरीवाल्यांचा प्रश्न कितपत निकालात लागणार हे ठरणार आहे.

 
</text>
</doc>
