<doc>
<docno>1095697.cms.txt</docno>
<text>
 
महामुंबई: मुंबई टाइम्स
पक्याची गिऱ्हाईकं आणि ब्लड बँकेचा हैदोस
[ Tuesday, May 03, 2005  12:41:19 am]


प्रसाद नेरुरकर

पूर्व उपनगरात गोवंडी स्टेशनजवळील पटवर्धन कॉलनीसमोर असलेल्या अर्जुन सेण्टरमधील ' अंबाजी ब्लड बँक ' बाहेर शनिवारी दुपारी तीनच्या सुमारास तो तिशीतला तरुण उभा होता... गेटवरच्या वॉचमनला त्याने विचारलं. भाईसाब , ' वो पक्या डॉक्टर किधर है ? मेरा नाम किशन कुमार है, मुझे आज उसने बुलाया था...मुझे सौ रुपयोंकी जरूरत है, खून देनेका है, पक्या कहाँ है! '

किशन कुमारला वॉचमनने हळूच बाजूला नेलं, जल्दी यहाँ से भाग जाओ! दो दिन पहले यहाँ रेड गीर गयी, ब्लड बँक सील हो गयी, पक्या को पुलिसने पकडा है, तुमको भी पकड सकती है, ही वॉचमनची वाक्यं किशन कुमारच्या पचनी पडली नाहीत...

नशेत असलेला किशन तिथेच थोडा वेळ बरळत उभा होता. रक्त देताना काही नियम असतात, चाचण्या असतात त्याची त्याला काहीच कल्पना नव्हती... गेली दोन वर्षं तो महिन्यातून किमान एकदा तरी पक्याकडे जाऊन रक्त देऊन 150 रुपये घेऊन जात होता... त्याने आपल्या अनेक मित्रांनाही हा अड्डा दाखवला होता. काही काळ वाट पाहिल्यानंतर त्याने गोवंडी रेल्वे स्टेशनचा रस्ता धरला...

डॉ. शरद आणि भावना खारा यांच्या मालकीच्या या ब्लड बँकेत गेली चार वर्षं गैरप्रकार सुरू होते. गुरुवारी अन्न आणि औषध प्रशासनाने इथे छापा घातला. ट्रॉम्बे पोलिस ठाण्यात यासंदर्भात गुन्हा दाखल झाला असून प्रकाश वासनिक ऊर्फ पक्या आणि हर्ष घाटलिया यांना अटक केली आहे.

पक्या गोवंडीतील लिंबोणी बागेत राहतो. शिक्षण जेमतेम तीन इयत्ता. परिसरातच कोणतंही हेल्परचं काम करून आपली गुजराण करायचा. चार वर्षांपूवीर् काम शोधत अंबाजी ब्लड बँकेत गेला. तिथे छोटी-मोठी कामं करताना ब्लड बँकेतली पाकिटं दुसऱ्या ब्लड बँकात पोहोचवण्यास त्याने सुरुवात केली.

पक्या शिक्षणाने कमी असला तरी हुशार होता. ब्लड बँकेत रक्त दात्यांना टेबलावर झोपवणं, त्यांच्याशी गप्पा मारत सूया टोचणं आणि 15 ते 20 मिनिटांत बाटलीभर रक्त काढणं. त्यानंतर दात्याला जरा भोवळ आली तर पंखा फास्ट करून तिथंच अर्धा तासभर विश्रांती करायला लावणं आणि त्यानंतर त्याच्या हातावर 150 रुपये टेकवण्याचं काम पक्या सफाईदारपणे करू लागला. गोरेगावला राहणारा हर्ष त्याचा बॉस होता...

हळूहळू पक्या रक्त देणारी गिऱ्हाईकं शोधू लागला. दिवसभरात पाच गिऱ्हाईकं शोधून शोधल्यावर पक्या 100 रुपये कमवायचा. मानखुर्द, गोवंडी रेल्वे स्थानकांवरील भिकारी, आजूबाजूच्या परिसरातील बेवडे, गर्दुल्ले, रस्त्यांवर काम करणारे कामगार अशी पक्याच्या गिऱ्हाईकांची लिस्ट मोठी होती.

अनेकांचे पत्ते पक्याला माहीत होते. मटका-दारूच्या अड्ड्यांबाहेर तो फिल्डिंग लावायचा नंतर तर गिऱ्हाईकंच पक्याला शोधत ब्लड बँकेत येऊ लागली. दररोज किमान दहा ते बारा बाटल्या पक्या आणि हर्ष या बँकेत जमा करायचे. आपल्या पद्धतीने त्यांच्या चाचण्या करून घाटकोपरच्या अंबिका ब्लड बँकेत पाठवायचे. डॉ. खारा दाम्पत्याला याची पूर्ण कल्पना होती. महिन्याभरापूवीर् ते अमेरिकेत गेले. त्यांच्या नातेवाईकांशी पोलिसांनी संपर्क साधलाय. ते मंुबईत परतण्याची पोलिस वाटत पाहत आहेत. पण ज्यांच्या शरीराची अशा रक्तदानामुळे हानी झाली असेल, त्यांचं काय ?

 
</text>
</doc>
