<doc>
<docno>1096924.cms.txt</docno>
<text>
 
महामुंबई
धुक्यातून आठवणींच्या ताऱ्याकडे...
[ Tuesday, May 03, 2005  10:44:35 pm]


राजीव काळे

मुंबई : दिवस सरतात, आठवणी उरतात... या आठवणींभोवती जमत जाते ते विस्मृतीचे धुके. कधी वाऱ्याची झुळुक येते आणि धुक्याचा पदर हलतो... विरत जातो... नजरेसमोर दिसू लागतो आठवणींचा तारा... हा तारा डोळे भरून पाहत असताना त्याचे चांदणे मनाच्या अंगणात नकळत पसरत जाते... चांदणे पसरलेले असेच एक अंगण मराठी साहित्यरसिकांचे स्वागत करण्यासाठी सज्ज झाले आहे. या अंगणात पसरलेल्या चांदण्याचे नाव अनंत काणेकर...

कविता, प्रवासवर्णन, लघुनिबंध, प्रवासवर्णन, रूपांतरित नाटक, चित्रपटकथा आदी साहित्यप्रकारांत अनंत काणेकर नामक प्रतिभावंताने स्वच्छंद मुशाफिरी केली. दोन डिसेंबर 1905 रोजी सुरू झालेला त्यांच्या आयुष्याचा प्रवास संपला चार मे 1980 रोजी. सध्याचे वर्ष त्यांचे जन्मशताब्दी वर्ष आहे. हे निमित्त साधून त्यांची आठवण पुस्तकरूपाने जागवावीशी वाटली ती त्यांची सहचारिणी कमल उर्फ ताई काणेकरांना. तेच पुस्तक आता वाचकांपुढे येत आहे. त्याचे शीर्षक ' अनन्वय '.

काणेकरांच्या आठवणींच्या ताऱ्याभोवतीचे विस्मृतीचे धुके दूर करणाऱ्या ' अनन्वय ' मध्ये ताई काणेकरांचे सहा लेख आहेत. हे लेख म्हणेज काणेकरांसोबतच्या त्यांच्या सहजीवनाचे शब्दरूप. केशवराव भोळे, आचार्य अत्रे, रमेश तेंडुलकर, विद्याधर पुंडलिक आदी प्रतिभावंत हे काणेकरांचे सुहृद. त्यांच्या नजरेतील काणेकर ' अनन्वय ' मध्ये दिसतील. त्याशिवाय त्यांच्या साहित्यावरील समीक्षात्मक लेखही पुस्तकात आहेत. पुस्तकातील महत्त्वाचा भाग म्हणजे साहित्य संमेलनाध्यक्षपदावरून काणेकर यांनी केलेले भाषण. 1957 मध्ये औरंगाबाद येथे झालेल्या मराठी साहित्य संमेलनाचे अध्यक्षपद काणेकर यांनी भूषवले होते. संयुक्त महाराष्ट्राचा प्रश्न ऐरणीवर आलेला तो काळ. त्या पार्श्वभूमीवरील काणेकर यांचे ते भाषण बरेच गाजले. ते समग्र भाषण या पुस्तकात वाचायला मिळेल.

कमल काणेकर यांनी संपादित केलेले ' मॅजेस्टिक प्रकाशन ' चे हे पुस्तक आज, काणेकरांच्या स्मृतिदिनी प्रकाशित होत आहे. नायगाव येथील मुंबई मराठी ग्रंथसंग्रहालयात संध्याकाळी सहा वाजता हा सोहळा होईल. या पुस्तकासाठी समन्वयकाची जबाबदारी पार पाडली आहे समीक्षक प्रा. वि. शं. चौघुले यांनी आणि त्याचे प्रकाशन करणार आहेत अखिल भारतीय मराठी साहित्य संमेलनाचे अध्यक्ष प्रा. केशव मेश्राम.

 
</text>
</doc>
