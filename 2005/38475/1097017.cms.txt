<doc>
<docno>1097017.cms.txt</docno>
<text>
 
महाराष्ट्र
गोडबोले समिती जबाबदार नाही
[ Tuesday, May 03, 2005  11:59:16 pm]


म. टा. प्रतिनिधी

पुणे : राज्यातील वीजटंचाईला गोडबोले समितीचा अहवाल कारणीभूत नसल्याचा निर्वाळा मुख्यमंत्री विलासराव देशमुख यांनी मंगळवारी दिला.

पुणे विभागातील खरीप हंगाम आढावा बैठकीला ते विधान भवनात उपस्थित होते. बैठकीनंतर वीजटंचाई आणि गोडबोले-पवार यांच्यातील वादाबाबत पत्रकारांनी विचारले असता देशमुख म्हणाले की, गोडबोले समिती ही राज्य सरकारने नेमलेली होती. तिचा अहवाल सरकारने स्वीकारला असून हा विषय आपल्यादृष्टीने संपलेला आहे. दुसऱ्यांच्या स्टेटमेंटवर कॉमेंट करण्याची गरज नाही. विजेची गरज दर वषीर् 300 ते 400 मेगावॉटने वाढते आहे. मात्र, एन्रॉनमध्ये गुंतून राहिल्यामुळे गेल्या दहा वर्षांत नव्या विजेचे उत्पादन झाले नाही. त्यामुळेच सध्या वीजटंचाईचा सामना करावा लागत आहे. गोडबोले समितीचा अहवाल आणि विजेचे उत्पादन न वाढणे याचा काहीही संबंध नाही.

कोयनेतून नेहमीप्रमाणे वीजनिमिर्ती सुरू आहे. सरकारने साडेबारा हजार मेगावॉट वीज घेण्याचा करार केला आहे. आंध्र प्रदेशातून 150 मेगावॉट आणि केंद सरकारकडून 60 मेगावॉट वीज मिळाली आहे. नवीन प्रकल्पांची कामे गतीने होण्यासाठी प्रयत्न करीत आहोत. शिवाय जिथून मिळेल तिथून वीज घेण्याचा प्रयत्न केला जात आहे. मुंबईतील अनावश्यक वीजवापर कमी करण्याच्या सूचना देण्यात आल्या असून वाचलेली वीज टाटा कंपनीकडून ग्रामीण भागासाठी घेण्याचा प्रस्ताव आहे. लोडशेडिंगचे वेळापत्रक पाळण्याबाबत मंडळाला सूचना देण्यात आल्या आहेत. लोकांनी प्रश्नाचे गांभीर्य ओळखून विजेचा वापर करावा. या कामी सर्वांनी सहकार्य करावे, असे आवाहनही मुख्यमंत्री देशमुख यांनी केले.

 
</text>
</doc>
