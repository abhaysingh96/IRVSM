<doc>
<docno>1096683.cms.txt</docno>
<text>
 
प्रगती फास्ट
'हॉटेल'चा परिचय
[ Tuesday, May 03, 2005  06:13:43 pm]


फाइव्ह स्टार हॉटेलच्या पार्श्वभूमीवर ' हॉटेल ' या कादंबरीचं कथानक रंगत जातं. उत्कंठावर्धक कथानकाबरोबर हॉटेल मॅनेजमेण्ट, इथलं दैनंदिन कामकाज, स्टाफ, स्पर्धा, जनरल मॅनेजरला करावी लागणारी कसरत, बदलते ट्रेण्ड यांच्या माहितीचा प्रचंड मोठा साठा हाती लागतो.

बहुतांश प्रथितयश पाश्चात्त्य लेखक कोणत्याही प्रकारचं लेखन करण्यापूवीर् त्या विषयाचा सखोल अभ्यास करतात आणि हेच त्यांच्या यशाचं रहस्य असल्याचं सांगितलं जातं. याचा प्रत्यय तुम्हाला आर्थर हेली यांची ' हॉटेल ' ही कादंबरी वाचताना येतो. या दजेर्दार आणि उत्कंठावर्धक कादंबरीचा अशोक पाध्ये यांनी केलेला मराठी अनुवादही वाचनीय आहे.

एका फाइव्ह स्टार हॉटेलच्या पार्श्वभूमीवर कांदबरीचं कथानक घडतं. सोमवार ते शुक्रवार या केवळ पाच दिवसांच्या कालावधीत घडणाऱ्या घटनांची गती कुठेही मंदावत नाही. एखाद्या रहस्यपटातील दृश्यांप्रमाणे कादंबरीतले प्रसंग वाचकांच्या नजरेसमोरून झरझर सरकत राहतात. मात्र रहस्यपटातील उत्कंठा संपली की तो पुन्हा पाहावासा वाटत नाही. हॉटेल कांदबरी मात्र पुन्हा पुन्हा वाचवीशी वाटते. याचं श्रेय लेखकाच्या स्वतंत्र ठसा उमटवणाऱ्या लेखन शैली आणि मांडणीला जातं.

हॉटेलचं कथानक अमेरिकेतील न्यू ऑलिर्न्स इथल्या सेण्ट ग्रेगरीभोवती फिरतं. या व्यवसायाकडे धंदेवाईक दृष्टिकोनातून न पाहता हॉटेल मालकाने प्रत्येक उतारूंचं आदरतिथ्य केलं पाहिजे, ही सेण्ट गेगरी हॉटेलचा मूळ मालक वॉरन ट्रेण्ट याची विचारसरणी आहे. त्यांच्या या विचारांना कालबाह्य आणि खुळचट ठरवू पाहणारी गिधाडं सेण्ट ग्रेगरी हॉटेलवर घिरट्या घालत असतात. हॉटेलचा लचका तोडण्याची त्यांची महत्त्वाकांक्षा फलदूप होते का, सर्व बाजूंनी कोंडीत सापडलेल्या मूळ हॉटेल मालकाला काळानुरूप विचारसरणीत काही बदल करावे लागतात का, स्वत:चं वेगळेपण टिकवून असलेल्या या हॉटेलच्या मॅनेजमेण्टची सूत्रं कोण हाती घेतं, यासारख्या प्रश्नांची उत्तरं शोधू पाहणाऱ्या वाचकांना दजेर्दार मनोरंजन करणारी कादंबरी वाचल्याचा निखळ आनंद मिळतो.

फाइव्ह स्टार हॉटेलचं मॅनेजमेण्ट, दैनंदिन कामकाज, वेगवेगळी कामं पार पाडणारे कर्मचारी त्यांचे आपापसातील संबंध, हॉटेलमध्ये उतरणारे शाही उतारू, त्यांची सरबराई आणि या सर्व बाबींमध्ये सुसूत्रता आणण्यासाठी हॉटेलच्या जनरल मॅनेजरला करावी लागणारी कसरत यातून माहितीचा मोठा साठाच हाती लागतो. हॉटेल व्यवसायातील स्पर्धा, त्यासाठी आवश्यक बदल ही माहिती तुमच्या ज्ञानात भर घालते. अमेरिकेसारख्या प्रगत देशात जोपासल्या जाणाऱ्या वर्णद्वेषाची भेदकता जाणवल्याशिवाय राहत नाही.

मात्र या कादंबरीत काही खटकाणाऱ्या गोष्टीही आहेत. चालाख शविर्लक किकेस मिल्ने याला हॉटेलमधील रूम्सच्या चाव्या कचरापेटीत सापडण्याचा प्रसंग बुद्धीला न पटणारा आणि हास्यास्पद वाटतो. सेण्ट ग्रेगरी हॉटेलची फॅक्टरी होऊ नये, या कळकळीतून अगदी शेवटच्या क्षणी हॉटेल विकू इच्छिणाऱ्या मूळ मालकासमोर नवीन प्रस्तावाचं नाट्य जरा जास्तच ताणलं आहे. उत्कंठावर्धक नाट्य आणि यातील माहितीमुळे हॉटेल कांदबरीची चव चोखंदळ वाचकांच्या मनात दीर्घकाळ रेंगाळत राहते.

रश्मी खरे

 
</text>
</doc>
