<doc>
<docno>1096957.cms.txt</docno>
<text>
 
महाराष्ट्र
बालिका एसटीखाली चिरडल्याने साताऱ्यात मोडतोड
[ Tuesday, May 03, 2005  11:01:18 pm]


अतुल देशपांडे

सातारा : एक सात वर्षांची मुलगी मंगळवारी दुपारी बसखाली चिरडली गेल्याने संतप्त झालेल्या जमावाने बसेस आणि नियंत्रण कक्षाची मोडतोड केली.

दुपारी साडेतीनच्या सुमारास जांभळेवाडीत राहणारी सात वर्षांची पूनम जांभळे शहर एसटी डेपोमध्ये सातारा-अलवाडी एसटी बसखाली चिरडली गेल्याने जागीच ठार झाली. आपल्या आईसोबत यात्रेसाठी सातारहून दहीवडेकडे जाणारी पूनम मागे होणाऱ्या बसच्या पुढील चाकाखाली सापडली. दुर्घटना घडून अर्धा तास झाला तरी पोलिस घटनास्थळी आले नाहीत. त्यामुळे संतप्त जमावाने डेपोमध्ये येणाऱ्या पाच बसेसच्या काचा फोडल्या, मोडतोड केली.

डेपोतील नियंत्रण कक्षाचीही नासधूस केली. बसचालक दारू प्यालेला आहे, असे समजून नागरिकांनी त्याला बेदम चोपले. त्यामुळे डेपोतील इतर कर्मचारी पळून गेले.

घटना घडल्यावर पाऊण तासांनी पोलिस तिथे पोहचले. त्यांनी जमावाला पांगवले आणि शांतता निर्माण केली. त्यांनी परिसरातील वाहतूक बंद केली. त्यामुळे ऐन लग्नसराईत घराबाहेर पडलेल्यांचे प्रचंड हाल झाले.

जिल्हा पोलिस प्रमुख सी. डी. कुंभार तसेच नगराध्यक्ष रंजना रावत यांनी घटनास्थळाची पाहणी केली. तेव्हा लोकांनी डेपोतून समर्थ मंदिराकडे जाणारी वाहतूक एकेरी करण्याची मागणी केली. शहरात सुरू झालेल्या हेल्मेट सक्तीमुळे लोकांचा पोलिसांवर राग होताच, त्यात पोलिसांच्या या प्रकरणातील निष्काळजीपणाची भर पडली, त्यामुळे लोकांनी आपला राग काढला अशी चर्चा सुरू होती.

 
</text>
</doc>
