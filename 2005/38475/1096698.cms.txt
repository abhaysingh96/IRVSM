<doc>
<docno>1096698.cms.txt</docno>
<text>
 
महामुंबई
बालभवनाच्या जागेचा प्रश्न
[ Tuesday, May 03, 2005  06:24:32 pm]


सुनील जावडेकर

शिवसेना पुरस्कृत बालभवन कृती समिती रामनगर इथल्या बालभवनाच्या उभारणीसाठी इरेला पेटली असली तरी नेहरू बाल उद्यान बचाव समितीने बालभवनाच्या नावाखाली सीमेंट काँक्रेटची इमारत उभी करण्यास विरोध केला आहे. शिवसेनाप्रमुखांकडे बाल उद्यानाचा परिसर मोकळा राहण्यासाठी साकडं घातलं आहे. रामनगर परिसरातील सुमारे दीड हजार रहिवाशांचं सह्यांचं निवेदन शिवसेनाप्रमुखांकडे पाठवण्यात आलं आहे. त्यामुळे डोंबिवली पुलापाठोपाठ बालभवनाचा वाद मातोश्रीवर पोहोचला आहे. इथल्या काही सेना पदाधिकाऱ्यांच्या विरोधात या प्रकरणी गंभीर तक्रारी करण्यात आल्या आहेत.

नेहरू बाल उद्यानाच्या ठिकाणी बालभवन उभारणीचा ठराव अजित नाडकणीर् स्थायी समिती सभापती असताना शिवसेनेने बहुमताच्या जोरावर मंजूर करून घेतला होता. मात्र त्या वेळी भाजप आणि काँगेसने विरोध केला होता. ठराव अशासकीय असल्यामुळे प्रशासनाने तो राबवलाच नाही. या प्लॉटवर वेल्फेअर सेंटरचं आरक्षण आहे. तसंच अंदमान- निकोबारचे नायब राज्यपाल राम कापसे यांच्या आमदार निधीतून या ठिकाणी महापालिकेमार्फत मोफत वृत्तपत्र वाचनालयाची कौलारू इमारत बांधण्यात आली आहे.

रामनगर परिसर हा अतिशय गजबजलेला व दाट लोकवस्तीचा असल्यामुळे या परिसरात सर्वांना मोकळेपणाने खेळता व फिरता येईल, असं नेहरूबाल उद्यान हे एकमेव ठिकाण शिल्लक आहे. त्यामुळेच इथे बालभवनाची सीमेंट काँक्रेटची बिल्डींग उभारायला परिसरातील रहिवाशांचा व विद्यार्थ्यांचा विरोधच आहे. या मैदानावर डोंबिवलीतील महिला मंडळं, सेवाभावी संस्था हे वर्षभर अनेक समाजोपयोगी कार्यक्रम राबवत असतात. बालभवनामुळे कार्यक्रम बंदच होतील. आज ज्याप्रमाणे डोंबिवली क्रीडा संकुल कॉन्ट्रक्टरची खाजगी मालमत्ता झाली आहे. त्याचप्रमाणे उद्या बालभवन बांधून झाल्यावर मुलांना मोफत प्रवेश मिळणार नाही. संबंधित मंडळी बालभवनाचा वापर स्वत:चा गल्ला भरून नेण्यासाठी करणार अशा नानाविध शंका नेहरू बालउद्यान बचाव समितीने व्यक्त केल्या आहेत. संगीतावाडी, दत्तनगर, सावरकर रोड इथे चांगली नवीन गार्डन्स तयार होऊ शकतात. मग रामनगरमधील नेहरु बाल उद्यानाच्या भूखंडावर डोळा कशासाठी असाही प्रश्न विचारला जात आहे.

1997 मध्ये साधारणपणे 1 कोटी 25 लाख रुपये बालभवनाची अंदाजित किंमत होते. अवघ्या 2 लाख रुपयांच्या तरतुदीवर शिवसेनेचे तत्कालीन स्थायी समिती सभापती अजित नाडकणीर् यांच्या राजहट्टाखातर शिवसेनेने ठराव मंजूर केला होता. मेगासिटीत या प्रकल्पासाठी कोणतीही तरतूद नाही. 2005 मध्ये बालभवन दोन ते अडीच कोटींच्या घरात गेले आहे. यंदाच्या बजेटमध्ये यासाठी दहा लाखांची तरतूद आहे. तर खासदार प्रकाश परांजपे यांनी 25 लाखांचा निधी बालभवनासाठी दिला आहे. बालभवनासाठी आग्रह धरणारी शिवसेना टाटा लाइनखालील 3,500 स्क्वेअर मीटरच्या मोक्याच्या भूखंडाबाबत मात्र मूग गिळून बसली असल्याचं भाजपमधील काही मंडळींचं म्हणणं आहे. विशेष म्हणजे 1997 मध्ये कोणतंही टेंडर न भरता विलास अवचट अॅण्ड असोशिएट या आकीर्टेक्ट्सना इस्टीमेटच्या 3 टक्के दरावर वास्तुविशारद नेमण्यास विरोध करण्याची शिफारस तत्कालीन एक्झिक्युटीव इंजिनीअर यांनी केली होती. तर तत्कालीन नगर रचनाकारांनी बालभवनाच्या इमारतीचे आराखडे मंजूर करताना सभोवताली सामासिक अंतरे नियमनानुसार नसल्यामुळे आयुक्तांशी चर्चा करावी, असा शेरा मारला होता.

डोंबिवलीत बालभवन उभारण्याला विरोध नाही. मात्र ते रामनगरातील नेहरू बालोद्यानाच्या ठिकाणी होण्याऐवजी गांधीनगरला व्हावी, अशी मागणी परिसरातील रहिवाशांनी केली आहे.

 
</text>
</doc>
