<doc>
<docno>1096706.cms.txt</docno>
<text>
 
महामुंबई: मुंबई टाइम्स
पोलिसदल बनणार पेपरलेस
[ Tuesday, May 03, 2005  06:31:04 pm]


संजय सावंत

मलिन झालेली प्रतिमा उजळण्यासाठी, लोकांचा विश्वास संपादन करण्यासाठी पोलिस खात्याने राज्य सरकारकडे महत्त्वाच्या 100 ठिकाणी क्लोजसकिर्ट टीव्ही आणि जीआयएस पद्धतीद्वारे वायरलेस गाड्या जोडण्याचा प्रस्ताव पाठवला आहे. मुंबईतील 83 पोलिस स्टेशन्स इण्टरनेटने जोडण्याला मिळालेल्या चांगल्या प्रतिसादामुळे पुढील सहा महिन्यांत ऑनलाइन एफआयआरची सुरू करण्यात येईल अशी माहिती पोलिस सहआयुक्त (प्रशासन) पीके जैन यांनी दिली.

वाढती गुन्हेगारी, बारा-बारा तास ड्युटीचा पडणारा ताण, पोलिसांची कमतरता आणि साप्ताहिक सुटी वेळेवर मिळत नसल्याने पोलिस आणि त्यांचे अधिकारी कमालीचे वैतागले आहेत. यावर तोडगा काढण्यासाठी मुंबईतील 83 पोलिस स्टेशन्स, असिस्टण्ट पोलिस कमिशनर, डेप्युटी कमिशनर, अॅडिशनल कमिशनर ते कमिशनर ऑफिस इण्टरनेटद्वारे जोडण्यात आलं. यामुळे रोजची पोलिस नोटिस, महत्वाच्या नोंदी, रिपोर्ट आणि गुन्ह्यांची माहिती ऑनलाइन व तात्काळ मिळत आहे. यासाठी सीएमसीने 160 कम्प्युटर्स दिले असून, रिलायन्स कंपनीच्या सहकार्याने केबलचं काम झालं आहे. या सोयीमुळे वेळेची बचत होईल, कर्मचाऱ्यांचा उपयोग दुसऱ्या कामासाठी करता येईल आणि त्यांना हक्काची रजाही मिळू शकेल, असं जैन म्हणाले.

कर्मचाऱ्यांनी कम्प्युटरचं शिक्षण घेतल्याने येत्या सहा महिन्यांत ऑनलाइन एफआयआर नोंदवणं सुरू होईल. ही तक्रार एकाच वेळी सीनिअर इन्स्पेक्टर ते डीसीपी यांना बघता येईल. वेळेच्या बचतीबरोबर तपासही गतीने होईल, असा दावाही त्यांनी केला. प्रसारमाध्यमांना प्रेसनोटही यापुढे ऑनलाइन मिळेल. त्यामुळे मुंबई पोलिस दल पेपरलेस बनेल. इण्टरनेट प्रकल्पाला वाषिर्क 20 ते 22 लाख खर्च अपेक्षित आहे.

राज्याचा विचार करता सध्या पोलिस दलात 60 हजार कर्मचाऱ्यांची कमतरता असून, मुंबईसाठी 15 हजारहून अधिक कर्मचाऱ्यांची आवश्यकता असल्याचंही जैन यांनी सांगितलं. पोलिस दलाचं आधुनिकीकरण करण्याचा भाग म्हणून महत्त्वाच्या अशा 100 ठिकाणी क्लोज सकिर्ट टीव्ही लावण्याचा प्रस्ताव राज्य सरकारकडे पाठवण्यात आला आहे. मंत्रालय, गेटवे ऑफ इंडिया, नरिमन पॉइण्ट, आझाद मैदान, कामगार मैदान, शिवाजी पार्क, सर्व चौपाट्या आणि गुन्हेगारी अधिक असलेल्या ठिकाणी क्लोज सकिर्ट टीव्हीद्वारे करडी नजर ठेवण्यात येईल. तसंच जीआयएस ( जीऑग्राफिकल इन्फमेर्शन सिस्टम) पद्धतीद्वारे गुन्हा घडलानंतर तात्काळ पोलिस तिथे पोहोचण्यासाठी त्या हद्दीतील गाड्या कुठे आहेत याची माहिती मेन कण्ट्रोल रूमला मिळू शकेल. यामुळे खाजगी सिक्युरिटी गार्ड कंपन्या कमी वेळात घटनास्थळी पोहोचतात, त्याच गतीने पोलिसही पोहोचतील अशी आशा त्यांनी व्यक्त केली. यासाठी सात ते आठ कोटींची गरज असून, याबाबतचा प्रस्ताव राज्य सरकारकडे पाठवण्यात आला आहे.

 
</text>
</doc>
