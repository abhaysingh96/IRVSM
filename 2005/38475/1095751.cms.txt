<doc>
<docno>1095751.cms.txt</docno>
<text>
 
महामुंबई
हा तर राजकीय लाभ उठवण्याचा प्रयत्न
[ Tuesday, May 03, 2005  01:17:08 am]


म. टा. प्रतिनिधी

मुंबई : राज्यातील लोडशेडिंगच्या संकटाचा राजकीय लाभ उठवण्यासाठीच शिवसेना- भारतीय जनता पक्ष युतीचे कार्यकतेर् हिंसक आंदोलने करून वीज मंडळाच्या कार्यालयांवर हल्ले चढवत आहेत आणि कर्मचाऱ्यांच्या अंगावर आगीचे बोळे फेकून राज्यात दहशत निर्माण करीत आहेत, असा आरोप ऊर्जामंत्री दिलीप वळसे-पाटील यांनी मंत्रालयात वार्ताहरांशी बोलताना केला.

ते म्हणाले की, राज्यात विजेचे तीव्र संकट असताना सर्वसामान्य जनतेने सहकार्याची भूमिका घेतली आहे. त्यांच्या मनात रोष असूनही असा ' आगलावे ' पणा त्यांनी केलेला नाही. मात्र काही राजकीय पक्षांनी या प्रश्ानचा राजकीय आखाडा बनवण्याचे ठरवले आहे, असे सोमवारी राज्यात काही ठिकाणी घडलेल्या घटनांवरून दिसून येते. अशी आंदोलने करून विजेचे संकट काही दूर होणार नाही, असेही ऊर्जामंत्र्यांनी स्पष्ट केले.

पुण्याच्या वीज मंडळाच्या कार्यालयावर गेलेले आंदोलक पेट्रोल घेऊन तिथे गेले असावेत, अशी शंका घेण्यास वाव आहे. या आंदोलकांनी कर्मचाऱ्यांवर पेटते बोळे फेकले. आता यापुढे काही विपरीत घडले, तर त्यांची जबाबदारी आंदोलकांवर राहील, असा इशाराही वळसे पाटील यांनी दिला. गृहखात्याशी चर्चा करून या कर्मचाऱ्यांना कशा प्रकारचे संरक्षण द्यावे, याचा निर्णय घेतला जाईल, अशी माहिती त्यांनी दिली.

वीजपुरवठ्यात सुधारणेचे काम सुरू असून आंध्र प्रदेश वीज मंडळाने 150 मेगावॉट वीज देण्याचे मान्य केले आहे, असे सांगून वळसे पाटील म्हणाले की, शिवाय 700 ते 900 मेगावॉट वीज खासगी कंपन्यांकडून घेण्यासाठी मंडळाने संबंधित कंपन्यांशी करार केला असला तरी, लोडशडिंग तातडीने कमी होण्याची शक्यता नाही. सहा तासांच्या ऐवजी नऊ तासांचे लोडशेडिंग केल्यामुळे वेळापत्रकाव्यतिरिक्त अचानक वीज जाण्याच्या प्रकारांना आळा बसला असून जूनपर्यंत जनतेला लोडशेडिंगचा त्रास सहन करण्यावाचून गत्यंतर नाही, असेही ते म्हणाले.

पुढील वर्षाच्या शेवटापर्यंत पारस आणि परळी वीजनिमिर्ती केंदातून प्रत्येकी 250 मेगावॉट वीज उपलब्ध होणार आहे.

 
</text>
</doc>
