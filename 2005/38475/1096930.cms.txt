<doc>
<docno>1096930.cms.txt</docno>
<text>
 
महामुंबई
बेस्टमधून विनातिकिट प्रवास केल्यास आता 100 रुपये दंड!
[ Tuesday, May 03, 2005  10:47:01 pm]


म. टा. प्रतिनिधी

मुंबई : विनातिकीट प्रवास करणाऱ्यांना रेल्वेने वाढीव दंडाचा बडगा दाखविल्यानंतर फुकट्या प्रवाशांना काहीसा लगाम बसला. बसने ' फुकट ' प्रवास करणाऱ्या प्रवाशांना मात्र, फक्त दहा रुपये दंड असल्यामुळे फुकटे प्रवासी ' निर्धास्त ' होते. पण, आता बेस्ट अशा प्रवाशांकडून 100 रुपये दंड घेणार असल्यामुळे यापुढे फुकट्या प्रवाशांना ' निर्धास्त ' प्रवास करता येणार नाही.

बेस्ट मुख्यालयात मंगळवारी झालेल्या बेस्ट समितीच्या बैठकीत बेस्टने विनातिकीट प्रवास करणाऱ्यांकडून जास्त दंड घेण्याचा प्रस्ताव प्रशासनाने मांडला, त्याला समितीने मंजुरी दिली. बेस्टच्या साध्या आणि लिमिटेड बसमधून विनातिकिट प्रवास करणाऱ्यांना 100 रुपये आणि ' ए.सी. ' बसमधून विनातिकिट प्रवास करताना आढळल्यास 250 रुपये दंड आकारण्याचा प्रस्ताव होता. पण, शिवसेनेचे बेस्ट समिती सदस्य सुनील गणाचार्य यांनी दंडाची रक्कम 50 रुपये करण्याची उपसूचना मांडली. मात्र, बेस्ट उपक्रमाचे महाव्यवस्थापक स्वाधीन क्षत्रिय यांनी असहमती दाखवली. ' मागील तीस वर्षात दंडाची रक्कम वाढविलेली नाही. एसी बसचे किमान भाडे 13 रुपये आहे. त्यामुळे या बसमधून विनातिकिट प्रवास करणाऱ्याला 50 रुपये दंड भरायला काहीच वाटणार नाही. म्हणूनच दंडाची रक्कम जास्त असेल तर फुकट्या प्रवाशांना धाक बसेल, असे सांगून क्षत्रिय यांनी प्रस्तावाला मंजुरी देण्याची विनंती क्षत्रिय यांनी केली.

काँग्रेसच्या सदस्यांनीही प्रस्तावाला पाठिंबा दिला. अखेर गणाचार्य यांनी उपसूचना मागे घेतल्यानंतर प्रस्ताव मंजुर झाला. दंडाची रक्कम वेगवेगळी असल्याने कायद्यात बदल करावा लागेल. त्यामुळे अंतिम मंजुरीसाठी प्रस्ताव आता राज्य सरकारकडे पाठविण्यात येणार आहे. राज्य सरकारने मंजुरी दिल्यावर वाढीव दंड आकारण्यास प्रारंभ होईल.

 
</text>
</doc>
