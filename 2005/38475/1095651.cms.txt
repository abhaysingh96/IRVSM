<doc>
<docno>1095651.cms.txt</docno>
<text>
 
अग्रलेख
 कालचा गोंधळ बरा होता!
[ Tuesday, May 03, 2005  12:11:35 am]


डॉ. मनमोहन सिंग यांच्या नेतृत्वाखालील सध्याच्या केंद सरकारने आपला पाच वर्षांचा कालावधी पूर्ण केला किंवा सध्याच्या सत्ताधारी आघाडीने पंतप्रधान बदलूनही आपली सत्ता कायम राखली, तर पुढच्या सार्वत्रिक निवडणुका या इसवी सन 2009 च्या एप्रिल-मे महिन्यात होतील.

अर्थात हे सांगण्यासाठी फार राजकीय पांडित्याची गरज नाही. लोकसभेतील नोंदीनुसार भारतीय जनता पक्षाचे सध्याचे अध्यक्ष लालकृष्ण अडवाणी यांनी त्यावेळी वयाची केवळ 82 वषेर् पूर्ण केलेली असतील. पण त्यांच्यातील उदंड उत्साह मात्र कायमच असेल ; कारण त्या वर्षी होऊ घातलेल्या लोकसभा निवडणुका भाजप त्यांच्याच नेतृत्वाखाली लढणार आहे.

खुद्द माजी पंतप्रधान अटल बिहारी वाजपेयी यांनीच तशी ग्वाही दिली आहे. याचा अर्थ स्पष्ट आहे. राष्ट्रीय स्वयंसेवक संघाचे सरसंघचालक के. सुदर्शन यांनी भारतीय जनता पक्षाच्या नेतृत्वाबाबत दिलेला सल्ला मानायची भाजपची तयारी नाही! कारण गेल्याच महिन्यात सुदर्शन यांनी भाजपच्या नेतृत्वाबाबत वादळ उठवून देणारी विधाने करताना अडवाणी आणि वाजपेयी या दोघांनाही निवृत्तीचा सल्ला दिला होता.

अडवाणी बिचारे साधेभोळे. त्यांनी सुदर्शन यांचा हा आदेेश शिरोधार्य मानून तात्काळ राजीनाम्याची तयारीही केली होती, असे म्हणतात. पण वाजपेयींचा बाणाच वेगळा. त्यांना असे सल्ले अनेकदा देण्यात आले. ' ना मैं टायर हँू, ना रिटायर... ' अशी कोटी करून त्यांनी या स्वयंघोषित सल्लागारांनाच घरी पाठवून दिले. पण तेवढ्याने भागते तर संघपरिवार आणि भाजप यांच्यातील नाट्याचा दुसरा एपिसोड सुरू होताच ना!

अर्थात 15 दिवसांच्या ' ब्रेक के बाद ' सुरू झालेल्या या दुसऱ्या एपिसोडमध्ये , ' म्हाताऱ्या अर्कां ' नी बॉम्ब टाकण्याऐवजी ती जबाबदारी मुख्तार अब्बास नक्वी या ' तरुण तुर्का ' ने स्वशिरावर घेतली आणि पुढची निवडणूक भाजपमधील दुसऱ्या फळीतील नेत्याच्या नेतृत्वाखाली लढवली जाईल, अशी घोषणा केली. नक्वी स्वत:ला भाजपच्या कितव्या फळीतील नेते समजतात, हे आम्हाला ठाऊक नाही. पण दुसऱ्या फळीतील नेता म्हणताना त्यांच्या डोळ्यापुढे नेमका कोण नेता होता, हेही त्यांनी गुलदस्त्यातच ठेवले.

तरीही फटाके वाजायचे होते, ते वाजलेच होते. अचानक धावपळ सुरू झाली. अडवाणींचे विद्यमान उजवे हात असलेल्या वेंकय्या नायडू यांनी तातडीने चेन्नई येथून इन्कार केला, तर अडवाणींचेच माजी उजवे हात म्हणून प्रसिद्ध असलेल्या प्रमोद महाजन यांनी ' वडलांच्या हयातीत मुले अशी पदांसाठी भांडणे करत नाहीत! ' अशी ग्वाही दिली. खरे तर एवढ्याने या वादावर पडदा पडायला हरकत नव्हती. पण मग दिवसाचे 24 तास चालणाऱ्या न्यूज चॅनल्सनी करावे तरी काय ? त्यांना नेमके सापडले ते वाजपेयी!

त्यांनी अडवाणींच्याच नेतृत्वाखाली निवडणुका लढविल्या जातील, अशी ग्वाही देऊन रा. स्व. संघाचा आदेश आपण मानत नसल्याचे दाखवून दिले आणि त्याचवेळी पुन्हा भाजपच्या दुसऱ्या फळीबाबत काही संदिग्ध विधाने करून एकूणच उडालेल्या गोंधळात भर घातली. त्यामुळे भाजपमध्ये गेले महिनाभर काय चालले आहे, ते कळेनासे तर झालेच ; शिवाय लोकसभा निवडणुकीतील पराभवानंतर भाजप आणि संघपरिवारावर कोसळलेले अरिष्ट अद्याप संपलेले नाही, हेही स्पष्ट झाले.

खरे तर आजच्या घडीला दुसऱ्या फळीत इतके कर्तृत्ववान नेते असलेला भाजप हा देेशातील एकमेव पक्ष असावा. महाजन सांगतात त्यावर विश्वास ठेवायचा तर वडिलांच्या हयातीत मुले अशी भांडत नाहीत. पण मग वडिलकीच्या नात्याने ज्यांनी वागायला पाहिजे त्यांनीच भांडणे सुरू केली आहेत, असा निष्कर्ष निघतो आणि '... कालचा गोधळ बरा होता! ' असे म्हणावे लागते. शिवाय त्यामुळे दुसऱ्या फळीच्या चिरफळ्या उडाल्या, तरी त्याची त्यांना पर्वा दिसत नाही. आता या वडील मंडळींना समजवणार तरी कोण ?

 
</text>
</doc>
