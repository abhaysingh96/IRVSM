<doc>
<docno>1096792.cms.txt</docno>
<text>
 
धावते जग
इंग्लंडची कबुली...
[ Tuesday, May 03, 2005  08:31:48 pm]


अबू घारेबच्या तुरुंगातील इराकी कैद्यांच्या छळवणुकीचे फोटो अद्याप सर्वांच्या नजरेसमोर आहेत. हे कैदी नग्न अवस्थेत एकमेकांच्या अंगावर पडले आहेत आणि त्या समोर लिंडी इंग्लंड नावाची अमेरिकन लष्करी अधिकारी तोंडात सिगारेट ठेवून त्या कैद्यांकडे बोट दाखवीत आहे, तिची मुदा विजयी आहे, असे चित्र जवळपास सर्वच वृत्तपत्रांनी प्रसिद्ध केले होते.

कैद्यांच्या छळवणुकीची असंख्य चित्रे त्यावेळी प्रसिद्ध झाली होती. परंतु लक्षात राहिले ते लिंडी इंग्लंडचेच. तिने हे अत्याचार स्वत:हून केले असतील असे मानण्याचे कारण नव्हते. कारण ती अगदीच कनिष्ठ अधिकारी होती. संरक्षणमंत्री डोनाल्ड रम्सफेल्ड यांनीच या अत्याचारांना सवोर्च्च पातळीवरून संमती दिली होती, त्या आदेशाचे पालन कनिष्ठांनी केले, अशा आशयाच्या बातम्या त्यावेळी प्रसिद्ध झाल्या होत्या. त्यात तथ्य किती हे सांगणे कठीण आहे. परंतु, या अत्याचारांची फारच ओरड झाल्यानंतर अमेरिकेला तिच्यावर खटला चालविणे भाग पडले. तो सुरू होण्याआधीच तिने आपण दोषी असल्याची कबुली न्यायाधीशांकडे दिली आहे.

' मी जे अत्याचार केले आहेत, ते करणे योग्य नाही असे मला वाटत असूनही मी ते केले ', अशी कबुली तिने दिली आहे. त्याहीपेक्षा गंभीर म्हणजे, सहकारी जवान चार्ल्स ग्रेनर याला वैयक्तिक आनंद ( ?) मिळावा म्हणून आपण हे कृत्य केल्याचेही तिने म्हटले आहे. वेगवेगळ्या प्रकाराच्या सात गुन्ह्यांमध्ये आपण सहभागी असल्याची कबुली तिने दिली असली तरी ' त्या बदल्यात ' अन्य दोन गुन्ह्यांतून तिला माफी मिळेल, असे सरकारतर्फे सांगण्यात आले हे जास्त चिंताजनक आहे. तिला ही कबुली देण्याशिवाय पर्यायच नसला तरी ज्या पद्धतीने ही कबुली दिली गेली, ते अधिक धक्कादायक आहे. ही कबुली देण्याचे कारण एकच असणार.

शिक्षेत कपात झाली तर पाहावे, असा तिचा हेतू असू शकेल. यामुळे तिची शिक्षा कमी होईल व ती 16 वर्षांऐवजी 11 वषेर्च तुरुंगात राहील, अशा आशयाचे वृत्त प्रसिद्ध झाले आहेत. याहीपेक्षा संतापजनक म्हणजे, इंग्लंडचे मानसिक आरोग्य ठीक नव्हते आणि तिची समज कमी होती अथवा ज्याला ' लर्निंग डिसअॅबिलीटी ' म्हणता येईल, असा त्रास तिला होता. त्यामुळे तिला किमान शिक्षा द्यावी, असा युक्तिवाद तिच्या वकिलांकडून करण्यात येणार आहे. असे गंभीर आजार होते तर मग ती लष्करी सेवेत काय करत होती आणि इराकी कैद्यांसारखे महत्त्वाचे कैदी असणाऱ्या तुरुंगात तिला कसे नेमले गेले, हा पहिला प्रश्न् उद्भवतो. यामुळेच या अत्याचारांचे सूत्रधार दुसरेच कोणी असावेत या शंकेला पुष्टी मिळते.

 
</text>
</doc>
