<doc>
<docno>1096931.cms.txt</docno>
<text>
 
महामुंबई
जेम्स लेनप्रकरणी खटल्याच्या कामकाजास स्थगिती
[ Tuesday, May 03, 2005  10:47:50 pm]


म. टा. प्रतिनिधी

मुंबई : पुण्याच्या भांडारकर प्राच्य विद्या संशोधन संस्थेशी संबंधित इतिहास संशोधकांनी दिलेल्या माहितीच्या आधारे चुकीचे लिखाण करून छत्रपती शिवाजी महाराजांचा अपमान केल्याप्रकरणी संबंधितांना हजर राहण्यासाठी सातारा कोर्टाने सुरू केलेल्या समन्स प्रक्रियेला मुंबई हायकोर्टाने स्थगिती दिली आहे.

सातारा गादीचे वारसदार उदयनराजे भोसले यांनी ब्रिटीश संशोधक जेम्स लेन याने शिवाजी महाराजांविषयी लिहिलेल्या बदनामीकारक मजकुरासंदर्भात लेन, प्रकाशक मंझर खान आणि प्राच्य विद्या संस्थेच्या अधिकारी व प्राध्यापकांविरुध्द गुन्हेगारी तक्रार केली आहे. त्यानुसार सातारा कोर्टाने संबंधितांना हजर राहण्यासाठी समन्स जारी करण्याची प्रक्रिया सुरू केली. सातारा कोर्टाच्या या निर्णयास मंझर खान, श्ाीकांत बहुलकर आणि अन्य संबंधितांनी हायकोर्टात आव्हान दिले होते. तसेच जेम्स लेनप्रकरणीच राज्य सरकारनेही पुण्यातल्या तक्रारीच्या आधारे मूळ दावा सुप्रीम कोर्टात प्रलंबित असल्याने न्या. व्ही. एम. कानडे यांनी सातारा कोर्टातील खटल्याच्या कामकाजास हंगामी स्थगिती दिली. पुढील सुनावणी 31 ऑगस्ट रोजी होणार आहे.

 
</text>
</doc>
