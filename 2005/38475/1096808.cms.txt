<doc>
<docno>1096808.cms.txt</docno>
<text>
 
अग्रलेख
शूरा मी वंदिले...
[ Tuesday, May 03, 2005  08:37:03 pm]


old soldiers don't die,they just fade away- general macarthur

एक लाख पाकिस्तानी युद्धकैदी आणि त्यांच्या सेनापतीची शरणागती लिहून घेणारा धडाडीचा सेनापती म्हणून जगाच्या इतिहासात लेफ्टनंट जनरल जगजितसिंग अरोरा यांचे नाव कायमचे लिहिले गेले आहे.

जग आजपासून हजारो वषेर् पुढे निघून गेले तरी हिरवी पगडी घातलेले जनरल अरोरा पराभूत पाकिस्तानी सेनापती ए. ए. के. नियाझी यांची शरणागती लिहून घेत आहेत, हे चित्र इतिहासाच्या पुस्तकांत कायम दिसणार आहे.

जगातल्या गाजलेल्या युद्धांची चर्चा आणि विश्लेषण करताना इतिहासकारांना बांगलादेशच्या युद्धाचा आणि त्यात पाकिस्तानी सेनेच्या शरणागतीला कारणीभूत झालेल्या युद्धनीतीचा कायम विचार आणि अभ्यास करावा लागणार आहे.

बांगलादेशचे युद्ध हे अचूक राजनीती व कुशल लष्करी डावपेचाचे एक उत्कृष्ट उदाहरण आहे. पूर्व पाकिस्तानात निर्माण झालेल्या पेचप्रसंगावर राजकीय उपायांचा अवलंब करून मात करण्याऐवजी दडपशाहीचा वापर करून पाकिस्तानी राज्यर्कत्यांनी प्रश्न् चिघळून टाकल्यानंतर, त्याचा राजकीय लाभ घेण्यासाठी तत्कालीन पंतप्रधान इंदिरा गांधी आणि सरसेनापती जनरल सॅम माणेकशॉ यांनी जी नीती आखली, त्याची काटेकोर व कुशलतापूर्वक अंमलबजावणी करण्याचे काम जनरल अरोरा यांनी लष्कराच्या पूर्व विभागाचे प्रमुख या नात्याने केले. हे काम करताना त्यांच्यापुढे दोन आव्हाने होती.

एकतर त्यांना पाकिस्तानी लष्कराच्या क्रूर दडपशाहीखाली पिचल्या गेलेल्या बांगलादेशी जनतेला अंतर्गत युद्धासाठी तयार करावयाचे होते आणि झपाट्याने हालचाल करून पाकिस्तानी सैन्याला निष्प्रभ करीत ढाका काबिज करून बांगलादेशाचे स्वातंत्र्य घोषित करावयाचे होते. हे करताना लष्कराला वेळेचे गणित सांभाळण्याची कसरत करावी लागणार होती ; कारण त्यावेळी अमेरिकेने पाकिस्तानच्या मदतीसाठी सातवे आरमार पाठविण्याचा निर्णय घेतला होता. तसेच उत्तर सीमेवर चीन गडबड करण्याची शक्यता होती. पण हे गणित सांभाळण्यात सर्वात मोठा अडसर होता, तो बांगलादेशातील नद्यांचा. असंख्य छोट्या-मोठ्या नद्या पार करून ढाक्यापर्यंत सैन्य नेणे हे लष्करी इंजिनियरांपुढचे सर्वात मोठे आव्हान होते. पण ते त्यांनी लीलया पेलून ठरल्या वेळेत सैन्य ढाक्याच्या वेशीवर आणून ठेवले. यासाठी जी नीती व वेळापत्रक आखले गेले होते, त्यावर जनरल अरोरा यांचा खास ठसा होता.

पाकिस्तानी सैनिकांशी खेड्यापाड्यात, छोट्या-छोट्या चकमकी करीत वेळ घालविण्याऐवजी त्यांनी थेट ढाक्यावर धाड घालून तेथले पाकिस्तानी गव्हर्नर राव फर्मान अली आणि लष्करी सेनापती ए. ए. के. नियाझी यांच्यापुढे शरणागतीशिवाय अन्य पर्यायच ठेवला नाही. या काळात बांगलादेशातील हवाईदलाचा पूर्ण नि:पात करून भारताच्या हवाईदलाने आकाश निधोर्क केले होते ; तर विक्रांत या विमानवाहू नौकेने बंगालच्या उपसागराची नाकेबंदी करून पाकिस्तानी सेनेचा पळण्याचा मार्ग बंद केला होता.

जनरल अरोरा यांच्या या युद्धनीतीचे फळ त्यांना मिळाले ते नियाझी यांच्या शरणागतीच्या रूपाने आणि एक लाख सैन्याला युद्धकैदी करण्याच्या जगातल्या एकमेव घटनेने. या युद्धानंतर जनरल अरोरा लष्करातून निवृत्त झाले. पण ते स्वस्थ बसले नाहीत. ते अकाली दलाच्या तिकिटावर 1986 मध्ये राज्यसभेवर निवडून आले आणि त्यांनी काही काळ राजकारणही केले.

शिखांच्या फुटीर चळवळीला त्यांचा विरोध असला, तरी ऑपरेशन ब्ल्यू स्टारलाही त्यांचा विरोध होता. बांगलादेश विजयानंतर इंदिरा गांधींनी अरोरा यांच्याकडे दुर्लक्ष केल्याचा परिणाम म्हणून त्यांनी ही भूमिका स्वीकारली होती की काय ते कळत नाही ; परंतु श्रीमती गांधींच्या हत्येनंतर झालेल्या शिखांच्या हत्याकांडानंतर ते शीख बांधवांच्या मदतीसाठी हिरीरीने उतरले होते. असे हे धडाडीचे सेनापती मरण पावले आहेत, असे म्हणता येणार नाही ; कारण शूरांना मरण नसते!

 
</text>
</doc>
