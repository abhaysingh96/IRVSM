<doc>
<docno>1096694.cms.txt</docno>
<text>
 
महामुंबई
कोठडीतील मृत्यूप्रकरणी पोलिसांवर गुन्हा
[ Tuesday, May 03, 2005  06:20:11 pm]


मुंबई टाइम्स टीम

कल्याण : डोंबिवलीतील मानपाडा पोलिस स्टेशनच्या कोठडीत सुरेश दळवी या कैद्याच्या आत्महत्या प्रकरणात सिनिअर इन्स्पेक्टर एस.बी. शेख व निलंबित सब-इन्स्पेक्टर सतिश गायकवाड यांना गुन्हे अन्वेषण विभागाच्या पुणे इथल्या भरारी पथकाने अटक केली. त्यानंतर त्यांची जामीनावर मुक्तता करण्यात आली.

मुरबाड तालुक्यातील सुरेश दळवी याला एका गुन्ह्याप्रकरणी मानपाडा पोलिसांनी अटक केली होती. मानपाडा पोलिस कोठडीत 18 डिसेंबर रोजी सुरेश दळवीने आत्महत्या केली. मात्र त्याच्या कुटुंबियांनी सुरेशचा मृत्यू पोलिसांच्या मारहाणीत झाल्याचा आरोप केला. यानंतर या प्रकरणाचा तपास करणारे सतिश गायकवाड, कोळी व थोरात यांच्यावर निलंबनाची कारवाई करण्यात आली होती. या प्रकरणाची चौकशी सीआयडीकडे सोपवल्यानंतर आता चार महिन्यांनी गुन्हे अन्वेषण विभागाच्या भरारी पथकाचे सबइन्स्पेक्टर सुनील मोरे यांनी, सुरेश दळवी याला शेख व गायकवाड यांनी काठीने व पट्ट्याने मारहाण केल्यामुळे त्यांच्याविरोधात गुन्हा दाखल करून अटक केली.

विद्यार्थी बेपत्ता

दहावीत शिकणाऱ्या विद्यार्थ्याचं अपहरण करण्यात आलं असून पोलिसांकडून तपास केला जात नसल्याची तक्रार पालकांनी केली आहे.

रामबाग लेन क्र. 4 मध्ये राहणारे व कल्याण स्टेशन रोडवरील द्वारकादास मॅॅन्शनमध्ये लेखा परीक्षक असलेले शांतीलाल प्रतापसिंग जैन यांचा 14 वर्षांचा मुलगा अंकीत याचं 26 एप्रिल रोजी अपहरण झालं. त्या दिवशी रात्री पावणे आठ वाजता अंकित कणिर्क रोडवरील नाईक टुटोरियल्स क्लासमधून घरी परतत होता. क्लासच्या बाहेर एका रिक्षामधील व्यक्तीने अंकीतला बोलवले. त्या रिक्षेत बसून गेलेला अंकीत अजूनही बेपत्ता आहे. शांतीलाल जैन हे इथले नामांकित सीए आहेत. त्यांनी कोणाशीही शत्रुत्व नसल्याचं पोलिसांना सांगितलं आहे. अंकीतच्या बेपत्ता होण्याची तक्रार कल्याणच्या महात्मा फुले पोलिस स्टेशनमध्ये करण्यात आली आहे. अंकीतच्या कपाळावर मोठा काळा डाग असून त्याने काळी पॅण्ट व लाल-पिवळा रंगाचा शर्ट घातला आहे. पोलिसांनी या प्रकरणात लक्ष घालावं, अशी मागणी अनेक संस्थांनी केली आहे.

लुटारूंकडून गोळीबार

पैशाची बॅग पळवण्याच्या प्रयत्नात असलेल्या लुटारूंनी यंत्रमागमालकावर गोळ्या झाडल्या.

भिवंडीत आझादनगरमधील यंत्रमाग कारखान्याचे मालक जगदीश भानुशाली घरी परतत असताना गणेशनगर सोसायटीजवळ मोटारसायकलवरून आलेल्या लुटारूंनी त्यांच्या हातातील पैसे असलेली बॅग खेचली. भानुशाली यांनी प्रतिकार करताच त्यांच्यावर गोळ्या झाडण्यात आल्या. त्यानंतर पैशाची बॅग न घेताच ते पळून गेले. पोटात गोळी लागून जखमी झालेल्या भानुशाली यांना मुंबईच्या जे.जे. रुग्णालयात हलवण्यात आलं.

कामगाराचा मृत्यू

डोंबिवली एमआयडीसीतील कारखान्यात कामगाराचा मशीनच्या पंख्यात अडकून मृत्यू झाला.

डोंबिवली पूर्वेर्तील एमआयडीसी फेज 1 मध्ये सूचक पेपर मिल हा कारखाना आहे. या कारखान्यात पहाटे सव्वा पाचच्या सुमारास कागदाचे पुठ्ठे लावण्याच काम करत असताना गोपाळ खंडागळे याचा मशीनच्या पंख्यात अडकून मृत्यू झाला. घटनेची माहिती सूचक पेपर मिलचे मालक रवींद मोहनलाल सूचक यांनी मानपाडा पोलिसांना दिली. मिलमध्येही सुरक्षा व्यवस्थेचा अभाव असल्याने कारखान्यात काम करणाऱ्या सुमारे 65 कामगारांचे जीव धोक्यात आलं आहेत.

 
</text>
</doc>
