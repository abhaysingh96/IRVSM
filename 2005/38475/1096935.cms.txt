<doc>
<docno>1096935.cms.txt</docno>
<text>
 
देश-विदेश
रालोआच्या 'त्या' नेत्यांची नावे सांगा
[ Tuesday, May 03, 2005  10:49:30 pm]


म. टा. विशेष प्रतिनिधी

नवी दिल्ली : तहलकाच्या आरोपांची चौकशी करणारे न्यायमूतीर् फुकन, माजी संरक्षणमंत्री जॉर्ज फर्नांडीस व मुरलीमनोहर जोशी यांच्याविरूद्ध नव्या आरोपांची धुळवड उडवीत गोंधळ झाल्याने, विरोधकांच्या अनुपस्थित निजीर्व बनलेल्या उभय सभागृहांत अचानक चैतन्य संचारले.

आयटीसी या सिगरेट कंपनीने चुकवलेल्या 803 कोटी रुपयांच्या करांच्या वसुलीसाठी काढलेला अध्यादेश मागे घेण्याच्या मागणीसाठी राष्ट्रीय लोकशाही आघाडीच्या दोघा ज्येष्ठ नेत्यांनी आपल्याला पत्र लिहिले होते, असे केंदीय अर्थमंत्री पी. चिदंबरम यांनी सोमवारी लोकसभेत सांगितले होते. सरकारने या दोन नेत्यांची नावे जाहीर करावीत, अशी मागणी मंगळवारी सत्ताधारी संयुक्त पुरोगामी आघाडीच्या सदस्यांनी केली.

शून्यप्रहरात हा मुद्दा उपस्थित करून काँग्रेसचे पवनकुमार बन्सल म्हणाले की, काही वृत्तपत्रात या दोन माजी मंत्र्यांची नावे प्रसिद्ध झाली आहेत. देशातल्या जनतेला कळायला हवे की या कंपनीशी या दोन माजी मंत्र्यांचे नेमके कशाप्रकारचे संबंध आहेत. राजदचे रामकृपाल यादव यांनी वृत्तपत्रात या संदर्भात फर्नांडिस आणि मुरलीमनोहर जोशी यांची प्रसिद्ध झालेली दोन नावे खरी आहेत की नाही, त्याचा सभागृहात खुलासा झाला पाहिजे, अशी मागणी केली.

अर्थमंत्र्यांनी आपल्या उत्तरात फक्त दोन विद्यमान सदस्यांच्या पत्राचा उल्लेख केला आहे, त्यांची पत्रे वाचून दाखवली असती तर आपोआपच पटलावर ठेवली गेली असती. त्यासाठी सरकारवर जबरदस्ती करता येत नाही, असे लोकसभाध्यक्ष सोमनाथ चटजीर् यांनी स्पष्ट केले.

यावेळी मध्येच उठून रेल्वेमंत्री लालूप्रसाद यादव म्हणाले की, सदस्यांच्या भावना लक्षात घेऊन अर्थमंत्र्यांनी खरी नावे जाहीर करावीत, यासाठी त्यांचे मन वळवण्याचा आपण प्रयत्न करू.

माजी संरक्षणमंत्री फर्नांडिस यांनी सारे नियम धाब्यावर बसवून तहलकाच्या आरोपांची चौकशी करणाऱ्या आयोगाचे अध्यक्ष न्या. फुकन यांना वायुदलाचे एक विमान त्यांच्या खासगी प्रवासासाठी उपलब्ध करून दिल्याचे प्रकरण राज्यसभेत उपस्थित झाले. माकपच्या चित्रवत मुझुमदार यांनी हा विषय उपस्थित करताच काँग्रेसचे नारायणस्वामी, प्रभा ठाकूर, माकपचे निलोत्पल बासू, राजदचे रामदेव भंडारी यांनीही या संदर्भात वस्तुस्थिती स्पष्ट करण्याचा आग्रह धरला. लोकसभेतही हाच विषय उपस्थित होताच संरक्षणमंत्री प्रणव मुखजीर्ंनी, बुधवारी सरकारतफेर् निवेदन केले जाईल, असे आश्वासन दिले.

 
</text>
</doc>
