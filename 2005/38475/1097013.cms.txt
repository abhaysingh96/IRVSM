<doc>
<docno>1097013.cms.txt</docno>
<text>
 
महामुंबई
हिरेव्यापाऱ्याच्या मेव्हण्याची गळा चिरून हत्या
[ Tuesday, May 03, 2005  11:56:56 pm]


म. टा. प्रतिनिधी

मुंबई : एका प्रख्यात हिरेव्यापाऱ्याच्या अकाऊंटंटची हातपाय बांधून हत्या करण्याचा सनसनाटी प्रकार कुरार व्हिलेज येथे घडला असून मंगळवारी पहाटे रस्त्याकडेला एका मोटारीत त्याचा मृतदेह सापडला. त्याच्या अंगावरील दागिने शाबूत असल्याने हत्येमागचा उद्देश शोधणे पोलिसांसाठी जिकिरीचे बनले आहे.

पंचरत्न इमारतीतील हिरेव्यापारी जितुभाई पटेल आणि मुकेश पटेल यांच्याकडे संजय विठ्ठलभाई काबरिया ( 27) हा अकाऊंटंट म्हणून दोन वर्षांपासून काम करीत होता. जितूभाईंची पत्नी अस्तिमा हिचा संजय हा भाऊ असून तो वरळी येथील सर पोचखानवाला रोडवरील पटेल यांच्या घरीच रहायला होता. सोमवारी सायंकाळी साडेसातच्या सुमारास संजय ' हिरापन्ना ' मध्ये खरेदीसाठी गेला होता. खरेदी झाल्यावर अर्धाएक तासात तो घरी पोहोचेल, असा कुटुंबियांचा अंदाज होता. पण, तो घरी आला नाही. घरच्यांनी रात्रभर शोधाशोध केली. पण, त्याचा पत्ता लागला नाही.

मंगळवारी सकाळी सातच्या सुमारास कुरार पोलिसांना जय अंबे इलेक्ट्रॉनिक्सच्यासमोर होंडासिटी मोटारीत त्याचा मृतदेह सापडला. गळा कापलेल्या संजयचे हातपाय बांधण्यात आले होते. त्याच्याकडील कागदपत्रांवरून त्याची ओळख पटली. त्याच्या अंगावरील दागिने आणि गाडीतील वस्तू तशाच असल्याने चोरीच्या उद्देशाने हत्या झाली नसावी, असा पोलिसांचा कयास आहे.

 
</text>
</doc>
