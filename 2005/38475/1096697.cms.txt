<doc>
<docno>1096697.cms.txt</docno>
<text>
 
महामुंबई
मेगासिटी प्रकल्पाच्या जागेवर भराव टाकण्याचं काम वेगात
[ Tuesday, May 03, 2005  06:24:00 pm]


मुंबई टाइम्स टीम

वसई : मुख्यमंत्र्यांनी बिनशेती परवानगीला स्थगिती देण्याची घोषणा केली असतानाही वादग्रस्त मेगासिटी प्रकल्पाच्या जागेवर माती भराव करण्याचं काम वेगाने सुुरू आहे. त्यामुळे राज्य सरकारची घोषणा फसवी असून हा प्रकल्प बिनदिक्कत मागीर् लागेल, अशी चर्चा वसईत सुरू आहे.

नवघर-माणिकपूर पालिकेच्या हद्दीत दिवाणमान परिसरात दिवाण बिल्डर्सचा 125 एकर जमिनीवर मेगासिटी प्रकल्पाचं काम सुरू झालं. त्या वेळी जमिनीच्या मालकीवरून वाद निर्माण झाला. वेणूबाई मानकर यांनी त्यांची जागा बळकावण्यात आल्याची तक्रार जिल्हाधिकाऱ्यांकडे केली होती. त्यानंतर हा प्रश्न दोनवेळा विधानसभेत गाजला होता. जागेवरील सातबारा उताऱ्यात फेरफार करून बिनशेती परवानगी घेतली गेल्याचाही आरोप झाला होता. विधानसभेच्या नागपूर आणि अर्थसंकल्पीय अधिवेशनात या प्रश्नावर जोरदार चर्चा झाली होती. तेव्हा मुख्यमंत्री विलासराव देशमुख यांनी स्वत: बिनशेती परवानगीला स्थगिती देण्याची घोषणा केली होती. त्याचबरोबर या प्रकरणाची सखोल चौकशी करण्याचे आदेशही दिले आहेत. मात्र त्यानंतरही या बिल्डरने प्रकल्पासाठी माती भराव करण्याचं काम वेगाने सुरू ठेवलं आहे. मानकर यांच्यावर दबाव आणण्याची भीती व्यक्त करण्यात येत आहे. तसं झाल्यास बिल्डरचा मार्ग मोकळा होण्याची शक्यता वर्तवण्यात येते. तसंच गैरव्यवहार करणारे अधिकारी मोकाट सुटण्याची शक्यता आहे.

मानकर यांनी विरोध केल्यामुळे मेगासिटी प्रकल्प वादाच्या भोवऱ्यात सापडला असताना चुळणे ग्रामस्थांनीही या प्रकल्पाला जोरदार विरोध केला होता. या प्रकल्पासाठी मातीचा भराव करण्यात आल्यामुळे पाणी निचऱ्याचे नैसगिर्क मार्ग बंद पडून चुळणे गाव जलमय होण्याची भीती व्यक्त करण्यात आली होती.

मुख्यमंत्र्यांनी केलेल्या घोषणेनंतर सिडको आणि जिल्हाधिकाऱ्यांनी सर्व परवानग्या ताबडतोबीने रद्द कराव्यात. तसंच संबंधित अधिकाऱ्यांवर कारवाई करण्यात यावी, अशी मागणी शिवसेनेचे जिल्हाप्रमुख विवेक पंडित यांनी केली आहे. त्याचबरोबर वसई अशाप्रकारे बेकायदा कामं महसूल अधिकाऱ्यांच्या संगनमताने सुरू असून त्यांचीही सखोल चौकशी व्हावी, अशीही मागणी पंडित यांनी मुख्यमंत्र्यांना पाठवलेल्या पत्रात केली आहे.

 
</text>
</doc>
