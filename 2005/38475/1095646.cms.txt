<doc>
<docno>1095646.cms.txt</docno>
<text>
 
लेख
शाश्वताचा अखंड शोध
[ Tuesday, May 03, 2005  12:09:20 am]


नामवंत लेखक सॉल बेलो यांचे अलीकडेच निधन झाले. 1976 त्यांना नोबेल पारितोषिक मिळविणाऱ्या सॉल बेलो यांनी आपल्याला मिळालेल्या निसर्गदत्त देणगीचा पूर्णपणे वापर केला आणि आपल्या लेखनातून मानवी जीवनातील शाश्वत सत्यांचा अखंड वेध घेतला...

' आधुनिक जगात माणसाच्या मूलभूत व निमिर्तीक्षम ऊजेर्चा ताबा आता कलेकडे राहिला नसून तो विज्ञानाकडे गेला आहे. विश्वाचा उलगडा विज्ञान तर्कशुद्ध शोधकतेने करण्याचा प्रयत्न करते. कला मात्र आज परिघावर जाऊन बसली आहे ,' असे हेगेल म्हणाला होता. जीवनातील जे शाश्वत, जे सनातन, जे जीवनासाठी जरुरीचे त्याचा शोध वैज्ञानिक, विचारवंत घेत असतात. पण सॉल बेलोसारख्या लेखकाची असा शोध घेण्याची कला वेगळीच असते, याचा प्रत्यय त्याचे साहित्य वाचताना येतो व वरील प्रश्नाचे उत्तर वाचकापुढे आपोआपच उभे रहाते.

नोबेल पारितोषिक विजेता सॉल बेलो याचे साहित्य ' आत्मचरित्रात्मक ललितकृती ' या सदरात मोडते. त्यामुळे त्याचे साहित्य वाचल्यानंतर या लेखकाला आपण जवळून ओळखतो असे वाचकाला वाटते. सुरुवातीला सॉल बेलो मुलाखती देण्याचे टाळत असे. त्याची पहिली कादंबरी ' डँगलिंग मॅन ' 1944 साली प्रकाशित झाली. पण त्याने पहिली मुलाखत दिली 1953 सालानंतर. 1953 साली त्याची ' दि अॅडव्हेंचर्स ऑफ ऑगी मार्च ' प्रकाशित झाली. या कादंबरीने अमेरिकी साहित्य जगतात खळबळ उडवून दिली होती. त्यानंतर सॉल बेलोच्या मुलाखतींची मालिका सुरू झाली. उभ्या आयुष्यात त्याने सत्तरएक मुलाखती दिल्या. त्यापैकी फारच थोड्या टी.व्ही.साठी होत्या. बहुतेक मुलाखती दजेर्दार नियतकालिकांत व वृत्तपत्रांत प्रकाशित झाल्या. ' कॉन्व्हसेर्शन्स विथ सॉल बेलो ' या पुस्तकात त्या एकत्रित प्रकाशित झाल्या. हे पुस्तक मिसिसिपी विद्यापीठाने प्रकाशित केले आहे. या मुलाखती वाचताना सॉल बेलो वाचकांपुढे उलगडत जातो. रोज दोन-तीन तास याप्रमाणे तीन-चार आठवडे मुलाखत चालत असे. त्याची ध्वनिफीत तयार होई. त्यावरून टंकलिखित प्रत तयार केली जाई. सॉल बेलो त्याच्यावर विचारपूर्वक हात फिरवी. मग प्रेस कॉपी तयार होत असे. सॉल बेलो प्रत्येक मुलाखतीकडे गांभीर्याने बघत असे. या मुलाखती म्हणजे वरवरची शेरेबाजी नसून सखोल चिंतन असायचे. टीकाकारांना उत्तरे देत, मानवी जीवनाला स्पर्श करणाऱ्या विषयांचे विश्लेषण करत मुलाखती साकार झाल्या आहेत.

सॉल बेलोचे आई-वडील रशियन ज्यू. 1913 साली हे रशियन ज्यू दांपत्य आपल्या मुलांसह कॅनडाला स्थलांतरित झाले. माँट्रियलच्या उपनगरात 1915 साली त्यांना आणखी एक मुलगा झाला. त्याचे नाव सॉलोमन. सॉलोमन-सॉलला व त्याच्या भावंडांना घेऊन त्यांचे आई- वडील शिकागो या अमेरिकेतील शहरात कायमच्या वास्तव्यासाठी आले. सॉलच्या घरी जेवणाच्या टेबलावर रोज वादविवाद घडत. सॉलचा मोठा भाऊ म्हणे , ' आपले अमेरिकनायझेशन ' झाले पाहिजे. घरात ज्यू वातावरण ; तर रस्त्यावर अमेरिकी. या दोन दबावांखाली सॉल वाढत होता. पण रस्त्यावरचा दबाव व सहाध्यायांचा प्रभाव जास्त होता. वयाच्या पाचव्या वर्षांपर्यंत मोझेसची पाच पुस्तके त्याने वाचली. यिडीश भाषेत हिब्रू मुळाक्षरे गिरवली. शाळेत अमेरिकी इंग्लिश! असे जगणे म्हणजे एक विलक्षण मिश्रण होतेे. या मिश्रणाचे सुंदर पडसाद त्याच्या वाङ्मयात पडलेले दिसतात. स्वदेश, स्वभाषा सोडून परदेशी स्थायिक झालेल्यांची मानसिकता, त्यांची होणारी ससेहोलपट याचे वैश्विक दर्शन सॉल बेलोच्या ललितकृतींत दिसून येते. ' अॅडव्हेंचर्स ऑफ ऑगी मार्च ' प्रकाशित झाल्यावर सॉल बेलोवर उलट सुलट बरीच टीका झाली. अमेरिकेतही ज्यूविरोधी समूह प्रभावित होते. त्यांनी सॉल बेलोवर ज्यू लेखक म्हणून लेबल चिकटवले. सॉल बेलोने एका मुलाखतीत त्याचा खरपूस समाचार घेतला. ' लेबल लावणारे लोक चिकटवण्याच्या धंद्यात असतात. मी स्वत:ला ज्यू वारसा असलेला अमेरिकन असे मानतो ', असे त्यांनी स्पष्टपणे नमूद केले आहे. ' ज्यूंचे हत्याकांड होऊन गेल्यानंतरसुद्धा अमेरिकेत ज्युविरोधी भावना असावी हे अक्षम्य आहे ', असे त्याने एका मुलाखतीत नमूद केले आहे. 1915 सालाने अमेरिकेला ज्यू वारसा असलेले दोन मोठे लेखक दिले. नाटककार आर्थर मिलर व ललित लेखक सॉल बेलो. योगायोग असा की, हे दोन्ही लेखक काळाने 2005 साली ओढून नेले.

लेखकाच्या अंतरंगात एक बोलविता धनी असतो. हा बोलविता धनी वेगळाच असतो. त्याला उद्युक्त केल्यानंतर मगच लेखक उत्तम लिहू शकतो. यासाठी लेखकाला आपल्या अंतरंगात एक सखोल आणि प्रामाणिक पर्यावरण तयार करावे लागते, तरच तो बोलविता धनी जागृत होतो व लेखक लिहू लागतो. जर हे आंतरिक पर्यावरण उथळ आणि अप्रामाणिक असेल तर ते त्या धन्याला कळते आणि लेखकाला लेखन थांबवावे लागते. ' हरझॉग ' या कादंबरीच्या संदर्भात सॉल बेलोने हा अनुभव सांगितला आहे. ' हरझॉग ' या कादंबरीचे पुनलेर्खन आपण कितीवेळा केले हे आता आठवत नाही, असे सॉल बेलोने म्हटले आहे.जोसेफ कॉनरॅडसारख्या पूर्वसुरींचे ऋण सॉल बेलो मानतो. कॉनरॅडियन कादंबरी जरी आज काळाच्या पडद्याआड गेली असली तरी जोसेफ कॉनरॅडचा पुढील विचार सॉल बेलोला महत्त्वाचा वाटतो. कॉनरॅड म्हणतो , ' प्रत्येकाने आपल्या आत डोकावून निसर्गाने आपल्याला दिलेल्या देणगीचा शोध घेतला पाहिजे व या देणगीचा पुरेपूर उपयोग केला पाहिजे. ' अशा देणगीचा उपयोग करून कितीतरी ललित कृती निर्माण केलेला सॉल बेलो आज पल्याड गेला आहे.

डॉ. आनंद जोशी

 
</text>
</doc>
