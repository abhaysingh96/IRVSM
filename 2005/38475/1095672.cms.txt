<doc>
<docno>1095672.cms.txt</docno>
<text>
 
देश-विदेश
रालोआचा संसदेवर बहिष्कार कायम
[ Tuesday, May 03, 2005  12:25:17 am]


म. टा. विशेष प्रतिनिधी

नवी दिल्ली : सत्ताधारी आघाडीच्या वतीने विरोधकांना संसदेत सन्मानाने वागवण्याची हमी पंतप्रधान मनमोहन सिंग देत नाहीत, तोपर्यंत रालोआचा संसदेवरील बहिष्कार चालूच राहील. लोकसभेत केवळ अर्थ विधेयकाच्या चचेर्पुरताच रालोआने बहिष्कार मागे घेतला असून चर्चा व मतदान संपताच रालोआचे सदस्य संसदेच्या उर्वरित कामकाजात भाग घेणार नाहीत, अशी घोषणा रालोआचे निमंत्रक जॉर्ज फर्नांडिस आणि भाजप नेत्या सुषमा स्वराज यांनी केली.

माजी पंतप्रधान अटलबिहारी वाजपेयींच्या अध्यक्षतेखाली सोमवारी सकाळी रालोआच्या 90 मिनिटे चाललेल्या बैठकीत, अर्थ विधेयक वगळता उर्वरित कामकाजावर बहिष्कार चालूच ठेवण्याचा निर्णय घेण्यात आला. तथापि, विधेयकावरील मतदानानंतर अंतिम फेरविचारासाठी पुन्हा बैठक घेण्याचेही ठरले. बैठकीनंतर फर्नांडिस म्हणाले की, सरकार विरोधकांशी शत्रुत्वाच्या भावनेने वागत असून पंतप्रधान आपली भूमिका सोडायला तयार नाहीत. स्वराज म्हणाल्या की, भूमिका मांडण्यास सत्ताधारी आघाडीचा कोणताही घटक पक्ष अडथळा आणणार नाही, याची हमी पंतप्रधान या नात्याने स्वत: मनमोहन सिंग यांनी दिली पाहिजे. लोकसभेत अडवाणींना राजदचे सदस्य बोलूच देत नव्हते, याचे समर्थन होऊच शकत नाही. आम्हाला सद्वर्तनाची हमी केवळ काँग्रेसपुरती मर्यादित नको, पंतप्रधान आघाडी सरकारचे नेतृत्त्व करीत आहेत, त्यांनी तमाम घटक पक्षांच्या वर्तणुकीची जबाबदारी घेतली पाहिजे.

लोकसभेत अर्थ विधेयकावरील चचेर्त रालोआ सदस्यांनी भाग घेतला. राज्यसभेत मात्र रालोआचा एकही सदस्य फिरकला नाही. दुपारी दोन वाजता रालोआचे सदस्य लोकसभेत आले तेव्हा सभागृह जिवंत झाल्यासारखे वाटायला लागले. जबाबदार विरोधकांची भूमिका पार पाडण्यासाठी केवळ अर्थ विधेयकापुरतेच आम्ही सभागृहात आलो आहोत, असे स्पष्ट करीत विजयकुमार मल्होत्रांनी विधेयकातल्या त्रुटींवर भाषण केले. मल्होत्रांचा युक्तिवाद खोडून काढताना काँग्रेसचे पवनकुमार बन्सल यांनी कलंकित मंत्र्यांसबंधी वाजपेयींच्या भाषणाचा उताराच सभागृहात वाचून दाखवला. यावेळी सत्ताधारी व विरोधकांमध्ये शाब्दिक चकमकी झडल्या.

' सार्वजनिक जीवनातील चारित्र्यसंपन्नता ' या विषयावर कायदा खाते लवकरच एक टिपण सादर करणार आहे. यात लोकप्रतिनिधी कायद्यातले प्रस्तावित बदल सुचवलेले असतील. पंतप्रधानांच्या सूचनेनुसारच हे टिपण तयार करण्यात येत असून गुन्हेगारी पार्श्वभूमीच्या व्यक्तींना निवडणूक लढवणे अधिक अवघड होईल, असे बदल या कायद्यात करण्याचा इरादा असल्याचे कायदामंत्री हंसराज भारद्वाज यांनी सांगितले.

 
</text>
</doc>
