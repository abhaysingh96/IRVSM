<doc>
<docno>1095669.cms.txt</docno>
<text>
 
देश-विदेश
प्राचीन वास्तूंच्या परिसरातील फेरिवाल्यांचे करायचे काय?
[ Tuesday, May 03, 2005  12:23:39 am]


वृत्तसंस्था

नवी दिल्ली : कुतुबमिनारच्या परिसरात फेरिवाल्यांना धंदा करण्यास दिल्ली हायकोर्टाने अलीकडेच मज्जाव केल्यामुळे ऐतिहासिक वास्तूंच्या परिसरात फेरिवाल्यांना परवानगी द्यावी की नाही, या वादाला तोंड फुटले आहे. सामाजिक कार्यकतेर् आणि ऐतिहासिक वास्तूंच्या जतनासाठी प्रयत्नशील असलेले अभ्यासक मात्र आपले मत फेरीवाल्यांच्या पारड्यात टाकताना दिसत आहेत.

फेरिवाल्यांना सरसकट प्रतिबंध करण्याऐवजी ते पर्यटकांच्या सर्वांगीण अनुभवाचा हिस्सा बनतील, अशा पद्धतीने त्यांचा वापर झाला पाहिजे, असे या अभ्यासकांचे मत आहे. ' केवळ फेरिवाल्यांना धंदा करण्यास मनाई करणे, हा काही या प्रश्नावरचा उपाय नाही. त्यांनाही उपजीविकेचा हक्क आहे. म्हणूनच महापालिका आणि पर्यटन खात्याने यावर एकत्र तोडगा काढण्याची गरज आहे ,' असे ' फाऊंडेशन ऑफ आर्ट्स ' च्या सरचिटणीस नविना जाफा यांचे म्हणणे आहे.

फेरिवाल्यांच्या ससेमिऱ्यामुळे पर्यटक हैराण होऊ नयेत, याचीही दक्षता घेणे आवश्यक आहे. त्यासाठीही काही शिस्तबद्ध यंत्रणा अमलात आणणे आवश्यक आहे. दिल्ली हाट आणि मीना बाजारच्या धतीर्वर पर्यटनस्थळांच्या परिसरात बाजार वसवून तेथे ऐतिहासिक चीजा किंवा इतिहासकाळाशी नाते सांगणारे खाद्यपदार्थ विक्रीस ठेवले तर पर्यटकांच्या आकर्षणात आणखी भर पडले, असा सल्लाही त्या देतात.

' कुतुबमिनार येथे आम्ही पिढ्यान्पिढ्या धंदा करत आहोत ,' हा दिल्ली हायकोर्टापुढे फेरिवाल्यांच्या संघटनेने मांडलेला मुद्दा ऐतिहासिक वास्तूंचे जतन करण्यासाठी धडपडणारे कार्यकतेर् व तज्ज्ञ यांना मान्य नाही. आधुनिक काळात ऐतिहासिक वास्तूच्या प्राचीनत्वाचे तत्त्व केवळ त्या वास्तूपुरते मर्यादित न राहता वास्तूच्या परिसरालाही लागू होते. अशा परिसरांतील फेरिवाल्यांकडे आंतरराष्ट्रीय पर्यटक बऱ्याचदा त्रासिक नजरेनेच बघतात. पर्यटनविषयक असंख्य पुस्तकांतही कुतुबमिनार आणि फतेहपूर सिक्री येथील फेरिवाल्यांच्या त्रासाविषयी इशारा दिलेला असतो. पर्यटकांना या स्थळांविषयी धास्ती वाटता कामा नये, याची काळजी आपणच घेतली पाहिजे, असे रतिश नंदा या तज्ज्ञाचे मत आहे. मात्र , ' फेरिवाल्यांशिवाय या ऐतिहासिक वास्तू ओक्याबोक्या होतील. त्यामुळे या फेरिवाल्यांना योग्य प्रशिक्षण देऊन ते या वास्तूंचे सौंदर्य बिघडवणार नाहीत, याची काळजी घेता येईल ,' असे मत नारायणी गुप्ता या तज्ज्ञाने व्यक्त केले.

अॅन्शिअंट मोन्युमेंट्स अॅण्ड आकिर्ऑलॉजिकल रिमेन्स रुल्स 1959 नुसार संरक्षित वास्तूंच्या परिसरात फेरिवाल्यांना धंदा करण्यास बंदी असली तरी या कायद्याचे सर्रास उल्लंघन होते. त्यामुळे कुतुबमिनार संदर्भातील बंदी कितपत प्रभावीपणे राबवली जाते, याविषयीही तज्ज्ञांच्या मनात शंका आहे.

 
</text>
</doc>
