<doc>
<docno>1096701.cms.txt</docno>
<text>
 
महामुंबई: मुंबई टाइम्स
एड्स फसवणूक गुन्ह्यातून डॉ. हिरा मुक्त
[ Tuesday, May 03, 2005  06:26:29 pm]


मुंबई टाइम्स टीम

एचआयव्हीबाधितांना अंधारात ठेवून त्यांच्यावर लशींची चाचणी केल्याच्या आरोपाखाली इंडियन हेल्थ ऑर्गनायझेशनचे डॉ. आयएच गिलाडा यांच्यासह अटक करण्यात आलेले डॉ. सुभाष हिरा यांच्यावरील खटला राज्य सरकारने मागे घेतला असून अॅडिशनल चीफ मेट्रोपॉलिटन मॅजिस्ट्रेटनी त्यांना या खटल्यातून मुक्त केलं आहे.

सात वर्षांपूर्वी आयएचओचं हे प्रकरण खूप गाजलं होतं. एड््सग्रस्तांसाठी आपली संस्था कार्यरत असल्याच्या जाहिराती गिलाडा यांच्या आयएचओने केल्या होत्या. मात्र त्यांच्याकडे मोठ्या विश्वासाने येणाऱ्या रुग्णांवर बीआयव्ही लशीची चाचणी घेण्यात येत असल्याचं उघड झालं. रंजना यांनी या प्रकरणी पोलिसात प्राथमिक फिर्याद दाखल केली होती. रंजना यांच्या भावाचा या प्रकरणात 16 फेब्रुवारी 1998 रोजी मृत्यू झाला होता.

या प्रकरणी डॉ. गिलाडा यांच्यासह पिअरे युन्यूअल डे गास्पे आणि प्रो. भैरव भट्टाचार्य यांच्यावर आग्रीपाडा पोलिस ठाण्यात गुन्हा दाखल करण्यात आला. त्यातच डॉ. नागेश शिरगोपीकर यांच्यासह डॉ. सुभाष हिरा यांना फरार दाखवण्यात आलं होतं. डॉ. सुभाष हिरा यांना 6 ऑगस्ट 2004 रोजी अटक करण्यात आली आणि 8 फेब्रुवारी 2005 रोजी त्यांच्यावर पुरवणी आरोपपत्र दाखल करण्यात आलं.

तक्रारदार रंजना यांनी डॉ. सुभाष हिरा यांच्यावर कोणतेही आरोप केले नव्हते. तसंच त्यांनी मार्च 1998 मध्ये दिलेल्या जबाबांमध्ये गिलाडा हे डॉ. सुभाष हिरा यांना चुकीच्या पद्धतीने या प्रकरणात गोवण्याचा प्रयत्न करत असल्याचं विधान केलं होतं. गिरधरसिंग वर्मा यांचा मृत्यू ओढवल्याच्या प्रकरणाशी त्यांचा काहीही संबंध नसल्याचंही त्यांनी स्पष्ट केलं होतं. या प्रकरणाच्या तपासात पोलिस अधिकाऱ्यांनी सर्व साक्षी नोंदवल्यानंतर त्यात डॉ. हिरा यांचा संबंध आढळून आला नाही. डॉ. हिरा यांच्या विरोधात कोणताही दुवा मिळाला नाही. तसंच त्यांच्यावरचा खटला सुरू ठेवला असता, तरी हे प्रकरण शिक्षेपर्यंत जाण्याची कोणतीही शक्यता नव्हती. त्यामुळे असिस्टण्ट पब्लिक प्रॉसिक्युटरनी गृह विभागाच्या आदेशानुसार कोर्टात अर्ज केला. अॅडिशनल चीफ मेट्रोपोलिटन मॅजिस्ट्रेट एव्ही शेटे यांनी अलीकडेच डॉ. हिरा यांना खटल्यातून मुक्त केलं.

 
</text>
</doc>
