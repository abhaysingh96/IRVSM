<doc>
<docno>1095675.cms.txt</docno>
<text>
 
महाराष्ट्र
कुसुमाग्रज प्रतिष्ठानमधील मतभेदांच्या जखमा भळभळल्या
[ Tuesday, May 03, 2005  12:26:07 am]


म. टा. प्रतिनिधी

नाशिक : मराठी सारस्वतांच्या जगतात सांस्थनिक अधिष्ठान लाभलेल्या कुसुमाग्रज प्रतिष्ठानमधून माजी न्यायमूर्ती नरेंद चपळगावकर यांनी राजीनामा देताना ' नवीन लोकांना संधी मिळावी ' असा पवित्रा घेतला असला तरी त्यामागचे कारण वेगळेच असल्याचा निष्कर्ष काढला जात असून या प्रकाराने प्रतिष्ठानमधल्या मतभेदांच्या जखमा पुन्हा भळभळल्या आहेत.

प्रतिष्ठानचे पहिले अध्यक्ष म्हात्रे निर्वतल्यानंतर माजी न्यायमूर्ती चंदशेखर धर्माधिकारी यांच्याकडे अध्यक्षपद सोपविण्यात आले होते. प्रतिष्ठानच्या विश्वस्तपदी एक व्यक्ती फक्त 10 वर्षेच राहू शकते. धर्माधिकारी यांच्या विश्वस्तपदाचा कार्यकाल संपल्यानंतर नव्या अध्यक्षनिवडीची वेळ आली. तेव्हा हा अध्यक्ष नाशिकचाच असावा असा मतप्रवाह पुढे आला. प्रतिष्ठानच्या विश्वस्तांमध्ये नाशिकमधले आणि नाशिकबाहेरचे असा भेद आधीपासूनच असून मध्यंतरी काही विश्वस्तांनी त्यांची मुदत संपताना नाशिकमधले आणि नाशिकबाहेरचे असे गुणोत्तर ठरवून तसा बदल घटनेत करावा, असे सुचविले होते. धर्माधिकारींच्याच कार्यकालातील कुसुमाग्रज स्मारकाचा घाटही काहींना पसंत नव्हता.

पाच वर्षांपूर्वी चपळगावकरांची नियुक्ती करण्यासंदर्भात धर्माधिकारींच्या पश्चात त्याच तोलामोलाचे नाव असावे, असा हेतु बाळगला गेल्याचे जुन्या विश्वस्तांचे म्हणणे आहे. आधी चपळगावकरांच्या नियुक्तीला रुकार देणाऱ्या धर्माधिकारी यांना नंतर तेच नकोसे झाले. चपळगावकरांचे प्रतिष्ठानमधील महत्त्व जाणीवपूर्वक कमी केले गेले, असे या माजी विश्वस्तांचे म्हणणे आहे. दरम्यान, नव्या अध्यक्षनिवडीबाबत प्रतिष्ठान या विश्वस्तांचे एकमत होईना तेव्हा या निवडीचे अधिकार धर्माधिकारींकडेच सुपुर्द केले गेले. त्यांनी डॉ. जब्बार पटेल यांची अध्यक्षपदी नियुक्तीही केली. त्यानंतर चपळगावकर यांनी राजीनामा दिल्याचे तीन आठवड्यांनी स्पष्ट झाले. राजिनामा कधी देण्यात आला याबाबत माहिती देण्यासाठी प्रतिष्ठानचे पदाधिकारी उपलब्ध झाले नाहीत.

चपळगावकर यांनी राजीनाम्याचे कारण सांगताना म्हटले आहे की , ' मी कुठल्याही नाराजीतून राजीनामा दिलेला नाही. नवीन लोकांना संधी मिळण्याची, त्यांनी पुढे येण्याची गरज आहे. माझे स्नेही धर्माधिकारी प्रतिष्ठानमध्ये असेपर्यंतच मी तेथे काम करण्याचे ठरविलेले होते. तसेच दुसरेही काम करण्यास वेळ मिळावा म्हणून मी हा निर्णय घेतला आहे. नव्या अध्यक्षांच्या अनुभवाचा फायदा प्रतिष्ठानला होणार आहे. ' मुळात चपळगावकरांचा प्रतिष्ठानमध्ये प्रवेश ज्या उद्देश्याने झाला त्यालाच धर्माधिकारी यांनी शिताफीने बगल दिली. स्वत: या कार्यकालात सुरू केलेले स्मारकाचे काम तडीस नेण्यासाठी सत्ताधाऱ्यांचा निकतवतीर्च अध्यक्ष असावा असा व्यवहार्य विचार करतांना त्यांनी चपळगावकरांना डावलल्याची चर्चा होते आहे. मात्र, यानिमित्ताने प्रतिष्ठानमधल्या अनेक मतभेदांच्या जखमा भळभळू लागल्या आहेत.

 
</text>
</doc>
