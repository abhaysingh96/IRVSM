<doc>
<docno>1096787.cms.txt</docno>
<text>
 
धावते जग
नॅशनल काँग्रेस (इंदिरा)!
[ Tuesday, May 03, 2005  08:30:06 pm]


काँग्रेसमध्ये गेल्या सव्वाशे वर्षांत अनेकदा फूट पडली आणि अनेकदा या पक्षाच्या चिरफळ्या उडाल्यासारखे चित्र उभे राहिले. त्यातूनच अनेकदा खरी काँग्रेस कोणती याबाबत वादही निर्माण झाले.

विशेषत: इंदिरा गांधी यांनी 1978 मध्ये काँग्रेसमध्ये फूट पाडली आणि स्वत:च्या नावाचा पक्ष स्थापन केला, तेव्हा हा प्रश्न् ठळकपणे सामोरा आला होता. त्यानंतर लोकांनी इंदिरा गांधींच्या पक्षाला भरघोस पाठिंबा दिला आणि पुढे त्यांच्या नेतृत्वाखालील ' नव ' काँग्रेसमध्येच जुन्या आणि मूळच्या काँग्रेसमधील नेत्यांची रीघ लागली!

काँग्रेसमधून बाहेर पडणाऱ्या बहुतेक नेत्यांचे आणखी एक वैशिष्ट्य म्हणजे आपल्या नव्या पक्षाच्या नावात ' काँग्रेस ' हा शब्द कायम ठेवण्याचा या नेत्यांचा आग्रह असतो. मात्र नुकतेच काँग्रेसमधून बाहेर पडलेले केरळमधील ज्येष्ठ नेते के. करुणाकरन यांनी आपल्या नव्या पक्षाला ' नॅशनल काँग्रेस ( इंदिरा) ' हे नाव दिल्यामुळे एका नवीन वादाला तोड फुटण्याची शक्यता निर्माण झाली आहे.

इंदिरा गांधी यांचा पक्षाच्या नावात समावेश असल्यामुळेच करुणाकरन यांनी नवा पक्ष नव्हे तर केवळ नवा गट स्थापन केला आहे, असा युक्तिवाद केरळमधील काही काँग्रेसजन करू लागले आहेत. मात्र त्याचवेळी ' इंदिरा गांधी ' या नावावर फक्त इंडियन नॅशनल काँग्रेसचाच अधिकार असल्याचा दावाही काँग्रेसजनांनी केला आहे. या प्रश्नवरून आता निवडणूक आयोगाकडे धाव घेण्याचाही निर्णय त्यांनी घेतला आहे. पण त्यामुळे करुणाकरन या नावाला केरळमध्ये किती वजन आहे, यावरच प्रकाश पडला आहे.

मुळात ए. के. अॅण्टनी यांच्या जागी ओम्मन चंडी यांना मुख्यमंत्री म्हणून आणण्याचा काँग्रेस श्रेष्ठींचा निर्णय करुणाकरन यांना मान्य नव्हता. त्यांना स्वत:ला मुख्यमंत्रीपद हवे, असणार यात कोणताही संदेह नाही. पण ते पद मिळत नसेल, तर निदान आपल्या मुलाची तरी दुसऱ्या एखाद्या उच्चपदी वर्णी लागावी, असा त्यांचा आग्रह होता. पक्षश्रेष्ठींनी त्याकडे संपूर्ण दुर्लक्ष केले आणि करुणाकरन अस्वस्थ झाले. त्यांचे चिरंजीव मुरलीधरन यांनी काँग्रेसशी त्यापूवीर्च काडीमोड घेतली होती. त्याच गटाला आता स्वत: करुणाकरनही जाऊन मिळाले आहेत. पण करुणाकरन यांचा राजकीय प्रभाव ज्ञात असल्यानेच काँग्रेसने या प्रकरणावरून फारशी आरडाओरड न करता, राज्यभरात कार्यर्कत्यांचे मेळावे आयोजित करण्याचे ठरविले आहे.

 
</text>
</doc>
