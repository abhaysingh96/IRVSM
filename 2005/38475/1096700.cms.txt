<doc>
<docno>1096700.cms.txt</docno>
<text>
 
महामुंबई
नगरसेवकांना लागले नामकरणाचे डोहाळे
[ Tuesday, May 03, 2005  06:25:03 pm]


मनोज पांडे

डोंबिवली : केडीएसीच्या सात मे रोजी होणाऱ्या सभेमध्ये सर्व राजकीय पक्षाच्या नगरसेवकांनी नामकरणासंबंधी विक्रमी 163 प्रस्ताव दिल्याची माहिती मिळाली आहे. महापालिकेच्या इतिहासात नामकरणासाठी एकाचवेळेस एवढ्या मोठ्या प्रमाणावर प्रस्ताव येण्याची ही पहिलीच वेळ असल्याचं समजतं.

सप्टेंबरमध्ये होणाऱ्या पालिकेच्या निवडणुकीसाठी जूनमध्ये आचारसंहिता लागू होण्याची अपेक्षा असल्याने वॉर्डातील कामं तत्पूवीर् पूर्ण व्हावीत, यासाठी नगरसेवक अधिकाऱ्यांकडे लॉबिंगही करताना सध्या दिसत आहे. या निमित्ताने महापालिका वर्तुळात तरी निवडणुकीचं काउण्टडाऊन सुरू झालं आहे.

महापौर हरिश्चंद पाटील, उपमहापौर रमेश जाधव, शिवसेनेचे ज्येष्ठ नगरसेवक तात्या गंभीरराव, काँग्रेसच्या अलका आवळसकर यांच्यासह बहुसंख्य नगरसेवकांनी त्यांच्या वॉर्डातील रस्ते, चौक, उद्यानांना नावं देण्यासाठी प्रस्ताव दिले आहेत. परंतु या नामकरणामध्ये विभागासाठी काम केलेल्यांपेक्षा किंवा थोरामोठ्यांच्या नावांपेक्षा प्रामुख्याने नातेवाईकांचीच नावं कोरली जावी, अशीच सर्व नगरसेवकांची मागणी दिसते. कल्याण, डोंबिवली शहराच्या जडणघडणीत वाटा अथवा कर्तृत्ववान व्यक्तिमत्त्व असण्यापेक्षा नगरसेवकाशी नातं असणं ही जमेची बाजू मानली जात आहे.

महापालिकेमध्ये शेकडो प्रस्ताव मंजूर झाले असून त्यासंबंधी कामं पूर्ण करताना प्रशासन नगरसेवक राजकीय पक्ष दिसत नाहीत. जनहितांकडे सत्ताधारी आणि विरोधी पक्षांनीही पाठ फिरवली असल्याची कायम तक्रार होत असताना हे सर्व नामकरणाचे प्रस्ताव कुठल्याही चचेर्शिवाय आणि विरोधाशिवाय सुरळीत मंजूर होण्याची शक्यता अधिक आहे. निवडणुकांच्या पार्श्वभूमीवर सध्या तरी सर्व नगरसेवकांना नामकरणाचे डोहाळे लागलेले दिसत आहेत.

 
</text>
</doc>
