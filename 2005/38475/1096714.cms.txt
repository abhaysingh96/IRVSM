<doc>
<docno>1096714.cms.txt</docno>
<text>
 
महाराष्ट्र
पंचगंगा साखर कारखान्याच्या अध्यक्षांविरुद्धचा रोष शिगेला
[ Tuesday, May 03, 2005  06:39:05 pm]


इचलकरंजी : येथील रत्नाप्पा कुंभार पंचगंगा सहकारी साखर कारखान्याचे विद्यमान अध्यक्ष पी. एम. पाटील यांचे अध्यक्ष या नात्याचे सर्व अधिकार काढून घेऊन सह्यांचे अधिकार अन्य व्यक्तीकडे देण्याचा संचालक मंडळाचा विचार सुरू असून लवकरच कारखान्याच्या संचालक मंडळाची बैठक बोलावण्यात येणार असल्याचे काही संचालकांनी सांगितले.

सहकारी साखर कारखानदारीच्या इतिहासात असा प्रसंग फक्त पंचगंगा साखर कारखान्यात आणि तोही दुसऱ्यांदा घडतो आहे. यापूवीर् रजनी मगदूम यांच्याकडून अशा प्रकारे अधिकार काढून घेण्यात आले होते. विद्यमान अध्यक्षांच्या कारभारावर प्रकाश टाकणारी बातमी अलीकडेच प्रसिद्ध झाल्यानंतर सर्वत्र खळबळ उडून गेली असून बहुतांशी संबंधितांनी त्याबद्दल आनंद व्यक्त केला आहे.

दरम्यान पी. एम. पाटील यांच्या विरोधात वातावरण चांगलेच तापले असून त्यांना एकेकाळी मदत करणाऱ्या राजकीय नेत्यांना ते विसरल्याचे बोलले जात आहे. रत्नाप्पा कुंभार यांचे खरे वारसदार अशी मिळवलेली मान्यताही ते आता गमावून बसले आहेत, असे कारखान्याचे ऊसउत्पादक सदस्य बोलू लागले आहेत.

लठ्ठ पगाराची नोकरी सोडून तुलनेने कमी पगाराची नोकरी स्वीकारणारे पंचगंगा साखर कारखान्याचे चीफ इंजिनीअर तसेच पचेर्स विभागाचे प्रमुख हे पाटील यांच्याच कबनूर गावचे असल्याने त्यांच्या नियुक्तीवरूनही वाद माजला आहे. शिवाय हॉटेल ' मानस ' मधील गुप्त बैठकीचीही चर्चा जोरात सुरू आहे. कारखान्याचा अल्कोहोल उत्पादन विभाग चालवण्यासंदर्भातील बैठक पाच एप्रिलला झाली होती ; मात्र त्यानंतर पाटील यांनी अल्कोहोल उत्पादक व निवडक संचालक यांच्याशी पुन्हा गुप्त खलबत केल्याचे समजते. यावेळी काही ' अर्थ ' पूर्ण व्यवहार घडले असावेत, असा अंदाज खलबतात नसलेल्या सदस्यांनी लावला आहे.

 
</text>
</doc>
