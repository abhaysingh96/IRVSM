<doc>
<docno>1096717.cms.txt</docno>
<text>
 
महाराष्ट्र
हापूस स्वस्त...
[ Tuesday, May 03, 2005  06:43:01 pm]


म. टा. वृत्तसेवा

चिपळूण : एप्रिल महिन्यात किरकोळ विक्री दराचा उच्चांक गाठणारा हापूस आंबा मेच्या प्रारंभी अचानकपणे घसरला असून सध्या उत्तम प्रतीचे फळ 700 रुपये शेकड्याने, तर मध्यम तयार फळ 400 ते 500 रुपये शेकडा दराने दापोली, खेड, चिपळूण, गुहागर पेठेत उपलब्ध आहे.

ग्रामीण भागातून शहरांकडे होणारी आंब्याची आवक पावसाच्या भीतीने मोठ्या प्रमाणावर आंबा काढला गेल्याने वाढली आहे. परिणामी लहान हापूस, जो 250 रुपये डझनाने विकला जात होता, तो आता शेकड्यास अवघे 300 रुपये या दराने उपलब्ध आहे! तयार, खाण्यायोग्य हापूस 80 रुपये डझन, तर मोठ्या आकाराचा हापूस 100 रुपये डझन भावाने विकला जात आहे. रायवळ आंब्याची मात्र अद्याप हवी तशी आवक सुरू झालेली नाही. त्यामुळे त्याचा दर 100 ते 150 रुपये शेकडा असा आहे.

करवंदे, जांभळेही पिकली असून हापूसच्या वासाबरोबरच मुंबईपुण्याच्या पैपाहुण्यांनी कोकण गजबजून गेले आहे. यावषीर् कोकण रेल्वेने दादर-बंगलोर आणि दादर- अर्नाकुलम या दोन जादा रेल्वेगाड्या सुरू केल्या आहेत. कोकण रेल्वेची गंगा प्रवाशांनी दुथडी भरून वाहात आहेच ; पण सुटीतील जादा गाड्यांना चांगले बुकिंग आहे. नाक्यानाक्यावर अळू, करवंदे, तोरणे, जांभळे विकणाऱ्या महिलांचीही कमाई वाढली आहे.

 
</text>
</doc>
