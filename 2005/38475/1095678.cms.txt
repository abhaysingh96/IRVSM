<doc>
<docno>1095678.cms.txt</docno>
<text>
 
महाराष्ट्र
रत्नागिरी : हेल्मेटचोरी 'चालू'
[ Tuesday, May 03, 2005  12:28:37 am]


म. टा. वृत्तसेवा

रत्नागिरी : हेल्मेटबरोबरच आता, दुचाकीशी हेल्मेटला जखडून ठेवणारे हेल्मेट लॉक घेण्याचीही अघोषित सक्ती पोलिसांकडून नव्हे ; तर हेल्मेटचोरांकडून लागू झाली आहे. पोलिसांनी जिल्ह्यात काही कारवाई केली नसली, तरी चोरांच्या मात्र सुरू झाल्या आहेत!

कोकणात एक मे पासून लागू झालेली हेल्मेटसक्ती ' शिरोधार्य ' मानणाऱ्या एका सरकारी अधिकाऱ्याला पहिल्याच दिवशी हेल्मेटचोरीचाही अनुभव मिळाला!

हा सरकारी अधिकारी काही कामासाठी एका वकिलांकडे गेला होता. मोटरसायकल उभी करताना त्याने हेल्मेटही ठेवले. वकिलांकडे पक्षकार म्हणून आलेला परजिल्ह्यातील एक माणूस बाहेर पडल्यावर या अधिकाऱ्याने वकिलांशी आपल्या कामाची चर्चा केली आणि बाहेर येऊन पाहतो तो हेल्मेट गायब!

आसपासच्या काहींनी सांगितले की, वकिलांकडून बाहेर पडलेल्या माणसानेच तुमचे हेल्मेट नेले. तुमच्यापैकीच असेल, समजून आम्ही मध्ये पडलो नाही. तो माणूस होता कसा, याबद्दल मात्र ' माहिती नाही. हेल्मेट घातले ना त्याने ?' अशी मासलेवाईक उत्तरे मिळाली!

... सक्ती मात्र आस्ते कदम!

चिपळूण (म. टा. वृत्तसेवा): हेल्मेटसक्तीचा निर्णय एक मे पासून रत्नागिरी आणि सिंधुदुर्ग जिल्ह्यांत लागू झाला असला, तरी स्कूटर- मोटरसायकलचालकांना त्याबद्दल माहिती कमी आणि संभ्रम जास्त, तर पोलिसांना ताजा लेखी आदेशच नाही, अशी स्थिती अनेक ठिकाणी असल्याने पहिल्या दिवशी- महाराष्ट्रदिनी या सक्तीच्या झळा कमी जाणवल्या. हेल्मेटसक्ती मोडल्याची कारवाई या दोन्ही जिल्ह्यांत एकाही दुचाकीस्वारावर सोमवारपर्यंत झाली नाही!

वापरर्कत्यांमध्ये बरेच गैरसमज अद्याप कायम आहेत, त्यातून महिलांना हेल्मेटसक्ती लागूच नाही, हेल्मेटऐवजी कोणतेही जाड वा प्लास्टिकचे शिरस्त्राण चालते, असे काहीबाही बोलले जात होते. हेल्मेट घालावे लागणार की नाही, हा संभ्रम महिलावर्गात तर होताच. त्यातच, अनेक पोलिसठाण्यांकडे हेल्मेटसक्तीविषयक लेखी सूचना पोहोचलेल्या नाहीत. त्यामुळे वाहतूक पोलिसही नेमके काय करायचे, या संभ्रमात होते. रस्त्यात पोलिसदेखील, मोटरसायकलींवरून नेहमीप्रमाणेच हेल्मेट न घालता जाताना दिसत होते!

महाराष्ट्रदिनासाठी ध्वजवंदनाला जाणारे जि.प. कर्मचारी आणि शिक्षक हे मात्र हेल्मेट घालूनच दुचाकीवर स्वार झाले. विशेषत: अनेक शिक्षकांनी, आधीच खरेदी करून ठेवलेल्या हेल्मेटचा वापर महाराष्ट्रदिनी सुरू केला. ज्यांच्याकडे हेल्मेटे नव्हती, त्यांनीही कुणाकुणाचे हेल्मेट उसने घेऊन वेळ भागवली!

फायदा कुणाचा ?

रत्नागिरी 7500 हून अधिक दुचाकीधारक आहेत. म्हणजे एकट्या रत्नागिरी जिल्ह्यात हेल्मेट कंपन्यांना किमान साडेतीन कोटींचा ' धंदा ' आहे. हेल्मेटसक्तीचा नेमका फायदा कोणाला- आपल्याला, पोलिसांना की हेल्मेट कंपन्यांनाच, हा प्रश्ान् दुचाकीस्वारांमध्ये चचेर्चा विषय बनला आहे.

 
</text>
</doc>
