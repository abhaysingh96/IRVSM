<doc>
<docno>1095698.cms.txt</docno>
<text>
 
महामुंबई: मुंबई टाइम्स
ट्रान्सपोटेर्शन द्या, वा टायमिंग बदला
[ Tuesday, May 03, 2005  12:42:10 am]


प्रवीण मुळ्ये

फोर्ट परिसरातील चार्टर्ड अकाऊण्टट फर्ममध्ये रात्री उशिरापर्यंत काम करणाऱ्या काही महिलांनी रात्री दहानंतर घरी सोडण्यासाठी स्वतंत्र टान्सपोटेर्शनची व्यवस्था करा, अन्यथा आमच्या कामाच्या वेळेत बदल करा, अशी मागणी अधिकाऱ्यांकडे केली आहे. गेल्या काही दिवसांपासून पोलिसांकडूनच महिलांवरील अत्याचाराच्या घटना घडल्यानंतर महिलांनी स्वत:च्या सुरक्षेसाठी उचललेलं हे पाऊल आहे.

हे चित्र मुंबईतील एका फर्म किंवा कंपनीपुरतंच मर्यादित नाहीये. रात्री उशिरापर्यंत काम करणाऱ्या आयटी, सविर्स सेक्टर आणि खाजगी कंपन्यांमधील महिलां-मध्ये हीच मागणी जोर धरू लागली आहे.

रात्री उशिरापर्यंत काम करणाऱ्या महिलांच्या कामाच्या ठिकाणच्या सुरक्षेच्या जबाबदारीबरोबरच त्यांना घरी सोडण्याची व्यवस्थाही कंपनीने करावी, असा कायदा केंदीय मंत्रिमंडळाने काही दिवसांपूवीर्च संमत केला आहे. फॅक्टरी अॅक्ट 1948 मध्ये बदल करून करण्यात आलेला हा कायदा संसदेकडे संमतीसाठी पाठवण्यात आला आहे. कायदा संमत होण्याअगोदरच मुंबईतील अनेक कंपन्या आणि फर्ममधील महिलांकडून रात्री दहानंतर कंपनीने ट्रान्सपोटेर्शनची व्यवस्था करण्याची मागणी जोर धरू लागली आहे. पोलिस यंत्रणांवरचा विश्वास उडत चालल्यामुळे हे पाऊल उचलल्याचं या महिलांचं म्हणणं आहे.

आतापर्यंत गुंड किंवा गर्दुल्ल्यांचा त्रास रात्री उशिरा रेल्वेने प्रवास करणाऱ्या महिलांना सहन करावा लागत होता. पण आता पोलिसही त्यांच्या पंक्तीत जाऊन बसल्यामुळे आपल्या सुरक्षेची खबरदारी आपणच घेणं आवश्यक बनल्याचं गेली दहा वर्षं पश्चिम रेल्वेने प्रवास करत असलेल्या आयटी स्पेशालिस्ट नंदिनी काळे यांनी सांगितलं.

डब्यातील गर्दुल्ले किंवा गुंडांना हटकण्याऐवजी पोलिस त्यांच्याकडे कानाडोळा करतात. पोलिस तक्रारही नोंदवून घेत नाहीत. पोलिसांच्या उदासीनतेमुळेच प्रवाशांचा पोलिसांवरील विश्वास उडत चाललाय. अनेकदा वस्तू विकण्याच्या बहाण्याने डब्यात चढलेल्या पुरुषांना बिनदिक्कत धंदा करू दिला जातो. त्यांच्यावर कारवाई करण्याऐवजी पोलिस त्यांच्याकडून पैसे आणि वस्तू उकळतात. उशिराने जाणाऱ्या गाड्यांमध्ये हे प्रकार नेहमीच घडतात. अशा वेळी महिलांनी तक्रार तरी कोणाकडे करायची, असा महिला कर्मचाऱ्यांचा सवाल आहे. पहाटेच्या वेळीही गाड्यांमध्ये पोलिसही नसतात. महिलांची संख्या कमी असली, की पुरुष प्रवासी लेडीजच्या डब्यात चढतात. एकदा असा प्रकार घडल्यावर पोलिस कण्ट्रोलला मोबाइलवरून फोन करूनही काही फरक पडला नाही, असं एका पत्रकार महिलेने सांगितलं.

व्हिडीओकॉन कॉपोर्रेशनमध्ये काम करणाऱ्या वैशाली देसाई यांनी सांगितलं, की मुंबई इतकी भयावह नसली, तरी रेल्वे प्रवासात अधिक सुरक्षित वातावरण असणं नक्कीच गरजेचं आहे. गेल्या काही दिवसांत ुसरक्षेच्या दृष्टीने चिंता जरूर वाटू लागली आहे. त्यामुळे आता महिलांनीच आपल्या सुरक्षेची काळजी घेणं हा त्यावरचा उपाय ठरेल.

गेल्या काही दिवसांमधील घडलेल्या घटनांमुळे महिलांच्या मनात भीतीचं वातावरण निर्माण झालेलं असलं, तरी मुंबईतील परिस्थिती अजूनही हाताबाहेर गेलेली नसल्याचं राज्य महिला आयोगाच्या माजी अध्यक्ष निर्मला सामंत-प्रभावळकर यांचं म्हणणं आहे. रात्री उशिरापर्यंत आयटी किंवा खाजगी कंपनीत काम करणाऱ्या महिलांनी ट्रान्सपोर्टसाठी मागणी केली असली, तरी त्याचा संबंध या घटनांशी जोडणं योग्य नाही. महिलांच्या सेफ्टीच्या दृष्टीने कंपन्यांनी ट्रान्सपोटेर्शनची व्यवस्था करणं आवश्यक आहे.

महिला प्रवाशामध्ये रेल्वे पोलिसांचा उडत चाललेला विश्वास पुन्हा संपादन करण्यासाठी आपण सर्वतोपरी प्रयत्न करू, असा निर्वाळा रेल्वे पोलिस आयुक्त सुरेश खोपडे यांनी दिला.

 
</text>
</doc>
