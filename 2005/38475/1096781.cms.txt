<doc>
<docno>1096781.cms.txt</docno>
<text>
 
बहुतांची अंतरे
या सवलती कशासाठी?
[ Tuesday, May 03, 2005  08:28:28 pm]


धर्मादाय रुग्णालये असल्याने तिथे होणारी कामगारांची पिळवणूक दुर्लक्षून प्राप्तिकरात सवलत, सवलतीच्या दरात भूखंड, अधिक चटईक्षेत्र लाभ ; मालमत्ता, वीज, पाणी, मलनि:सारण आदि बाबतींत सवलतीचे दर ; त्याशिवाय रुग्णालयाला लागणाऱ्या वस्तू आणण्यासाठी महापालिकेकडून जकातीमध्ये सूट, परदेशातून आणल्या जाणाऱ्या यंत्रसामुग्री व औषध योजनांनाही सीमाशुल्क, अबकारी व जकात माफी वा माफक आकारणीची सवलत, अशा स्वरूपाच्या सवलतीच सवलती देऊनही मुंबईतील 70 आणि राज्यातील 250 खासगी धर्मादाय रुग्णालये यापैकी बहुसंख्य रुग्णालये व्यापारी नफा ठेवून चालविली जातात. इतर हॉस्पिटले गरीब रुग्णांना थारा देत नसल्यामुळे अथवा पैसे भरल्याशिवाय रुग्णांना भरती करीत नसल्यामुळे अशी हॉस्पिटल्स जवळची व सोयीची असतानाही गरीब गरजू त्यांच्याकडे फिरकत नाहीत, दैवावर भरवसा ठेवून ते सरकारी अथवा महापालिका रुग्णालयात दाखल होणे पसंत करतात. तेव्हा अशा नाठाळ रुग्णालयांवर नियंत्रण ठेवण्यासाठी महाराष्ट्र सरकार समित्या नेमणार आहे. परंतु या समित्या कितपत प्रभावी ठरतील याबद्दल शंकाच वाटते.

मागे बॉम्बस्फोटाच्या वेळी जखमींना भरती करण्यासाठी मुंबईतील रुग्णालयांनी प्रथम नकार दिला होता. परंतु पोलिसी खाक्या दाखविल्यावर त्यांनी बळेबळे जखमींना दाखल करून घेतले होते. हा अनुभव लक्षात घेता रुग्णालये कुठलीही असोत, आपत्कालीन रुग्णांना वा जखमींना विनाविलंब व विनाशुल्क दाखल करण्याचा व माणुसकीच्या भूमिकेतून किमान प्राथमिक स्वरूपाचे उपचार करण्याचा दंडक त्यांच्यावर घातला पाहिजे आणि जे त्याचे पालन करणार नाहीत त्यांच्यावर सदोष मनुष्यवधाचा गुन्हा दाखल केला पाहिजे. तरच त्या रुग्णालयांवर सवलतींचा पाऊस पाडण्यात अर्थ आहे.

ज्ञानेश्वर भि. गावडे, मुंबई.

 
</text>
</doc>
