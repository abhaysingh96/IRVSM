<doc>
<docno>1019342.cms.txt</docno>
<text>
 
महाराष्ट्र
जकात दरवाढीविरोधातील व्यापाऱ्यांचा बंद यशस्वी
[ Saturday, February 12, 2005  10:23:19 pm]


म. टा. प्रतिनिधी

पुणे : जकात दरवाढीच्या, तसेच जकात कर्मचाऱ्यांना दुकानात जाऊन तपासणी करण्याचे अधिकार देणाऱ्या पालिकेच्या प्रस्तावाच्या निषेधार्थ शहरातील सर्व व्यापाऱ्यांनी शनिवारी लाक्षणिक बंद पुकारला होता. हा बंद शंभर टक्के यशस्वी झाल्याचा दावा विविध व्यापारी संघटनांनी केला आहे.

महापालिकेने जकात दरात अनेक वस्तूंवर 100 ते 800 टक्क्यांपर्यंत दरवाढ सुचवली आहे. त्यामुळे जीवनावश्यक वस्तूंची भाववाढ होणार असून त्याचा व्यावसायिकांना फटका बसणार आहे. पर्यायाने तो ग्राहकांनाही बसेल असे ' पुणे व्यापारी महासंघा ' चे अध्यक्ष पोपटलाल ओस्तवाल यांनी म्हटले आहे.

सर्व व्यापाऱ्यांनी जकात चुकवण्याचा निर्णय घेतला असता तर जकातीचे उत्पन्न 100 टक्के वाढले नसते. असे असतानाही दुकानात जाऊन तपासणी करण्याचे अधिकार देण्याचा प्रस्ताव योग्य नाही. ज्या दिवशी या प्रस्तावाला मंजुरी दिली जाईल, त्या दिवसापासून व्यापारी बेमुदत संप पुकारतील असा इशाराही महासंघाने या पत्रकाद्वारे दिला आहे.

या बंदमुळे शहरातील सर्व बाजारपेठा बंद होत्या. लक्ष्मी रस्ता, तुळशीबाग, मुख्य पेठांमधील दुकाने बंद ठेवली होती. बंदमध्ये तांबा, पितळ, स्टेनलेस स्टील, लोखंड, सोने-चांदी, कापड, स्टेशनरी, वह्या-पुस्तके, टेक्सटाइल, गारमेण्टस् आदींच्या किरकोळ आणि घाऊक व्यापाऱ्यांच्या संघटनाही बंदमध्ये सामील झाल्याचा दावा महासंघाने केला आहे.

टिंबरमाकेर्टमधील सर्व व्यापारीही या बंदमध्ये सामील झाल्याचे ' दि पुना टिंबर मर्चंट आणि ' सॉ मिल ओनर्स असोसिएशन ' ने प्रसिद्धीस दिलेल्या पत्रकांत म्हटले आहे.

15 फेब्रुवारी रोजी होणाऱ्या मुख्य सभेत हा प्रस्ताव रद्द झाला नाही, तर दुसऱ्यादिवशीपासून बेमुदत संपावर जाण्याचा इशारा टिंबर मर्चंट असोसिएशननेही दिला आहे.

 
</text>
</doc>
