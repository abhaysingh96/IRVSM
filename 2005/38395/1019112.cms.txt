<doc>
<docno>1019112.cms.txt</docno>
<text>
 
संवाद
 'गर्द'शी ओळख
[ Saturday, February 12, 2005  04:33:26 pm]


... पुढच्या वर्षभरात मुंबईच्या कानाकोपऱ्यात भाषणे आणि स्लाईडशो केले... जवळजवळ दिवसाला एक. घाटकोपरच्या रमाबाईनगरमध्ये पंधरा- सतरा वर्षांच्या गर्दुल्यांवर उपचार केले...

माझी परीक्षा बॉम्बे सेंट्रलच्या नायर रुग्णालयात होती. मुख्य परीक्षक होते डॉ. पाटकर. साधारण अशी प्रथा असते की परीक्षेमध्ये ठेवण्यायोग्य पेशंट हेरून ते आधीच वॉर्डमध्ये दाखल केले जातात. हे काम सुपरवायझर्स करतात. सुपरवायझर होता प्रदीप पाटकर. प्रदीपने बातमी दिली की, पाटकरसर त्यांच्या खाजगी प्रॅक्टिसमधून पेशंटस् आणणार आहेत परीक्षेसाठी. म्हणजे सुपरवायझरच्या ' मैत्री ' चा फायदा शून्य! मला क्षणभर माझंच आश्चर्य वाटलं ; कारण टेन्शन वाढले नाही. पाटकर सरांबरोबर डॉ. एलपी शहा आणि लखनौचे डॉ. अगरवाल. चौथे परीक्षक बाहेरून न आल्यामुळे सायन हॉस्पिटलचे डॉ. केपी दवे आयत्यावेळी आले.

दिवस सुरू झाला. पटकन निदान करायच्या ' शॉर्ट ' केसेस, व्यवस्थित माहिती घेऊन सादर करायच्या ' लॉन्ग ' केसेस, एखादा मुद्दा पटकन् शोधण्याचे ' स्पॉटस् ' अशी उतरंड. मला जाणवत होते की माझी ' स्टेडी बॅटींग ' होती. एखाद्या प्रश्ानचं उत्तर उत्तम जमलं तरी शेफारत नव्हतो, चूक झाली तरी डचमळत नव्हतो. या पेशंट चिकित्सेनंतर दुपारी होती ' टेबल्स '. म्हणजे तोंडी परीक्षाच. माझी मजल- दरमजल सुरू होती. शेवटच्या टप्प्यावरची ' व्हायवा ' आली. समोर चारही परीक्षक. प्रश्ानंची सरबत्ती... प्रश्ानंचा कठीणपणा वाढत होता. माझ्या लक्षात आलं, आपण पास झालोय्. आता ' नंबर ' ठरवण्यासाठी प्रश्ान् विचारताहेत... नवी उमेद आली. आणि दिवसभरात प्रथमच डॉ. शहांनी विचारले , '' गेल्या चार महिन्यांत सायकिअॅट्री सोडून काय वाचलंस ?...''

'' खरं सांगायचं तर रोजचा पेपर सोडून काही नाही... '' असं उत्तर देताना ट्युब लकाकली. काही महिन्यांपूवीर् डॉ. शहांनी ब्रिटिश सायकिअॅट्रीस्टचे आत्मचरित्र दिलं होतं वाचायला. त्यांचं शीर्षक होतं , ' द अन्क्वायेट माइंड. ' दोन महायुद्धांच्या दरम्यान आणि नंतर मनोविकारशास्त्रात झालेल्या प्रगतीचा आलेख पुस्तकात होता... बहुतेक सरांचा रोख या पुस्तकावर दिसतोय्... मी ताबडतोब पुस्तकाचे नाव सांगितले. सर सरसावून बसले आणि म्हणाले , '' नेमके काय वाचलेस त्या पुस्तकात, ते सांग. '' ... नेकी ऑर पूँछ पूँछ. मी जाणीवपूर्वक मोकाट सुटलो... त्या पुस्तकाचा आशय उलगडत गेलो. सर खूश होऊन म्हणाले , '' तुला ठाऊक नसेल... मी इंग्लंडमध्ये डिप्लोमाची परीक्षा दिली, तेव्हा हे लेखकच माझे एक्झॅमिनर होते... ' माझ्या परीक्षेमधल्या पहिल्या क्रमांकावर शिक्कामोर्तब झाले ते या ' आजोबा ' एक्झॅमिनरच्या मदतीने.

एमडी झालो. रेसिडेन्सी संपायला दीड महिना राहिला होता. गेल्या तीन वर्षांमध्ये डॉ. शहासरांनी टाकलेली मद्यपानावरच्या उपचारांची जबाबदारी सांभाळत होतो. रुग्णांचे, नातेवाइकांचे उपचारगट घेत होतो. डॉ. शहा यांच्या पत्नी प्रा. हेमा आमच्याच कॉलेजच्या, प्रीव्हेंटिव्ह सोशल मेडिसीन विभागात काम करायच्या. त्या सुद्धा प्रकल्पात सहभागी होत्या. त्याच कालखंडात गर्द या व्यसनाचे जाळे मुंबईत पसरायला सुरुवात झाली होती... डॉ. शहांची इच्छा होती की, मी नवी जबाबदारी घ्यावी. त्यांनी डीन डॉ. जीबी परुळकर यांच्याकडे पाठवले.

'' या नवीन प्रश्नला तोंड द्यायला तू केईएम्मध्येच हवास... '' परुळकरसर म्हणाले. महापालिकेकडून त्यांनी लेक्चररची पोस्ट दोन आठवड्यांत ' निर्माण ' केली. रेसिडेन्सी संपली त्याच्या दुसऱ्या दिवशी ' लेक्चरर-इन- चार्ज डिअॅडीक्शन ' झालो. आता ' गर्द ' च्या प्रश्ानला भिडायचे होते. रुग्ण, नातेवाइकांशी बोलून उपचारगट सुरू केले. लक्षात आले की, या व्यसनाबद्दल खूप अज्ञान आहे... ते कसं दूर करायचं ? केईएम्मध्ये फोटोग्राफी डिपार्टमेंट आहे. तिकडचे मिस्त्री फोटोग्राफर माझे मित्र. त्यांनी विनंती केली की, ड्रग-अॅडीक्शनवर स्लाईडस् करून द्या. मी रोलचे पैसे देईन. पुढच्या वर्षभरात मी मुंबईच्या कानाकोपऱ्यात भाषणे आणि स्लाईडशो केले... जवळजवळ दिवसाला एक. चाळ-वस्त्या- झोपडपट्ट्यांमधली मुंबई अनुभवली. घाटकोपरच्या रमाबाईनगरमध्ये पंधरा- सतरा वर्षांच्या गर्दुल्यांवर उपचार केले. टीव्हीवर ' भस्मासुर ' म्हणून सहा-सात भागांचा कार्यक्रम केला. स्ट्रीट-प्लेसाठी गाणी रचली.

या विषयामुळेच सुनंदा आणि अनिल अवचट संपर्कात आले. अनिलने गर्दच्या समस्येवर मटामधून प्रथम लेखमाला लिहिली. नंतर ' गर्द ' हे अनिलचे पुस्तक प्रसिद्ध झाले. त्यात ' पुस्तक मिटण्यापूवीर् ' हे प्रकरण मी लिहिले.

याच सुमारास माझे ' आरोग्याचा अर्थ ' हे दुसरे पुस्तक ग्रंथालीतफेर् प्रसिद्ध झाले. जीवशास्त्रीय, मानसशास्त्रीय आणि सामाजिक पैलूंचे एकसंध संयुग बनवणारा आरोग्य-दृष्टिकोन आणि नको तेवढ्या तांत्रिक बाबींवर आधारलेला यांत्रिक जीववैद्यकीय किंवा बायोमेडिकल दृष्टिकोन याबद्दलचे विवेचन त्यात होते. सायकिअॅट्रीचे शिक्षण घेताना मला कोणते काम करणारी संस्था तयार करायची आहे, याचा मी रिपोर्ट तयार केला. संस्थेला नाव दिले होते , ' इन्स्टिट्यूट फॉर सायकॉलॉजीकली हॅन्डीकॅप्ड. ' 1990 मध्ये ही संस्था स्थापन झाली. चार वर्षांनी ' हॅन्डीकॅप्ड ' हा शब्द बदलून ' हेल्थ ' हा शब्द आला.

1986 च्या ऑगस्टमध्ये, पुलंच्या देणगीमधून मुक्तांगण व्यसनमुक्ती केंदाचे काम, पुण्यात सुनंदाच्या नेतृत्वाखाली सुरू झाले. जणू माझी प्रयोगशाळा सुरू झाली होती. सुनंदासारखी माझी आई-मैत्रीण तिथे होती. डोक्यात संंस्थेचे स्वप्न होते. पण केईएम्मध्येही जम बसला होता. प्रशासन ' ऑनररी ' सिस्टीमकडून ' फुलटायमर्स ' कडे वळत होते. ...राहायचं की बाहेर पडायचं ?

आजगावकर सरांनी बालमधुमेहींच्या कामात सामावून घेतले त्यालाही पाच वषेर् झाली होती. इथे मला प्रांजळ सल्ला दिला डॉ. डुंगाजींनी , '' इथे राहशील तर गंजून जाशील. तुला नवे प्रयोग करायचे असतील, तर स्वत:चे सेटअप तयार कर. नियम, नोकरशाही आणि विद्यापीठाचे शैक्षणिक राजकारण यात अडकू नको... बाहेर पड... ''.

नोकरी सोडायची म्हणजे खाजगी व्यवसाय. पण व्यवसाय थाटायला जागा, भाडे, डिपॉझिट ?... आजगावकरसर म्हणाले, माझ्या जागेत सुरुवात कर. शिवाजी पार्कवर मोक्याच्या जागी सरांचे क्लिनिक. पहिली दोन वषेर् त्यांनी माझ्याकडून भाडेही घेतले नाही. सरांच्या वडिलांनी म्हणजे डॉ. एसएस आजगावकरांसारख्या ज्येष्ठ तज्ज्ञांनी माझ्या प्रॅक्टिसचा श्रीगणेशा केला. ठाण्यात असेच पालक डॉ. श्याम आणि डॉ. सुनीती कणबूर. नौपाड्यात त्यांच्या क्लिनिकवर बसण्याची परवानगी सहज दिली त्यांनी.

मुंबई-ठाण्यात तेव्हा ' कट ' प्रॅक्टिसने मूळ धरायला सुरुवात केली होती. ' कट देणार नाही घेणार नाही ,' असे तत्त्व ठरवलं. तीन दिवस दादर आणि तीन दिवस ठाणे अशी प्रॅक्टिस सुरू केली. दहावी- अकरावीत शिकवणीला जायचो ते लबटेसर, गुलाबाचे कळे घेऊन आले. '' मुद्दाम कळे आणले. इथे तुझ्या दवाखान्यामध्ये फुलू देत... '' करियरमधल्या नव्या टप्प्याला सुरवात होत होती...

आनंद नाडकर्णी

 
</text>
</doc>
