<doc>
<docno>1019152.cms.txt</docno>
<text>
 
महाराष्ट्र
ठाणे-नाशिक हायवे अपघातमुक्त होणार कधी?
[ Saturday, February 12, 2005  06:51:03 pm]


सुनील जावडेकर

भिवंडी : ठाणे जिल्ह्यात सर्वाधिक रस्ते अपघात ठाणे-भिवंडी बायपास हायवेवर होत असतात. ठाण्याचे माजी पोलीस आयुक्त भुजंगराव मोहिते यांचे दोन अत्यंत निकटचे नातलग या हायवेवर अपघातात ठार झाले आणि त्यानंतर सार्वजनिक बांधकाम खात्याने या रस्त्याच्या रुंदीकरणाकडे व दुरुस्तीकडे काही प्रमाणात लक्ष दिले. मात्र आता पुन्हा एकदा या राज्य महामार्गाची पुर्ण दुरावस्था झाली असून त्यात तातडीने उपाययोजना न केल्यास रस्त्यावरुन वाहतूक करणाऱ्या प्रवाशांच्या जीवाशी खेळण्यासारखे होईल.

नाशिक, अहमदनगर, आग्रा, हैदाबाद या ठिकाणी होणारी वाहतूक ठाणे-भिवंडी बायपास मार्गाद्वारे केली जाते. इंडियन रोड बिल्डर्स (आयआरबी) यांच्याकडे या मार्गावरील खारीगाव पुलाचे बांधकाम आणि दुरुस्तीचे कंत्राट आहे. त्याबदल्यात आयआरबी या पुलाचा वापर करणाऱ्यांकडून टोल वसूल करीत असते. आयआरबीमुळे पूवीर्चा अरुंद असणारा खारीगाव पूल आता रुंद झाला असून दुतर्फा वाहतूक होते. रस्ता आणि पूल दोघांचीही स्थिती चांगली आहे. मात्र भिवंडीत येणाऱ्या माणकोली आणि रांजणोली या दोन्ही नाक्यांवर तसेच संपूर्ण रस्त्यावर कोठेही मार्गदीपांची व्यवस्था नसल्यामुळे रात्रीच्या वेळेस मोठ्या अपघातांना येथे सामोरे जावे लागते. रांजणोली नाका आणि माणकोली नाका येथे सिगन्ल व्यवस्था मंजूर झालेली आहे. परंतु अद्याप त्याबाबत पुढे काहीच हालचाल झालेली नाही. हे दोन्ही नाके आपल्या हद्दीत येत नाहीत, असे भिवंडी महापालिकेचे म्हणणे आहे. त्यामुळे पालिका याबाबतीत काम करण्यास स्वारस्य दाखवित नाही. तर स्थानिक ग्रामपंचायती या तितक्याशा सक्षम नसल्यामुळे मार्गावर विद्युतदीप बसविणे व सिगन्लयंत्रणा सुरू करणे ही दोन्ही तातडीची कामे रखडलेली आहेत.

अपघातप्रवण क्षेत्र

रांजणोली नाक्याची स्थिती अत्यंत भयावह असून ठाण्याकडून कल्याण, मुरबाड, उल्हासनगर, अंबरनाथ, बदलापूर शहरांकडे जाणारी वाहतूक या चौकातून वळते तर दुसऱ्या बाजूला भिवंडी, वाडा, मोखाडा, वसई या शहरांकडे जाणारी वाहतूक वळत असते. त्याशिवाय पडघा, शहापूर, कसारा, नाशिक या दिशेने जाणारी वाहतूक व तिकडून मुंबई-ठाण्याकडे येणारी वाहतूक अशामुळे या नाक्यावर सदैव प्रचंड प्रमाणावर वाहतूक कोंडी होत असते. त्यातच ठाण्याकडून रांजणोली नाक्याकडे येणारा मार्ग पसरट आणि उतरता असल्यामुळे व येथेच मोठ्या प्रमाणावर वळणे असल्यामुळे हा भाग अपघातप्रवण झालेला आहे. त्यातच लाईटची कोठलीही व्यवस्था नसल्यामुळे नेहमीच मोठ्या प्रमाणावर अपघात होतात.

भिवंडी वाहतूक पोलीसांतफेर् रात्री एक-दोन शिपाई एवढ्या मोठ्या हायवेवर वाहतूक नियंत्रित करण्यासाठी दिले जातात, परंतु तेही अपुरे पडतात.

गेल्या वर्षभरापासून ठाणे-मुंब्रामागेर् होणारी अवजड वाहतूकही ठाणे-भिवंडी बायपास मार्गाद्वारे होत असल्यामुळे या हायवेवरील वाहनांचे प्रमाण प्रचंड वाढले आहे. रांजणोली नाका ते कल्याण दुर्गाडी किल्ल्यापर्यंतचा रस्ता अवघा 30 फुटांचा आहे. हाही राज्य महामार्ग आहे. मात्र अरुंदपणामुळे एक जरी कंटेनर रस्त्यात बिघडला तरी संपूर्ण हायवेवरील वाह तूक तास-दोन तास खोळंबून पडते.

रस्त्यांची दैना

सार्वजनिक बांधकाम खात्याने पावसाळ्यानंतर या रस्त्यावरील खड्डे तात्पुरते बुजविले होते, परंतु आता पुनश्च या रस्त्याची दुरावस्था झाली असून हा राज्य महामार्ग आहे की एखाद्या गावातला अंतर्गत रस्ता आहे, असा प्रश्न पडावा अशीच त्याची स्थिती आहे. या रस्त्यावरही आयआरबीतफेर् कल्याण खाडीवरील पुलाबाबत टोल वसुली केली जाते. मात्र केवळ हा पूलच आयआरबीकडे आहे उर्वरित रस्ता सार्वजनिक बांधकाम खात्याकडे असल्यामुळे त्याची देखभाल दुरुस्ती केली जात नसल्याचे प्रवाशांचे म्हणणे आहे. या दोन्ही पुलांचा वापर करणाऱ्या वाहतुकदारांना 80 रुपये टोल भरावाच लागतो. मात्र रस्त्याच्या सुरक्षिततेबाबत कोणतीच काळजी घेतली जात नसल्यामुळे 80 रुपये टोल भरूनही सुरक्षित वाहतुकीची हमी प्रवाशांना मिळत नाही. म्हणूनच या रस्त्याच्या देखभाल दुरुस्तीचे काम खाजगी कंपनीकडे दिल्यास व तेथे मार्गदीप, सिगन्ल व्यवस्था, झेब्रा क्रॉसिंगची व्यवस्था केल्यास होणारे अपघात तर टळतीलच परंतु लोकांचा प्रवासही सुरक्षित आणि सुखकर होऊ शकेल. परंतु याबाबत ठाणे सार्वजनिक बांधकाम खात्याने आणि वाहतूक पोलीसांनीदेखील पुढाकार घेण्याची गरज आहे.

 
</text>
</doc>
