<doc>
<docno>1019289.cms.txt</docno>
<text>
 
महामुंबई
खाजगी विद्यापीठांना काँग्रेसच्या विद्यार्थी संघटनेचाच विरोध
[ Saturday, February 12, 2005  09:34:23 pm]


म. टा. प्रतिनिधी

मुंबई : महाराष्ट्रात खाजगी विद्यापीठांना परवानगी द्यायला एनएसयूआय या काँग्रेसप्रणीत विद्याथीर् संघटनेचा तीव्र विरोध असून अशा विद्यापीठांना आघाडी सरकारने परवानगी दिली तर कोर्टात आव्हान देण्यात येईल, असा इशारा प्रदेश एनएसयूआयचे अध्यक्ष रोहित टिळक यांनी दिला आहे.

एनएसयूआयतफेर् 17 फेब्रुवारीला अलिबाग येथे संकल्प मेळावा आयोजित करण्यात आला असून त्याची माहिती देताना टिळक यांनी खाजगी विद्यापीठाला विद्याथीर् संघटनेचा विरोध असून भविष्यातही तो कायम राहिल, असे स्पष्ट केले. या संदर्भात संघटनेचे म्हणणे मुख्यमंत्री विलासराव देशमुख यांच्या कानावर घातले आहे, असे ते म्हणाले. खाजगी विद्यापीठे उघडणाऱ्या मंडळींचा उद्देश पूर्णपणे व्यावसायिक राहणार असून आधीच महाग असलेले शिक्षण अधिक महाग होत जाईल आणि गरीब विद्यार्थ्यांना त्याचा फायदा होणार नाही. शिक्षण क्षेत्रात सध्या लक्षावधी रुपयांच्या देणग्या घेऊन प्रवेश दिला जातो. अशा परिस्थितीत खाजगी विद्यापीठे सुरू झाली तर देणगीचा जाच वाढतच जाईल, अशी भीती त्यांनी व्यक्त केली. गेली काही वषेर् कॉलेजांमधील निवडणुकांवर बंदी असून विद्यार्थ्यांमधील नेतृत्वगुणाला वाव देण्यासाठी पुन्हा निवडणुका सुरू करण्याचा विचार सुशीलकुमार शिंदे यांच्या नेतृतवाखालील सरकारने केला होता. लोकसभा व विधानसभेच्या निवडणुकांमुळे ही प्रक्रिया सुरू करण्यास विलंब झाला असला तरी दोन-तीन महिन्यांत त्याबाबत निर्णय घेतला जावा, अशी अपेक्षा त्यांनी व्यक्त केली.

अलिबाग येथे होणाऱ्या संकल्प मेळाव्याला राज्यातील दहा हजारांहून अधिक विद्याथीर् सहभागी होणार असून मुख्यमंत्री विलासराव देशमुख, पक्षाचे सरचिटणीस अशोक गेहलोत व युवक काँग्रेसचे अध्यक्ष अशोक तंवर यांच्या उपस्थितीत त्याचे उद्घाटन होईल. कार्यक्रमाला ए. आर. अंतुले, सुरेश कलमाडी, सहकारमंत्री डॉ. पतंगराव कदम, उद्योगमंत्री अशोक चव्हाण, कृषिमंत्री बाळासाहेब थोरात उपस्थित राहणार असल्याचे त्यांनी सांगितले.

 
</text>
</doc>
