<doc>
<docno>1019220.cms.txt</docno>
<text>
 
खास बात
पुणेकर अडकले दुष्टचक्रात!
[ Saturday, February 12, 2005  08:29:22 pm]


सार्वजनिक वाहतूक व्यवस्थेवर अवलंबून राहण्याऐवजी जनतेने खाजगी वाहनांचा वापर वाढवणे, हे आथिर्क विकासाचे लक्षण असले तरी प्रत्येकवेळी या स्वरूपाचा ' विकास ' हितकारक असतोच असे नाही. पुणे आणि पश्चिम महाराष्ट्रात आता या स्वरूपाचा विकास दिसायला लागला आहे. या बदलामुळे या भागात लोकांचे, उद्योजकांचे आणि वाहतूक व्यावसायिकांचे रेल्वेवर अवलंबून राहणे हळूहळू कमी होत चालले असले, तरी त्याचा अर्थ केंद सरकारच्या पातळीवर रेल्वेखात्याने पुणे किंवा पश्चिम महाराष्ट्र या भागांकडे पाठच फिरवावी असा नाही. पण प्रत्यक्षात मात्र रेल्वेकडून या भागासाठी गेल्या काही वर्षात विशेष असे काहीच केले गेलेले नाही, हे आता नजरेत येऊ लागले आहे.

या भागात रेल्वेची स्थिती सुधारत नाही म्हणून प्रवासी रेल्वेचा नाद सोडून रस्त्यावरच्या वाहतुकीकडे वळले आणि प्रवासी नाहीत म्हणून रेल्वेनेही फारशा सुधारणा करणे बंद केले, असे दुष्टचक्र आता निर्माण झाले आहे.

रेल्वे मंत्रालयाचे होणारे दुर्लक्ष, या विषयावर विचार करण्याची सुरुवात म्हणून साधी पुणे रेल्वे स्थानकाची अवस्था बघावी. 37 लाखापेक्षा अधिक लोकसंख्या असलेल्या शहरातले आणि दररोज जवळपास 80 लांबपल्ल्याच्या रेल्वेगाड्यांची वाहतूक ज्या ठिकाणहून होते, असे हे जंक्शन दर्जाचे स्टेशन आहे. पण त्याची स्थिती मुंबई किंवा दिल्लीत उपनगरी रेल्वेस्थानकाची असते तशी असल्याचे जाणवते. पुणे रेल्वे स्टेशनला अवघे सहा फ्लॅटफॉर्म आहेत. (मुंबईत कुर्ल्यासारख्या उपनगरी स्टेशनवरही प्लॅटफॉर्मची संख्या यापेक्षा जास्त आहे) या स्टेशनवर सकाळी आणि संध्याकाळी अनेक लांबपल्ल्याच्या गाड्या सुटण्याच्या वेळी इतकी गदीर् होते की कुठे एखादा फटाका फुटला तरी घाबरून लोकांची धावपळ होऊन चंंेगराचेंगरी होईल अशी शंका येते. मोठा गाजावाजा करून स्टेशनवर लावण्यात आलेला एस्केलेटर प्रवाशांना कोणतीही सोय देण्याआधी बंदच पडला, तो गेली अनेक वषेर् बंद अवस्थेतच आहे. हे सगळे रेल्वेच्या केंदीय पातळीवरून होत असलेल्या दुर्लक्षामुळे घडत आहे यात शंकाच नाही.

सुरेश कलमाडी यांनी रेल्वे राज्यमंत्री झाल्यावर पुण्यासाठी दोनच गोष्टी केल्या. पहिली, पुणे हा मध्य रेल्वेचा एक स्वतंत्र विभाग बनवणे आणि दुसरी, मुंबई-पुणे मार्गावर शताब्दी गाडी सुरू करणे. यापैकी शताब्दी प्रवाशांच्या प्रतिसादाअभावी बंद पडली आणि पुणे डिव्हिजन केल्यामुळे प्रवाशांचे कोणते आणि काय फायदे झाले हे शोधण्यासाठी आयोग नेमावा लागेल. गेल्या काही वर्षात रेल्वे मंत्रालयाने बिहार आणि पश्चिम बंगाल या दोनच राज्यांकडे आपले सगळे रिसोसेर्स वळवले असल्यासारखी स्थिती आहे असे रेल्वेचे अधिकारी खाजगीत बोलताना स्पष्टपणे सांगतात. '

पुण्याच्या दक्षिणेकडे दौंड आणि पुढे सोलापूर या दिशेला जाणाऱ्या मार्गावर किंवा कोल्हापूरकडे जाणाऱ्या मार्गावरही कोणतेही रिसोसेर्स दिले जात नसल्याचीच रड आहे. या मार्गाचे इलेक्ट्रिफिकेशन व्हावे ही मागणी गेली कित्येक वषेर् केली जाते आहे, पण काही केल्या ते घडत नाही. मुंबईहून दक्षिणेकडे जाणाऱ्या सगळ्या म्हणजे बंगलोरच्या बाजूला जाणाऱ्या आणि चेन्नईच्या दिशेने जाणाऱ्याही सर्व गाड्या पुण्याहून बायफरकेट झालेल्या या दोन्ही मार्गांवर जातात पण त्यावरचा लोड वाढत असतानाही त्यासाठी केंदीय पातळीवरून कोणतेही निधी दिले जात नाहीत.

या सगळ्या पार्श्वभूमीवर रेल्वेच्या अपुऱ्या सेवांबद्दल आणि रेल्वे म्हणावी त्यावेगाने सुधारत नसल्याबद्दल केवळ रडत राहाणे पुणे आणि पश्चिम महाराष्ट्रातल्या सुज्ञ लोकांनी बंद केले आहे आणि त्यांनी सरळ रस्त्यावरच्या वाहतुकीकडे आपला मोर्चा वळवला आहे. त्यामुळे गेल्या काही वर्षांमध्ये पुणे, सातारा, कोल्हापूर, सोलापूर वगैरे जिल्ह्यात लोकांनी रेल्वेच्या नादी न लागता खाजगी किंवा सरकारी (एसटी)बसेस किंवा खाजगी मोटारी, भाडेतत्त्वावरच्या सुमो क्वालिससारख्या गाड्या आणि स्वत:ची वाहने यांचा वापर मोठ्याप्रमाणावर सुरू केल्याचे दिसत आहे. हे आथिर्क सुबत्ता आणि विकासाचे लक्षण असले तरी त्यामुळे रेल्वेचा या परिसरातला रेव्हेन्यू ( प्रवासी आणि मालवाहतुकीतला) वेगाने कमी होत चालला आहे आणि रेल्वेखाते ' माकेर्ट ' गमावते आहे. बहुचचिर्त पुणे- मुंबई या रेल्वे विभागातही तेच दिसते आहे. रेल्वेगाड्यांकडे पाठ फिरवून लोक खाजगी व्होल्वो किंवा इतर बसेसचा आरामदायी प्रवास करण्याला प्राधान्य देताना दिसत आहेत. हे झाल्यावर प्रवाशांना आपल्याकडे आकषिर्त करण्याचे प्रयत्न करण्याऐवजी रेल्वेने या मार्गावरच्या गाड्यांचे डबे कमी केले. ' प्रवासी येत नाहीत तर नको येऊ देत आम्हाला काही पडलेली नाही ', असा रेल्वे खात्याचा सूर आहे. पण समाजातला एक विशिष्ट वर्गच रस्त्यावरचा महागडा प्रवास स्वीकारू शकतो. कनिष्ठ मध्यमवर्ग आणि आथिर्कदृष्ट्या त्याखाली असलेला वर्ग यांना आजही रेल्वेवर अवलंबून राहावे लागत आहे आणि नव्या रचनेत त्यांचे प्रचंड हाल होत आहेत.

एकेकाळी 3-2 अशी आसन रचना असलेले इंटरसिटी (डेक्कन, इंदायणी, प्रगती) गाड्यांचे डबे आता 3-3 अशी रचना असलेले बनले. त्यात प्रवाशांना साडेतीन तासांच्या प्रवासासाठी बसताना किती त्रास होतो, याचा अनुभव अनेकजण घेत आहेत. डेक्कन, इंदायणी आदी गाड्यांमधल्या या नव्या अडचणीच्या ( 3-3) आसनरचनेला कंटाळून अनेकांनी रेल्वे सोडून बसचा प्रवास स्वीकारला आहे. प्रवासी येत नाहीत (रेव्हेन्यू नाही) हे कारण दाखवून रेल्वेने अजिबातच सुधारणा न करणे असे दुष्टचक्र रेल्वेच्या पुणे-मुंबई सेक्टर आणि पश्चिम महाराष्ट्र विभागात तयार झालेले दिसते आहे. हे दुष्टचक्र मोडायचे कसे आणि रेल्वेची जुनी शान पुन्हा मिळवायची कशी हेच आता मोठे आव्हान आहे.

रोहित चंदावरकर

 
</text>
</doc>
