<doc>
<docno>1019117.cms.txt</docno>
<text>
 
संवाद
भेट तुझी माझी स्मरते...
[ Saturday, February 12, 2005  04:45:39 pm]


तीन भेटी मला कायम आठवतात...फक्त गंमत म्हणून! पहिली, जेव्हा मी समोरच्याला फसवलं. दुसरी, जेव्हा मी फसले. तिसरी, जेव्हा आम्ही दोघांनी परस्परांना शेंड्या लावल्या...

सिंगापूर-बँकॉक फ्लाईटमध्ये मला सुरिंदर भेटतो. चतुराईनं आपल्या नावागावापासून आम्ही खोटंच बोलत राहतो. थोड्या अवकाशानं ते दोघांनाही समजतं. मग तो प्रपोज करतो. (हे मला आलेलं पहिलं प्रपोजल, मी नववीत) नकारादाखल मी आवाजात नाराजी, दु:ख वगैरे व्यक्त करते. तरीही तो मला आठवण म्हणून काहीतरी देण्याची आर्जवे करतो. पण माझा रुमालही मला प्यारा असल्यानं मी नकाराथीर् मान हलवते. पुढे बँकॉक- मुंबई सफरीत तो मला ओळखंही दाखवत नाही. ही तिसरी भेट.

दुसऱ्या भेटीत आपलं हार्ट ब्रेक झालं होतं. मकरंद- ' मॅक ' शाळेत असल्यापासून माझा क्रश होता. आम्ही परस्परांना लिहलिह पत्र लिहली. त्याचे छंद, त्याची तास तास बसून गणित सोडवणं, त्याच्या हुशार मैत्रिणी, एवढंच नाही तर तो हसल्यावर दिसणाऱ्या चांदीच्या दातावरही माझं प्रेम होतं. मला आलेल्या पत्रांत मात्र तो ' एमबीए कर ' आणि ' ऑल द बेस्ट ' याशिवाय जास्त काही लिहीत नसे. मला त्याचंही कौतुक. मी दहावीत असताना मला त्यानं नकार दिला. त्यावेळी नगरच्या फेमस लस्सीवाल्याची लस्सी एकदम कडू कडू झाली होती. त्याने फक्त एक मैत्रिण म्हणून मला नक्कीच एंटरटेन केलं नव्हतं. पराभूत खेळाडूसारखी रडवं तोंड करून मी मुंबईला परतले. मॅक मॅक मॅकचा धोशा लावून चिडवणाऱ्या माझ्या साऱ्या मैत्रिणी डोळे लाल होईतो माझ्याबरोबर रडल्या होत्या. त्या मैत्रिणींचं प्रेम आजही आठवतं. बेडरूमध्ये दबक्या आवाजात आम्ही रडलो होतो. शाळेतले क्रश आठवूनही आता हसू येतं. तो मूर्खपणा वाटतो. पण त्या क्षणी मी पूर्णपणे कोलॅप्स झाले, असं समजून धीर देणाऱ्या मैत्रिणींची आपुलकी मला ' व्हॅलंटाइन डे ' ला आठवतं. या मैत्रिणींशी इतकी दोस्ती होती की, घरातले म्हणत, तिची हाक आल्यावर ही नेसणं सोडून धावत जाईल. कॉलेजपर्यंत अशा जिवाला जीव देणाऱ्या मैत्रिणी भरपूर भेटतात. पुढे अशा सायीसारखी नाजूक नात्यांमधला हळवेपणा संपत जातो.

तिसरी भेट : फक्त काही तासांची! अमितला माझी फक्त ओळख हवी होती. या एका मजबुरीवर मी त्याला युनिव्हसिर्टीपर्यंत ताणत नेलं. युनिव्हसिर्टीबाहेर उन्हात अडीच तास ताटकळणाऱ्या या भुल्लकड माणसाच्या चेहऱ्यावर अनोळखी मुलीबरोबर एवढ्या लांब आल्याचा फक्त पश्चात्ताप दिसत होता. अन् त्याला चोरून पाहताना आम्हा दोघा मैत्रिणींची हसताना पुरेवाट झाली होती. त्यावर कडी म्हणजे तो आम्हा दोघींची एमएची सारी पुस्तकं घेऊन उन्हात उभा होता. मग हॉटेल. तिथेही मी आणि प्रतिभाच बोलत राहिलो. बिल अर्थात त्यानं भरलं. मग मी त्याला जुजबी ओळख दिली आणि वेळीच सावध होत एकदम भडकण्याचा पवित्रा घेत त्याला पळवून लावलं. मुलींना डोसे खायला घालण्यात अमितनं आयुष्याचा अमूल्य वेळ वाया घालवला. आता तो इंटरव्यूसाठी वणवण फिरतो. चष्मा आणि फाइल सांभाळत ट्रेनच्या गदीर्शी झगडतो. आताही तो मला दिसतो. ओशाळवाणं हसतो. मला उगा अपराधी वाटत राहतं.

या तिघांनाही मला आज भेटण्याची इच्छा आहे. सुरिंदरला भेटावसं वाटतंय, तो काय करतो, कसा दिसतो ? अजूनी हॉकीच खेळतो की पापाजींचा बिझनेस सांभाळतो याबद्दल उत्सुकता वाटतेय. मकरंदला मला थँक्स म्हणायचंय. तो माझ्याशी खूप चांगलं वागला होता. माझ्या कौन्सिलिंगसाठीही त्यानं खूप वेळ खचीर् घातला होता. सगळ्यात महत्त्वाचं म्हणजे त्याच्याबद्दल मला फक्त इनफॅच्युएशन होतं. तो ' हो ' म्हणाला असता तर... पंचाईतच झाली असती ना! त्यानं नकार दिल्याबद्दल मी काही महिन्यांनंतरच त्याचे मनोमन आभार मानले होते. आज तो भेटला तर आम्ही दोन तास छान गप्पा मारू शकतो. मित्र बनून. अमित, ज्याच्या आजही चेहऱ्यावर तोच बावळटपणा लिहलेला आहे. मला त्याला ' सॉरी ' म्हणायचंय. त्याच्या भावनांची खिल्ली उडवण्याचा, त्यावर खिदळण्याचा मला काहीच हक्क नव्हता. पण मी त्याला किती कॅज्युअली घेतलं. मला पाहून बापडा रस्ता बदलतो. घाबरतो. अशा दुखावलेल्या मनांना जोडण्याचा ' व्हॅलंटाइन डे ' हाच योग्य दिवस!

कॉलेजमध्ये रोमिओ ज्युलियटच्या आविर्भावात फिरणाऱ्यांवर आख्खं जग हसतं. इतके ते घट्ट घट्ट राहतात. या पाच वर्षांत आपल्याला कधी प्रेमरोग झाला नाही. माझ्या आजूबाजूच्या सो कॉल्ड रोमिओंचे आणि माझ्या गुपमधल्या ज्युलियटचे किस्से ऐकण्यातच दिवस रमायचे. प्रेमात पडलेल्या माझ्या मैत्रिणींना ' आशिकी ' ची गाणी तोंडपाठ होती. आता हा दिवस आल्यासरशी पटकन मावळूनही जाईल. तो मावळण्याआधी सुनासुना जाऊ नये, असं साऱ्यांनाच वाटतं. मलाही! यादिवशी कोणतीही भेट नको, आश्वासनं नकोत, आणाभाका घेण्याचा प्रसंग नको. या आणाभाकांशी आयुष्यभर प्रामाणिक राहणं जमेलच असं नाही. तरीही अपेक्षा आहे ती जिवलगानं थोडा वेळ देण्याची आणि म्हणण्याची , ' आज भेट '!

रेणुका प्रभाकर

 
</text>
</doc>
