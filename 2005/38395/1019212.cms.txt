<doc>
<docno>1019212.cms.txt</docno>
<text>
 
देश-विदेश
निर्णायक लढाईसाठी दिग्गज मैदानात
[ Saturday, February 12, 2005  08:26:12 pm]


प्रवीण मुळ्ये

पाटणा : आरोप-प्रत्यारोपांच्या जोरदार फैरी झडू लागल्या आहेत... सर्व पक्षांच्या प्रचारमोहिमांचे रथ वेगात दौडू लागले आहेत... उमेदवारच नव्हे, तर कार्यर्कत्यांची तहानभूकही हरवून गेली आहे... सर्वच प्रमुख पक्षांच्या राष्ट्रीय नेत्यांनी लव्याजम्यासह राज्यात बस्तान बसवले आहे. बिहारच्या सिंहासनावर कोण विराजमान होणार, याचे निर्णायक उत्तर देणाऱ्या दुसऱ्या टप्प्यातील मतदानासाठी पक्षांनी शक्ती पणाला लावली आहे.

उत्तर बिहारमधील 86 मतदारसंघांत 15 फेब्रुवारीला मतदान होत आहे. त्यासाठीचा प्रचार आता रंगतदार अवस्थेत पोहोचला आहेत. या टप्प्यात एकाचे भवितव्यच पणाला लागले आहे. ते आहेत, रेल्वेमंत्री लालूप्रसाद यादव.

दुष्काळापासून महापूरापर्यंत असंख्य नैसगिर्क आपत्ती झेलणारा प्रदेश म्हणून उत्तर बिहारकडे पाहिले जाते. मधुबनी, दरभंगा, समस्तीपूर, सुपोर, मधेपुरा, सहरसा हे जिल्हे लालू यांची परंपरागत ' व्होट बँक ' आहेत. विकासापासून शेकडो मैल दूर असलेल्या गरीब व कष्टकऱ्यांची मोठी संख्या असलेल्या याच विभागाने त्यांना सत्तेच्या सिंहासनापर्यंत पोहोचवण्यात महत्त्वाची भूमिका बजावली आहे. लालूंचे च्च्रूङ्घज्ज् ( मुस्लिम-यादव) समीकरण याच विभागात अधिक प्रभावी आहे.

2000 च्या निवडणुकीत लालूंच्या पक्षाला उत्तर बिहारमधून 44 जागा मिळाल्या होत्या. यंदा परिस्थिती वेगळी आहे. लालूंचा हा अभेद्य किल्ला भेदण्यासाठी लोकजनशक्ती-काँग्रेस युती व राष्ट्रीय लोकशाही आघाडीने जोर लावला आहे. राजकीय जीवनातील सर्वाधिक संघर्षमय परिस्थितीची जाणीव असल्यामुळेच लालूंनी याच प्रदेशावर लक्ष केंदीत केले आहे.

निवडणुकीच्या पहिल्या टप्प्यात राष्ट्रीय जनता दलाला 10 ते 15 जागांचे नुकसान होण्याची शक्यता सर्वच एक्झिट पोलनी वर्तवली आहे. दुसऱ्या टप्प्यात पप्पू यादव यांची बंडखोरी, सर्वत्र असलेल्या तिरंगी लढती आणि मुस्लिम व मध्यमवर्गाचा वाढता दुरावा यांच्या परिणामांची चिंता लालूंच्या चेहऱ्यावर स्पष्ट दिसू लागली आहे.

लोकसभेच्या निवडणुकीत राष्ट्रीय जनता दल-लोकजनशक्ती- काँग्रेस बिहारमध्ये एकत्र लढले होते. त्यावेळी 40 पैकी 29 जागा मिळवण्यात त्यांना यश आले होते ; पण विधानसभा निवडणुकीत मात्र लोकजनशक्ती व काँग्रेसने लालूंशी फारकत घेतली आहे. लोकजनशक्तीच्या रामविलास पासवान यांनी तर लालूंचा किल्ला भेदण्यासाठी ' तन-मन-धन ' पणाला लावले आहे.

लोकजनशक्ती-काँग्रेस युती सरकार स्थापन करण्यापर्यंत मजल मारण्याची शक्यता नसली, तरी दुसऱ्या टप्प्यातील निकालाचे चक्र फिरवण्यात मात्र ती यशस्वी होईल, असे राजकीय जाणकारांचे मत आहे. लोकजनशक्तीच्या ' गेम प्लॅन ' चा फायदा राष्ट्रीय जनता दलाला होतो की ' रालोआ ' ला याचे उत्तर निकालाबरोबरच मिळेल.

' रालोआ ' नेदेखील सारी शक्ती याच विभागात पणाला लावली आहे. विकासाची नवी स्वप्ने दाखवून या विभागातील मतदारांना आकषिर्त करण्याची शक्कल या आघाडीच्या नेत्यांनी लढवली आहे.

 
</text>
</doc>
