<doc>
<docno>1019103.cms.txt</docno>
<text>
 
संवाद
लेखनातील आनंद फार मोठा...
[ Saturday, February 12, 2005  04:22:32 pm]


महाराष्ट्र राज्य सहकारी बँकेत मोठी जबाबदारी सांभाळणारे प्रमोद कर्नाड गेली अनेक वषेर् सातत्याने लिखाण करीत आहेत. ' आठवतं ना तुला ?' ही त्यांची कादंबरी नुकतीच प्रसिद्ध झाली. त्या निमित्ताने त्यांच्याशी झालेल्या या गप्पा...

लेखनाची सुरवात कधी झाली आणि कशी ?

मी मुळात धारवाडचा. शिक्षण झालं सोलापूर आणि कोल्हापूरमध्ये. माझी आई हिरा कर्नाड कथालेखन करायची. माझ्या आठवणीतली आई ही सतत काहीतरी लिहीत असलेली अशीच आहे. आमच्या घरातलं एकंदर वातावरण कलेला पोषक होतं. ते सारे संस्कार कुठेतरी रुजले असावेत. मी कॉलेजात असताना भित्तिपत्रकांचे संपादन वगैरे करायचो, पण त्याला लेखन म्हणता येणार नाही. नंतर नोकरीच्या निमित्तानं मुंबईत आलो. इथे एक वेगळंच विश्व पाहायला मिळालं. मनात कुठेतरी रेंगाळत राहिलेलं ते नंतर कागदावर उतरलं. कोल्हापूरमध्ये असताना ' सकाळ ' मध्ये मुंबईतील अनुभवांवर आधारीत लेखमाला लिहिली. पुढे कथेच्या वाटेनं जात कादंबरीपर्यंत पोचलो. गेल्या 18 वर्षांत एकूण पाच कादंबऱ्या लिहिल्या. आता एका काव्यसंग्रहावर काम सुरू आहे. लवकरच तो प्रकाशित होईल.

बहुतेक वेळा लेखनाचा प्रवास कवितेपासून सुरू होतो आणि कथा, कादंबऱ्या हे त्यातले पुढले टप्पे असतात. तुमच्याबाबत मात्र तसं दिसत नाही...

व्यक्त होण्यासाठी मला फॉर्म भावला तो कादंबरीचाच. मात्र, मुंबईत आल्यानंतर अनेक कवींशी छान सूर जुळले. आमचं एक वर्तुळच तयार झालं. त्यातून कवितेचे संस्कार कुठेतरी होत असावेत. मग मीही कविता लिहू लागलो. गेल्या चार-पाच वर्षांत अनेक कविता लिहिल्या. नुकत्याच प्रसिध्द झालेल्या ' आठवतं ना तुला ?' या माझ्या कादंबरीत त्यातील काही कविता आहेत आणि मुख्य म्हणजे या कादंबरीची शैलीच काव्यात्मक आहे.

इतर कुठले फॉर्म हाताळण्याचा विचार ?

या आधी उल्लेख केल्याप्रमाणे माझा काव्यसंग्रह लवकरच प्रकाशित होणार आहे. त्याचबरोबर ' आठवतं ना तुला ?' चं नाट्यरुपांतर करण्याचं मनात आहे. त्यासाठी प्रयत्नही सुरू आहेत.

तुमची नोकरी बँकेतली, शिवाय जबाबदारी मोठी. लेखन आणि नोकरी यांचा तोल कसा काय साधता ?

हा तोल राखणं मला आतापर्यंत तरी जमलं आहे. मी बँकेत असतो तेव्हा त्या कामात स्वत:ला झोकून देतो. मात्र, लेखन करताना माझ्यातला लेखक पूर्णत: मुक्त असतो. बँकेच्या कामाचे, जबाबदारीचे कुठलेही ताणतणाव त्याच्यावर नसतात. लेखनातील हा आनंद फार मोठा आहे. त्या आनंदासाठीच मी लिहतो.

पुढील लिखाणासाठी काही विषय मनात आहेत का ?

तसं मनात बरंच काही आहे. आमची बँक सहकार क्षेत्राशी संबंधित असल्याने त्यातील अनेक अनुभव माझ्या गाठीशी आहेत. त्याला अनुसरून कादंबरी लिहायचं डोक्यात आहे. काही कारणांमुळे आता ती लिहिता येत नाही. पण पुढे त्यावर लिहीन हे नक्की.

आलोक कल्याणकर

 
</text>
</doc>
