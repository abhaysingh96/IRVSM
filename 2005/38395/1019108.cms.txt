<doc>
<docno>1019108.cms.txt</docno>
<text>
 
संवाद
...तर मुंबई बकालच राहील
[ Saturday, February 12, 2005  04:28:19 pm]


सलग दीड महिना झोपड्या आणि अनधिकृत बांधकामांवरील कारवाई वेगात सुरू राहिल्यावर आता तिचा टेम्पो कमी कमी झाला, असं वाटू लागलं आहे. गेल्या काही दिवसांत राज्यर्कत्यांकडून ज्याप्रकारे उलटसुलट विधानं येऊ लागली आहेत, त्यावरून पुन्हा एकदा या कारवाईपुढे प्रश्नचिन्हं उभं राहिलं आहे. कोणत्याही अनधिकृत बांधकामांवरील कारवाई ही राजकीय इच्छाशक्तीच्या दोलायमान दोरीवरच उभी राहू शकते. त्यामुळेच यावेळी झोपड्यांबद्दल राज्यर्कत्यांकडून एवढी उघड भूमिका घेतली गेल्यावर महापालिकेतील अनेक अधिकाऱ्यांनाही आश्चर्य वाटलं. कारवाई सुरू झाल्यापासूनच करदात्या नागरिकांमध्ये कारवाई किती काळ टिकणार, याबद्दल साशंकता होती. सर्वसामान्यांचा कारवाईच्या परिणामकारकतेवर विश्वास नव्हता. याचं कारण म्हणजे आजपर्यंत ज्या ज्या वेळी अशा कारवाया धडाकेबाजपणे सुरू झाल्या, त्या त्या वेळी त्या राजकीय इच्छाशक्ती क्षीण झाल्यावर बंद पडल्या. मेधा पाटकर या झोपड्या वाचवण्याच्या आंदोलनात उतरल्यावर झोपडीवासियांना दिलासा मिळाला, पण करदात्या नागरिकांमध्ये संतप्त प्रतिक्रिया उमटली. अर्थात ही प्रतिक्रिया गेट टूगेदरच्या गप्पा नाहीतर लोकलगाडीपुरतीच मर्यादित उरली. बेकायदा बांधकामांवरच्या कारवाईला त्यामुळेच गेल्या अनेक दिवसात नागरिकांचा संपूर्ण पाठिंबा मिळू शकलेला नाही. लोक स्वागत करत असले, तरी तेवढं पुरेसं नाही.

हा लढा केवळ झोपडीवासियांना हाकलण्याचा डाव आहे, असं मानण्याचं कारण नाही. तो खरंतर बेकायदा जगणं आणि कायदेशीर मार्गाने जगणं यातला लढा आहे. मुंबईत सगळे नियम धाब्यावर बसवून टेरेसवर उभारलेलं ' सेजो अॅन्ड द सोल डीश ' हे आलिशान आरसेमहालांचं हॉटेल असो, मढचे शूटिंगसाठी उपयोगात येणारे बंगले असोत, नाहीतर परवानग्या नसताना उभारलेले बेकायदा टॉवर्स, त्यांचीही हीच कथा आहे. दोन्ही प्रकारांमध्ये मुंबईवरचा भार वाढत आहे आणि बेकायदा गोष्टींना अधिकृत मान्यता मिळू शकते, हा समज सर्वदूर पसरत चालला आहे. यापुढे 2006 पर्यंत मुंबईत वाढीव पाणीपुरवठा करता येणार नाही, असं महापालिकेनेच स्पष्ट केलं. म्हणजे पाच मजल्याच्या चाळीच्या जागी दहा मजल्याची इमारत कुणी बांधली, तरी पूवीर्इतकाच पाणीपुरवठा त्यांना होईल. पण तरीही नवीन इमारतींना परवानगी मिळत आहे. दुसरीकडे जुन्या चाळी, गिरण्यांच्या जागांवरील इमारती या सगळ्यांचं पुनर्वसन होण्याच्या योजना आहेत. प्रकल्पबाधितांसाठी घरांच्या योजना आकारास येत आहेत. हा सगळा भार मुंबईवर असतानाच ' ना विकास क्षेत्रा ' त निवासी संकुलं बांधण्याच्या योजनांना परवानगी देण्यात येत आहे. या सगळ्यासाठी पाणी कुठून आणणार, याचा विचार कुठेच दिसत नाही. बांधकाम वाढत चालल्याने ढिगाऱ्यांचं प्रमाण वाढत चाललंय. हे ढिगारे रिते करण्यासाठी डम्पिंग ग्राऊन्डची गरज भागविली जात नाही. मुंबईत दररोज 6700 टन कचरा जमतो. त्याची विल्हेवाट कुठे लावायची, हा मोठा प्रश्न आता उभा ठाकणार आहे. वाहतुकीची समस्या तर आहेच. लोकलगाड्यांचे प्रश्न सोडवायचे, तर जमिनीची उपलब्धता नाही. कुर्ला-ठाणे हा प्रकल्प गेली काही वर्षं केवळ पुनर्वसनाच्या कामातील धीम्या गतीमुळे रखडला आहे. एकीकडे सामान्य करदाते पैसे भरूनही या सुविधांचा योग्य रीतीने लाभ घेऊ शकत नाहीत, अशी स्थिती आहे. दुसरीकडे बेकायदा राहणारेही अत्यंत बकाल स्थितीत राहत आहेत. झोपड्या अधिकृत करणं म्हणजे या बकाल राहणीमानाला आपलंसं करणं, असाच अर्थ होतो. या सगळ्याची जाणीव राज्यर्कत्यांना आता झाली असावी, अशी शंका कारवाई सुरू झाल्यावर आली. पण गेले काही दिवस सुरू असलेल्या उलटसुलट विधानांवरून तसं म्हणण्याचं धाडस आपण करू शकत नाही. महापालिकेच्या सभागृहातही दोन दिवसांपूवीर्च या विषयावरून गदारोळ झाला. तेव्हासुध्दा 1995 पूवीर्च्या झोपड्यांवर कारवाई झाली, याच मुद्द्याभोवती चर्चा फिरत राहिली. असे मुद्दे काढून कारवाईला खीळ घालायची, हा अनेकदा हेतू असतो. पण कारवाई योग्य रीतीने व्हावी, यासाठी चोख व्यवस्था निर्माण करण्यात यापूवीर् कुणी पुढाकार घेतला नव्हता. शहरात पाडलेल्या सर्वच्या सर्व 73 हजार झोपड्या 95 पूवीर्च्या होत्या, असं कुणाला म्हणायचं आहे का ? शिवाय या झोपड्या येत होत्या, तेव्हा याच नगरसेवकांनी आपापल्या भागातील समस्या का मांडल्या नाहीत ? झोपड्या नकोत, असं खुलेपणानं म्हणणं कुणाही नेतेमंडळींना राजकीयदृष्ट्या गैरसोयीचं ठरत असतं. त्याचप्रमाणे बिल्डर लॉबीला दुखावणंही त्यांना कठीण जात असतं. वारंवार मागणी होऊनही महापालिकेच्या इमारत प्रस्ताव विभागाचं स्कॅनिंग उघडपणे झालेलं नाही. टीडीआर हातात पडण्यापूवीर्च इमारतींवर मजले चढवत जायचे, हे तर नित्याचं बनलं आहे. अशा गोष्टी बेकायदा नाहीत, तर नियमित करण्याजोग्या म्हणजेच इललिगल नव्हे, तर रेग्युलरायजेबल आहेत, असं गोंडस विधान यासंदर्भात आयुक्तांपासून ते बिल्डरांपर्यंत सगळ्यांनी केलं आहे. हा प्रकारच धक्कादायक आहे. झोपड्या, बेकायदा हॉटेल्स, टोलेजंग इमारतींचे वाढीव मजले या सगळ्याच्या उभारणीत पोलिस, महापालिकेचे बिल्डिंग फॅक्टरी खात्याचे अधिकारी, इमारत प्रस्ताव विभाग, वॉर्डांमधील इंजिनिअर, स्थानिक नेतेमंडळी आणि झोपडीदादा असे अनेक जण मोठी भूमिका बजावतात. पण कारवाई सुरू झाल्यावर आज पोलिसांपासून महापालिका कर्मचाऱ्यांपर्यंत सर्वांनाच त्यात कारवाई करावी लागत होती.

त्यामुळे ही कारवाई म्हणजे बकालपणा घालविण्याच्या दृष्टीने एक नवी सुरुवात ठरू शकते. याचदृष्टीने त्याकडे पहायला हवं. अन्यथा

बेकायदा गोष्टींना संरक्षण देण्यापायी कायदेशीर मार्गाने जगणाऱ्यांची क्रूर थट्टा आपण करीत बसू.

समीर कर्वे

 
</text>
</doc>
