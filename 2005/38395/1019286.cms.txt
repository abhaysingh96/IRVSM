<doc>
<docno>1019286.cms.txt</docno>
<text>
 
महामुंबई
पंचायत निवडणुकांतही राष्ट्रवादीच 'नंबर वन'
[ Saturday, February 12, 2005  09:33:00 pm]


म. टा. प्रतिनिधी

मुंबई : विधानसभा निवडणुकीत मिळालेल्या लक्षणीय यशानंतर नुकत्याच झालेल्या पंचायत समित्यांच्या सभापती व उपसभापतींच्या निवडणुकीतही राष्ट्रवादी काँग्रेसने नंबर 1 कायम ठेवला असून त्यांचा सहकारी असलेल्या काँग्रेसने दुसरा क्रमांक पटकावला आहे. शिवसेनेने जोरदार लढत देत काँग्रेसशी बरोबरी साधली असून भाजप नेहमीप्रमाणेच चौथ्या क्रमांकावर आहे.

पंचायत समित्या पदाधिकाऱ्यांच्या निवडणुकांत राष्ट्रवादीचे सर्वाधिक , 95 सभापती विजयी झाले असून काँग्रेसने 74 ठिकाणी यश मिळविले आहे. विधानसभा निवडणुकीत निराशाजनक कामगिरी करणाऱ्या शिवसेनेला काँग्रेसपेक्षा दोन जागा कमी म्हणजे 72 जागा मिळाल्या असून भाजपने जेमतेम 31 ग्रामपंचायतींवर झेंडा पडकविला आहे. भारिप, शेतकरी संघटना व डाव्या पक्षांचे 35 सभापती निवडून आले आहेत. 308 ठिकाणी सभापती व उपसभापतींच्या निवडणुकीत दोन्ही काँग्रेसने एकत्रित निवडणुका लढविल्या होत्या. मात्र, रायगडसारख्या जिल्ह्यात दोन्ही काँग्रेसमध्ये समझोता होऊ न शकल्याने स्थानिक पातळीवर समझोते करण्यात आले होते. सर्वाधिक सभापती निवडून आणणाऱ्या राष्ट्रवादीने उपसभापती-पदाच्या निवडणुकीतही बाजी मारली असून त्यांचे 101 उमेदवार विजयी झालेत. तर शिवसेनेने काँग्रेसच्या तुलनेत उजवी कामगिरी बजावत 58 उपसभापती निवडून आणले आहेत. काँग्रेस व भाजपच्या अनुक्रमे 57 व 37 उपसभापतींना यश मिळाले. अन्य पक्षांचे 55 उपसभापती निवडून आले.

राष्ट्रवादीचे प्रदेशाध्यक्ष अरुण गुजराती यांच्याशी संपर्क साधला असता त्यांनी पक्षाला अपेक्षित यश मिळाल्याबद्दल समाधान व्यक्त करून काही ठिकाणी स्थानिक अडचणी आल्या नसत्या तर आघाडीला अधिक चांगली कामगिरी बजावता आली असती, असे मत व्यक्त केले.

पंचायत समिती पदाधिकाऱ्यांच्या पाठोपाठ राज्यात 27 जिल्हा परिषदांच्या अध्यक्ष व उपाध्यक्षांच्या निवडणुका एप्रिल महिन्यात होत असून त्यावर अधिक लक्ष केंदीत करण्याचे आघाडीने ठरविले आहे. सध्या राष्ट्रवादीकडे 11 जि.पचे अध्यक्षपद तर 13 जि.प.चे उपाध्यक्षपद आहे. काँग्रेसच्या ताब्यात 12 जि.प. असून 9 ठिकाणी त्यांचे उपाध्यक्ष आहेत. शिवसेनेचा भगवा पाच जि. प.वर असून पाच ठिकाणी त्यांचे उपाध्यक्षपद आहे. भाजपच्या वाट्याला पाच अध्यक्षपदे आली असून जेमतेम दोन ठिकाणी त्यांचे उपाध्यक्ष आहेत. गेल्या निवडणुकांत दोन्ही काँग्रेसने युतीबरोबर समझोता करून सत्ता राखण्याचा प्रयत्न केला होता. पण यावेळी त्यांच्याबरोबर असलेला समझोता संपुष्टात आणून आघाडीने एकत्र निवडणुका लढविण्याचा निर्णय घेतला असून किमान तीन-चार जिल्हा परिषदा युतीकडून खेचण्याचा त्यांचा प्रयत्न राहणार आहे.

 
</text>
</doc>
