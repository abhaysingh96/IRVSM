<doc>
<docno>1019109.cms.txt</docno>
<text>
 
संवाद
भल्याभल्यांचे डोळे पिवळे!
[ Saturday, February 12, 2005  04:29:30 pm]


पेडर रोड, मलबार हिल यांसारख्या हाय-फाय एरियात राहणाऱ्या , ' बिसलेरी ' शिवाय तहान भागल्याचं समाधान न लाभणाऱ्या, पंचतारांकित हॉटेलात खान- पान करणाऱ्या सेलिब्रिटीज, फिल्म स्टार्स यांना काविळ झाल्याच्या बातम्या गेले काही दिवस झळकत आहेत. शेवटी रोग हा रोग असतो आणि तो गरीब- श्रीमंत, उच्च-नीच असा भेदभाव करीत नाही, हेच खरं. काविळीच्या या अनपेक्षित हल्ल्याची कारणमीमांसा...

साधारणपणे पावसाळ्यात विविध रोग डोकं वर काढतात. त्यामुळे या ऋतुत प्रकृतीची जरा जास्तच काळजी घेतली जातेे. काविळीसाठी पावसाळा असाच अनुकूल असतो. त्यानंतर या रोगाचा भर काहीसा ओसरतो. पण यंदा फेब्रुवारी महिन्यातही या रोगाची लागण अनेकांना झाल्याने सर्वांच्या भुवया उंचावल्यात. दूषित पाणी किंवा अन्नपदार्थ खाल्ल्याने काविळीची लागण होतेे. या बाबींची फारशी दक्षता न घेणाऱ्या सर्वसामान्यांना काविळ जास्त प्रमाणात होते, असा एक समज होता. पण पेडर रोड, मलबार हिल यांसारख्या हाय-फाय एरियात राहणाऱ्या , ' बिसलेरी ' शिवाय तहान भागल्याचं समाधान न लाभणाऱ्या, पंचतारांकित हॉटेलात खान-पान करणाऱ्या सेलिब्रिटीज, फिल्म स्टार्स यांना काविळ झाल्याच्या बातम्या गेले काही दिवस झळकत आहेत. शेवटी रोग हा रोग असतो आणि तो गरीब-श्रीमंत, उच्च- नीच असा भेदभाव करीत नाही, म्हणा. असो! पण, काविळ झालेल्या रुग्णांची संख्या यंदा जरा जास्तच दिसू लागली आहे, हे खरं आहे.

मंुबईत दर महिन्याला साधारणपणे काविळेचे 300 रुग्ण सापडतात. पावसाळ्यात हा आकडा 700 वर पोहोचतो. नोव्हेंबर महिन्यात 27, डिसेंबरमध्ये 54, जानेवारीत 69 आणि फेब्रुवारी महिन्यात काविळीच्या 21 रुग्णांची मंुबई महापालिकेच्या आरोग्य विभागाकडे नोंद आहे. हेपिटायटिस ' ए ' आणि ' ई ' हे तेजीत असलेले काविळीचे मुख्य प्रकार आहेत. त्यापुढची पायरी म्हणजे हेपिटायटीस ' बी ' आणि ' डी '. हेपिटायटीस ' ए ' चा विषाणू लहान मुलांमध्ये आढळून येतो. तर , 15 वर्षांवरील व्यक्तींमध्ये ' ई ' विषाणू असतो. काविळीच्या रुग्णांमध्ये दक्षिण मंुबई इतर विभागांपेक्षा नेहमीच आघाडीवर असल्याचं दिसतं. या भागातील जलवाहिन्या जुन्या झाल्या आहेत, काही ठिकाणी गंजल्या आहेत. असं दूषित पाणी या रोगास कारणीभूत ठरतं, असं या भागातील रहिवाशांचे म्हणणे आहे. त्यात काही प्रमाणात तथ्य असू शकतं. पालिकेतील अधिकारी काही प्रमाणात त्यांच्या मताशी सहमत आहेत. पण हेच एकमेव कारण नाही, तर उघड्यावरचे अन्नपदार्थ खाणं, कसलंही पाणी पिणं यासारखी कारणंही असू शकतात, असं त्यांचं म्हणणं आहे. जुन्या झालेल्या जलवाहिन्या बदलण्याचं काम मोठ्या प्रमाणावर हाती घेण्यात आलं असून पालिकेच्या अर्थसंकल्पात त्यासाठी भरीव तरतूद करण्यात आली आहे, याकडे अधिकारी लक्ष वेधतात.

' फिल्टर केलेल्या पाण्याचीही शाश्वती देता येत नाही. तर, भेळपुरी, पाणीपुरी, ताक, लस्सी या गाडीवर विक्री केल्या जाणाऱ्या पदार्थात वापरल्या जाणाऱ्या पाण्याच्या शुद्धतेची काय हमी, असा सवाल इंडियन मेडिकल असोसिएशनच्या मंुबई विभागाचे अध्यक्ष डॉ. प्रकाश कवळी यांनी केला. गाडीवरचे पदार्थच नव्हेत तर, लग्नसमारंभातील भोजनात कोशिंबीर, रायता या पदार्थासाठी वापरले जाणारे पाणीही काहीवेळेस दूषित असू शकते. तलावाच्या जागा अनेक कारणांनी प्रदूषित होतात. जलवाहिन्यांतून पाणी इमारतीच्या टाक्यांमध्ये येते. टाक्यांमध्ये कबुतरं, कावळे, चिमण्या मरून पडल्याचे प्रकारही घडतात ,' याकडेही डॉ. कवळी यांनी लक्ष वेधलं. काविळीकडे दुर्लक्ष केल्यास यकृत, रक्त शुद्धीकरण आणि अन्नपचन या प्रक्रियेवर गंभीर परिणाम होतो. रोग होण्यापेक्षा, आधीच प्रतिबंधक उपाय योजणेे उत्तम, असा सल्ला डॉ. कवळी देतात.

काविळ झालेल्या रुग्णांची संख्या वाढत आहे, असा दावा खाजगी रुग्णालये करीत असली तरी, पालिकेला हा दावा अजिबात मान्य नाही. पण, काविळ झाल्यास डॉक्टरकडे जाण्यापेक्षा आयुवेर्दिक उपचारांवर रुग्णांचा भर असल्याने पालिका किंवा खाजगी रुग्णालयात अनेक रुग्णांची नोंद होत नसावी, हेही शक्य आहे. पालिकेच्या जनजागृतीमुळे काविळीचे प्रमाण बऱ्यापैकी कमी झाल्याचा दावा वैद्यकीय अधिकारी डॉ. सुनंदा पै यांनी केला. पालिकेने 169 ' हेल्थ पोस्ट ' स्थापन केले आहेत. त्याअंतर्गत जलसंजीवनी, क्लोरीनच्या गोळ्यांचे वाटप, उघड्यावरचे अन्नपदार्थ नष्ट करणे, असे उपाय पालिका करीत आहे. प्रत्येक वॉर्डातून रोज पाण्याचे नमुने गोळा केले जातात. मागील महिन्यात पाण्याच्या 2608 नमुन्यापैकी 218 नमुने ' अनफिट ' होते. हे प्रमाण 8.36 टक्के आहे. जागतिक आरोग्य संघटनेचा निकष 5.8 टक्के आहे. दूषित पाण्याच्या नमुन्यांमध्ये माती किंवा चिखल आढळला. पण मलनि:सारण वाहिनीतील दूषित घटकांचा त्यात प्रादूर्भाव नव्हता, असं डॉ. पै यांनी सांगितलं. रक्ततपासणी करण्यासाठी फ्रान्सवरून अत्याधुनिक यंत्रसामग्री आणली आहे, असंही त्या म्हणाल्या.

दूषित पाणी किंवा अन्नपदार्थ काविळीला आमंत्रण देतात, हे खरं असलं तरी , ' बिसलेरी ' शिवाय दुसरं पाणी न पिणारी आणि पंचतारांकित हॉटेलात जेवणारी काही स्टार मंडळीही काविळीने ग्रासली आहेत. आता यांना काविळ होण्याचं कारणं काय, असा प्रश्ान् पडू शकतो. तज्ज्ञ डॉक्टरांच्या म्हणण्यानुसार विविध ठिकाणच्या पाण्यात फरक असू शकतो. जेवण बनविणाऱ्याला काविळ झाली असेल आणि त्या व्यक्तीने नैसगिर्क विधी आटोपल्यावर स्वच्छतेकडे दुर्लक्ष केले असेल तर, काविळीच्या जंतूंचा शिरकाव अन्नपदार्थांत होऊ शकतो. मद्य किंवा पाण्यात टाकल्या जाणाऱ्या बर्फातही दोष असू शकतो. हा बर्फ बनविण्यासाठी पाणी कुठले वापरले जाते, यावरही बरंच काही अवलंबून असतं.

कारणं अनेक असली तरी काविळीचा प्रसार रोखण्यासाठी स्वच्छता आणि प्रतिबंधात्मक उपाय महत्त्वाचे आहेत, यावर सर्वांचं एकमत आहे. नागरिकांचे डोळे पिवळे होऊ नयेत म्हणून पालिकेने उपाययोजना करायला हवी आणि आपणही काळजी घेतलेली बरी! त्यातूनही काविळ झाली, तर किमान दुर्लक्ष तरी करायला नको.

जयंत होवाळ

 
</text>
</doc>
