<doc>
<docno>1019293.cms.txt</docno>
<text>
 
महामुंबई
फेरीवाल्यांच्या विळख्यात 'पावनखिंड'
[ Saturday, February 12, 2005  09:36:12 pm]


म. टा. प्रतिनिधी

मुंबई : दादर स्टेशन परीसराला पडलेल्या अनधिकृत फेरीवाल्यांच्या विळख्यामुळे सामान्यजन हैराण झाले आहेत, यात नवल नाही. गंमत म्हणजे हे अनधिकृत फेरीवालेही एका गोष्टीने हैराण आहेत. त्यांना इथले भाजीवाले नकोसे झाले आहेत. ' भाजीवाल्यांना उठवले पाहिजे, वासाचा लई तरास होतो ' अशी विनंती ते बिनधास्तपणे करतात. स्टेशनच्या बाहेर पडून मुख्य रस्त्याला लागेपर्यंत आपण माणसांच्या आणि फेरीवाल्यांच्या अतिप्रचंड गदीर्तून आपल्याजवळ असलेल्या बॅग, पर्स इत्यादी सगळ्या मालमत्तेसह आपण व्यवस्थित बाहेर पडूच, याची शाश्वती नसते, असे रोज प्रवास करणाऱ्या प्रवाशांचे अनुभवाचे बोल आहेत.

स्टेशनच्याच बाहेर एक सुरक्षा चौकी आहे. त्याच्या बाजूलाच बोकाळलेल्या भाजीवाल्यांच्या मुळे ऐन जाण्यायेण्याच्या रस्त्यात एक कायमस्वरूपी उकीरडा तयार झालाय. ' आम्ही दिवसभर इथेच बसून असतो ; आम्हाला तर याचा सगळ्यात जास्त त्रास होतो. ' अशी या सुरक्षा रक्षकांचीदेखील तक्रार आहे. पण त्यासाठी पर्याय मात्र त्यांच्याकडेही उपलब्ध नाही.

पश्चिम रेल्वे दादर स्टेशनला असलेल्या पाच फलाटांपैकी दोन व तीन क्रमांकाच्या फलाटांवरचे कित्येक प्रवासी पूल ओलांडायच्या फंदातच पडत नाहीत. गाडी दूर आहे, असे पाहून रूळच ओलांडतात. त्यामुळे पश्चिम रेल्वेचे सगळ्यात जास्त अपघात दादर स्टेशनवरच्या या तीन व चार क्रमांकाच्या फलाटादरम्यान होत असल्याची माहिती रेल्वे पोलिसांनी दिली.

दादर स्टेशनाच्या मध्यावरचा ' पासहोल्डर्स ब्रीज ' या नावाने ओळखल्या जाणाऱ्या पुलावरून लोक ट्रेन पकडण्यासाठी अक्षरश: धावत असतात. पण आता मात्र फेरीवाल्यांनी या पुलावरही आपला मोर्चा वळवला आहे. या पुलाच्या ऐन मध्यावरती खेळणी, सीडी, कॅसेट, कपडे आणि असंख्य गोष्टींचा बाजार सर्रास चालू असतो. याबाबत वैतागून तक्रार करणाऱ्या काही प्रवाशांची तक्रार फक्त त्या फेरीविक्रेत्यांबाबतच नसून रेल्वे प्रशासनाबाबतही आहे. ' आम्ही घाई असूनही वेळ काढून जेव्हा तक्रार करतो तेव्हा पश्चिम रेल्वेकडून, ते आमच्या हद्दीत नाही मध्य रेल्वेला विचारा, आणि मध्य रेल्वेकडून पश्चिम रेल्वेला विचारा, अशी टोलवाटोलवीची उत्तरे मिळतात. ' असे एकाने सांगितले.

पण रेल्वेने मात्र या वाढत्या फेरीवाल्यांवर दिवसातून तीन ते चार वेळा आम्ही स्वत: फेरी मारून कारवाई करतो. असेच सांगितले. पण फेरीवाले मात्र दंड भरून परत जागेवर येऊन बसतात, त्याला कोण काय करणार, असा वेगळाच मुद्दा त्यांनी उपस्थित केला.

 
</text>
</doc>
