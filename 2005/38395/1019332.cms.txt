<doc>
<docno>1019332.cms.txt</docno>
<text>
 
क्रीडा
भुतियाचा अफलातून गोल
[ Saturday, February 12, 2005  10:10:26 pm]


कोलकाता : बायचुंग भुतियाच्या अफलातून गोलमुळे ईस्ट बंगालने राष्ट्रीय फुटबॉल साखळी स्पधेर्त साळगावकरवर 1-0 अशी मात केली. बलाढ्य ईस्ट बंगालचा हा सलग पाचवा विजय. यामुळे साखळीत त्यांनी अव्वल स्थान कायम राखले आहे.

भुतियाने आपल्या दर्जाची चुणुक दाखवून देताना सामना संपण्यास नऊ मिनिटे असताना सुरेख गोल केला. बदली खेळाडू मालस्वामलुंगाने उजव्या बगलेवरून दिलेल्या पासवर भुतियाने स्वत:ला हवेत झोकून देत गोल झळकावला. चेंडू व्हॉली करत भन्नाट वेगाने त्याने मारलेला फटका साळगावकरच्या बचावफळीला पुरता गुंगारा देऊन गेला. दोन बचावपटू व गोलरक्षक या तिघांना या गोलचा पत्ताच लागला नाही. साल्ट लेक स्टेडियमवर मोठ्या संख्येने हजर असलेल्या फुटबॉलप्रेमींनी या गोलनंतर एकच जल्लोष केला. या स्पधेर्त ईस्ट बंगालला पूर्वार्धात सर्व संघांकडून कडव्या लढतीचा मुकाबला करावा लागला आहे. पण दुसऱ्या सत्रात मात्र त्यांनी सामन्याचे पारडे फिरवण्यात यश मिळवले. त्याचीच पुनरावृत्ती या सामन्यातही झाली. सात लढतींनंतर आता ईस्ट बंगालच्या खात्यात सात गुण जमा झाले आहेत.

भुतियाला पूर्वार्धात फारसे काहीच करता आले नाही. त्याला रोखण्यात साळगावकरच्या बचावपटूंना यश आले. तसेच या सत्रात त्यांच्या आघाडीपटूंनीही गोल करण्याचे चांगले प्रयत्न केले. पण त्यांना यश आले नाही. उत्तरार्धात ईस्ट बंगालने सामन्यावरील पकड करताना साळगावकरची डाळ शिजू दिली नाही. भुतियाने कोंडी झुगारून देताना आपल्या लौकिकास साजेसा असा खेळ केला.

 
</text>
</doc>
