<doc>
<docno>1019111.cms.txt</docno>
<text>
 
संवाद
विठोबा ज्याचा त्याचा
[ Saturday, February 12, 2005  04:32:17 pm]


' ज्याचा त्याचा विठोबा ' ही नृत्य- नाट्य कृती आनंद जातेगावकर यांच्या कथेवर आधारली आहे. खूप काळ विचार, खल करून अभिनेते, निर्मात्या, कलाकार, नृत्य-दिग्दशिर्का, संगीतकार यांच्या सहकार्याने हे अभिनव नाट्यरूप साकारले आहे. यातली तुकारामाची अभंगवाणी, निलेर्प, सदाचारी जीवनाचा त्यांनी दिलेला संदेश, तो ध्यानात घेऊन आधुनिक समाजाच्या अविवेकी, अनाचारी व्यवहाराकडे पाहून संवेदनशील नागरिकाने केलेले भाष्य आणि अखेरीस संतवचने समोर ठेवून निरामय जीवन जगण्याचा प्रयत्न करण्याचे त्याचे आवाहन आणि याच मार्गाने नवा, निरामय भारत निर्माण होऊ शकेल, हे त्याने पाहिलेले स्वप्न असा या प्रयोगाचा आशय आणि आकार आहे.

प्रयोगाच्या आरंभी शांत, गंभीर पार्श्वसंगीत आहे. पात्राच्या, नर्तकाच्या, निवेदकाच्या हालचालीसाठी दोन सलग पातळ्या आणि बैठका आहेत. रंगमंचावर दोहो बाजूंनी प्रवेश करता येतो. त्यामुळे नृत्यवृंदाच्या हालचाली मोकळ्या आणि प्रवाही होतात. नर्तकांच्या व्यक्तिमत्वाची, उंची, अंगलटीची श्रेणीही विचारपूर्वक निश्चित केली आहे. भास्कर चंदावरकरांचे संगीतही आशयाला आणि निवेदनातील चढउतारांना अनुरूप आहे. ज्या दोन तरुण गायकांची, तरुण आणि तरुणी याची योजना केली आहे, त्यांचे आवाज व सूर, तालावरची हुकमत प्रभावी आहे. त्यांचे व्यक्तिमत्वही उठावदार आहे. तुकारामाची गाथा ठळकपणे रंगमंचाच्या कडेला देव्हाऱ्यातल्या मूतीर्सारखी ठेवली आहे. प्रयोग पुढे सरकतो, तसे गाथेचे स्थानही केंदावतीर् बनते. नृत्यवृंदाचा पोषाख वारकऱ्यांना शोभेल असा भगवा, उदात्त, विरागी निवडला आहे. तो सुसंवाद वाटतो. अभंगातील आशयाचा गौरव करणारा.

संत तुकारामांच्या काही महत्त्वाच्या अभंगांचा आधार घेऊन साध्या, सरळ, भक्तिपर आदर्श जीवनाचा प्रत्यय आणून देत हे नाट्य फुलत, बहरत जाते. या जीवनमार्गापासून आजच्या जगण्याच्या ऊमीर्, हेतू आणि रीत किती विपरीत भ्रष्ट व अनाचारी बनली आहे, यावर विदारक भाष्य सादर केले जाते. ते करताना अमरापूरकर व्यथित मनाने रंगमंचावर फिरत असतात, चिंतनाची अंत:करणाला भिडणारी सुरावट आळवित राहतात. सद्वर्तनी मानवी जगण्याची विटंबना, राष्ट्रीय, संस्थात्मक, कौटुंबिक, व्यक्तिगत पातळीवर कशी चालली आहे, याचे विवरण करीत राहतात. क्रमाक्रमाने अभंगांची अर्थपूर्णता आणि त्यावरील भाष्यांचा आणि समकालीन संदर्भांचा आवेग चढत जातो. जागतीकरणाची सर्व अंगे स्पष्ट होत जातात, त्यांची भारतीय आणि मानवी नैतिकतेचा सर्वभक्षक ऱ्हास करण्याची आसुरी शक्ती उघड होत जाते. कडेलोटाचा क्षण नजीक येत जातो, संगीत व नृत्य यांची लय बेभान होत जाते, मेघांचा, विजेचा कडकडाट व चमचमाट थरकाप उडविणारा होतो आणि आपण अखेरच्या अभंगापर्यंत येऊन ठेपतो.

छत्रपती शिवाजी महाराजांनी संत तुकाराम महाराजांना मातब्बर दरबारी, लवाजमा, भरजरी आहेर पाठवून राजधानीस येण्याचे निमंत्रण दिले. तुकाराम महाराज परत निरोप पाठवतात, तो जीवनाचे अंतिम शुभंकर सत्य प्रकट करणारा असतो:

तुम्हापाशी आम्ही येऊनिया काय

वृथा आहे शीण चालण्याचा।

आम्हाला अन्न नको, भिक्षा मिळतेच ना! वस्त्रासाठी चिंध्या आहेतच. झोपण्यासाठी दगड आहे, पांघरायला आभाळ, आम्हाला कशाची आशा नाही. मग येण्यात आयुष्याचा तेवढा काळ फुकटच जाणार. राजघरात मानमरातब असेल ; पण समाधानाचे काय ? तुम्हाला इतकेच सांगतो की, भिक्षा मागण्याइतके सुख कुठले आहे ? तेव्हा आम्ही आहे तेथे समाधानी आहोत. आजच्या जगात जगणाऱ्यांसाठी इतकाच संदेश पुरे आहे.

म. द. हातकणंगलेकर, सांगली

 
</text>
</doc>
