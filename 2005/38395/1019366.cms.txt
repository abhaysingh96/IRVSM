<doc>
<docno>1019366.cms.txt</docno>
<text>
 
देश-विदेश
'गनतंत्रा'चे बुलेट राज!
[ Saturday, February 12, 2005  10:50:46 pm]


प्रवीण मुळ्ये

पाटणा : रस्ते...वीज अशा प्राथमिक सुविधाही उपलब्ध नसलेल्या उत्तर बिहारमधील एका गावातली ही कहाणी... पक्ष्यांच्या किलबिलाटाऐवजी या गावातील दिवस उगवतो तो बंदुकीच्या गोळ्यांच्या आवाजाने... शेतकऱ्यांना नांगराऐवजी सवय झाली आहे ती बंदुकीची. ' अ ब क ड ' ऐवजी एके- 47, एके- 56 ची बाराखडीच या गावातील मुलांना तोंडपाठ झाली आहे. बिहारमधील वाढत्या ' गन-तंत्रा ' ची ही सत्यकथा आता अनेक गावांचे नशीब बनू पाहत आहे...

... बिहारमध्ये एकीकडे मतदारांना भुलवण्यासाठी आश्वासनांचा महापूर आला आहे, तर दुसरीकडे छोट्या गावांमधील अंधाऱ्या झोपड्यांत ' गन पॉइंट ' वर निवडणुकीचा निकाल ठरवण्याची जय्यत तयारी सुरू आहे. कुठे कुठे ' बूथ कॅप्चरिंग ' ची रंगीत तालीम सुरू आहे. दहशतवादी टोळ्यांतील हिंसा, तिला हिंसेनेच दिलेले प्रत्युत्तर...या दुष्टचक्राची कहाणी सांगणाऱ्या अशाच एका टोळीचे नाव आहे ' सशस्त्र दस्ता '. डबल बॅरल, कट्टा... इथपासून अगदी एके- 47, एसएलआर अशा अनेक अत्याधुनिक शस्त्रांनी सज्ज असलेल्या या ' टीम ' ला भेटल्यावर साक्षात्कार होतो तो संगिनीच्या टोकावर तोलल्या गेलेल्या सत्तेचा.

' राजकारणी, कुख्यात अपराधी किंवा अतिरेकी टोळ्या यांच्याशी आमचा सुतराम संबंध नाही. आम्ही ' काम ' करतो ते आमच्या जमातीच्या लोकांना निवडून देण्यासाठी '...' सशस्त्र दस्ता ' तील मंडळी सहजपणे नमूद करतात. अनेकांच्या नावांपुढे विविध पदव्या लागलेल्या आहेत. त्या शिक्षणाशी संंबंधित असल्या तरी त्यांची ' मास्टरी ' आहे ती बुथ कॅप्चरिंगपासून ते अगदी बाँब बनवण्यामध्ये. निवडणुकीत रक्तपात घडवणे, मतदानकेंदे बळकावणे अशा विविध कामांसाठी ते मोबदला घेतात. अगदी 10 हजारांपासून ते 15 लाखांपर्यंत.

' मतदानाच्या दुसऱ्या टप्प्यासाठी अनेक उमेदवार आमच्या संपर्कात आहेत, हमरा भविष्य तो मॅगझीन खुलनेसेही खुलेगा ,' असे ही मंडळी बिनदिक्कतपणे सांगतात. शस्त्र हाती का घेतले, या प्रश्नाला त्यांच्याकडे उत्तर तयार असते , ' हम बेरोजगार है... शिक्षण असले तरी आम्हाला नोकऱ्या मिळत नाहीत. आणि इथे परिस्थिती अशी की, ज्याच्या हाती शस्त्र त्याला अधिक प्रतिष्ठा. मग करणार तरी काय ?' बिहारच्या गावागावांत अशा अनेक टोळ्या आहेत. याआधी ' काम तमाम ' करताना त्यांना सामना करायला लागायचा तो होमगार्डचा. आता समोर असतात सशस्त्र दले. त्यामुळे या लोकांच्या कामाच्या पद्धतीत थोडा बदल झाला आहे. तसेच त्याचे ' रेट ' ही त्यांनी वाढवले आहेत. या टोळ्यांचे बस्तान आडगावांमध्ये. त्यामुळे त्यांच्यापर्यंत पोहोचणे पोलिसांसाठी दुरापास्तच.

बिहारच्या लढाईचे कोणी काहीही वर्णन करो, ती आताही बुलेट विरुद्ध बॅलट अशीच असणार आहे!

 
</text>
</doc>
