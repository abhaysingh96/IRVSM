<doc>
<docno>1019226.cms.txt</docno>
<text>
 
महामुंबई
अनुसूचित जमाती प्रमाणपत्र तपासणी समितीत न्यायाधीशाच्या नियुक्तीस विरोध
[ Saturday, February 12, 2005  08:32:54 pm]


म. टा. प्रतिनिधी

मुंबई : अनुसूचित जमाती प्रमाणपत्र तपासणी समितीमध्ये उपाध्यक्ष या पदावर न्यायिक अधिकारी अथवा न्यायाधीश नियुक्त करण्याच्या राज्य सरकारच्या निर्णयास सत्ताधारी व विरोधी पक्षांतील आदिवासी समाजातील आमदारांनी तीव्र विरोध दर्शविला आहे. सरकारने हा निर्णय तातडीने मागे घ्यावा, अशी मागणी त्यांनी मुख्यमंत्री विलासराव देशमुख यांना निवेदनाद्वारे केली आहे.

राज्य मंत्रिमंडळाने यासंदर्भातील वादग्रस्त निर्णय 11 जानेवारीस घेतला आहे. मात्र, तो सुप्रीम कोर्टाचे निदेर्श व भारतीय राज्यघटनेतील तरतुदींची नोंद न घेता करण्यात आला असून, सरकारची ही कृती राज्यातील खऱ्या आदिवासींवर अन्याय करणारी आहे. त्यामुळे देशमुख सरकारने ही चूक तातडीने दुरस्त करावी, अशी या आमदारांची मागणी आहे.

या मागणीच्या निवेदनावर आमदार अॅड. पद्माकर वळवी, हरिश्चंद चव्हाण, जे. पी. गावित, कृष्णा घोडा, काशिनाथ मेंगाळ, म. ना. बरोरा, आनंदराव गेडाम, मधुकरराव पिचड, विष्णु सावरा, राजकुमार पटेल, धुळ्याचे खासदार बापू हरी चौरे यांच्या स्वाक्षऱ्या आहेत.

सुप्रीम कोर्टाने माधुरी पाटील विरुद्ध महाराष्ट्र सरकार या प्रकरणात दिलेल्या निकालात समितीची रचना निश्चित केली आहे. मात्र, त्यात न्यायाधीशाचा समावेश नाही. इतकेच नव्हे तर राज्य मंत्रिमंडळाच्या सामाजिक न्याय विभागाच्या तपासणी समितीवर न्यायाधीश नियुक्त करण्याच्या निर्णयास सुप्रीम कोर्टाने स्पष्ट शब्दात नकार दिल्याचे अॅड. वळवी यांनी सरकारच्या निदर्शनास आणून दिले.

' जनजाती सल्लागार परिषदे ' चे आदिवासी आमदार व खासदारांनी अशा समितीवर न्यायाधीश नेमण्यास स्पष्टपणे विरोध नोंदविलेला आहे. या सर्व पार्श्वभूमीवर राज्यातील आदिवासी समाजातील विविध विचारसरणीच्या राजकीय पक्षांच्या आमदार व खासदारांच्या भावना लक्षात घेऊन हा वादग्रस्त निर्णय मागे घ्यावा, असे निवेदनात नमूद करण्यात आले आहे.

 
</text>
</doc>
