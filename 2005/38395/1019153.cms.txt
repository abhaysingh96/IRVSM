<doc>
<docno>1019153.cms.txt</docno>
<text>
 
महाराष्ट्र
टीएमटी आदर्श परिवहन सेवा ठरेल, पण...
[ Saturday, February 12, 2005  06:51:52 pm]


रवींद मांजरेकर

ठाणे : शिवसेनाप्रमुखांच्या हस्ते शुभारंभ झालेल्या ठाणे महापालिकेच्या परिवहन उपक्रमाने (टीएमटी) या आठवड्यात आपला सोळावा वर्धापन दिन साजरा केला. त्या निमित्ताने गडकरी रंगायतनमध्ये झालेल्या कार्यक्रमात जिल्हाप्रमुख, आमदार एकनाथ शिंदेंपासून ते खासदार प्रकाश परांजपेंपर्यंत सगळ्यांनी ' टीएमटी ' च्या कामाचे कौतुक केले. त्याच्या बातम्या वाचून सर्वसामान्य प्रवाशांच्या मनात मात्र शंकांचे मोहोळ उठले आहे.

' ना नफा ना तोटा ' तत्त्वावर परिवहन सेवा चालवली जावी, अशी ठाणेकर करदात्यांची इच्छा आहे. त्यामुळे ' टीएमटी ' फायद्यात नसली तरी तोट्यात जाऊ नये यासाठी परिवहन समितीचे सदस्य आणि प्रशासन यांनी डोळ्यात तेल घालून या सेवेच्या गुणवत्तेबाबत प्रयत्न करायला हवेत, असे त्यांना वाटणे सहाजिकच आहे. परंतु ठाणेकरांच्या दुदैर्वाने परिवहन समितीचे बहुतांश सदस्य आणि प्रशासनातील वरिष्ठ अधिकारी यांना मात्र याची जाण दिसत नाही.

शिवसेनेची या समितीवर सत्ता आहे. वर्तमानपत्रांतून ' टीएमटी ' च्या कारभाराचे वाभाडे काढणाऱ्या बातम्या नित्य येत आहेत. चाके निखळण्याचे प्रमाण गेल्या काही दिवसांत वाढले आहे. बसगाड्यांची निगा राखली जात नसल्याचे दिसते आहे. या बसगाड्या वळणावर एका दिशेला इतक्या कलतात, की मोठ्या अपघाताची भीती वाटते. हे वास्तव माहीत असून तसेच समिती आणि प्रशासन यांच्यातील वाद जाहीरपणे चचिर्ले जात असताना या सगळ्या प्रकारांविषयी भाष्य करण्याची, गरज पडल्यास दोघांचीही कानउघडणी करण्याची आवश्यकता जिल्हाप्रमुख, आमदार एकनाथ शिंदे आणि खासदार प्रकाश परांजपे यांना वाटली नाही, याचे आश्चर्य वाटते. किंबहुना खासदारांनी तर ' तुमचे काम चांगले चालेले आहे ', असे प्रशस्तीपत्रक देऊन टाकले. तर आमदारांनी ' ठाणे परिवहन सेवा ही आदर्श परिवहन सेवा व्हावी ' अशी अपेक्षा व्यक्त केली. चाके निखळणाऱ्या, सर्वांगाने वाजणाऱ्या या बसगाड्यांचा भार पेलता पेलता नाकीनऊ आलेल्या परिवहन समितीची तशी क्षमता आहे का, याचा विचार त्यांनी केला नाही.

सीएनजी परवडेल ?

महानगर गॅसकडून सीएनजी स्टेशन बांधून मिळणार असल्यामुळे ' टीएमटी ' च्या नव्या ताफ्यात 50 सीएनजी बसेस घेण्यास आयुक्तांनी सांगितले, तेव्हा समिती थोडी कुरकुरलीच. मग 25 सीएनजी आणि 25 साध्या बसगाड्या घेण्यावर शिक्कामोर्तब झाले. तेवढ्यात, टीएमटीच्या जुन्या गाड्यांना सीएनजी कीट बसवण्याची टूम आली. ' टीएमटी ' च्या किती बस अशा कीटसाठी मजबूत आहेत, याची तज्ज्ञांकडून पाहणी करून मगच हा निर्णय व्हायला हवा. अन्यथा लाखो रुपये खर्च करायचे आणि चारदोन वर्षांत गाड्या मोडीत काढायची वेळ आलेली असायची!

आयुक्त संजय सेठी यांचा भक्कम पाठिंबा असूनही श्रीकांत सरमोकदम यांच्यासारखा अनुभवी व्यवस्थापक ' टीएमटी ' च्या अवस्थेत फार बदल घडवून आणू शकत नाही. ही प्रशासनाची हतबलताही चिंता करायला लावणारी आहे. डिझेल खरेदीत लाखो रुपयांची बचत करणारे, घसारा निधी निर्माण करणारे हे व्यवस्थापक, परिवहन समितीला इतके नकोसे का झाले आहेत, असाही प्रश्न आहेच. त्याला काही अंशी सरमोकदमही जबाबदार आहेत. त्यांनी काही गोष्टींमध्ये सकारात्मक दृष्टिकोन ठेवायला हवा. ' कोणतीही नवी गोष्ट सांगा, ती कशी होणार नाही हेच ते आधी सांगतात ', ही त्यांच्याविषयीची वरिष्ठांची प्रतिक्रिया आहे.

बसथांब्यांचा प्रश्न्

प्रशासन आणि सदस्य यांचा वाद, नव्या गाड्या हे विषय तर आहेतच. त्याचबरोबर एक प्रश्न बराच काळ ' टीएमटी ' चा पिच्छा पुरवतोय तो म्हणजे स्टेशन परिसरातील टीएमटीच्या बसथांब्याविषयीचा. लोकमान्यनगर-ठाणे स्थानक-मीरा रोड आणि ठाणे स्थानक ते नारपोली हे ' टीएमटी ' चे सर्वाधिक नफा देणारे मार्ग आहेत. त्या मार्गावरचे प्रवासी स्टेशनच्या बाहेर दोन क्रमांकाच्या प्लॅटफॉर्मला लागून असलेल्या छोट्या शेडखाली उभे राहतात.

हे थांबे इतके गैरसोयीचे आहेत की बहुतांश प्रवाशांना तळपत्या उन्हात उभे राहावे लागते. विद्यमान सभापती देवदास चाळके यांनी याबाबत काही करण्याचा प्रयत्न केला पण त्याला तितकेसे यश आले नाही. हा थांबा दुसरीकडे हलवण्याबाबत किंवा एसटी स्टॅण्डची जागा मिळवण्याबाबतचा पाठपुरावा करण्यात परिवहन समिती कमी पडते आहे. त्यामुळे आमदारांनी राज्य सरकारच्या माध्यमातून एसटीशी आणि खासदारांनी रेल्वेच्या अधिकाऱ्यांशी चर्चा करून हा प्रश्नातून आधी मार्ग काढून, कार्यतत्परतेचा आदर्श घालून द्यावा.

त्यानंतर ही सेवा आदर्श होईल, अशी इच्छा व्यक्त करावी, असे ठाणेकरांना वाटले तर त्यात वावगे काय ?

 
</text>
</doc>
