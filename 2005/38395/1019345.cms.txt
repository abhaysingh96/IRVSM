<doc>
<docno>1019345.cms.txt</docno>
<text>
 
महाराष्ट्र
करवाढीविरोधात भाजप-शिवसेनेचे आज शहरभर आंदोलनसत्र
[ Saturday, February 12, 2005  10:24:36 pm]


म. टा. प्रतिनिधी

पुणे : खासदार सुरेश कलमाडी यांनी कराविषयीची आपली भूमिका स्पष्ट करावी. तसेच काँग्रेसच्या महत्त्वाच्या पदावरच्या दोन सदस्यांनी करवाढीविषयी संभ्रमात टाकणारी उत्तरे दिल्याने त्याविषयीचे स्पष्टीकरण द्यावे, अशी मागणी भाजप-शिवसेनेने शनिवारी वार्ताहर बैठकीत केली.

महापालिकेने केलेल्या करवाढी विरोधात रविवारी शहरात आठ ठिकाणी धरणे आंदोलन करण्याचा निर्णयाबाबत घेतलेल्या वार्ताहर बैठकीत दोन्ही पक्षांनी वरील मागणी केली.

यावेळी भाजपचे शहराध्यक्ष विजय काळे, शिवसनेचे शहराध्यक्ष रामभाऊ पारिख, आमदार गिरीश बापट, पालिका विरोधी पक्षनेते उज्ज्वल केसकर, शिवसेना गटनेते रमेश बोडके, शिवसेनेचे प्रशांत बधे आदी उपस्थित होते. विश्रांतवाडी चौक, संत कबीर चौक, कवेर् रस्ता, फडके हौद, लक्ष्मीनारायण थिएटर, धनकवडी पेट्रोल पंप चौक, हडपसर गांव, आनंदनगर या ठिकाणी सायंकाळी चार ते सात या वेळेत हे आंदोलन करण्यात येणार आहे.

सभागृहात सभासदांना बोलू न देणे आणि सदस्यांची गळचेपी करून सभा तहकूब करणे, हे सभेच्या प्रतिष्ठेला शोभणारे नाही, असे मत काळे यांनी व्यक्त केले. करवाढीची भूमिका पक्षाच्या अंगलट आल्याने ते असे वागले असे काळे म्हणाले.

काँग्रेसच्या मागे जाणे ही राष्ट्रवादी काँग्रेसची आजची स्थिती आहे. त्यामुळे करवाढी विरोधात राष्ट्रवादी काँग्रेसने भूमिका स्पष्ट करावी, अशी मागणीही काळे यांनी केली.

सरकारची अनुदानेही अद्याप थकीत आहेत. तसेच महापालिकेचा कारभार ढिलाईचा आहे. त्यामुळे करवाढ करण्याआधी आयुक्तांनी या गोष्टींचा विचार केला पाहिजे, असे मत बापट म्हणाले. दोन वेगवेगळी विधाने काँग्रेसचेच महत्त्वाच्या पदावरचे सदस्य करत असल्याने, त्यांची संभ्रमित अवस्था झाली आहे. त्यामुळे संभ्रमित असणारा पक्ष विकास करू शकत नाही, असे केेसकर यांनी सांगितले. कर वाढवला नाही तर विकास कामांना कात्री लावावी लागेल हे पालिका आयुक्तांनी केलेले विधान चुकीचे असल्याचेही केसकर म्हणाले.

पालिका नगरसचिव रामदास जगताप यांच्यावर टीका करत बोडके यांनी ते सत्तारूढ पक्षाचे सदस्य असल्यासारखे वागतात असा आरोप केला. सत्तारूढ पक्षाच्या दबावाखाली येऊन नगरसचिव काम करत असल्याचे बोडके यांचे म्हणणे आहे. नगरसचिवाने न्यायाधीशाचे काम केले पाहिजे. त्यांच्या या वागण्यावर आक्षेप घेणारी अनेक निवेदने आयुक्तांना दिली आहेत, पण त्याचा उपयोग झाला नाही. आता नगरविकास खात्याकडेच शिष्टमंडळ घेऊन जाणार असल्याचे बोडके म्हणाले.

कराविषयी निर्णय घेण्यासाठी 11 फेब्रुवारी हा दिवस निश्चित करण्यात आला होता. त्यानुसारच मॉरिशसचा दौरा आयोजित केला होता. पण काहीतरी कारण पुढे करून ही स्थायी समितीची बैठक तीन दिवस आधीच, आठ फेब्रुवारीला घेण्यात आली. त्यामुळे ही एकप्रकारे फसवणूकच केली आहे, असे बापट म्हणाले.

 
</text>
</doc>
