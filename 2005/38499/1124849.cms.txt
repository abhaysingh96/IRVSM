<doc>
<docno>1124849.cms.txt</docno>
<text>
 
महाराष्ट्र
कोकणात फळ-फुलझाडे लावण्याचे आदेश देणार
[ Friday, May 27, 2005  11:23:40 pm]


कणकवली : कोकणातील वनसंज्ञेखालील जमिनीचा प्रश्ान् वनखाते आणि सुप्रीम कोर्ट यांच्यामध्ये अडकला असून तो सोडविण्याचा प्रयत्न सुरू आहेच. दरम्यान, सिंधुदुर्ग आणि रत्नागिरी जिल्ह्यांमध्ये होणारी फळे-फुले देणारी झाडे लावली पाहिजेत. त्यात जांभुळ, कोकम यांचा मोठा समावेश राहील, असे आदेश आपण दोन्ही जिल्ह्यातील वनअधिकाऱ्यांना देणार आहोत, असे राज्याचे प्रधान सचिव (वने) एस. शहजाद हुसैन यांनी सिंधुदुर्ग जिल्ह्यातील पत्रकारांना मुंबईत सांगितले.

सावंतवाडीचे वसंतराव केसरकर आणि बबनराव गवस, कणकवलीचे शशी तायशेटे, विजय सावंत, नानासाहेब परब आदी पत्रकारांनी मुंबईत प्रधान सचिवांची भेट घेऊन वनसंज्ञेसंदर्भात चर्चा केली.

सरकारने वनसंज्ञेतील कलमे गाळण्यासाठी कायद्यात सुधारणा करावी अशी मागणी यावेळी करण्यात आली.

राज्यातील एकूण 62 हजार हेक्टर जमिनीपैकी एकट्या सिंधुदुर्ग जिल्ह्यात 42 हजार हेक्टर जमीन वनसंज्ञेखाली जाणूनबुजून घालून सुमारे 50 हजार शेतकऱ्यांवर आणीबाणीच्या काळात अन्याय करण्यात आला. ज्या वरकस जमिनीत नागली, वरी, नाचणी आदी पिके येत असत ती जमीन एकाएकी पिटलेल्या दवंडीने वनलागवडीसाठी गेली. परंतु चार रोपे कोणत्याही गावी वनखात्याने लावली नाहीत. आता वनसंज्ञा कमी करून शेतकऱ्यांना जमिनी परत करण्यासाठी चार वेळा 1997 पासून समित्या, सत्यशोधक कमिट्या नेमल्या तरी न्याय मिळत नाही, अशी स्थिती आहे. काही वरिष्ठ अधिकाऱ्यांना ही जमीन खनिज उत्पादनासाठी देता यावी म्हणून हा उपद्व्याप करण्यात आला, असे सांगितले जाते.

राज्य सरकारने अतिशहाणपणा करून 1975 साली जो कायदा केला त्यातील 24/2 हे कलम वगळण्यासाठी विधिमंडळाने दुरुस्ती केली पाहिजे. हे धाडस विधिमंडळात महसूल मंत्र्यांनी दाखवण्याची गरज आहे. चौकशी समित्या या मलमपट्ट्या आहेत. विदर्भातील झुडपी जंगलाखालील जमीन सोडविण्यात हे सरकार पुढाकार घेते. तेथे कोकणाला न्याय देण्यात मागे का, असा सवाल आहे. नवीन सुधारित कायदाच सुप्रीम कोर्टाला योग्य उत्तर ठरेल, असेही सांगितले जाते.

दरम्यान, यापुढे वनखात्याच्या नर्सरीमधून जांभुळ, कोकम, हरडा, फणस यांची रोपे तयार करण्यासाठी मी तगादा लावणार आहे, असेही हुसैन यांनी सांगितले.

 
</text>
</doc>
