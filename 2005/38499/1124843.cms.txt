<doc>
<docno>1124843.cms.txt</docno>
<text>
 
महाराष्ट्र
वंजारवाडीत बिबट्याने घेतला बालिकेचा बळी
[ Friday, May 27, 2005  11:19:19 pm]


म. टा. प्रतिनिधी

नाशिक : शहरापासून अवघ्या तीस किलोमीटर अंतरावर असलेल्या वंजारवाडी येथे एका बिबट्याने गुरुवारी रात्री तीन वर्षांच्या एका बालिकेवर हल्ला करून तिचा बळी घेेतला. या बालिकेच्या मृत्यूस वनाधिकारीच जबाबदार असल्याचा थेट आरोप तिच्या पित्याने शुक्रवारी प्रसारमाध्यमांशी बोलतांना केला.

अश्विनी संपत सामोरे असे त्या बालिकेचे नाव असून ती देवळाली कँपपासून पुढे असलेल्या वंजारवाडी तेथे तिच्या मामांकडे आली होती. रात्री दहाच्या सुमाराला अश्विनी तिच्या भावंडांबरोबर अंगणात खेळत होती. त्यावेळी तिथे अचानक प्रकटलेल्या बिबट्याने अश्विनीवर झडप घालून तिची मान जबड्यात पकडली.

भारनियमनामुळे अंधार असल्याने ही बाब इतरांच्या तात्काळ लक्षात आली नाही. मात्र, हे दृश्य पाहून इतर मुलांनी आरडाओरडा सुरू केला. ही बाब गावकऱ्यांना कळताच त्यांनी बिबट्याचा पाठलाग सुरू केला. गावकऱ्यांची चाहूल लागल्याने आणि त्याचवेळी वीजपुरवठा सुरू झाल्याने पसरलेल्या उजेडाला घाबरून एक ते दीड किलोमीटर अंतरावर गेलेल्या बिबट्याने अश्विनीला टाकून धूम ठोकली. अश्विनी या मानेवर आणि गळ्यावर बिबट्या या पंधरा दातांचे व्रण होते. या जखमांमुळे तिचा जागीच मृत्यू झाला.

सहा महिन्यांपुवीर् सिन्नर तालुक्यातील बोरखिंड येथे बुधाबाई नावाच्या एका बालिकेचे प्राण बिबट्याने याच तऱ्हेने घेतले होते. वंजारवाडी ते देवळाली परिसरात गेल्या काही दिवसंपासून पुन्हा बिबट्यांचा वावर सुरू झाला आहे. त्याने परिसरातील अनेक कुत्रे आणि शेळ्या फस्त केल्या होत्या.

यासंदर्भात परिसरातील गावकऱ्यांनी वनविभागाकडे वारंवार तक्रारी केल्या होत्या. त्यानंतर वनविभागाने या परिसरात पिंजराही लावला होता. मात्र, त्यात शिकार म्हणून कुत्रे ठेवले होते. वनविभागातील अधिकाऱ्यांच्या या बेपर्वाईमुळेच अश्विनीचा मृत्यू झाला, असा आरोप तिचे वडील संपत सामोरे यांनी केला आहे.

देवळाली कँप परिसरात नेहमीच बिबट्यांचा वावर असतो. काही दिवसांपुवीर् याच मार्गाने थेट नाशिक शहरातच बिबट्या घुसला होता. या ग्रामीण भागात रात्री आठ वाजेपर्यंत भारनियमनामुळे वीज नसते. त्यामुळे रात्री आठ वाजेनंतरच शेतीत पाणी देता येते. 'आता बिबट्या या भितीमुळे रात्री शेतात पाणी कसे द्यायचे असा प्रश्न निर्माण झाला आहे', अशी समस्या वंजारवाडीतील शेतकऱ्यांनी मांडली आहे.

या घटनेमुळे फक्त देवळालीच नाही तर नाशिक शहरातील पालकांमध्येही घबराट निर्माण झाली आहे.

 
</text>
</doc>
