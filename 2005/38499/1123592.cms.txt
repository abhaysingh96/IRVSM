<doc>
<docno>1123592.cms.txt</docno>
<text>
 
महामुंबई
मुंबईसाठी स्वतंत्र सीईओ!
[ Friday, May 27, 2005  12:29:10 am]


म. टा. प्रतिनिधी

मुंबई : मुंबईचा चेहरामोहरा बदलून टाकणाऱ्या प्रकल्पांची गाडी पुढे रेटण्यासाठी एका ड्रायव्हरची आवश्यकता असल्याने आता शहराच्या पुनविर्कासाठी एक स्वतंत्र आयोग (अर्बन रिन्युअल कमिशन) नेमण्यात येणार असून हे नवे वाहन चालवण्यासाठी एका सीईओचीही नियुक्ती त्यावर करण्याचे राज्य सरकारने ठरवले आहे. त्याचप्रमाणे मुंबईसाठी स्वतंत्र विकास निधी तयार करण्यात येणार असून त्याबद्दलच्या कायद्याचा मसुदाही तयार झाला आहे.

'अर्बन रिन्युअल : लर्निंग्ज फॉर मुंबई' या विषयावर 'बॉम्बे र्फस्ट'तफेर् भरवण्यात आलेल्या आंतरराष्ट्रीय परिषदेच्या समारोपप्रसंगी राज्याचे मुख्य सचिव आर. एम. प्रेमकुमार यांनी ही माहिती दिली. अर्बन रिन्युअल कमिशनची संकल्पना सध्या तरी केवळ विचाराधीन असून त्याचे स्वरूप अद्याप ठरलेले नाही, मात्र विविध व्यक्तींच्या सल्लामसलतीतून ही संकल्पना पुढे आली आहे, असे प्रेमकुमार म्हणाले.

मुंबईतून केंदाला तसेच राज्याला हजारो कोटी रुपयांचा महसूल जात असतानाही मुंबईसाठी तो फारच कमी वापरात येतो, या गाऱ्हाण्याची दखल घेऊन आता मुंबईच्या विकासासाठी स्वतंत्र निधी तयार करण्याची कल्पना राज्य सरकारने स्वीकारली असून अशा विशेष निधीकरित कायद्याचा मसुदाही तयार झाला आहे, असे प्रेमकुमार यांनी सांगितले. ते म्हणाले की, मुंबईसाठी जमा होणारा निधी इतर कामांना वापरला जाऊ नये, या उद्देशाने असा स्वतंत्र निधी तयार करण्यात येणार आहे. तो दीड हजार कोटींचा असावा, अशी एक संकल्पना पुढे आली आहे. अर्थात तो कितीचा असेल, हे नंतरच ठरेल. याला 'रिंग फेन्स फंड' म्हणण्यात आले आहे, कारण तारेच्या वेटोळ्याच्या कुंपणातून जसे कोणी आत-बाहेर जाऊ शकत नाही, तसेच या फंडाचाही वापर इतरत्र होणार नाही. मात्र याबाबत अजून बरेच टप्पे बाकी आहेत. कायद्याचा मसुदा तयार झाला असला, तरी त्याला मंत्रिमंडळाची मंजुरी घ्यावी लागेल आणि कायदा संमत करावा लागेल. या निधीकरिता सिडको, एमएमआरडीए तसेच स्थानिक यंत्रणांकडूनही पैसा उभा करता येऊ शकेल, असे त्यांनी सूचित केले.

विविध यंत्रणांची एकत्र मोट बांधण्यासाठी स्वतंत्र आयोग

मुंबईच्या विकासाच्या प्रक्रियेत एकाहून अनेक भागीदार कार्यरत असून या सर्वांची एकत्र मोट बांधणे हे महाकठीण काम असते. ते साध्य करून विकासाची गाडी पुढे रेटता यावी, यासाठीच अर्बन रिन्युअल आयोग निर्माण करण्यात येणार आहे, अशी माहिती राज्याचे मुख्य सचिव प्रेमकुमार यांनी दिली.

अर्बन रिन्युअल या विषयावर हॉटेल ताजमध्ये भरलेल्या परिषदेत व्यापार- उदिम क्षेत्रातील बड्या व्यक्ती व प्रतिनिधींपुढे मुंबईच्या पुनर्रचनेबद्दल ते म्हणाले की, मुंबईच्या विकासाच्या वाटेवर आपल्याला कुठे जायचे ते माहिती आहे, परंतु कसे जायचे ते माहिती नाही. या शहरात 55 ते 60 टक्के जनता झोपडपट्ट्यांमध्ये राहते. या तळागाळातील जनतेपर्यंत विकासाचे फायदे पोहोचविणे हे आमचे उद्दिष्ट आहे. मात्र, शहराचा विकास करताना त्यात विकासाचे वाटेकरी अनेक आहेत. या सर्व भागीदारांचे हित साधायचे, तर त्यात संघर्ष होतो. महापालिका आणि एमएमआरडीए यांच्यात सुरू असलेला वाद हे त्याचेच उदाहरण आहे. शहरासाठी काम करणाऱ्या स्वयंसेवी संस्थांमध्येही एकमत नाही. साधा गेटवे ऑफ इंडियाचा चेहरा बदलण्याची योजना असली, तरी त्यात एकमत होऊ शकत नाही. गेटवे ऑफ इंडियासारखी एकही स्मरणीय वास्तू आपण निर्माण करू शकलेलो नाही, अशी खंत त्यांनी व्यक्त केली. मंत्रालय ही काही अशा प्रकारची वास्तू खचितच नाही. मग इंडो-मराठी संस्कृतीचा आविष्कार ठरेल, अशी एखादी वास्तू मुंबईत का निर्माण नाही होऊ शकली? केवळ आपल्या शहरावर प्रेम करून उपयोग नाही, तर त्यासाठी स्वत:च्या घरापलीकडे विचार करण्याची वृत्तीही लोकांमध्ये असायला हवी, असे ते म्हणाले. नॉट इन माय बॅकयार्ड प्लीज अशी निम्बी वृत्ती (शिवाजी दुसऱ्याच्या घरात जन्माला यावा) लोकांमध्ये असल्यास विकासाची वाट खडतर बनते. त्यामुळेच केवळ मुंबईपुरते विचार करून भागणार नाही, तर मुंबईसह आसपासचा भाग म्हणजेच महामुंबईच्या क्षेत्रासाठी विचार करून ते क्षेत्र मुंबईशी जोडण्याची प्रक्रिया सरकारने सुरू केली आहे. लवकरच स्पेशल इकॉनॉमिक झोनही प्रत्यक्षात येत आहे, अशी माहिती त्यांनी दिली.

अर्बन रिन्युअल आयोगाबद्दल विचारले असता ते म्हणाले की, मुंबईच्या विकासासाठी चांगले दबावगट तयार होण्याची गरज आहे. विकासाच्या वाटेवरच्या विविध यंत्रणा, भागीदार यांच्यात समन्वय रहावा आणि विकासाची उद्दिष्टे साध्य व्हावीत, यासाठी अर्बन रिन्युअल आयोग उपयुक्त ठरेल, असे मुख्य सचिव म्हणाले. मात्र, त्याची रचना कशी असेल, ते कधी प्रत्यक्षात येईल, याचा तपशील त्यांनी सांगितला नाही.

 
</text>
</doc>
