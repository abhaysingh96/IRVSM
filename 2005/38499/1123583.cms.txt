<doc>
<docno>1123583.cms.txt</docno>
<text>
 
महामुंबई
पवारांपुढे कधीच मैत्रीचा हात केला नव्हता!...
[ Friday, May 27, 2005  12:23:59 am]


म. टा. प्रतिनिधी

मुंबई : राष्ट्रवादी काँग्रेसचे अध्यक्ष आणि केंदीय कृषीमंत्री शरद पवार यांच्यापुढे आपण कधीच मैत्रीचा हात पुढे केलेला नाही, प्रसारमाध्यमांनीच याबाबत भ्रम पसरवला, अशी टीका शिवसेनाप्रमुख बाळासाहेब ठाकरे यांनी येथे केली.

स्वातंत्र्यसैनिक आणि क्रांतिकारकांवरील प्रमोद मांडे लिखित पुस्तकाच्या शंकर चित्राव यांनी केलेल्या 'फ्लेम्स ऑफ फ्रीडम' या अनुवादाचे प्रकाशन शिवसेनाप्रमुखांच्या हस्ते झाले. त्यानंतर बोलताना ठाकरे म्हणाले की, पवारांबरोबरच्या आपल्या मैत्रीबाबत प्रसारमाध्यमांनीच चुकीचे चित्र रंगवले आहे. 'गेट वे ऑफ इंडिया'च्या कार्यक्रमात शिवशाहीर बाबासाहेब पुरंदरे यांनी मराठे मराठ्यांशी कसे भांडले, हा इतिहास सांगितला. त्यानंतर आजही मराठ्यांमध्ये भांडणे आहेत, याचा विचार राष्ट्रवादी काँग्रेसने करण्याची आवश्यकता आहे, असे आपण म्हणालो. 'मला पवारांशी काही घेणदेणे नाही. मी सुखात आहे,' असे उद्गारही त्यांनी काढले.

शिवराज पाटील यांच्याकडून आता प्रेमाचा संदेश शिकावा!

बांगलादेशी घुसखोरांवरील कारवाईमुळे त्या देशाशी संबध बिघडणार नाहीत याची काळजी घेण्याच्या केंदीय गृहमंत्री शिवराज पाटील यांच्या वक्तव्यावर शिवसेनाप्रमुख बाळासाहेब ठाकरे यांनी गुरुवारी जोरदार टीका केली. बांगलादेशी मुस्लिमांच्या भावना दुखवू नका. आपण उपाशी राहून त्यांना खायला द्या. लोकांवर प्रेम कसे करावे हे केंदीय गृहमंत्री पाटील यांच्याकडूनच शिकण्याची गरज आहे, अशा शब्दांत त्यांनी या वक्तव्याची खिल्ली उडवली.

शंकर चित्राव यांनी अनुवादित केलेल्या 'फ्लेम्स ऑफ फ्रीडम' या पुस्तकाच्या प्रकाशनप्रसंगी ते बोलत होते. मुख्यमंत्री विलासराव देशमुख यांच्या 60 व्या वाढदिवसानिमित्त त्यांना आपल्या शुभेच्छा असल्याचे सांगताना देशमुख यांच्यावर रिमोटचा कंट्रोल असल्याने धाडसी निर्णय ते घेऊ शकत नाही. एवढा रिमोट कंट्रोल आपणही हाताळला नव्हता असे ते म्हणाले. ठाणे जिल्हा ग्रामीणप्रमुख विवेक पंडित यांच्यावरील कारवाईबाबत विचारले असता पक्षात बेशिस्ती आपण कधीच खपवून घेणार नाही. पक्षाचे मुखपत्र 'सामना' ज्यांना जाळायचा असेल त्यांनी आधी पक्ष सोडावा. पक्षात बेशिस्तीची गय केली जाणार नाही असे त्यांनी सांगितले.

सुनील दत्त यांच्या निधनामुळे रिक्त झालेली जागा शिवसेना लढविणार का या प्रश्ानवर का नाही, अशी पृच्छा करीत एकदा तर ही जागा आम्ही जिंकली आहे. तिथे मुस्लिम मतदारांप्रमाणे अन्य अनेक घटक प्रभाव करणार आहेत. त्यांचा विचार करावा लागेल असे उत्तर त्यांनी दिले.

 
</text>
</doc>
