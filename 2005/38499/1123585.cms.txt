<doc>
<docno>1123585.cms.txt</docno>
<text>
 
महामुंबई
सहकारी बँकांचे ऑडिट स्वस्त
[ Friday, May 27, 2005  12:26:34 am]


जॉन कोलासो

मुंबई : नागरी सहकारी बँक लेखापरीक्षणाचे फीचे दर सुमारे 50 टक्क्यांनी कमी करण्याचा निर्णय सहकार आयुक्तांनी घेतल्याने राज्यातील सुमारे 650 सहकारी बँकांना दिलासा मिळेल.

या नव्या दरानुसार लेखापरीक्षणाची फी आकारणी करण्यात आल्यास नागरी बँकांच्या खर्चात मोठी बचत होणार आहे. कॉसमॉस कोऑपरेटिव्ह बँकेस सध्या लेखापरीक्षणावर सुमारे 31 लाख रुपये खर्च करावे लागतात. नवीन फीपद्धतीनुसार या बँकेस 11 लाख 46 हजार द्यावे लागतील. अभ्युदय बँकेस 20 लाख रुपयांऐवजी 7 ते 10 लाख रुपये, डेक्कन मर्चंट कोऑपरेटिव्ह बँकेस 2 लाख 78 हजार रुपयांऐवजी 1 लाख 93 हजार रुपये, पुण्यातील जनता सहकारी बँकेस 21 लाख 93 हजार रुपयांऐवजी 8 ते 11 लाख रुपये फी द्यावी लागेल. अशाप्रकारे सर्वच नागरी बँकांची लेखापरीक्षणावरील रक्कम मोठ्या प्रमाणावर वाचणार आहे.

सहकार आयुक्ताने 15 मे 1992 रोजी हे फीचे दर मोठ्या प्रमाणावर वाढवून दिल्यामुळे सहकारी बँकांच्या खर्चात प्रचंड वाढ झाली आहे. केंदीय सहकार आयुक्तांनी बहुराज्य-स्तरावरील सहकारी बँकांना लागू केलेले लेखापरीक्षणाचे फीदर आणि राज्यातील नागरी बँकांचे दर यामध्ये फार मोठी तफावत आहे.

राज्यातील बँकांना बऱ्याच प्रमाणावर अधिक पैसे मोजावे लागत असल्याने या बँकांच्या संचालकांत असंतोष आहे. या दरवाढीस अनेक बँकांनी हायकोर्टात आव्हान दिले होते. हायकोर्टाने या फीदराबाबत फेरविचार करण्याचे आदेश दिले होते. हे लक्षात घेऊन आयुक्तांनी फीदरात कपात सुचविली आहे.

आयुक्तांनी सहकार खात्यास सादर केलेल्या प्रस्तावात नागरी सहकारी बँका, नागरी व ग्रामीण पतसंस्था तसेच पगारदार नोकरांच्या पतसंस्था यांच्यासाठी स्वतंत्र फी आकारणीचे दर सुचविले आहेत. त्यानुसार नागरी सहकारी बँकांनी बहुराज्यस्तरावरील बँकांच्या धतीर्वर लेखापरीक्षणाचा पर्याय स्वीकारल्यास पहिल्या 100 कोटीपर्यंतच्या उलाढालीवर प्रती कोटी 1250 रुपये व पुढील 100 कोटीकरिता प्रती कोटी 750 रुपये व त्यापुढील 100 कोटीवर प्रती कोटी 500 रुपये व त्यानंतर प्रती कोटी 250 रुपये दर राहील. दुसऱ्या पर्यायात 15 मे 1992च्या दराप्रमाणे पहिल्या हप्त्याचे दर कायम ठेवून पुढच्या टप्प्यात 50 टक्के कपात करण्याची शिफारस केली आहे. तिसऱ्या पर्यायात 15 मे 1992च्या दरात प्रत्येक टप्प्याकरिता 50 टक्के कपात करण्याची तयारी दर्शविण्यात आली आहे.

 
</text>
</doc>
