<doc>
<docno>1124858.cms.txt</docno>
<text>
 
महाराष्ट्र
पीएमटीचा संप झालाच नाही, महाव्यवस्थापकांचा दावा
[ Friday, May 27, 2005  11:29:06 pm]


म. टा. प्रतिनिधी

पुणे : अंतर्गत दडपशाही वापरून पीएमटी कामगारांचा संप व्यवस्थापनाने संपूर्णपणे मोडून काढला असून कामगारांचा संप झालाच नाही, असा दावा पीएमटी व्यवस्थापनाने केला आहे. हा संप झालाच नसल्याने तो मिटण्याचा प्रश्ान्च नाही, असे स्पष्टीकरणही पीएमटी महाव्यवस्थापक निरंजनकुमार सुधांशु यांनी मुख्य सभेत दिले. तसेच शनिवारपर्यंत पीएमटी वाहतूक सुरळीत होईल, असे आश्वासनही सुधांशु यांनी सभेत दिले.

पीएमटी कामगारांनी वेतनातील फरकाच्या मागणीसाठी गुरुवारी सकाळी अचानकच संप पुकारला होता. त्यामुळे बससेवा संपूर्णपणे ठप्प झाली होती. काही बसगाड्यांवर यावेळी दगडफेकही झाली असून, कामगारांना पांगवण्यासाठी पोलिसांना सौम्य लाठीमारही करावा लागला.

या प्रश्नावर तोडगा काढण्यासाठी येत्या गुरुवारी सर्व पक्षाध्यक्षांची बैठक बोलावण्यात येणार असून, त्या बैठकीत कामगारांच्या मागण्यावर चर्चा करण्यात येईल, असा निर्णय महापालिका आयुक्त डॉ. नितीन करीर, कामगार संघटनेचे प्रतिनिधी आणि महाव्यवस्थापक यांनी शुक्रवारी संयुक्त बैठकीत घेतला. या बैठकीत मागण्यांची विस्तारित चर्चा करण्यात येणार असून, मागण्या मान्य करायच्या झाल्यास व्यवस्थापनावर किती आथिर्क बोजा पडेल याचा विचारही या बैठकीत होणार असल्याचे सुधांशु यांनी सांगितले.

शुक्रवारी सकाळपाळीत सुमारे दीडशे बसगाड्यांची वाहतूक सुरू झाली. मात्र दोन ठिकाणी बसगाड्यांवर दगडफेक झाल्याने पुन्हा ही संख्या कमी झाली. सायंकाळपर्यंत सुमारे तीनशे बसेस मार्गस्थ झाल्याचेही सुधांशू म्हणाले.

या संपातील सुमारे 36 कर्मचाऱ्यांना त्वरित निलंबित करण्यात आले असून, शुक्रवारी आणखी 24 जणांवर अशी एकूण 60 जणांवर निलंबनाची कारवाई करण्यात येईल, असे सुधांशु यांनी सांगितले. दोन दिवसातील या घडामोडींमुळे प्रवाशांचे तर हाल झालेच मात्र पीएमटी व्यवस्थापनाचेही सुमारे 50 लाख रुपयांचे नुकसान झाल्याचे, सुधांशु यांनी सांगितले. लागोपाठ दुसऱ्या दिवशीही दोन ठिकाणी झालेल्या दगडफेकीत खाजगी रिक्षा चालकांचा समावेश असून, त्यांच्यावर कारवाई करण्याची मागणी व्यवस्थापनाने पोलिसांकडे केली आहे. काही ठिकाणी चालकाला धमकावण्याचेही अनेक प्रकार झाले आहेत. त्याविषयी सर्व सखोल माहिती पोलिसांना दिल्याचे सुधांशू म्हणाले.

 
</text>
</doc>
