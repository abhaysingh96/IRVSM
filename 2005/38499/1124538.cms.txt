<doc>
<docno>1124538.cms.txt</docno>
<text>
 
सदर
घरकुल
[ Friday, May 27, 2005  05:53:16 pm]


गिरगावच्या मराठमोळ्या वातावरणातील कृष्ण निवास म्हणजे आजूबाजूच्या मुलांना जमवून क्रिकेटपासून बॅडमिण्टनपर्यंत खेळ खेळण्याचं हक्काचं ठिकाण. दोेन चाकाची लाल सायकल पाय ओढत पळवणं वंदना पाठकला फार आवडायचं. मोठं होत जाण्याच्या वयात खास 'मुलींच्या गप्पा' करण्याचा आडवळणी कट्टाही हाच होता. आजी-आजोबा, मामा- मामी, भावंडं यांच्याबरोबर धम्माल करण्याच्या असंख्य आठवणी तिच्याजवळ आहेत. भरपूर मस्ती करत असल्याने आजीची ती लाडकी भोचकभवानी होती.

अहमदाबाद ते मुंबई प्रवास कित्ती लांब वाटत होता... गिरगावची मंगलवाडी दिसेपर्यंत तिची नुसती घालमेल व्हायची. प्रवासाचा शीण विसरून ती एका दमात चार जिने चढायची. आजी- आजोबा, मामा-मामी यांना भेटण्याची ओढ प्रचंड असायची... त्या नादात दाराला समांतर लावलेली लाकडाची फळी दिसतेय कशाला! आजीने उंदरांसाठी ही फळी लावलेली आहे, हे तिच्या लक्षात येईपर्यंत...धड्डाम्...!!!

वंदना पाठकला त्या आठवणीने आजही हसू आवरत नाही. मे महिन्याची सुट्टी लागली, की वंदनाचा मुक्काम मुंबईला. आधीची वंदना वैद्य असल्याने गिरगावच्या मराठमोळ्या वातावरणात सहज मिसळून जायची. लहानपणीच्या बहुतेक आठवणी याच मंगलवाडीच्या 'श्ाीकृष्ण निवास'शी निगडित आहेत. अहमदाबादच्या गुजराती वातावरणात राहत असल्याने गिरगावचं मराठी आजोळ हवहवंसं वाटायचं.

या आठवणींविषयी वंदना भरभरून बोलत असते, 'इथे माझ्या आयुष्यातील सर्वात छान आणि मजेशीर वर्षं गेली आहेत. आजी-आजोबा, मामा- मामी, भावंडं यांच्याबरोबर मी इतकी धम्माल करायचे, की विचारू नका. म्हणूनच असेल, आजी मला 'भोचकभवानी' म्हणायची. मग लाडात त्याचं 'बॉस्की' असं क्लासी नामकरण व्हायचं. सगळ्या भावंडांमध्ये मी आणि माझा भाऊ भारी द्वाड होतो. सॉलिड मस्ती करायचो.'

'दिवसभर मी सगळीकडे हुंदडत असायचे. सकाळी डोळे उघडले, की समोर आजीने काढलेली रांगोळी दिसायची. दिवसाची सुरुवात अशी मस्त व्हायची. नाश्त्याला आजी माझ्या आवडीची उकड करायची. ती खाऊन आम्ही बाहेर पडायचो. व्हरांड्यामध्ये रोज एक ठरलेला कार्यक्रम होत असे. अहमदाबादला असताना मी केसांना अजिबात तेल लावत नव्हते. इथे ती कसर आजी भरून काढायची. भरपूर तेल लावून दोन घट्ट वेण्या बांधाव्या लागत होत्या. स्वत:लाच 'चिपकू' म्हणवून घेण्याशिवाय काही पर्याय राहायचा नाही.'

कृष्ण निवासचा मधला चौक म्हणजे आजूबाजूच्या मुलांना जमवून क्रिकेटपासून बॅडमिण्टनपर्यंत खेळ खेळण्याचं हक्काचं ठिकाण. श्ाीकृष्ण निवासातील ही सर्वात गडबडीची जागा. दोेन चाकाची लाल सायकल पाय ओढत पळवणं वंदनाला फार आवडायचं. मोठं होत जाण्याच्या वयात खास 'मुलींच्या गप्पा' करण्याचा आडवळणी कट्टाही हाच होता. वंदना म्हणते, 'व्हरांडा, चौक आणि गच्ची हे आमचे ठरलेले अड्डे. व्हरांडा आणि चौकात बागडून दमल्यावर विश्रांतीसाठी गच्चीचा आधार होता. गच्चीतून चनीर्रोड स्टेशनवरून सुटणारी ट्रेन दिसायची. ती बघायला आम्ही वेड्यासारखे धावायचो. ट्रेन बघण्याची हौस पूर्ण झाली, की चांदणं डोळ्यांत उतरवत आजोबांच्या गोष्ट ऐकत अलगद झोपून जायचं...'

रविवार हा मजा करण्याचा एक खास दिवस. मामाच्या स्कूटरवर बसून राऊण्ड मारायला तिला फार आवडायचं. संध्याकाळी भुट्टा खायला जुहू चौपाटीला जायचं किंवा साहित्य संघ मंदिरमध्ये लहान मुलांचं नाटक दाखवण्यासाठी मामाकडे हट्ट धरायचा. लाड पुरवून घ्यायला मामाशिवाय हक्काचं दुसरं कोण!

सहजीवन म्हणजे काय असतं, ते वंदनाला इथे आल्यावर कळलं. प्रत्येक लहान-सहान गोष्टीसाठी सगळे एकत्र यायचे. 'भेळवाला' हा तर जणू एक इव्हेण्ट होता. तो जवळपास रोजच इथे यायचा. 'दुपारी गोंगाट न करता झोपलात, तरच संध्याकाळी भेळ मिळेल,' असा आजीचा हुकूम निघायचा. मग आजूबाजूची सगळी मुलं वंदनाच्या आजीच्याच घरी झोपायला. प्रत्यक्ष झोप किती लागायची, कोणास ठाऊक! पण भेळेसाठी थोडी वामकुक्षीची अॅक्टिंग करायला त्यांची हरकत नसायची. या मुलांची वामकुक्षी होईपर्यंत आजी आणि मामीची निवडणं-टिपणं करण्याची वेळ व्हायची. कॉमन बाल्कनीत बसून मजल्यावरच्या सगळ्या जणी एकमेकांची विचारपूस करण्याचं दृश्य बघण्यासारखं होतं. त्यांचा परस्परांमध्ये चालणारा 'आज जेवायला काय केलंय?' हा प्रेमळ संवाद वंदना मन लावून ऐकत असे.

'घर-घर' खेळणं हा वंदना आणि तिच्या ग्रुपचा आवडता टाइमपास. ती म्हणते, 'आजीच्या नऊवारी साडीचं आम्ही घर तयार करायचो. तिथे छोटी छोटी भांडी नेऊन ठेवायचो. आजीने केलेल्या पदार्थांपैकी काहीतरी त्या भांड्यात ठेवायचं आणि तिचीच नक्कल करत घरघर खेळायचं. आम्ही एका टोकाला राहायचो. त्यामुळे पडद्याला साडी बांधून छान खेळता यायचं... खेळ कोणताही असो, त्याची जमवाजमव स्वत: करण्यातच मजा होती. लुटुपुटुचं विश्व होतं ते, पण स्वत:च्या हाताने तयार केल्याचा आनंद मिळायचा. त्याच वयाची माझी मुलं मात्र आज 'रेडीमेड घर' आणून खेळतात!' जुन्या आठवणीत रमलेल्या वंदनाला अचानक आधुनिक वास्तवाचीही जाणीव होऊन जाते...!

- श्वेता प्रधान

 
</text>
</doc>
