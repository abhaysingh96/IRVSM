<doc>
<docno>1123571.cms.txt</docno>
<text>
 
महाराष्ट्र
खारूताई, खारूताई तुमची संख्या किती?
[ Friday, May 27, 2005  12:17:37 am]


म. टा. प्रतिनिधी

पुणे/मंचर : वाघांची घटती संख्या देशभरातील धोक्यात आलेल्या वन्यजीवनाबाबत इशाराघंटा वाजवत असतानाच भीमाशंकरच्या अभयारण्यात पर्यटकांना भुरळ घालणाऱ्या दुमिर्ळ शेकरूची म्हणजे खारूताईची संख्या मोजण्याचे आव्हानात्मक काम सुरू झाले आहे. विशिष्ट आवाज करून इतर प्राण्यांना धोक्याचा संदेश देणाऱ्या या शेकरूंच्या संख्येवरून जंगलातील वन्यजीवन किती सुरक्षित किंवा किती धोक्यात आहे, याचा अंदाज येऊ शकतो, त्यामुळे ही प्रगणना महत्त्वाची मानली जाते.

शेकरू ही खार प्रामुख्याने भीमाशंकरच्या जंगलातच आढळते. झुपकेदार शेपटी आणि छोट्या पण आकर्षक रूपाने पर्यटकांना भुरळ घालणाऱ्या शेकरूंची प्रगणना पाच वर्षानंतर यंदा प्रथमच सुरू झाली असल्याचे पश्चिम विभागाचे मुख्य वनसंरक्षक डी. आर. परिहार यांनी सांगितले. गेल्या काही वर्षांत या परिसरात नरभक्षक बिबट्यांच्या हल्ल्यांमध्ये वाढ झाल्याने त्यावरील कारवाईतच वनसंरक्षण विभागाची कुमक गुंतली होती, असेही परिहार यांनी स्पष्ट केले.

भीमाशंकरला येणाऱ्या प्रत्येक पर्यटकाला शेकरू पाहण्याची प्रचंड उत्सुकता असते. ही लाजाळू खारूताई स्वसंरक्षणार्थ उंच झाडावर नाजूक घरटे करून राहते. त्यामुळे तिला शोधण्यासाठी बराच आटापिटा करावा लागतो. ही खारूटी एका वेळी झाडांच्या शेंड्यावर दोन-दोन घरटी बांधते. थोडा जरी आवाज झाला तरी कान उभे करून संकटांचा मागोवा घेते. तिची सरासरी लांबी 37.5 सेमी आणि शेपटीची लांबी जास्तीत जास्त 60 सेमी असते. शरीरापेक्षाही शेपटीची लांबी अधिक असल्याने तिच्या हालचालीत डौल असतो.

मार्च, एप्रिल आणि सप्टेंबर हा या खारूटीचा प्रजननाचा काळ. याचवेळेस तिच्या घरट्यात छोटीछोटी पिले चुकचुक आवाज करताना दिसतात. त्यामुळेच या महिन्यांनंतर त्यांची योग्य गणना करता येते. तोंडातून विशिष्ट आवाज काढून ती इतर प्राण्यांनाही संकटाची चाहूल देत असते. शेकरू जंगलातून नामशेष होऊ लागले, तर त्या जंगलाला पुढील पाच वर्षांत भीषण संकटाला सामोरे जावे लागण्याची चिन्हे असतात, असेही परिहार म्हणाले.

या प्रगणनेचा मुख्य भर असणार आहे तो उंच टोकावर उभारलेल्या घरट्यांची मोजणी करण्यावर! कारण झाडावरून तुरुतुरु पळणाऱ्या या प्राण्याचा माग ठेवणे वाटते तितके सोपे नाही. अर्थात ज्या भागात शेकरू दिसेल त्यांची नोंद घेऊन, तिचा आकार, रंग यांची नोंद घेऊन शेवटी सर्व अहवाल एकत्र करूनच एकूण आकडेवारी ठरवली जाणार असल्याचे भीमाशंकर अभयारण्याचे वनक्षेत्रपाल व्ही. व्ही. बापट यांनी सांगितले. यासाठी वन्यजीव विभाग भीमाशंकर यांनी कर्मचाऱ्यांचे विविध गट केले असून या कामात पुणे-मुंबई येथील निसर्गपेमीही सहभागी झाले आहेत, असे बापट म्हणाले.

बिबळ्यांची गणनाही सुरू

राज्यातील व्याघ्रगणना काही अभयारण्यांमध्ये पार पडली आहे, तर काही ठिकाणी अद्याप सुरू आहे. भीमाशंकरमध्ये बिबळ्यागणनेसाठी 19 ठिकाणी मचाणे उभारण्यात आली असून प्रत्येक मचाणावर दोन प्रतिनिधी ठेवण्यात येणार आहेत. पूर्ण गणती झाल्यानंतर त्यांची आकडेवारी योग्यवेळी जाहीर करण्यात येईल, असे प्रादेशिक वनविभागाचे मुख्य वनसंरक्षक प्रकाश ठोसरे यांनी सांगितले. पर्यावरण साखळीत महत्त्वपूर्ण अस्तित्त्व असलेल्या बिबळ्यांसाठी जुन्नर तालुक्यातील माणिकडोह येथे बिबळ्या निवारा केंद' उभारले असून राज्यातील हा एकमेव प्रकल्प असल्याचे जुन्नर उपवनाचे उपवनसंरक्षक संजय पाठक यांनी सांगितले. निवारा केंदात 14 आधुनिक पिंजऱ्याची येथे निमिर्ती केली जात असून एकावेळी आठ बिबळे खुल्या वातावरणात मुक्त संचार करू शकतील, एवढी रिकामी जागा असलेली 'जाळी घरे' ही या निवाराकेंदाची वैशिष्ट्ये असतील असेही ते ठोसरे म्हणाले.

 
</text>
</doc>
