<doc>
<docno>1124848.cms.txt</docno>
<text>
 
महाराष्ट्र
वीजपुरवठा सुरळीत झाल्यास वीज मंडळ विभाजनास पाठिंबा
[ Friday, May 27, 2005  11:22:41 pm]


म. टा. प्रतिनिधी

नाशिक : राज्य सरकार शेतकऱ्यांना मोफत वीज देण्यात अपयशी ठरले आहेच. पण, सर्वसामान्यांनाही विजेपासून वंचित केले जात आहे. अशा स्थितीत वीज मंडळाचे विभाजन करून वीजपुरवठा सुरळीत होणार असेल तर आमचा या विभाजनाला पाठिंबाच राहील, असे प्रतिपादन राज्याचे विरोधी पक्षनेते नारायण राणे यांनी गुरुवारी येथे व्यक्त केले.

पश्चिम महाराष्ट्रातील परिस्थितीचा आढावा घेतल्यानंतर राणे गुरुवारी उत्तर महाराष्ट्रातील हालहवाल जाणून घेण्यासाठी नाशिक येथे आले होते. यावेळी त्यांनी उत्तर महाराष्ट्रातील लोकप्रतिनिधी आणि शिवसेना जिल्हाप्रमुखांची बैठक घेत त्यांच्याकडून त्या- त्या जिल्ह्यातील वीजकपात, पाणीटंचाई, पीक परिस्थिती आदींबाबत माहिती जाणून घेतली. त्यानंतर राणे यांनी नाशिक विभागीय आयुक्त, सर्व जिल्ह्यांचे जिल्हाधिकारी, सर्व जिल्हा परिषदांचे मुख्य कार्यकारी अधिकारी, पोलिस अधीक्षक आणि वीज मंडळाचे मुख्य अभियंता आणि अधिकाऱ्यांशी टंचाई भारनियमन आदींबाबत चर्चा केली.

या बैठका आटोपल्यानंतर नारायण राणे यांनी पत्रकारांशी संवाद साधला. त्यावेळी त्यांनी राज्य सरकारवर सडकून टीका केली. राज्य सरकार सर्वच आघाड्यांवर अपयशी ठरले आहे.

तर अधिकारीही तोंडदेखलेपणे काम केल्याचा आव आणत आहेत, असे सांगून राणे म्हणाले की, आगामी दोन वर्षांत राज्याला 20 हजार मेगावॉट विजेचा तुटवडा भासणार आहे आणि राज्यसरकार मात्र जनतेला खोटी आश्वासने देत आहे. दुसरीकडे पोलिसच बलात्कार आणि विनयभंग करत सुटल्याने कुंपणच शेत खात असल्याचे चित्र निर्माण झाले आहे. शेतकऱ्याला कांदा पिकवण्यासाठी एकरी वीस-बावीस हजार रुपये खर्च येत आहे. प्रत्यक्षात त्याच्या हातात मात्र पंधराच हजार रुपये पडत आहेत. त्यामुळे शेतकऱ्याला किमान साडेतीनशे रुपये प्रती क्विंटल भाव मिळावा याची काळजी सरकारने घेतली पाहिजे. कांदा निर्यात करण्यासाठी रेल्वे वॅगन हव्यात अशी मागणी होत असूनही सरकार त्याबाबत काही करू शकलेले नाही, असे राणे म्हणाले.

राज्यभरात बीटी कॉटनचे बनावट बियाणे विकले जात आहे. त्याची विक्री रोखून शेतकऱ्यांची फसवणूक राज्य सरकार रोखू शकलेले नाही, असा आरोप राणे यांनी केला. खान्देशाला दुष्काळाने वेढले आहे. त्यामुळे मागणी होईल तिथे चोवीस तासांच्या आत टँकरने पाणीपुरवठा सुरू झालाच पाहिजे, अशी तंबी अधिकाऱ्यांना दिली आहे, असेही राणे म्हणाले.

 
</text>
</doc>
