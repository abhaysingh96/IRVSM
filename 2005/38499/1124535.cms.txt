<doc>
<docno>1124535.cms.txt</docno>
<text>
 
सदर
'कलावंत'जाहिरातकार
[ Friday, May 27, 2005  05:50:33 pm]


'मंद उन्हाचा कुठून आला, थेंब दिव्याच्या वातीवर

ठेवून गेला दिवस कोवळा, मिणमिण अख्ख्या रातीवर'

जाहिरात क्षेत्रात स्वच्छंदपणे वावरणारा कवी किंवा कवितेच्या अथांग सागरात मुक्त पोहणारा जाहिरातकार अशा दोन्ही उपमा अगदी फिट्ट बसणारा कलावंत म्हणजे नलेश पाटील.

दादरच्या सैतान चौकीजवळील भगीरथी भुवनमध्ये 'दहा-बाय-दहा'च्या खोलीत बालपण गेलेलं. घरी आईवडील आणि पाच भावंड. परिस्थिती बेताचीच. तरीही वडिलांनी अट्टहासाने सर्व मुलांना इंग्रजी शाळेत घातलं.

उद्देश एकच, नवीन आव्हाने पेला. क्षितिजापलीकडे पाहायला शिका. नलेशला लहानपणापासूनच चित्रकलेची आवड होती. त्याला वडिलांनी प्रोत्साहन दिलं, मावशीने स्वत: मनावर घेतलं आणि नलेशला चित्रकलेचं साहित्य आणून दिलं. 'लहानपणी शाळेत निबंध लिहिताना, कुणी लिहायचं मी डॉक्टर होणार, कुणी पायलट. मी मात्र नेहमीच चित्रकार होणार असं लिहायचो. पुढे ते खरं करूनही दाखवलं,' नलेश भावनावश होऊन सांगतो.

'पुढे एसएससी म्हणजे 11 वी पास झाल्यावर ठरवलं की आता स्वत:च्या पायावर उभं राहून आपलं स्वप्न साकार करायचं. जे.जे. स्कूल ऑफ आर्ट्समध्ये प्रवेश तर मिळवला पण चित्रकलेला लागणारं साहित्य घ्यायला पैसे नव्हते. मग कधी दिवाळीत कंदील तयार करून विकणं, उटणी विकणं अशी कामं करू लागलो. त्याचबरोबर दिवसा कॉलेज झाल्यावर संध्याकाळी चक्क वडापावची गाडी चालवायला सुरुवात केली. अखेर 1975 साली अप्लाइड आर्ट्सची डिग्री मिळाली.

स्वप्न आवाक्यात येऊ लागली होती. मात्र नोकरी मिळवणं त्या काळीही सोपी गोष्ट नव्हती. सलग दोन- तीन महिने पोर्टफोलिओ घेऊन अनेक जाहिरात कंपन्यात फिरलो. पण जॉब मिळाला नाही. शेवटी जे.जे.मधील प्रोफेसर, साठेसर यांच्या ओळखीतून 'क्लॅरीऑन मॅकॅन' या कंपनीत 'ट्रेनी व्हिज्युअलायझर' म्हणून जॉइन झालो. तिथूनच कलेच्या क्षेत्रातला माझा प्रवास खऱ्या अर्थाने सुरू झाला.' नलेश सांगत असताना, जणू संपूर्ण भूतकाळ त्याच्या डोळ्यातून जात असावा असं वाटतं.

'क्लॅरीऑन'मध्ये तीन वर्षं काढल्यानंतर 'जीटीआर' नामक आखातातल्या एका कंपनीत त्याला 'सीनिअर व्हिज्युलायजर' म्हणून जॉबची संधी मिळाली. पहिल्यांदाच विदेशात जाताना भरपूर स्वप्नं पाहिलेला नलेश गल्फमध्ये मात्र रमू शकला नाही. पुन्हा मायभूमी खुणावू लागली आणि अक्षरश: दोन महिन्यातच गल्फला रामराम ठोकून तो भारतात परतला. नेमकं त्याच दरम्यान 'एसिल'मध्ये आर्ट डिरेक्टर म्हणून जॉइन झाल्यावर त्याला टाइम्स ऑफ इंडियासाठी कॅम्पेन करण्याचं काम मिळालं.

पिसाची लेखणी आणि त्यातून आगीचे लोळ येताना, पुस्तकं येताना त्याने अर्कचित्रांच्या माध्यामातून दाखवली. या कॅम्पेनचं त्या वेळेस फारच कौतुक झालं होतं. 'एसिल'नंतर 'त्रिकाया'मध्ये काम करत असताना नलेशची प्रतिभा विशेष खुलली. कवितेचं वेड त्याच दरम्यान कधीतरी लागलं. निसर्ग हा नलेशचा आवडीचा विषय. निसर्गाच्या सान्निध्यात राहणं, निसर्गाशी गुजगोष्टी करणं याचं त्याला अक्षरश: वेड आहे. या वेडानेच त्याला आजतागायत सुमारे पावणे दोनशे कविता लिहायला भाग पाडलं आहे.

अशोक नायगावकर, अरुण म्हात्रे, अशोक बागवे, महेश केळुस्कर, सौमित्र, निरंजन उजगरे आणि स्वत: नलेश यांच्या कविता असलेला 'कवितांच्या गावा जावे' नावाचा काव्यसंग्रह तसंच या सर्वांबरोबर काव्यवाचनाचे अनेक कार्यक्रम त्याने केले आहेत. अखिल भारतीय साहित्य संमेलात त्याने सादर केलेल्या कवितांना रसिकांचा उदंड प्रतिसाद लाभला. अशा या स्वच्छंदी कवीने जाहिरात व्यवसाय करत सुमारे पन्नास विविध राष्ट्रीय आणि आंतरराष्ट्रीय अॅवॉर्ड्स आपल्या पोतडीत टाकली आहेत. ज्यामध्ये कम्युनिकेशन्स आर्ट्स गिल्ड (ष्टन्त्न), क्लिओ अॅवॉर्ड्स, न्यूयॉर्क फेस्टिवल, लंडन फेस्टिवल, अॅड कल्ब (मंुबई) अशा अनेक पारितोषिकांचा समावेश आहे.

1993-94 मध्ये 'ए अॅण्ड एम' मॅगझिनचं 'आर्ट डिरेक्टर ऑफ द इयर' हे प्रतिष्ठित राष्ट्रीय पारितोषिक त्या वेळेचे उद्योग मंत्री आणि सध्याचे केंदीय अर्थमंत्री पी. चिंदबरम् यांच्या हस्ते दिल्लीत देण्यात आलं. फिलिप्स कंपनीच्या 'टायगर रेडिओ'साठी कॅम्पेन बनवताना त्याने रेडिओच्या स्पिकर्सना पिंजऱ्यासारखी जाळी दर्शवून आत वाघ बसला आहे, अशी कल्पकता दाखवणारी जाहिरात केली होती. मॅकडॉनल्ड्स, फेम मल्टिप्लेक्स, ताज ग्रुप ऑफ हॉटेल्स, हिंदुस्थान लिव्हर, ब्रिटिश एअरवेज, एअर इंडियासारख्या मोठमोठ्या क्लाएण्ट्सच्या अनेक कॅम्पेनसाठी नलेशने काम केलं आहे. 'क्लाएण्ट छोटा असो वा मोठा त्यांचा ब्रॅण्ड कमीत कमी शब्दांत जास्तीत जास्त आशयघनतेसह लोकांपर्यंत पोहोचवणं मला आवडतं.

तसंच कवितेतही वेगळं काही करायचं नसतं.' क्लोरोफिल जाहिरात संस्थेत क्रिएटिव डिरेक्टर म्हणून काम करणाऱ्या नलेशला जाहिरात व्यवसायात असूनही आठवड्यातले तीन दिवस तरी निसर्गाच्या सान्निध्यात घालवण्यासाठी हक्काची सुट्टी घेतो. जणू निसर्गच त्याचा मोठा क्लाएण्ट असावा.

- महेश पावसकर

 
</text>
</doc>
