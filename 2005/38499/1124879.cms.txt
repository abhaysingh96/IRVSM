<doc>
<docno>1124879.cms.txt</docno>
<text>
 
लेख: आयफेल टॉवर
हिरा आणखी 'चमकणार'!
[ Friday, May 27, 2005  11:51:42 pm]


हिरा अर्थात 'ऊंचे लोगों की ऊंची पसंद'! ऐश्वर्य, मग ते संपत्तीचे असो की रूपाचे हिऱ्याची लकाकी लाभली की ते आणखी उजळणार, डोळे दीपवून टाकणार. बहुमूल्य असा हा हिरा आपलासा करणे हा खिसा मोठा असलेल्यांची मिरासदारी. आता तर हिऱ्याची किंमत अशी काही वधारणार आहे की आता मोठा दिसणारा खिसाही तोकडा पडावा.

हिरे मिरवणाऱ्यांची संख्या दिवसागणिक वाढत असल्याने मागणी आणि पुरवठ्याचे गणित बिघडून हिऱ्याचे मोल वधारणार आहे. आगामी सात वर्षांत म्हणजेच 2012 पर्यंत हिऱ्याची मागणी तब्बल दीडपट वाढेल. ही निव्वळ वाढ 14 अब्ज डॉलरची असेल, असे भाकीत जेम्स पिक्टन या हिरे व्यवसायातील तज्ज्ञाने वर्तवले आहे.

ही वधारणा जगातील हिऱ्याचे सर्वात मोठे उत्पादक असलेल्या रशिया आणि बोत्सवाना यांच्या एकत्रित वाषिर्क उत्पादनाएवढी आहे.

हिऱ्याची मागणी वाढत असताना ऑस्ट्रेलिया आणि कॅनडातील हिऱ्याचे साठे संपत आहेत. त्याचा चांगलाच परिणाम कच्च्या हिऱ्यांच्या किमती वाढण्यात होईल. ही वाढ किमान 30 टक्क्यांची असेल. तात्पर्य, पक्क्या म्हणजेच पॉलिश केलेल्या तयार हिऱ्याच्या किमती सध्याच्या तुलनेत गगनाला भिडतील.

सर्वसाधारणपणे पुरवठा एक टक्क्याने वाढत असताना मागणी मात्र पाच टक्क्यांनी वाढत आहे. मागणी आणि पुरवठ्यातील ही तफावत अगदीच ढोबळ मानाने अपेक्षित आहे. प्रत्यक्षात मात्र, जगभरातून हिऱ्याची मागणी यापेक्षा अधिक असणार आहे.

हिऱ्याच्या काही नवीन खाणी उपलब्ध होणार असल्या तरी मागणीच्या तुलनेत त्यांचा पुरवठा अगदीच बेताचा असेल.

आताच भारत आणि चीनची बाजारपेठ हिऱ्याने चमकत आहे. या दोन्ही देशांत हिऱ्यांचे प्रेम उतू जात असून दोन्ही देशांतील ग्राहकांनी हिऱ्याच्या किमती वाढवण्यास चांगलाच हातभार लावायला आरंभ केला आहे.

 
</text>
</doc>
