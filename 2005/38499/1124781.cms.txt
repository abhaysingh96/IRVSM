<doc>
<docno>1124781.cms.txt</docno>
<text>
 
अर्थव्यवहार
ट्युशन आउटसोर्सिंगमध्येही भारताची अमेरिकेत घोडदौड
[ Friday, May 27, 2005  10:38:25 pm]


वृत्तसंस्था

सिलिकॉन व्हॅली : हायटेक इंडस्ट्रीपाठोपाठ भारतीयांनी आता अमेरिकेतील शैक्षणिक सेवांच्या आउटसोसिर्ंगची बाजारपेठही काबीज करण्यास सुरुवात केली आहे. वाजवी फीत उपलब्ध असलेल्या कुशल भारतीय शिक्षकांचा फायदा अमेरिकेतील हजारो विद्यार्थ्यांना होत आहे.

भारतात मोठ्या संख्येने उपलब्ध असलेले इंजिनिअरिंग आणि गणित विषयातले पदवीधर या नव्या स्वरूपाच्या आउटसोसिर्ंगच्या मुळाशी आहेत. अमेरिकेत जॉर्ज बुश यांच्या सरकारने अलीकडेच एक धोरण जाहीर केले होते. त्यानुसार, मागे पडणाऱ्या किंवा गणितासारख्या विषयात कमी गती असलेल्या विद्यार्थ्यांसाठी अतिरिक्त ट्युशन्सचा खर्च उचलण्याचे त्या सरकारने ठरवले आहे. ते सरकार काही ट्युटरिंग कंपन्यांना निधीचा पुरवठा करते. त्या निधीत भारतीय शिक्षकांचे मानधन फिट्ट बसते. अनेक ट्युटरिंग कंपन्या भारतातील शिक्षकांची, इंजिनिअर्सची ऑनलाइन शिकवणी त्यांच्या ग्राहकांच्या मुलांसाठी लावून देतात. त्यामुळे नवी दिल्ली किंवा बंगलोरमधले शिक्षक कोलोरॅडो आणि कॅलिफोनिर्यातल्या विद्यार्थ्यांना गणिताचे धडेे ऑनलाइन देत आहेत, असे चित्र वारंवार पहावयास मिळते. या शिकवण्या कधी सिल्वन ऑनलाइनसारख्या बड्या अमेरिकी कंपन्यांच्या माध्यमातून होतात, तर कधी थेट शाळा आणि विद्यार्थ्यांशी संपर्क साधूनही शिकवण्या सुरू असतात. नवी दिल्लीतली एक कंपनी अमेरिकेतल्या 1500 विद्यार्थ्यांना केवळ गणिताचे धडे देते. सध्याच्या घडीला अमेरिकेतले 20 हजार विद्याथीर् भारतीय ट्युटरिंगचा लाभ घेतात, असा एक अंदाज आहे.

अमेरिकेतील ट्युशन कंपन्यांची फी भरपूर असते. सिल्वन, कॅप्लानसारख्या कंपन्या तासाला 45 ते 80 डॉलर्स इतकी फी आकारतात. त्या तुलनेत भारतातील ट्युटर्स कितीतरी कमी फी आकारतात. त्यांच्या दर्जाविषयी अर्थातच अनेक प्रवाद आहेत.

याशिवाय हायटेक आउटसोसिर्ंगविष यी नेहमी होत असलेला सांस्कृतिक, भौगोलिक दरीचा ओरडा या क्षेत्रातही होतो आहेच. पण अमेरिकेतल्याच एका नियतकालिकाने- ख्रिश्चन सायन्स मॉनिटरने म्हटल्याप्रमाणे, हा तंत्रज्ञानाचा विजय आहे. तसेच, ज्ञानासाठी हपापलेल्या अमेरिकन विद्यार्थ्यांना ही सुवर्णसंधी आहे.

अमेरिकी सरकारच्या उपरोल्लेखित 'नो चाइल्ड लेफ्ट बिहाइंड' (एनसीएलबी) धोरणामुळे तिथल्या ट्युशन कंपन्यांचे फावले. कारण त्यांना सरकारी मदत मिळू लागली. मात्र, त्यांच्याही दर्जाविषयी चर्चा सुरू आहेच. आता ट्युटरिंगचे आउटसोसिर्ंग सुरू झाल्यावर, हा निधी आउटसोर्स होणाऱ्या (म्हणजे अर्थातच भारतीय) कंपन्यांनाही मिळणार काय, अशी भीती तिथे वाटू लागली आहे.

 
</text>
</doc>
