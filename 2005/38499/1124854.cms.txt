<doc>
<docno>1124854.cms.txt</docno>
<text>
 
महाराष्ट्र
पीएमटीच्या कर्मचाऱ्यांना कोठडी
[ Friday, May 27, 2005  11:27:16 pm]


म. टा. प्रतिनिधी

पुणे : पीएमटीच्या संपात अटक केलेल्या 62 कर्मचाऱ्यांना एक दिवस पोलिस कोठडीत ठेवण्याचा आदेश कोर्टाने दिला असून शुक्रवारी झालेल्या बंदच्या काळात पीएमटी चालकाला मारहाण झाल्याची घटना पुणे- सोलापूर रस्त्यावर घडली.

'पीएमटी कर्मचारी विचार मंच' या संघटनेने गुरुवारी स्वारगेट डेपोसमोर केलेल्या आंदोलनात मंचचे अध्यक्ष दिलीप मोहिते यांच्यासह 62 जणांना अटक झाली आहे. त्यांना प्रथम वर्ग न्यायदंडाधिकारी एस. बी. महाले यांच्या कोर्टात हजर करण्यात आले.

या कर्मचाऱ्यांनी बेकायदा आंदोलन करून पीएमटीचे नुकसान केले. त्यांची सुटका केल्यास त्यांच्याकडून आणखी नुकसान केले जाण्याची शक्यता असल्याचा दावा सरकारी वकील सुप्रिया मोरे यांनी केला. त्यांना हे कृत्य करण्यास कोणी प्रोत्सहन दिले, याचा तपास करायचा असल्याने पोलिस कोठडी मिळण्याची मागणी अॅड. मोरे यांनी केली.

आरोपी हे गुन्हेगार नसून सरकारी कर्मचारी असल्याने त्यांना जामीन मंजूर करण्याची बाजू अॅड. प्रताप परदेशी यांनी मांडली.

दरम्यान, शुक्रवारी झालेल्या बंदच्या काळात पुणे- सोलापूर रस्त्यावरील एएफएमसी बसस्थानकावर पीएमटी चालकाला मारहाण करण्यात आली. चालक जितेंद निंबाळकर हे बस हडपसरकडून पुणे स्टेशनकडे घेऊन जात असताना मोटारसायकलवरून चारजण आले. त्यांनी बस थांबवून निंबाळकर यांना मारहाण केली. या प्रकरणात निंबाळकर यांनी वानवडी पोलिस ठाण्यात तक्रार दिली आहे.

 
</text>
</doc>
