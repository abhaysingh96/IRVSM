<doc>
<docno>1123570.cms.txt</docno>
<text>
 
महाराष्ट्र
'खिळखिळी का होईना; पण पीएमटी चालू तरी ठेवा'
[ Friday, May 27, 2005  12:17:05 am]


म. टा. प्रतिनिधी

पुणे : एक दिवस पीएमटी बंद राहिल्यास सामान्य माणसांचे काय हाल होतात आणि शहराचे जनजीवन किती विस्कळीत होऊ शकते, याची चुणूक पुन्हा एकदा गुरुवारी पहायला मिळाली. खिळखिळी का असेना पण पीएमटीला पर्याय नसल्याचेच यानिमित्ताने सिद्ध झाले.

पीएमटी बंद असल्याचे सकाळी बस थांब्यावर आल्यानंतरच समजल्याने पुणेकरांची एकच तारांबळ उडाली. का बंद आहे...केव्हा सुरू होणार...आदी प्रश्नांची काहीच उत्तरे मिळत नसल्याने भांबावलेल्या आणि वैतागलेल्या अवस्थेत मिळेल त्या वाहनाने सर्वांनाच मार्गक्रमणा करावी लागली. यामुळे रिक्षावाल्यांचा भाव चांगलाच वधारला तर शहराबाहेर सुरू असणाऱ्या सिक्स सिटर्सच्या फेऱ्याही वाढल्या.

बुधवारी रात्री अकरानंतर जाणाऱ्या शेवटच्या बसेसही रवाना झाल्याने गुरुवारी पीएमटी बंद राहण्याची शक्यता कोणालाच वाटली नाही. गुरूवारी सकाळी पहिल्या पाळीवर आलेल्या कर्मचाऱ्यांनी स्वारगेटजवळील पीएमटीच्या मुख्यालय गाठले. तेथे काही कर्मचाऱ्यांनी सुरू केलेल्या उपोषणस्थळावर कर्मचारी जमल्यानंतर पीएमटी बंद आंदोलन सुरू झाले. इकडे सकाळी बाहेर पडणारे प्रवासी बस थांब्यांवर बसेसची वाट पहात होते. मात्र एकही बस जात-येत नसल्याने काहीच समजत नव्हते. तासाभरानंतर पीएमटी कर्मचाऱ्यांनी अचानक बंद पुकारल्याचे त्यांना समजले. त्यानंतर मिळेल ती वाहने पकडून मार्गस्थ होण्याची एकच घाई सुरू झाली. सकाळी नऊनंतर पीएमटी बंद असल्याची बातमी शहरभर झाल्याने अॅटो रिक्षावाले सावध झाले आणि शहरातील बसथांब्यांची जागा बसेसऐवजी रिक्षांनी घेतली. तेथे मग, चला... स्वारगेट... स्टेशन... शिवाजीनगर...अशा एकच आरोळ्या ऐकायला येत होत्या. प्रवासी सावधपणे प्रथम किती पैसै द्यायचे, याची चौकशी करून अखेर नाईलाजाने त्यात बसत होेते. कारण त्याला पीएमटीपेक्षा कमीतकमी तिप्पट रक्कम मोजावी लागत होती.

पीएमटीने जाण्याच्या कल्पनेने बाहेर पडलेल्यांना मात्र ऐनवेळी पैशांपासून सर्व व्यवस्था करावी लागली. पीएमटीने जिथे पाच रुपयांत पोहोचता येते तेथे खास अॅटो रिक्षा करून जायचे म्हटले तर 50 रुपये आणि शेअर अॅटो रिक्षाने जायचे म्हटले तर 25 रुपये पडत होते.

प्रदूषणाच्या नावाखाली शहरातील सिक्स सिटर्सना शहराच्या हद्दीबाहेर पिटाळण्यात आल्याने त्यांची एकूणच गरज संपली असली तरी बंदमुळे त्या किती उपयुक्त आहेत, अशा चर्चा परत एकदा ऐकायला मिळाल्या. शहराबाहेरील बहुतांश पुणेकर या सिक्स सिटर्सनीच आले.

दरम्यान, गुरुवारी औद्योगिक सुटी असल्याने पिंपरी चिंचवडमधील प्रवाशांचेही पीएमटी बंदमुळे अतोनात हाल झाले. खाजगी वाहतूकदारांची मात्र त्यामुळे चांदी झाली.

 
</text>
</doc>
