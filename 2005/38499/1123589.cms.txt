<doc>
<docno>1123589.cms.txt</docno>
<text>
 
महामुंबई
'काँपॅक्ट'पण दे गा देवा!
[ Friday, May 27, 2005  12:27:55 am]


टाइम्स वृत्तसेवा

वृत्तपत्रसृष्टीतील यशाचा नवा मंत्र

मुंबई : मोठे व्हायचे आहे? मग लहान व्हा... हा कोणा गूढ मंत्रवेत्त्याने दिलेला आत्मोन्नतीचा आध्यात्मिक सल्ला नाही... हा गेल्या काही वर्षांत अनेक आघाडीच्या वृत्तपत्रांनी जपलेला यशाचा मंत्र आहे.

खप आणि उत्पन्नातील घट तसेच तरुण वाचकांचा इंटरनेटसारख्या इतर वृत्तमाध्यमांकडे वाढता कल या पार्श्वभूमीवर वृत्तपत्रांनी नेहमीच्या ('मटा'सारख्या वृत्तपत्रांच्या) 'ब्रॉडशीट' आकाराऐवजी आता अधिक सोयीच्या 'काँपॅक्ट' आकाराकडे वाटचाल सुरू केली आहे. हा 'टॅब्लॉइड' आकार सायंदैनिकांमुळे वाचकांच्या परिचयाचा आहे. या स्थित्यंतराची फळे अगदी गोडगोमटी आहेत.

'मॅक्किन्सी' या सल्लागार संस्थेने केलेल्या संशोधनानुसार वृत्तपत्रांनी 'ब्रॉडशीट'चे 'काँपॅक्ट'मध्ये स्थित्यंतर केल्यानंतर एका वर्षात खपात सरासरी 6 ते 8 टक्क्यांनी वाढ झाली आहे. बाजारपेठेच्या अभ्यासानुसार तरुण आणि महिला वाचकांच्या संख्येतही सरासरीपेक्षा जास्त वाढ झाल्याचे दिसून आले आहे.

'टाइम्स ऑफ लंडन' आणि 'द इंडिपेंडंट' या प्रख्यात वृत्तपत्रांच्या वाचकांनी 'काँपॅक्ट' आकाराला प्रचंड प्रतिसाद दिल्याचे दिसून आले आहे. ऑक्टोबर 2003मध्ये 'द इंडिपेंडंट'ने 'काँपॅक्ट' आवृत्तीचा शुभारंभ केला. परिणाम : या वृत्तपत्राची वाचकसंख्या 20 टक्क्यांनी वाढली, तर महिला वाचकांच्या संख्येत 49 टक्क्यांची वाढ झाली आणि 16 टक्के नवे तरुण वाचक लाभले. जाहिरातदारांच्या दृष्टीने सर्वात महत्त्वाच्या असलेल्या 'एबीसी 1' या उच्च उत्पन्नगटातून 26 टक्के नवे वाचक काँपॅक्ट रूपाने मिळवले. 'द इंडिपेंडंट'च्या पाठोपाठ अवघ्या एका महिन्याच्या अंतराने 'टाइम्स ऑफ लंडन'नेही 'काँपॅक्ट'पण स्वीकारले.

देशोदेशीच्या वृत्तपत्रांमध्ये 'काँपॅक्ट'रूपाने याच यशोगाथेची पुनरावृत्ती केली. स्कॉटलंडचा 'द स्कॉट्समन', नेदरलँड्समधील 'हेट परूल', बेल्जियमचा 'ड स्टँडार्ड आणि डोमिनिकन रिपब्लिकचा 'अल करिबे' या सगळ्या वृत्तपत्रांनी आकारात आकुंचन पावून खपाच्या प्रसरणाचा राजमार्ग स्वीकारला. स्वीडनमध्ये ऑक्टोबर 2004 ते फेब्रुवारी 2005 या चार महिन्यांमध्ये 10 वृत्तपत्रांनी कॉम्पॅक्ट रूप धारण केले.

काँपॅक्टवाद्यांचा सर्वात मोठा विजय झाला, तो, एरवी मांडणीच्या बाबतीत अतिशय पारंपरिक असणाऱ्या 'द वॉल स्ट्रीट जर्नल'नेही आशियाई आणि युरोपीय आवृत्त्यांसाठी काँपॅक्ट फॉरमॅट स्वीकारला तेव्हा. हे रूपांतर करणारे, आंतरराष्ट्रीय आवृत्त्या असलेले हे पहिले वृत्तपत्र होते.

वाचक असला बदल अजिबात स्वीकारणार नाहीत, हा शंकेखोरांचा समज या यशाने खोटा ठरवला आहे. ब्रॉडशीट आकार म्हणजे दर्जा आणि टॅब्लॉइड म्हणजे फुटकळ, सनसनाटी पत्रकारिता असा पारंपरिक दृष्टिकोन होता. आकारात बदल केल्यास कट्टर वाचक गमावण्याचा बागुलबुवाही उभा करण्यात आला होता. पण, हे सिद्धांत निरर्थक असल्याचे प्रसारमाध्यमांच्या इतिहासाच्या अभ्यासकांना पूर्वापार ठाऊक होते.

वृत्तपत्रांची पाने अगदी सुरुवातीला पुस्तकांच्या पानांइतकी लहान होती. वृत्तपत्रांवर पानांच्या संख्येच्या प्रमाणात कर आकारण्यात येत असल्याने एकेका पानात तेवढ्याच करात अधिकाधिक मजकूर भरून देण्यासाठी पानांचा आकार वाढवून ब्रॉडशीटपर्यंत वाढवण्यात आला होता. तो रूढ झाला. आता इतिहासाचे हे वर्तुळ पूर्ण झाले आहे.

काहीही असले तरी, उत्तम दर्जाची वृत्तपत्रे काँपॅक्ट आकारात यशस्वी होत नाहीत, ही समजूत सर्वथैव खोटी ठरली आहे. उलट वाचकांनी त्यांच्या आकर्षक रूपाचे आणि सोयीस्कर आकाराचे स्वागतच केले आहे. 'स्मॉल इज ब्युटिफुल' हे या वृत्तपत्रांनी आणि 'आयपॉड'सारख्या मिनिएचर उत्पादनांनी सिद्ध केले आहे.

काँपॅक्ट वृत्तपत्रांनी जागतिक वृत्तपत्रसृष्टीत एक नवी लाटच निर्माण केली आहे. 30 मे रोजी याच स्वरूपातील एक वृत्तपत्र 'मुंबई मिरर'च्या रूपाने आपल्या शहरातही सुरू होते आहे. द टाइम्स वृत्तसमूहाच्या इतर अनेक उपक्रमांप्रमाणे हा उपक्रमही देशातील प्रसारमाध्यमांच्या क्षेत्रात एक नवा ट्रेंड जन्माला घालू शकेल. त्याविषयी वाचा याच जागी, लवकरच.

 
</text>
</doc>
