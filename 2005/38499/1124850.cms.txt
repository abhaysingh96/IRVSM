<doc>
<docno>1124850.cms.txt</docno>
<text>
 
महाराष्ट्र
विज्ञानप्रकल्पांचा अनुकूल परिणामच देईल
[ Friday, May 27, 2005  11:24:16 pm]


म. टा. प्रतिनिधी

राजीव गांधी विज्ञान- तंत्रज्ञान आयोगाला गती

पुणे : अल्प मुदतीच्या विज्ञानाधिष्ठित प्रकल्पांचा अनुकूल परिणाम आगामी एक- दोन वर्षात दिसल्यास आयोगाच्या कामाला गती मिळून त्याचा विस्तार समाजातील सर्व स्तरांपर्यंत पोचेल, अशी अपेक्षा राज्य सरकारच्या राजीव गांधी विज्ञान आणि तंत्रज्ञान आयोगाचे अध्यक्ष डॉ. वसंतराव गोवारीकर यांनी व्यक्त केली.

माजी मुख्यमंत्री सुशीलकुमार शिंदे यांच्या सरकारने स्थापन केलेला हा आयोग गेल्या महिन्यात अस्तित्त्वात आला. आयोगाच्या कार्यपद्धतीविषयी, धोरणांविषयी आणि आगामी पाच वर्षांच्या काळातील आडाख्यांबद्दल त्यांनी शुक्रवारी माहिती दिली.

अल्प, मध्यम आणि दीर्घ मुदतीच्या प्रयोगांवर आधारित आयोगाच्या कामकाजामध्ये एम. एस. स्वामीनाथन, डॉ. राममूतीर् आणि डॉ. राम ताकवले अशा शेती, विज्ञान आणि शिक्षण या क्षेत्रातील तज्ज्ञांचा सहभाग आहे. काही दिवसांपूवीर् विविध प्रकल्प राबवण्याबाबत जनतेने दिलेल्या सूचनांचाही विचार करण्यात येणार असल्याचे त्यांनी स्पष्ट केले. सुरुवातीच्या काळात सरकारने आयोगासाठी तीन कोटी रुपयांचा निधी राखून ठेवला असला, तरी त्यामध्ये उत्तरोत्तर वाढ होण्याची शक्यता त्यांनी वर्तवली.

विज्ञान आणि तंत्रज्ञान आयोगाची रचना आणि कार्य कसे असावे, याबद्दल राज्य मंत्रिमंडळासमवेत लवकरच बैठक होणार असून मुख्यमंत्री तसेच त्यांच्या इतर सहकाऱ्यांचे आयोगाविषयीचे विचार जाणून घेण्यात येणार आहेत. आयोगाच्या कामाचा विस्तार राज्यभर करायचा असल्याने मुंबईप्रमाणेच पुणे, नागपूर आणि औरंगाबाद येथे कार्यालये असावीत, असा प्रस्ताव सरकारकडे देण्यात येणार असल्याचे त्यांनी सांगितले.

आयोगाचे कॅबिनेट दर्जाचे अध्यक्ष म्हणून सरकारतफेर् देण्यात येणाऱ्या मानधन, निवासी दूरध्वनी, बैठक भत्ता, वाहन खर्च, प्रवासभत्ता, बैठकीसाठी राहण्याची सोय, दैनिक भत्ता या सुविधा स्वीकारणार नसल्याचेही त्यांनी सांगितले.

मान्सून उशिरा म्हणजे कमी पाऊस नव्हे!

'मान्सूनचे उशिराने होणारे आगमन म्हणजे कमी पाऊस समजण्याचे कारण नाही, असे सांगून देशाच्या विविध भागांमध्ये एकसारखा पाऊस पडत नसल्याचे त्यांनी नमूद केले. त्यामुळे त्याचे प्रमाण कमी- अधिक झाले, तरी 90 टक्क्यांपर्यंत पडणारा पाऊस 'नॉर्मल मान्सून' म्हणून गणला जातो, असेही डॉ, वसंत गोवारीकर यांनी स्पष्ट केले.

 
</text>
</doc>
