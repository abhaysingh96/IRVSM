<doc>
<docno>1124785.cms.txt</docno>
<text>
 
अर्थव्यवहार
मुंबईचे 'सीईओ' उन्हाळ्याच्या सुटीसाठी कोठे आहेत?
[ Friday, May 27, 2005  10:39:52 pm]


सबरीनाथ एम., अॅन्टो जोसेफ

मुंबई : तापमानाचा पारा वरवर चढत चालला असतानाच मुंबईचे चीफ एक्झिक्युटिव्ह ऑफिसर्स ('सीईओ') आपल्या 'डेडलाइन्स'च्या जगापासून दूर जाऊन 'कूल ब्रेक' घेत आहेत. अगदी सर्वाधिक विकेंदित स्वरुपाची कार्यपद्धती असलेल्या कंपन्यांमध्येही मे महिन्यात निर्णयप्रक्रिया संथावते, कारण कंपन्यांचे प्रमुख या काळात थोडी सुटी घेतात. काही 'सीईओ' परदेशांत, दूरवरच्या निसर्गरम्य ठिकाणी सुटी व्यतीत करायला जातात, तर बहुतेकजण आपल्या जुन्याच पद्धतीप्रमाणे व्यवसायाबरोबर थोडी विश्रांती, मौज एकाच वेळी साधतात.

रेमंड उद्योग समूहाचे अध्यक्ष व व्यवस्थापकीय संचालक गौतम सिंघानिया सध्या युरोपात आपली सुटी साजरी करीत आहेत. आदित्य बिर्ला समूहाचे अध्यक्ष कुमारमंगलम बिर्ला नुकतेच परदेशातील आपल्या एका आवडत्या ठिकाणी रवाना झाले. एसार समूहाचे प्रशांत रुईया आणि रवी रुईया अमेरिकेत उन्हाळ्याची सुटी व्यतीत करीत आहेत, तर याच समूहाचे अध्यक्ष शशी रुईया नुकतेच कोडाईकानलनजिक च्या आपल्या घरी राहून परतले.

एशियन पेण्ट्सचे व्हाइस प्रेसिडेंट (इंटरनॅशनल) जलाजी दानी हे उत्तुंग पर्वत, संथ, शांत नद्या आणि हत्तीवरील स्वारीसाठी प्रसिद्ध असलेल्या थायलंडमध्ये सुटीसाठी गेले आहेत. काही 'सीईओं'साठी सुटी हा शिकण्याचाही अनुभव असतो. पॅन्टलून रिटेल (इंडिया) या कंपनीचे व्यवस्थापकीय संचालक किशोर बियाणी गेल्या आठवड्यात सुटीसाठी अमेरिकेस गेले. या संधीचा उपयोग ते आपल्या व्यवसायाशी संबधित गोष्टींची सखोल माहिती मिळविण्यासाठी करीत आहेत. ते म्हणाले: सुटीचा उपयोग आपल्या शिक्षणासाठीही होऊ शकतो, असे मला वाटते. मी न्यूयॉर्कमध्ये 'होम डेपो', 'बेड बाथ' यासारख्या स्टोअर्सना भेटी देऊन पाहून आलो.

अनेक ब्रोकिंग र्फम्स परदेशांत, बहुतेक अमेरिका व ब्रिटनमध्ये, 'इन्व्हेस्टर मीट्स' आयोजित करीत आहेत. पी अॅण्ड ओ पोर्ट्स इंडियाचे अध्यक्ष जिम्मी सरभ हे मॉरिशसमध्ये असून तेथे संचालक मंडळ बैठक घेत आहेत. 'ब्रिटानिया'चे माजी व्यवस्थापकीय संचालक सुनील अलघ हे सध्या युरोप दौऱ्यावर आहेत.

मुंबईच्या रस्त्यांवर सध्या बारकाईने नजर फिरविली तर सहज दिसते की, श्रीमंत मंडळी शहराबाहेर गेली आहेत. बहुतेक 'मसिर्डिझ' आणि 'बीएमडब्ल्यु' मोटारी रस्त्यांवरून गायब आहेत, कारण त्यांचे मालक परदेशांतील नयनरम्य. थंड ठिकाणी शांतपणे सुटी घालवीत आहेत.

 
</text>
</doc>
