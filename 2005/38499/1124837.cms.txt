<doc>
<docno>1124837.cms.txt</docno>
<text>
 
देश-विदेश
बिहारमध्ये जुलैच्या मध्यात निवडणुका व्हाव्यात
[ Friday, May 27, 2005  11:17:00 pm]


वृत्तसंस्था

पाटणा : बिहार विधानसभा बरखास्त झाल्याने आता आगामी काळात होऊ घातलेल्या निवडणुकांच्या हालचाली सुरू झाल्या असून रालोआ, समाजवादी पक्ष, बसप या पक्षांनी राज्यात लवकरात लवकर आणि प्राधान्याने जुलै महिन्याच्या मध्यात निवडणुका घेण्याची मागणी निवडणूक आयोगाच्या पथकासमोर केली.

कधीही निवडणुका घ्या, आम्ही सज्ज आहोत, अशी तयारी राष्ट्रीय जनता दलाने दर्शवली आहे. रामविलास पासवान यांच्या लोकजनशक्ती पक्षाने मात्र, पुढील वषीर् जानेवारी अथवा फेब्रुवारीमध्ये निवडणुका घ्याव्यात, असे म्हटले आहे. लवकर निवडणुका घेतल्यास पावसाळ्यात पुरामुळे प्रशासनाला निवडणुका घेणे त्रासदायक होईल, असे लोकजनशक्ती पक्षाचे म्हणणे आहे.

निवडणूक आयोगाच्या दोन सदस्यीय पथकाने शुक्रवारी पाटण्यात येऊन निवडणुकीच्या तयारीची माहिती घेतली आणि निवडणुकीच्या तारखेबाबत विविध राजकीय पक्षांच्या अपेक्षा जाणून घेतल्या.

कधीही निवडणुका घ्या आम्ही तयार आहोत, असे राष्ट्रीय जनता दलाने निवडणूक उपायुक्त आनंद कुमार आणि कायदा सल्लागार एस. के. मेहंदीरत्ता यांच्या पथकाला सांगितले. तर निवडणूक शक्यतो जुलैच्या मध्यात व्हावी आणि संपूर्ण बिहारमध्ये एकाच दिवशी मतदान व्हावे, अशी विनंती राष्ट्रीय लोकशाही आघाडीच्या शिष्टमंडळाने केली.

निवडणुकीवेळी राज्यभरातील मतदानकेंदांवर 24 तास आधीच निमलष्करी दलाच्या तुकड्या तैनात कराव्यात आणि तेथे निवडणूक आयोगाचे निरीक्षक असावेत, असा आग्रहही रालोआने या पथकासमोर धरला. एका मतदान केंदावर एक हजारपेक्षा अधिक मतदार नसावेत, याचीही आयोगाने काळजी घ्यावी, असे रालोआने म्हटले आहे. राष्ट्रीय जनता दलाने मात्र, एका मतदान केंदावर फक्त पाचशेच मतदार असावेत, अशी भूमिका मांडली आहे.

निवडणूक आयोगाचे हे पथक राज्याचे मुख्य सचिव, पोलिस महासंचालक आणि इतर अधिकाऱ्यांशीही चर्चा करणार असून सोमवारी आपला अहवाल निवडणूक आयोगास सादर करणार आहे.

वाजपेयी यांची टीका

बिहार विधानसभा बरखास्त करून लोकनियुक्त सरकार स्थापनेची शक्यता संपवल्याबद्दल माजी पंतप्रधान अटलबिहारी वाजपेयी यांनी केंदातील संयुक्त पुरोगामी आघाडीवर टीका केली आहे. कुलुनजीकच्या भुंतार विमानतळावर ते पत्रकारांशी बोलत होते. आगामी निवडणुकीनंतर बिहारमध्ये संयुक्त जनता दल आणि भारतीय जनता पक्षाचे सरकार सत्तेवर येईल, असा विश्वासही वाजपेयी यांनी व्यक्त केला.

 
</text>
</doc>
