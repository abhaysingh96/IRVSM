<doc>
<docno>1082590.cms.txt</docno>
<text>
 
महामुंबई
'युनूस'प्रकरणी तिघा पोलिसांच्या अटकेला उद्यापर्यंत मनाई
[ Tuesday, April 19, 2005  10:38:09 pm]


म. टा. प्रतिनिधी

मुंबई : घाटकोपर बॉम्बस्फोटातील कथित आरोपी ख्वाजा युनूस याच्या बेपत्ता होण्याप्रकरणी सीआयडीने चौक शीसाठी बोलावलेल्या तिघा पोलिसांना 21 एप्रिलपर्यंत अटक करण्यास मुंबई हायकोर्टाने मनाई केली आहे.

या प्रकरणात राज्य सीआयडीने उत्तर देण्यासाठी मुदत मागितल्याने हायकोर्टाने हा आदेश दिला आहे. प्रफुल्ल नाडकर, संजीव घाग आणि संदीप भोगुलकर या पोलिस शिपायांनी सेशन्स कोर्टात अटकपूर्व जामिनासाठी अर्ज केला होता. मात्र तो फेटाळण्यात आल्याने त्यांनी हायकोर्टात आव्हान दिले आहे. न्या. व्ही. एम. कानडे यांच्यापुढे हे प्रकरण सुनावणीला आहे.

ख्वाजा युनूसला पवई पोलिस ठाण्यातून घाटकोपर युनिटमध्ये नेत असताना 6 जानेवारी , 2003 रोजी हे तीन पोलिस डयुटीवर होते. आम्ही या पोलिसांना केवळ चौकशीला बोलावले असून त्यांच्याविरुद्ध आम्ही अद्याप कोणताही गुन्हा नोंदविलेला नाही आणि त्यांना अटक करण्याचाही आमचा हेतू नाही, असे सीआयडीने सेशन्स कोर्टात स्पष्ट केल्याने कोर्टाने त्यांचा अटकपूर्व जामीन अर्ज फेटाळून लावला होता. 7 जानेवारी , 2003 रोजी अहमदनगर येथे नेताना युनूस बेपत्ता झाल्याचे पोलिसांचे म्हणणे आहे ; तर पोलिस कोठडीतील मारहाणीतच त्याचा मृत्यू झाल्याचा दावा सहआरोपी डॉ. अब्दुल मतीन याने केला आहे.

 
</text>
</doc>
