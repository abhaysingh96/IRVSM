<doc>
<docno>1082582.cms.txt</docno>
<text>
 
महामुंबई
पं. पलुस्कर लघुपटाची गुढी जनतेने उभारली...
[ Tuesday, April 19, 2005  10:34:41 pm]


म. टा. विशेष प्रतिनिधी

मुंबई : पं. विष्णू दिगंबर पलुस्करांचे चिरंजीव, अभिजात हिंदुस्थानी संगीतातील ग्वाल्हेर घराण्याचे गायक पं. द. वि. तथा बापूराव पलुस्कर यांच्या जीवनावर निर्मात्या/दिग्दशिर्का अंजली कीर्तने बनवीत असलेल्या लघुपटाला भरभरून मदत देऊन, जनताजनार्दनाने सत्कार्याची गुढी उभारली...

वांदे (पूर्व) येथील शारदा संगीत विद्यालयाचे संचालक सुरेश नारंग यांनी कवी/संगीतकार यशवंत देव यांच्या सहकार्याने हा सुरेल योग नववर्षदिनी विद्यालयाच्या नादब्रह्मा सभागृहात घडवून आणला. दिवंगत संगीतकार अनिल विश्वास यांना गुरूस्थानी मानणाऱ्या देवांनी, अनिल विश्वास गेले, तेव्हा त्यांना स्वरांजली म्हणून त्यांनी रचलेल्या बारा/पंधरा गाण्यांच्या चालींवर समस्वरी मराठी काव्यरचना रचून त्यांना ' अक्षरफुले ' वाहिली होती. मग तो छंदच लागून अन्य संगीतकारांच्या लोकप्रिय हिंदी चित्रपटगीतांच्या चालींवर 40 / 50 मराठी गाणी सहजच रचली गेली. त्यांतील निवडक 21 गाण्यांचा ' अक्षरफुले ' हा सांगीतिक कार्यक्रम देवांनी कीर्तने यांच्या लघुपटाच्या मदतीसाठी आपल्या शिष्यांसह सादर केला.

मध्यंतरात नारंग यांनी, पं. पलुस्करांचे शिष्य शरद साठे व नलिनी राजवाडे, मेहुणी सुशीला शेठ, यशवंत देव आदि कलाकारांचा सत्कार केला. प्रास्ताविक करताना अंजली कीर्तने यांनी, दुर्गा भागवतांवरील लघुपटाप्रमाणेच हाही लघुपट रसिकांकडून मिळणाऱ्या अर्थसाह्यातूनच काढण्याचा निर्धार व्यक्त केला, तेव्हा प्रमुख पाहुणे साहित्यिक डॉ. सुभाष भेंडे, सदानंद वदेर् यांनी दानपेटीत देणग्या टाकून त्या शुभकार्याचा मुहूर्त केला. पाठोपाठ श्ाोत्यांनीही सढळ हस्ते देणग्या देऊन रसिकता प्रकट केली...

 
</text>
</doc>
