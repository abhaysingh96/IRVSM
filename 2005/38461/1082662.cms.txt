<doc>
<docno>1082662.cms.txt</docno>
<text>
 
महामुंबई
मुंबईतील पायाभूत सुविधांसाठी यावर्षी 1835 कोटी
[ Tuesday, April 19, 2005  11:43:04 pm]


म. टा. प्रतिनिधी

मुंबई : मुंबई महानगर क्षेत्र विकास प्राधिकरण येत्या आथिर्क वर्षात महानगर क्षेत्राच्या सर्वांगीण विकासासाठी पायाभूत सुविधा तसेच सार्वजनिक वाहतूक सुधारण्यासाठी 1835 कोटी रुपये खर्च करणार आहे. प्राधिकरणाचे 2005-06 या वर्षासाठीचे बजेट मंजूर करताना मुख्यमंत्री विलासराव देशमुख यांनीच ही घोषणा केली.

प्राधिकरणातर्फे यावर्षी खर्च करण्यात येणार असलेल्या 1835 कोटी रुपयांपैकी मुंबई नागरी परिवहन प्रकल्पावर (एमयूटीपी) 690 कोटी, पायाभूत सुविधा प्रकल्पावर ( एमयूआयपी) 606 कोटी रुपये खर्च करण्यात येणार आहेत. याशिवाय विविध सार्वजनिक संस्थांना आथिर्क सहाय्यापोटी 151 कोटी, वांदे-कुर्ला संकुलाच्या विकासासाठी 123 कोटी, वसोर्वा-अंधेरी-घाटकोपर जलद वाहतूक योजनेवर 102 कोटी, झोपडपट्टी पुनर्वसन योजनेअंतर्गत पायाभूत सुविधा पुरविण्यासाठी 32 कोटी रुपये, प्रमुख रस्त्यांवरील वाहतूक नियंत्रक फलकांसाठी 14 कोटी रुपये, तसेच विक्रांत युद्धनौकेचे सागरी संग्रहालयात रुपांतर करण्याच्या कामासाठी पाच कोटी रुपये देण्यात येणार आहेत.

प्राधिकरणाला पुढील वर्षी 1177 कोटी रुपयांचे उत्पन्न अपेक्षित असून त्यामध्ये मुंबई नागरी परिवहन प्रकल्पासाठी जागतिक बँकेकडून मिळणारे 520 कोटी रुपये, भूखंडांच्या विक्रीतून मिळाणारे 242 कोटी, महानगर योजनेकडून 200 कोटी रुपये, तर ठेवींवरील व्याज आणि इतर जमा रकमांतून 214 कोटी रुपये यांचा समावेश आहे.

उत्तन-गोराई- मनोरी परिसर मनोरंजन व पर्यटन क्षेत्र म्हणून विकसित करण्याचा निर्णय झाला असून त्याबाबतचा विकास आराखडा तयार करण्याची जबाबदारी महानगर क्षेत्र विकास प्राधिकरणाकडेच सोपविण्यात आली आहे. लवकरच उपलब्ध जमिनीच्या सवेर्क्षणास सुरुवात करण्यात येणार आहे. या प्रकल्पामुळे 20 ते 25 हजार नोकऱ्या निर्माण होणार असून भविष्यात त्यात आणखी वाढ अपेक्षित आहे.

शहरात राबविण्यात येत असलेल्या विविध प्रकल्पांमुळे विस्थापित होणाऱ्यांचे पुनर्वसन करण्यासाठी 35 हजार सदनिकांची गरज आहे. त्यापैकी 30 हजार सदनिका बांधून तयार असून लवकरच त्याचे वाटप करण्यात येणार आहे.

 
</text>
</doc>
