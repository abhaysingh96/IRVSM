<doc>
<docno>1081480.cms.txt</docno>
<text>
 
महाराष्ट्र
गदिमांचे स्मारक पुण्यातच उभारू
[ Tuesday, April 19, 2005  12:07:06 am]


म. टा. प्रतिनिधी

पुणे : ' गीतरामायण ' कार ग. दि. माडगूळकर अर्थात ' गदिमा ' यांचे पुण्यात स्मारक करण्याची जबाबदारी राज्य सरकार टाळू इच्छित नाही, असे मुख्यमंत्री विलासराव देशमुख यांनी सोमवारी पुण्यात स्पष्ट केले.

गीतरामायणाच्या सुवर्णमहोत्सवी सोहळ्याच्या समारोप कार्यक्रमात ते म्हणाले, रामायण नव्या पिढीपर्यंत नेण्याचे मोठे काम गदिमांनी केल्यामुळेच महामहोपाध्याय द. वा. पोतदार यांनी ' आधुनिक वाल्मिकी ' असा त्यांचा सार्थ उल्लेख केला. गीतरामायण हे अदृश्य शक्तीने माझ्याकडून लिहून घेतले असे ते सांगत. मोठे कार्य करूनही त्यांनी त्याचे श्ाेय घेतले नाही. त्यांची ही भावना त्यांचे मोठेपण वाढवते, असे सांगून मुख्यमंत्री म्हणाले की, त्यांच्या स्मारकाचा निर्णय सरकारने घेतला आहे. त्यांचे स्मारक व्हावे अशी अनेक ठिकाणची मागणी आहे. ते कोठे करावे असा प्रश्न सरकारला पडावा, हेही त्यांचे मोठेपण आहे. पुण्यात नसेल तर ते लोकांपर्यंत पोहोचणार नाही याची सरकारला जाणीव आहेच. राज्य सरकारला त्याबाबतची आपली जबाबदारी टाळणार नाही.

गीतरामायण 50 वर्षांपासून सतत ऐकत आलो, मात्र, आता पुरे झाले असे वाटत नाही, ही गदिमांची जादू असल्याचा उल्लेख करून बाबासाहेब पुरंदरे यांनी मुख्यमंत्र्यांच्या उपस्थितीने गीतरामायणावर राजमुदा उमटत असल्याचे सांगितले. गीतरामायण सर्वत्र पोहोचवण्याची आवश्यकता असून त्यासाठी हा उपक्रम अखंड सुरू ठेवण्याचा संकल्प आनंद माडगूळकर यांनी व्यक्त केला. ' शांतिनिकेतन ' च्या धतीर्वर पुण्यातील गदिमांचे स्मारक उभारण्याची सूचना श्ाीधर माडगूळकर यांनी केली. ' सकाळ ' चे संपादक अनंत दीक्षित, रसिक राजकारणी उल्हास पवार आदी व्यासपीठावर उपस्थित होते.

 
</text>
</doc>
