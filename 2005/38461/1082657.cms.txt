<doc>
<docno>1082657.cms.txt</docno>
<text>
 
महामुंबई
दरोडा घालण्यासाठी आलेले दोन गुंड चकमकीत ठार
[ Tuesday, April 19, 2005  11:39:54 pm]


म. टा. प्रतिनिधी

ठाणे : ठाणे जनता सहकारी बँकेच्या विजयनगरी शाखेवर दरोडा टाकण्यासाठी आलेल्या शिरोडकर टोळीचा म्होरक्या नरेश महादेव शिरोडकर ( 32) आणि त्याचा एक साथीदार ठाणे पोलिसांच्या मालमत्ता पथकाबरोबर झालेल्या चकमकीत ठार झाले.

पोलिस हेडकॉन्स्टेबल परशुराम राणे या चकमकीत जखमी झाले असून, त्यांना हायवेवरील क्रिटीकेअर रुग्णालयात दाखल करण्यात आले.

दरोड्यांच्या दहाहून अधिक गुन्ह्यांत फरार असलेला शिरोडकर आणि त्याचा साथीदार व वरिष्ठ पोलिस निरीक्षक प्रफुल्ल जोशी यांचे मालमत्ता विभागाचे पथक यांच्यात वर्दळीच्या घोडबंदर रस्त्यावर सकाळी पावणे अकरा वाजता ' ब्रह्माांड ' नाक्यावर चकमक झाली.

ठाणे जनता सहकारी बँकेच्या विजयनगरी शाखेवर शिरोडकर टोळी सशस्त्र दरोडा घालणार असल्याची खबर जोशी यांना मिळाली होती. टोळीतील इतर सहकाऱ्यांना ' ब्रम्हांड ' येथे भेटून मग ते सगळे बँकेकडे जाणार होते. त्यामुळे पोलिसांनी सकाळी दहा वाजल्यापासून तेथे सापळा लावला. साडेदहानंतर हिरो होंडा मोटरसायकलवरून आलेल्या नरेशला पोलिसांनी ओळखले. त्याला थांबवण्याचे आवाहन केल्यावर त्याने त्याच्याकडील परदेशी बनावटीच्या पिस्तुलातून पोलिसांवर गोळीबार केला. त्यापैकी एक गोळी हेडकॉन्स्टेबल परशुराम राणे यांच्या डाव्या मांडीला लागली. पोलिस उपनिरीक्षक नरेंद पाटील बुलेटप्रूफ जॅकेटमुळे बचावले. त्यानंतर पोलिसांनी प्रत्युतरादाखल केलेल्या गोळीबारात नरेश आणि त्याचा साथीदार जखमी झाला. त्यांना सरकारी रुग्णालयात नेण्यात आले. तेथे पाहोचण्यापूवीर्च त्यांचा मृत्यू झाला होता. त्यांच्याकडून दोन शस्त्रे जप्त करण्यात आली.

सिंडीकेट बँक, सिरील कॅथलिक बँक, कोठारी कम्पाऊंडमधील पेट्रोलपंपाची रोकड लुटणे, शहाड-आंबिवली येथील ज्वेलरच्या दुकानावरचा दरोडा तसेच कल्याणमधील जिल्हा मध्यवतीर् बँकेच्या शाखेवरील दरोडा आदी गुन्ह्यांत नरेशचाही सहभाग असल्याची माहिती पोलिसांना मिळाली होती.

 
</text>
</doc>
