<doc>
<docno>1082381.cms.txt</docno>
<text>
 
महाराष्ट्र
वीजबिलांसाठीही 'प्रीपेड कार्ड'
[ Tuesday, April 19, 2005  07:24:46 pm]


वृत्तसंस्था

कराड : चुकीच्या वीज बिलाची कटकट आणि वीजभरणा केंदांतल्या लांबलचक रांगा टाळण्यासाठी घरच्या घरी वीज बिल भरण्याची सोय करणारे ' प्रीपेड एनजीर् मीटर ' येथील गवन्मेर्ंट पोलिटेक्निकच्या विद्यार्थ्यांनी बनवले आहे. इंजिनीअरींग प्रोजेक्टच्या ' डिपेक्स 2005' या सांगलीतील प्रदर्शनात नुकताच हा प्रकल्प सादर करण्यात आला होता. त्याचे वीजमंडळाच्या अधिकाऱ्यांनीही कौतूक केले होते.

वीज चोरी, विजेचा अमर्याद वापर, घरोघरी बिल पोहचवण्यासाठी होणारा खर्च आणि वेळ या छोट्या यंत्राने सहज टाळता येऊ शकेल, असा विश्वास मीटर बनवणाऱ्या इलेक्ट्रीकल इंजिनीअरिंगच्या विद्यार्थ्यांनी व्यक्त केला आहे.

मोबाईल प्रीपेड कार्ड प्रमाणे हे मीटरही रिचार्ज करता येऊ शकेल. रिचार्ज वॉवचर किंवा स्मार्ट कार्डवरील स्क्रॅच नंबर डायल करून ही व्यवस्था सुरू होते. कोणत्याही मीटरला जोडल्याने विजेचा झालेला वापर आणि शिल्लक रक्कम याची माहिती सहज मिळू शकेल. पैसे संपल्यास अलार्मचीही व्यवस्था आहे. यातील बॅटरीमुुळे वीजपुरवठा खंडित झाल्यावरही व्यत्यय येत नाही.

यासाठी सध्या फक्त सातशे रुपये खर्च येतो. वापरणाऱ्यांची संख्या जास्त असेल, तर ही किंमतही कमी होऊ शकेल.

बिबळ्याचा हल्ला

पाटण तालुक्यातील मोरणा डोंगर पठारावर वसलेल्या पांढरेपाणी गावच्या डोंगरात बिबळ्याने केलेल्या हल्ल्यात एक गाभण गाय आणि म्हैस ठार झाल्याची घटना शुक्रवारी संध्याकाळी घडली.

गेल्या तीन महिन्यांपासून कोयना आणि चांदोली अभयारण्यांतील हिंस्त्र प्राणी भक्ष्याच्या शोधात या परिसरातील गावे आणि वाड्यांवर हल्ले करत असल्याच्या घटना वाढल्या आहेत. या हल्ल्यांमध्ये अनेक जनावरांचा बळी गेला आहे. वेळोवेळी वनविभागाच्या कार्यालयात माहिती देऊनही नुकसानभरपाई मिळत नसल्याने परिसरातीलशेतकरी संतापले आहेत.

 
</text>
</doc>
