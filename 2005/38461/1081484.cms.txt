<doc>
<docno>1081484.cms.txt</docno>
<text>
 
देश-विदेश
लष्करी कारवाई हा पर्याय नाही!
[ Tuesday, April 19, 2005  12:08:59 am]


म. टा. विशेष प्रतिनिधी/ वृत्तसंस्था

नवी दिल्ली : भारत आणि पाकिस्तान यांच्यातील वाद सोडवण्यासाठी लष्करी कारवाई हा उपाय नाही, वाद सामोपचारानेच सुटू शकतात, हे 11 सप्टेंबर 2001 नंतरच्या घटनांनी दाखवून दिले आहे, अशी भूमिका घेऊन सहा वर्षांपूवीर्च्या कारगिलमधील घुसखोरीचे शिल्पकार असलेले पाकिस्तानचे अध्यक्ष परवेझ मुशर्रफ यांनी सोमवारी ' सामंजस्य रागा ' च्या समेवर भारतदौरा संपवला.

भारताने क्षेपणास्त्र चाचणी थांबवल्यास पाकही अशी चाचणी घेणार नाही, अशी ग्वाही त्यांनी दिली. व्यापाराला चालना मिळण्यासाठी मुंबई आणि कराचीतील वाणिज्य दूतावास पुन्हा सुरू करण्यास तसेच मुंबई-कच्छ- कराची बोटसेवा सुरू करण्यासही त्यांनी मान्यता दर्शवली.

दौऱ्याच्या तिसऱ्या दिवशी नाश्त्याच्या वेळी मुशर्रफ यांनी प्रमुख संपादकांशी संवाद साधला. त्यात त्यांनी ही भूमिका मांडली. त्यापूवीर् ते माजी पंतप्रधान अटलबिहारी वाजपेयी यांना राजशिष्टाचार बाजूला ठेवून त्यांच्या घरी जाऊन भेटले.

काश्मीर प्रश्न सोडवण्यासाठी दोन्ही देशांतील नागरिकांच्या इच्छा विचारात घ्याव्या लागतील, असे सांगताना सीमांमध्ये बदल होणार नाहीत, ही भारताची भूमिका त्यांनी अमान्य केली. नियंत्रणरेषा हा अंतिम तोडगा नाही. स्वायत्तता, स्वतंत्र सरकार, संयुक्त नियंत्रण आणि व्यवस्थापन या पायऱ्यांनी हा प्रश्न सुटू शकतो, हे पालुपदही त्यांनी लावले.

काश्मीर प्रश्न सुटला नाही, तर तो भविष्यात वेगळ्या स्वरूपात पुन्हा उफाळून येईल, असा दावा करून सध्या दोन्ही देशांतील संबंध सौहार्दपूर्ण असल्याचे मान्य केले. पण ही परिस्थिती सदासर्वदा कायम राहू शकत नाही, असेही त्यांनी सूचित केले.

सियाचिन आणि सर खाडीच्या मुद्द्यांवरही तोडगा काढता येऊ शकतो. पण त्यासाठी दोन्ही देशांच्या नकाशांची फेरआखणी करावी, अशी मागणी त्यांनी केली. या दौऱ्याचे फलित आमच्या अपेक्षेपेक्षा जास्त आहे, अशी कबुली त्यांनी दिली.

पंतप्रधान मनमोहन सिंग यांनीही आपल्या निवासस्थानी संपादकांशी चर्चा केली. चर्चा निश्चितच सफल झाली. मात्र, कोणत्याही चचेर्च्या यशाचा निश्चित राजमार्ग नसतो. तरीही आम्ही बरेच पुढे आलो, असे त्यांनी सांगितले. सिंग- मुशर्रफ चचेर्नंतर संयुक्त निवेदन प्रसृत करण्यात आले.

 
</text>
</doc>
