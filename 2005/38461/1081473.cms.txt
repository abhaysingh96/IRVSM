<doc>
<docno>1081473.cms.txt</docno>
<text>
 
महामुंबई
पवार पंतप्रधान झाले, तर आनंदच!
[ Tuesday, April 19, 2005  12:04:19 am]


म. टा. प्रतिनिधी

मुंबई : केंदीय कृषीमंत्री शरद पवार भविष्यात देशाचे नेतृत्व करतील, असा विश्वास भारताचे माजी पंतप्रधान अटलबिहारी वाजपेयी यांनी गेल्याच आठवड्यात व्यक्त केला असतानाच, शिवसेना नेते राज ठाकरे यांनीही, पवार देशाचे पंतप्रधान झाले तर मराठी माणूस सवोर्च्च पदावर गेल्याचा निश्चितच आनंद वाटेल, असे सांगून, राजकारणात कधीही काहीही घडू शकते, असे स्पष्ट केले.

राज यांच्या बाळासाहेब ठाकरे यांच्यावरील पुस्तकाच्या प्रकाशनाच्या निमित्ताने शिवसेनाप्रमुख आणि राष्ट्रवादी काँग्रेसचे अध्यक्ष शरद पवार हे बऱ्याच काळाने एकाच व्यासपीठावर एकत्र येणार असल्याने राजकीय क्षेत्रात आधीच कुतूहल निर्माण झाले आहे. या कार्यक्रमासाठी पवारांना बोलावण्याची इच्छा आपण बाळासाहेबांकडे व्यक्त केल्यानंतर त्यांनी काहीच हरकत नसल्याचे सांगितले तेव्हाच आपण पवारांकडे गेलो. ' आपण दोघांनीही प्रसंगानुरूप मैत्री आणि दुश्मनी पाळली. तरीही या कार्यक्रमाला आपण यावे ,' अशी विनंती पवारांना दिलेल्या आमंत्रणपत्रात होती. त्यांनी लगेच होकार दिला. या दोघा नेत्यांना एकाच व्यासपीठावर आणण्याचा आपला प्रयत्न यशस्वी झाला आहे. भविष्यात त्यांनी दोस्ती करायची की दुश्मनी, याचा निर्णय त्यांनीच घ्यायचा आहे, असे सांगून राज यांनी, राजकारणात कधीही काहीही घडू शकते, अशी पुस्तीही जोडली.

पवार देशाचे नेतृत्व करतील, असे वाजपेयींनी पुण्याच्या कार्यक्रमात म्हटले होते. त्यांच्याकडे देशाचे नेतृत्व गेल्यास काय वाटेल, असे विचारल्यावर, मराठी माणूस सवोर्च्च पदावर जातो ही निश्चितच अभिमानाची बाब असेल. महाराष्ट्र आतापर्यंत संरक्षण किंवा गृहखात्यापुरताच मर्यादित होता. अगदी पवारांच्या रूपाने महाराष्ट्राला पंतप्रधानपद मिळणार असेल, तर आनंदच आहे, असे राज म्हणाले. (बदल काळानुरूपच... 5)

 
</text>
</doc>
