<doc>
<docno>1082633.cms.txt</docno>
<text>
 
क्रीडा
कुणी न उरला वाली...
[ Tuesday, April 19, 2005  11:21:02 pm]


वृत्तसंस्था

कोलकाता : नुकत्याच झालेल्या भारत-पाक मालिकेत ढिसाळ कामगिरी करणाऱ्या भारतीय क्रिकेटपटूंची स्वाक्षरी असलेल्या बॅटकडे सपशेल पाठ फिरवणाऱ्या क्रिकेटशौकिनांची पाकिस्तान क्रिकेटपटूंची स्वाक्षरी असलेल्या बॅटला मात्र प्रचंड मागणी असल्याचे आढळून आले.

येथील एका पंचतारांकित हॉटेलमध्ये सोमवारी रात्री भारतीय व पाकिस्तानी क्रिकेटपटूंच्या स्वाक्षरी असलेल्या बॅटस्चा लिलाव होता. पण पाकिस्तानविरूद्ध मार खाणाऱ्या भारतीय क्रिकेटपटूंच्या बॅटला कुणी वाली नव्हता. वारंवार पुकारा करूनही कुणीही ही बॅट घ्यायला पुढे आले नाही. बडे उद्योगपती, नामवंत व्यक्ती हजर होत्या पण कुणीही लिलावात पुकारा न दिल्यामुळे ही बॅट लिलावातून मागे घ्यावी लागली. तर पाक खेळाडूंच्या स्वाक्षरी असलेल्या बॅटला 40 हजार रुपये मिळाले.

कर्णधार सौरव गांगुलीला सहा सामन्यांच्या बंदीची शिक्षा ठोठावण्यात आली असली तरी कोलकातावासियांत मात्र तो अजूनही लोकप्रियता टिकवून असल्याची प्रचीती या लिलावादरम्यान आली. त्याच्या ' कीट ' ला मिळालेली 5.15 लाखांची रक्कम गरजू प्रशिक्षक, ग्राऊंडस्मन यांच्या मदतीसाठी देण्यात आली. यात एक लाख रुपये गांगुलीच्या बॅटला, तर गांगुली व सुनील गावस्कर यांची स्वाक्षरी असलेल्या बॅटला 75 हजार रुपये मिळाले.

 
</text>
</doc>
