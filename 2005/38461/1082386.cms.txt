<doc>
<docno>1082386.cms.txt</docno>
<text>
 
महाराष्ट्र
अनोखा पोलिसी खाक्या
[ Tuesday, April 19, 2005  07:28:02 pm]


म. टा. वृत्तसेवा

कराड : दुचाकीचालकाला धडक देऊन दोघांना गंभीर जखमी करणाऱ्या जीपचालकावर गुन्हा दाखल करण्यात आला नाही आणि तो पोलिस कर्मचाऱ्याचा भाऊ होता, हे त्यामागचे कारण असल्याचे कळल्यावर लोकांनी दबाव आणून कोयनानगर पोलिसांना याबाबत चौकशी करण्यास भाग पाडले आहे.

शिरळ येथे निघालेल्या दोन शिक्षकांच्या मोटारसायकलला पाटण-कोयनानगर मार्गावर शनिवारी सकाळी हा अपघात झाला होता. जखमी अवस्थेत या शिक्षकांना त्याच जीपमधून रुग्णालयात नेण्यात आले. जीपचालकावर फिर्याद नोंदविण्याचे प्रयत्न शिक्षकांच्या नातेवाईकांनी केले असता फिर्याद न घेता बनावट पंचनामा करण्यात आला. यानुसार मोटारसायकलस्वार जीपला मागून धडकल्याची नोंद करण्यात आली.

ही नोंद खरी वाटावी, अशा प्रकारचे पुरावेही तयार करण्यात आले. जखमींचा किंवा जखमींना रुग्णालयात नेणाऱ्यांचा जबाबच नोंदविण्यात आला नाही. गाडीची छायाचित्रेही सोयिस्करपणे काढण्यात आली.

अशा प्रकारे मोटारसायकलचालकांवरच गुन्हा दाखल करण्यात आल्याचे समजल्यावर मोटायसायकलस्वार मारुती पवार आणि दिनकर माथणे यांनी वरिष्ठ पोलिस अधिकाऱ्यांची भेट घेऊन त्यांना अपघाताची माहिती दिली. तसेच जखमींच्या माणसांनी जीपचालकावर गुन्हा दाखल व्हावा, ही मागणी लावून धरली.

अखेर या दबावाचा विजय झाला आणि कोयनानगर पोलिस ठाण्याचे उपनिरीक्षक संपत देशमुख यांनी तपास स्वत:कडे घेतला आहे.

 
</text>
</doc>
