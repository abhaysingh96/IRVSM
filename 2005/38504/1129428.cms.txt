<doc>
<docno>1129428.cms.txt</docno>
<text>
 
महामुंबई: मुंबई टाइम्स
कोळशाची धूळ आणि...
[ Wednesday, June 01, 2005  07:58:55 pm]


मुंबई टाइम्स टीम

कोळशाच्या वखारींमुळे घरांमध्ये सतत येणारी कोळशाची धूळ, मार्बल कटिंगचा कानठळ्या बसवणारा आवाज आणि बेकायदा भंगारवाल्यांमुळे दहिसरमधील शैलेंदनगर परिसरातील श्री सोसायटीसह अन्य सोसायट्यांतील रहिवासी प्रचंड हैराण झाले असून दररोज इथे उगवणाऱ्या नवनवीन बेकायदा धंद्यांमुळे त्यांचे हाल वाढतच आहेत. आता भंगारवाल्यांबरोबरच या भागात मिठाईचा कारखानाही सुरू झाला आहे. यासंदर्भात महापालिकेकडे वारंवार तक्रारी करूनही कोणतीही कारवाई न केल्याची रहिवाशांची तक्रार आहे.

वेस्टर्न एक्स्प्रेस हायवेजवळील या सोसायट्यांजवळ पूवीर्पासून भंगारवाले अनधिकृत व्यवसाय करत आहेत. कालांतराने यांची संख्या वाढतच गेली. त्यात मार्बल कटिंग करणारे हायवेला लागून व्यवसाय करू लागले. त्यांच्या शेजारी भर पडली, ती कोळशाच्या वखारीची. विशेषत: श्ाी बिल्डिंगच्या रहिवाशांना याचा अधिक त्रास जाणवतो. कोळशाची वखार थेट याच बिल्डिंगच्या मागेच आहे. तिथे कोळशाचा साठा उघड्यावर असून कोळशाची ने-आण दिवसभर सुरू असते. त्यामुळे कोळशाची धूळ थेट घरातच शिरते. त्यातून अनेकांना आरोग्याच्या तक्रारी उद्भवत असल्याचं रहिवाशांचं म्हणणं आहे. खास करून लहान मुलांना त्यामुळे श्वसनाचे विकार होऊ लागले आहेत.

या परिसरातील सोसायट्यांचे रहिवासी एकत्र येऊन वृंदावननगर रेसिडन्स असोसिएशनच्या माध्यमातून या समस्यांचा पाठपुरावा करत आहेत. त्याचबरोबर श्री बिल्डिंगच्या दोन्ही बाजूला अनधिकृत भंगारवाले ठाण मांडून बसले आहेत. या परिसरात बांगलादेशीही राहत असल्याची शंका इथे नेहमीच व्यक्त केली जाते. अशा परिस्थितीतही महापालिका वा पोलिस या वस्तीकडे दुर्लक्ष करत असल्याबद्दल चिंता व्यक्त करण्यात येत आहे.

सध्या या भंगारवाल्यांच्या जागेत मिठाईचा कारखाना नियमांचा भंग करून सुरू झाला आहे. साधारण 2,000 चौरस फुटांच्या जागेतील हा कारखाना स्थानिकांसाठी एक डोकेदुखी ठरली आहे. कारखान्यातून बाहेर पडणारा धूर हे त्यातलं मुख्य कारण! कारखाना सुरू होण्यापूवीर् तिथे झोपड्या होत्या. मात्र, अचानक श्री बिल्डिंगच्या कम्पाऊण्डच्या भिंतीचा आधार घेत तिथे पक्कं बांधकाम उभारून काही दिवसांतच मिठाईचा कारखाना सुरू झाला. कोणत्याही परवानग्या न घेता हा कारखाना राजरोस कसा सुरू झाला, याबद्दल आश्चर्य व्यक्त करण्यात येत आहे. यात भर म्हणून मार्बल कटिंगमुळे होणाऱ्या आवाजाचा त्रास विद्यार्थ्यांना आणि वृद्धांना असह्य होत आहे. या समस्यांबाबत महापालिका आणि पोलिसांत तक्रार करून, त्याचा पाठपुरावा केल्यानंतरही कारवाई न झाल्याचा आरोप असोसिएशनने केला आहे.

 
</text>
</doc>
