<doc>
<docno>1129393.cms.txt</docno>
<text>
 
प्रगती फास्ट
थोडासा बदल संस्कृतीचा
[ Wednesday, June 01, 2005  07:40:33 pm]


परदेशी जाताना उत्सुकता आणि आकर्षणाचं अनोखं मिश्रण अनुभवायला मिळतं. पण तिथे गेल्यावर संस्कृती, आहार, शिष्टाचार, भाषा, चालीरिती यासारख्या गोष्टींतील बदलांशी जुळवून घेताना चांगलीच दमछाक होते. यासाठी थोडीशी पूर्वतयारी केली तर हे बदल तुमचं व्यक्तिमत्त्व अधिक प्रगल्भ बनवू शकतात.

उत्तम करिअर, एकटं राहायला मिळतं, त्या देशाविषयीची उत्सुकता आणि आकर्षण ही परदेशात जाण्यामागची चांगली बाजू असते. पण एक अनपेक्षित, थोडीशी नकारात्मक बाजूसुद्धा आहे. तिथे गेल्यावर काही बदलांना एकट्याने सामोरं जावं लागतं आणि त्यावेळी खरंच त्रास होतो. पण इथेच तुम्ही संबंधित माहिती मिळवली, मानसिक तयारी केली तर हे बदल पचवणंही काही कठीण जाणार नाही.

इथली संस्कृती, वातावरण, शिष्टाचार, कायदे पद्धती, भाषा, कला, धर्म, मूल्य, कुटुंबाबद्दलच्या संकल्पना, सामाजिक चालीरिती सगळं नेहमीपेक्षा वेगळं असतं. त्या देशात पाऊल ठेवण्यापूवीर् तिथल्या संस्कृतीबद्दल काही पूर्वग्रह असतात. प्रसारमाध्यमं, तिथल्या काही व्यक्तींकडून मिळालेल्या माहितीवर आधारित एक काल्पनिक चित्र तयार झालेलं असतं. सुरूवातीला स्वतंत्र राहण्याच्या कल्पनेने खूप उत्साह निर्माण झालेला असतो. पण ही नवलाई हळूहळू संपायला लागते.

राहणं- खाण्याच्या सवयी, सामाजिक चालीरिती, नातेसंबंंध या गोष्टींमधील वेगळेपणा जाणवू लागतो. तुम्हाला या सांस्कृतिक फरकाच्या धक्क्यातून सावरायचं असेल तर खालील काही गोष्टींकडे लक्ष द्या.

- तिथल्या संस्कृती भिन्नतेबद्दलची अधिकाधिक माहिती जमा करा

- वातावरणाशी जुळवून घ्यायला वेळ लागणार ही वस्तूस्थिती स्वीकारा

- या फरकाला चांगलं किंवा वाईट कॅटेगरीत टाकण्याचा प्रयत्न करू नका. ही तुलना फ्रस्ट्रेशन निर्माण करते

- स्थानिक भाषेचा अभ्यास करून तिथल्या व्यक्तींशी संवाद साधा

- अनपेक्षित किंवा गोंधळात टाकणाऱ्या प्रसंगात स्थानिक व्यक्ती कशा वागतात, याचं निरीक्षण करा

परदेशात गेल्यावर सगळ्यात मोठी समस्या म्हणजे घर, नातेवाईक, मित्रमैत्रीणी यांची आठवण येणं. वाढदिवस, कौटुंबिकसोहळा, सणवार, घरचं जेवण यासारख्या कितीतरी गोष्टींमुळे अस्वस्थता वाढू शकते. अशा वेळी विद्यार्थ्यांना घरी जावंसं वाटू शकतं. अनेक विद्यार्थ्यांमध्ये हे अस्वस्थतेचं प्रमाण हिवाळयाच्या दिवसांत वाढलेलं आढळतं. कारण या काळातील अंधारलेला दिवस, पावसाळी हवा आणि थंडी या वातावरणात नैराश्याची भावना वाढीस लागू शकते.

घरच्या आठवणींनी व्याकूळ होणाऱ्या विद्यार्थ्यांना या मन:स्थितीतून बाहेर पडण्यासाठी खालील काही गोष्टी मदत करू शकतील.

- एकटयाने वावरण्याची, राहण्याची सवय करून स्वत:ची मानसिक तयारी करा

- घर, नातेवाईक, मित्र- मैत्रीणींचे फोटो तसंच काही आवडत्या सीडीज जवळ ठेवा

- स्थानिक लोकांशी मैत्री करावी आणि त्यांच्याबरोबर जास्तीत जास्त वेळ घालवा

- मानसिक स्थिती ढळू न देता संयम ठेवा

- स्वत:ला निरनिराळया गोष्टींमध्ये एवढं गुंतवून घ्या की घरची आठवण काढण्याइतकाही वेळ मिळणार नाही

परदेशात गेल्यानंतर खटकणाऱ्या बाबींमध्ये जेवणाचा उल्लेख विशेष करावा लागेल. तिथलं फूड कल्चर भारतापेक्षा खूपच वेगळं आहे. सगळे बदल मानसिक बळावर पचवता येतात. पण जेवणाच्या बाबतीत तडजोड करणं फारच कठीण जातं. विशेषत: शाकाहारी व्यक्तींना तिथल्या खाण्यापिण्याच्या सवयी समजून घेणं अवघड जातं. त्यामुळे काही आंतरराष्ट्रीय स्तरावरील विद्यार्थ्यांची ओळख करून घ्या. काही भारतीय पदार्थ तयार करण्याचं कौशल्य आत्मसात करा. त्याचा उपयोग तिथे गेल्यावर इंडियन फूड खाण्यासाठी होईल.

स्ट्रेस हा शब्द तुम्हाला परिचित असेल पण परदेशात गेल्यावर या राक्षसाला एकट्यानेच तोंड द्यावं लागतं. चालीरिती गोंधळात टाकतात. स्थानिक विद्यार्थ्यांशी संवाद साधता येत नसतो. काही ठिकाणी तर चक्क फजिती होते. त्यातून अभ्यासाची पद्धत बदललेली असते. मदत करायला तर कुणीच नसतं. यात स्ट्रेसची पातळी खूपच वाढते. स्ट्रेसशी जुळवून घेण्यासाठी खालील उपाय करता येतील :

- नवीन वातावरणातील नवीन गोष्टी टाळण्यापेक्षा त्याची सवय करून घेण्याचा प्रयत्न करा

- परदेशात जाण्यापूवीर्च भविष्यात स्वीकाराव्या लागणाऱ्या परिस्थितीची जाणीव करून द्या.

- तिथली संस्कृती, खाद्यपदार्थ, चालीरिती यासारख्या गोष्टींची माहिती करून घेऊन संभाव्य समस्यांना सामोरं जाण्याची सवय करून घ्या.

- नवीन संस्कृतीशी ओळख होणार, हा सकारात्मक दृष्टिकोन ठेवा

पाणी जसं कोणत्याही भांड्यात स्वत:च गुणधर्म न बदलता स्वत:ला सामावून घेतं. त्याप्रमाणे तुम्हीही स्वत:ची ओळख कायम ठेवून नवीन जगाचा एक भाग बनून राहू शकता. बदलांकडे सकारात्मक दृष्टिकोनातूून पाहायला शिकल्यास तुमचं व्यक्तिमत्व खऱ्या अर्थाने सर्वांगिण विकासाकडे वाटचाल करू शकतं.

- ग्लोबल एज्युकेशन कौन्सिल

 
</text>
</doc>
