<doc>
<docno>1129486.cms.txt</docno>
<text>
 
लेख
गोव्यात आज काय होणार?
[ Wednesday, June 01, 2005  09:04:43 pm]


गोव्यात पोटनिवडणुकांच्या प्रचारादरम्यान रंगवून सांगितला जाणारा हा एक किस्सा. कुंभारजुवे मतदारसंघात उभे राहिलेले काँग्रेसचे पांडुरंग मडकईकर, भाजपचे कृष्णा कुट्टीकर, अपक्ष निर्मला सावंत नि महाराष्ट्रवादी गोमंतक पक्षाचे विजयकुमार शेट या चौघांमध्ये इथे कांटे की टक्कर आहे. पण या चौरंगी झुंजीचा खरा फायदा करून घेतला तो काही चलाख मतदारांनी. त्यासाठी त्यांनी शक्कलही नामी लढवली. एकाच कुटुंबातले चारजण निरनिराळ्या पक्षांचा प्रचार करण्यात जुंपले. म्हणजे त्यांच्या हिशेबी सर्वच बाजूंनी कमाई. वाहत्या गंगेत जमेल तितके हात धुऊन घेण्याचा त्यांचा म्हणे हा प्रयत्न!

गोव्यात अशा निवडणुका दरवषीर् होवोत, असं मत एकाने डोळे मिचकावत व्यक्त केलं. कारण त्यांच्यातून वर्षभराची बेगमी होते, असं त्याचं म्हणणं. अवघ्या पाच मतदारसंघातल्या या पोटनिवडणुका. पण संपूर्ण गोवा त्यांनी ढवळून काढलाय. त्यांत पाण्यासारखा पैसा ओतला गेल्याचं म्हटलं जातंय. सर्वत्र दारूचा पूर वाहत असल्याचं बोललं जातंय. अबकारी खात्याने प्रचार कालावधीतच परवाने निलंबित केलेल्या वाईन बारची संख्या 18 आहे! ठिकठिकाणी जप्त केलेली हजारो रुपयांची दारू वेगळीच. शिवाय तीन मातबर उमेदवारांकडे निवडणूक आयोगाने प्रचारातल्या भरमसाठ खर्चाविषयी विचारणाही केलीय.

हा सारा पैशाचा खेळ आहे. भाऊसाहेबांच्या वेळी असं काही नव्हतं, असं बाणावलीतले एक वृद्ध गृहस्थ उद्विग्न होत सांगतात. दयानंद बांदोडकरांच्या सोबत त्यांनी काम केलेलं. पण आजच्या राजकारणाची दुरवस्था त्यांना पाहवत नाही. खरं तर गोवा हे सुशिक्षित नि पुढारलेलं राज्य. पण निवडणुका येतात तेव्हा राजकारणाच्या बाबतीत ते बिहारशी स्पर्धा करू लागतं. अस्थिरता हा गोव्याच्या राजकारणाचा स्थायीभाव बनलाय. म्हणूनच की काय; निवडणुका जिंकण्यासाठी कुठल्याही थराला जाण्याची वृत्ती होत चाललीय.

आज होणाऱ्या पाच मतदारसंघांतल्या पोटनिवडणुकांत काय होणार याकडे साऱ्या देशाचं लक्ष लागून राहिलंय. तीन-चार महिन्यांपूवीर्च एकदम भक्कम भासत असलेलं भाजपचं परीर्कर सरकार पत्त्याच्या बंगल्यासारखं कोसळलं नि गोवा अस्थिरतेच्या गतेर्त सापडला. चार महिने उलटूनही अस्थिरतेची ही कोंडी फुटलेली नाही. ती फुटावी म्हणून खेळला जात असलेला हा पोटनिवडणुकांचा जुगार. ही लॉटरी कोणाला लागणार याचा अंदाज वर्तवता येत नाहीये.

कुंभारजुवे, ताळगाव, मडगाव, बाणावली नि पैंगीण या पाच मतदारसंघांमध्ये आज मतदान होईल नि पाच जूनला निकाल जाहीर होतील. निवडणुका घोषित झाल्या तेव्हा काँग्रेसला रान मोकळं असल्याचं वातावरण होतं. पण काँग्रेसला पूवीर्एवढी अनुकूल परिस्थिती राहिलेली नाही हे या पाचही मतदारसंघांत फेरफटका मारला असता स्पष्टपणे जाणवलं.

कुंभारजुवेतल्या चौरंगी लढतीचा अपवाद वगळला तर ताळगाव (मोन्सेरात वि. भाजपचे प्रदीप नागवेकर), बाणावली (राष्ट्रवादीचे मिकी पाशेको वि. युगोडेपचे माँते क्रुझ) आणि पैंगीण (काँग्रेसचे ईजिदोर फर्नांडिस वि. भाजपचे रमेश तवडकर) अशा अन्यत्र थेट लढती आहेत. पण गोव्याचं लक्ष खिळून राहिलंय ते मडगावातल्या झुंजीवर. दिगंबर कामत यांनी भाजपला रामराम ठोकून काँग्रेसमध्ये जाण्याचा निर्णय घेतला तेव्हापासून ते भाजपच्या रोषाचे धनी बनले आहेत. कामत यांना धूळ चारण्यासाठी परीर्कर यांनी मडगाव पिंजून काढलाय. हेवीवेट कामतांच्या विरोधात भाजपने उभा केलाय तो शर्मद पै रायतूरकर यांच्यासारखा राजकारणातला कोराकरीत नौजवान. रायतूरकरांची उमेदवारी हा भाजपने या पोटनिवडणुकांमध्ये खेळलेला एक मास्टर स्ट्रोक आहे. हरलं तरी कामतांसारख्या बड्या नेत्याकडून हरल्याचं दु:ख नाही; पण जिंकलं तर बदला घेतल्याचं अतीव समाधान. थोडक्यात गाजराची पुंगी. वाजली तर वाजली. नाहीतर मोडून खाल्ली.

पैशांबरोबरच या पोटनिवडणुकीत जातीही तितक्याच महत्त्वाच्या आहेत. मडगावात भंडारी, कुंभारजुव्यात गावडा, पैंगिणीत वेळीप नि ताळगावात ख्रिस्ती मागासवगीर्य समाजाची मतं विजयाचं दान कोणाच्या पारड्यात टाकायचं ते ठरवतात. त्यांना आपल्या बाजूने वळवण्यासाठी भाजप नि काँग्रेस या दोघांनीही निकराचे प्रयत्न केले. त्यात ते किती यशस्वी ठरतात यावरच या पोटनिवडणुकींचा निकाल अवलंबून आहे.

पोटनिवडणूक ही तशा एखाददुसऱ्या मतदारसंघापुरती मर्यादित. पण गोव्यात तर एकदम पाच पोटनिवडणुका होताहेत आणि त्यांच्यामुळे कोणाचं सरकार येणार हेही ठरणार आहे. एखाद्या राज्याचं सरकारच पोटनिवडणुकांच्या निकालावर आधारलेलं असण्याची ही बहुधा पहिलीच वेळ असावी. गोव्याच्या पाचवीला पुजलेली राजकीय अस्थिरता संपुष्टात आणण्यासाठी या पोटनिवडणुका आहेत. पण पाच जूनच्या निकालांनंतर तरी ही अस्थिरता संपेल का?

- भगवान परब

 
</text>
</doc>
