<doc>
<docno>1129478.cms.txt</docno>
<text>
 
धावते जग
बिघडलेले समाजस्वास्थ्य
[ Wednesday, June 01, 2005  09:00:04 pm]


आत्यंतिक स्वार्थ माणसाला आंधळा करतो आणि कोणत्याही गोष्टीची हाव सुटली की विवेकबुद्धी नाहीशी होते आणि त्याची परिणती माणसात दडून बसलेला पशू जागा होण्यात होते. असा पशू जागा झालेल्या एकाने चारचौघांसमोर लग्न लावलेल्या पत्नीलाच एक लाख रुपयांना कंुटणखान्याच्या मालकिणीला विकून टाकले! हा प्रकार कोणाही सुसंस्कृत माणसाला मान खाली घालावयास लावणारा आहे.

भारतीय संस्कृतीचे गोडवे गाताना विवाह हा संस्कार असल्याचे अभिमानाने सांगितले जाते. आमची कुटुंबसंस्था ही उत्तम संस्काराच्या मजबूत पायावर उभी असते आणि त्यामुळेच सहिष्णुतेचे, मोकळ्या विचारांचे शिक्षण आपोआपच मिळत जाते, असेही सांगितले जाते. परंतु पुराणातल्या गोष्टी पुराणातच शोभून दिसाव्यात, तसेच आपल्या संस्कृतीच्या आणि संस्कारांच्या गोष्टीही बोलण्यातच आकर्षक आणि अभिमानास्पद वाटाव्यात, असे प्रकार गेल्या काही दिवसांत सातत्याने घडत आहेत.

मुंबई आणि परिसरातच नाही, तर अन्य गावांत आणि शहरांतही विनयभंगाच्या आणि बलात्काराच्या घडणाऱ्या घटना या कोणाही संवेदनशील माणसाची झोप उडविणाऱ्या आहेत. यातही चिंताजनक बाब अशी की अगदी अजाण वयातल्या बालिकांवरही असे अत्याचार होत आहेत. अशा प्रकारच्या घटना वारंवार होऊ लागतात, तेव्हा एकंदर समाजाचेच मानसिक आरोग्य बिघडले असल्याची ती खूण असते.

पाश्चात्त्य संस्कृतीचे आक्रमण, सिनेमांचा घातक परिणाम, सहजपणे उपलब्ध होणारी नानाविध व्यसने, मोहाच्या उघड्या झालेल्या अनेक वाटा, अत्यंत सवंग अशा जाहिरातींचा सुळसुळाट, मर्दमुकीच्या पालटू पाहणाऱ्या कल्पना अशी या घटनांमागची अनेक कारणे सांगता येतात. परंतु एखादी व्यक्ती पत्नीलाच वासनेच्या बाजारात विकते, तेव्हा ही सारी कारणे अपुरी वाटू लागतात.

समाजात विकृतीच मूळ धरत आहे की काय अशी शंका येऊ लागते. त्याचा शोध समाजशास्त्रज्ञ आणि मानसशास्त्रज्ञ यांनी घेण्याची नितांत गरज निर्माण झाली आहे. एकीकडे विविध क्षेत्रामध्ये महिला उत्तम कामगिरी करत आहेत. आपल्या स्वतंत्र प्रज्ञेचे आणि प्रतिभेचे दर्शन घडवित आहेत. दुसरीकडे बलात्कार- विनयभंगाचे प्रकार वारंवार होत आहेत. पतीच आपल्या पत्नीला लाखभर रुपयांना विकून टाकतो आहे. समाजस्वास्थ्याचा पाया हादरत असल्याच्याच या खुणा आहेत. त्यावर वेळीच उपचार व्हायला हवेत.

 
</text>
</doc>
