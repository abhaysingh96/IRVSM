<doc>
<docno>1129425.cms.txt</docno>
<text>
 
महामुंबई: मुंबई टाइम्स
एमएमआरडीए पीडब्ल्यूडी यांच्यातही जुंपणार
[ Wednesday, June 01, 2005  07:58:16 pm]


संजय सावंत

अपूर्ण रस्तेदुरुस्ती आणि रखडलेल्या नालेसफाईमुळे पावसाळ्यात याही वषीर् मुंबईकरांच्या वाट्याला हालअपेष्टा येण्याची चिन्हं आहेत. मुंबई महापालिका आणि एमएमआरडीए यांच्यातील वाद अजून पुरता मिटला नसतानाच पाऊस सुरू झाल्यावर एमएमआरडीए आणि पीडब्ल्यूडी यांच्यातही हायवेच्या कामांवरून नवा तंटा निर्माण होण्याची शक्यता आहे.

मुंबईत पाणी तुंबल्यास त्याची जबाबदारी पालिकेवरच राहील, अशी तंबी मुख्यमंत्री विलासराव देशमुख यांनी अलीकडेच दिली. पण जिथे काम सुरू झालंय, अशा 16 रस्त्यांची जबाबदारी एमएमआरडीएकडेच राहणार आहे, असं प्रतिज्ञापत्र एमएमआरडीएने कोर्टात सादर केलं आहे. त्यामुळे या कामांवरचा वाद सध्या मिटलाय, असं पालिकेतल्या सनदी अधिकाऱ्यांचं मत झालं. पण इस्टर्न एक्स्प्रेस हायवे आणि वेस्टर्न एक्स्प्रेस हायवेवरच्या कामांचं काय? या हायवेंची जबाबदारी पीडब्ल्यूडीकडे असते. पण एमयूआयपी प्रकल्पाअंतर्गत हायवे रुंदीकरणाची कामं एमएमआरडीएकडून सुरू आहेत. अपुऱ्या सोयी-सुविधा, योग्य अनुदान निधीअभावी अनेक कामं रखडल्याचं पीडब्ल्यूडीने कोर्टाला कळवलं आहे. त्यामुळे भविष्यात हायवेवरून एमएमआरडीए आणि पीडब्लूडी आमने- सामने उभे ठाकण्याच्या स्थितीत आहेत, हे स्पष्ट झालं आहे. हायवेची जबाबदारी पीडब्ल्यूडीची आहे. त्यामुळे पावसाळ्यात इथे दैना उडाली, तर त्याची जबाबदारी कोण घेणार, हा प्रश्न आहे.

एमएमआरडीएची कामं अजूनही पूर्ण न झाल्याने एमएमआरडीएमधील अधिकाऱ्यांच्या विनंतीनुसार पालिकेने डेब्रीज उचलणं, नाल्यांची कामं आणि रस्त्यांची कामं करणाऱ्या कंत्राटदारांची यादी दिली. मात्र उर्वरित कामांची जबाबदारी पालिकेने घ्यावी, अशी एमएमआरडीएने घातलेली गळ मान्य केली नाही. तसंच कंत्राटदारांची यादीच दिल्याने पुन्हा एकदा पालिका आणि एमएमआरडीए यांच्यात वाद निर्माण होण्याची शक्यता आहे.

मुंबईतील 1800 किमी रस्त्यांपैकी 90 टक्के कामं पालिकेची, तर 10 टक्के रस्त्यांवर एमएमआरडीए काम करत आहे. इस्टर्न आणि वेस्टर्न एक्स्प्रेस हायवेप्रमाणे लिंक रोड, एसव्ही रोड यांच्या रुंदीकरणाचं काम एकाच वेळी सुरू असल्याने मुंबईकरांना भयंकर त्रासाला आणि ट्रॅफिक जॅमला सामोरं जावं लागत आहे. पाणी तुंबल्यास जबाबदार कोण, यावरून आरोप प्रत्यारोपाच्या फैरी झडताहेत. महापौर दत्ता दळवी यांनी आतापर्यंत नालेसफाई आणि एमएमआरडीएच्या कामांच्या पाहणीसाठी चार वेळा दौरे केले असून, पाणी तुंबल्यास जबाबदार फक्त एमएमआरडीएच असेल, असं ते प्रसारमाध्यमांना सांगत आहेत.

 
</text>
</doc>
