<doc>
<docno>1129504.cms.txt</docno>
<text>
 
अग्रलेख
चौकशी हवीच
[ Wednesday, June 01, 2005  09:38:02 pm]


युद्धाच्या कथाच रम्य असतात असे नव्हे, तर युद्धकाळात आणि त्या आधी गुप्तहेरांनी केलेल्या कारवाया, हालचालीही तितक्याच उत्कंठापूर्ण असतात. त्यापैकी अनेक बाबींच्या कथा सारे काही संपल्यावर अनेक वर्षांनी वाचायला, ऐकायला मिळतात. अशा या हेरमालिकेत शोभून दिसेल असा गौप्यस्फोट पाकिस्तानचे माजी प्रमुख फिल्ड मार्शल अयुब खान यांचे चिरंजीव गोहर अयुब खान यांनी केल्याने गेले तीन दिवस केंद सरकारची आणि विशेष करून संरक्षण खात्याची धावपळ उडाली आहे.

1965च्या पाकिस्तान युद्धाच्या गोपनीय योजना एका भारतीय ब्रिगेडियरने अवघ्या वीस हजार रुपयांना विकल्या, असे गोहर खान यांनी सांगितल्यामुळे आता हा अधिकारी कोण, याचा शोध घेण्यात येत आहे.

गोहर खान यांनीही पाकिस्तान सरकारमध्ये अनेक ज्येष्ठ पदांवर काम केले आणि वडिलांमुळे त्यांना अनेक घटनांमागच्या पडद्याआडच्या कहाण्यांचा तपशील माहीत आहे हे गृहीत धरले, तरी नेमकी ही वेळ त्यांनी का निवडली, हा प्रश्ान्च आहे.

सध्या भारत आणि पाकिस्तानचे संबंध सुधारण्यामध्ये दोन्ही देशांनी रस घेतला आहे. गेल्या 58 वर्षांत पहिल्यांदाच उभय देशांच्या नागरिकांमध्ये सौहार्दाचे वातावरण वाढावे, यासाठी सरकारी पातळीवर प्रयत्न सुरू झाले आहेत. एकमेकांशी संबंध सुधारण्यात उभयतांचे हित आहे, हे दोन्ही देशांतील राज्यर्कत्यांना कळून चुकले आहे. अशा वेळी या मोहिमेत खीळ घालण्याचा गोहर यांचा प्रयत्न सुरू आहे, असा संशय काहींनी व्यक्त केला आहे. याचे कारण गोहर यांना, पाकिस्तानचे भारताशी संबंध नीट असावेत, असे कधीच वाटत नसे.

गोहर यांचे पुस्तक येत्या काही महिन्यांत येऊ घातले आहे. त्यामुळे प्रसिद्धीचा एक भाग म्हणूनही हा सारा बनाव रचला असू शकतो. शिवाय ही माहिती त्यांना 1958 साली म्हणजे 1965च्या युद्धाच्या सात वर्षे आधी मिळवली होती, असा खुलासा त्यांनी दुसऱ्या दिवशी केला आहे! काही असले तरी संरक्षण खात्याने असे काही घडले का याचा शोध घेणे योग्यच आहे; कारण 40 वर्षे उलटून गेली असली तरी अशा चुकांपासून, घटनांपासूनच काही बोध घ्यायचा असतो.

आपण कितीही गुप्तता बाळगली तरी शत्रू आपल्या हालचालींची माहिती मिळवण्याचा प्रयत्न करणार हे गृहीत धरले जाते. आपले गुप्तहेर खातेही असेच प्रयत्न करत असते. आज भारत-पाकिस्तान संबंध सुधारण्याची मोहीम आखण्यात आली असली आणि या दोन्ही देशांत अत्यंत सलोख्याचे संबंध निर्माण होतील, असे गृहीत धरले तरीही एकमेकांवर हेरगिरी करणे दोन्हींपैकी कोणतेही सरकार थांबवणार नाही, हे लक्षात घ्यायला हवे.

कदाचित आता त्या ब्रिगेडियरचे नाव कळले तरी काय फायदा होणार? तो अधिकारी आता निवृत्तीचे जीवन जगत असणार आणि आता तो 75 ते 80 वर्षांचा असणार. अशा वेळी त्याला शिक्षा करण्यात काय अर्थ, असा सूर काहीजण लावण्याची शक्यता आहे. पण तरीही याच्या मुळाशी जाण्याची आवश्यकता आहे; याचे कारण यामध्ये अनेक अधिकारी आणि कदाचित काही राजकारणी असण्याची शक्यता आहे. त्या वेळी ज्येष्ठ भारतीय लष्करी अधिकाऱ्यांना या ब्रिगेडियरच्या किंवा इतरांच्या कटाची माहिती होती का, आणि असल्यास कटाचे गांभीर्य लक्षात आले नाही का, असे अनेक प्रश्ान् उपस्थित होतात.

कदाचित काही बड्या देशांचे हस्तक म्हणून हे अधिकारी काम करत असतील. मुख्य म्हणजे योजना फोडल्यामुळे भारताचे किती नुकसान झाले हे समजणे आवश्यक आहे. कारण त्या युद्धात भारताला निर्णायक विजय मिळवता आला नाही त्याचा आणि या योजना फुटण्याचा संबंध होता का याचाही उलगडा होणे आवश्यक आहे.

 
</text>
</doc>
