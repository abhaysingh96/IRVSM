<doc>
<docno>1128415.cms.txt</docno>
<text>
 
महामुंबई
हतबल महापालिकेला लशीचा आधार!
[ Wednesday, June 01, 2005  12:14:38 am]


म. टा. प्रतिनिधी

मुंबई : रात्री-अपरात्री घरी परतणाऱ्या नोकरदारांची भटक्या कुत्र्यांनी पुरती 'नाकाबंदी' केली आहे. कुत्रा चावल्याच्या तक्रारी कानावर पडतच असतात. पण त्यांना मारण्यास बंदी असल्याने मंुबई महापालिका हतबल आहे. कुत्रा चावलाच तर किमान लोकांना रॅबिज होऊ नये यासाठी लस पुरविणे एवढेच पालिकेच्या हातात आहे, त्यामुळे तूर्तास एक महिन्यासाठी 25 हजार लशींची खरेदी करणार आहे.

एक जून ते 31 डिसेंबर या कालावधीत एक लाख 75 हजार लशींची गरज असून सध्या 25 हजार आणि उर्वरित लशींची खरेदी होणार आहे. 25 हजार लशींसाठी 45 लाख रुपये मोजावे लागणार असून रुग्णांना 100 रुपयांना ही लस पडेल. मेंढीला मारून त्यापासून तयार केल्या जाणाऱ्या लसीवर केंद सरकारने बंदी आणल्याने एक डिसेंबर 2004 पासून हाफाकिन बायो फारमास्युटिकल लिमिटेडने 'एआरव्ही' लसीचे उत्पादन थांबविले आहे. मे 2005 मध्ये नवी मंुबई महापालिका आणि मंुबईतील जे.जे.रुग्णालयाने मेसर्स एव्हनटीस फार्मा लि. कडून इंजेक्षन रॅबीपूर ही 'एआरव्ही' (पेशीयुक्त) लस विकली घेतली आहे. या सलीस प्रत्येक मात्रेस 170.07 + 4 टक्के व्हॅट यानुसार 25 हजार मात्रांसाठी 45 रुपये खरेदीसाठी पडतात. तर, मंुबई महापालिका खरेदी करीत असलेल्या इंजेक्षन अभय रॅबच्या किंमतीस 179 रुपये पडतात. त्या तुलनेत मे. एव्हनटीस फार्मा मि. चे रॉबिपूर तुलनेत स्वस्त आहे, असा पालिकेचा दावा आहे. ही लस विकत घेतली तर महिन्याच्या मागणीमागे अंदाजे दोन लाख 25 हजार रुपयांची बचत होईल, असेही प्रशासनाच्यावतीने सांगण्यात आले. या लसीच्या खरेदीच्या प्रस्तावास मंगळवारी स्थायी समितीच्या बैठकीत मंजुरी देण्यात आली.

 
</text>
</doc>
