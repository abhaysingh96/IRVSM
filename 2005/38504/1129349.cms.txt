<doc>
<docno>1129349.cms.txt</docno>
<text>
 
महाराष्ट्र
देवदासी प्रथेवर बंदीची मागणी
[ Wednesday, June 01, 2005  07:08:04 pm]


म. टा. वृत्तसेवा

सांगली : राज्य शासनाने डान्सबारवरील बंदी प्रमाणेच देवदासी प्रथेवर बंदी आणण्याचा निर्णयही घ्यावा, अशी मागणी देवदासी मुक्ती चळवळीतील ज्येष्ठ नेते प्रा. विठ्ठल बन्ने यांनी देवदासींच्या मेळाव्यात बोलताना केली.

हिंदू धर्मात ज्या अनिष्ठ रुढी-परंपरा आहेत त्यापैकी देवदासी प्रथा ही एक असून तिला साडेपाच हजार वर्षांचा इतिहास आहे. समाजातील अनेक महिलांना याची झळ बसली आहे. शासनाचेही या अनिष्ठ प्रथेकडे दुर्लक्ष होत आहे, असे बन्ने म्हणाले.

ही प्रथा बंद करणारा अध्यादेश सरकारने काढावा, सध्या ज्या देवदासी आहेत त्यांचे पुनर्वसन करावे, त्यांना नोकरी किंवा उद्योग-व्यवसाय द्यावा, नोकऱ्यांत आरक्षण ठेवावे, निवाऱ्यासाठी त्यांना घरे उपलब्ध करून द्यावीत, सध्या महिन्याला जे 300 रुपये मानधन दिले जाते ते हजार रुपयापर्यंत वाढविले जावे, देवदासींनी लगन् केले तर त्यांना प्रोत्साहन म्हणून 25 हजार रुपये दिले जावेत, अशा मागण्या त्यांनी केल्या. मंत्रालयातील बऱ्याच अधिकारी- कर्मचाऱ्यांना देवदासी म्हणजे नेमके काय हेच कळत नाही. म्हणूनच देवदासींचे प्रश्ान् सोडविण्यासाठी शासनाने एक समिती नेमावी. देवदासी बंदी कायद्याचे प्रारूप तयार करून ते राज्य शासनानला देण्यात येईल. त्याची दखल घेतली गेली नाही तर आंदोलन छेडण्याचा इशारा त्यांनी दिला.

 
</text>
</doc>
