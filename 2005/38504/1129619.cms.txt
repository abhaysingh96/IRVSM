<doc>
<docno>1129619.cms.txt</docno>
<text>
 
महामुंबई
धूम्रपान दृश्यबंदी निर्णयामुळे चित्रपटसृष्टी संतप्त
[ Wednesday, June 01, 2005  11:53:24 pm]


म. टा. प्रतिनिधी

मुंबई : चित्रपट आणि टीव्हीच्या जाहिरातीत धूम्रपानाच्या दृश्यांवर ऑगस्टपासून बंदी आणण्याच्या केंदाच्या निर्णयावर चित्रपटसृष्टीकडून टीका सुरू झाली असून दिग्दर्शक महेश भट यांनी हा निर्णय पोरकटपणाचा असल्याचे म्हटले आहे.

त्यांनी बंदी घातली तर आम्ही आमच्या लोकशाही पद्धतीने त्याची अमलबजावणी करू, असे सांगून भट यांनी, ही बंदी उचित नाही असेच मी म्हणेन, असे स्पष्ट केले.

एकविसाव्या शतकात हा निर्णय पोरकटपणाचा आहे. त्यांना बंदी आणायची असली तर ते या प्रश्ानवर अन्य मार्गानेही उपाय शोधू शकतात. असे निर्णय घेण्याऐवजी स्वयंनियंत्रण करणारा उपायही योजता येऊ शकतो, असे ते म्हणाले.

धूम्रपानाच्या समस्येबद्दल आपण काहीतरी करायची गरज असल्याचे प्रसिद्ध दिग्दर्शक यश चोप्रा यांनी मान्य केले, मात्र चित्रपटांमध्ये धूम्रपानाला पूर्ण बंदी घालणे योग्य नाही, असा ते म्हणाले. धूम्रपान हे आरोग्याला घातक असल्याचे सर्वांना माहित आहे, तथापि चित्रपटातील एखाद्या भूमिकेसाठी ते आवश्यक असले तर ते आपण टाळू शकत नाही, याकडे त्यांनी लक्ष वेधले.

सरकारने अशा जाहिरातींवर बंदी घालण्यापेक्षा ते तंबाखूच्या उत्पादनांवरच बंदी आणण्याचा विचार का करीत नाही, असा सवाल दिग्दर्शक श्याम बेनेगल यांनी केला. सरकार चित्रपटात धूम्रपानाच्या दृश्यांवर बंदी आणत असेल तर त्यांनी प्रथम सर्व तंबाखू उत्पादन कंपन्यांना धूम्रपानाला उत्तेजन देणाऱ्या जाहिराती प्रसिद्ध करण्यास बंदी घातली पाहिजे, असा मुद्दा अभिनेता ओम पुरी यांनी मांडला. धूम्रपानाचे उदात्तीकरण करू नये, असे आपलेही मत असल्याची पुष्टीही त्यांनी जोडली.

 
</text>
</doc>
