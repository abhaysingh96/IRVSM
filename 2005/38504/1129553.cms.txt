<doc>
<docno>1129553.cms.txt</docno>
<text>
 
महामुंबई
फाळके कुटुंबियांच्या मदतीला धावले होते दत्तसाब!
[ Wednesday, June 01, 2005  10:08:37 pm]


म. टा. प्रतिनिधी

मुंबई : मृत्यूपूर्वी केवळ 25 दिवस 'फाळके रत्न पुरस्कारा'ने गौरविले गेलेले अभिनेते सुनील दत्त यांच्या आठवणी फाळके कुटुंबीय आणि दादासाहेब फाळके अकॅडेमीच्या विश्वस्तांना व्याकूळ करीत आहेत.

दादासाहेब फाळके यांच्या जयंतीनिमित्त चित्रनगरीत झालेल्या सोहळ्याच्या वेळी दत्तसाबनी नलिनी जयवंत यांना पहिल्या रांगेत बसलेलं पाहिले. त्यांनी लगेच त्यांना व्यासपीठावर बोलावून सन्मानाने शेजारी बसवून ते म्हणाले की, माझा पहिला चित्रपट 'रेल्वे प्लॅटफॉर्म'च्या नलिनी जयवंत नायिका होत्या. त्यांच्या सोबतीने मी या इंडस्ट्रीच्या ट्रेनमध्ये बसलो. ती अजून धावतेच आहे. थांबलेली नाही. या उद्गारांनी नलिनी जयवंतही भारावून गेल्या. पण नियतीच्या मनात काही वेगळंच होतं.

दोन वर्षांपूर्वी दादासाहेबांच्या कन्या वृंदा पुसाळकर या अतिशय आजारी असल्याचे कळले, तेव्हा सर्वात आधी सुनील दत्त त्यांच्या माहीम येथील घरी जाऊन त्यांना भेटले आणि त्यांना मदत केली. त्यांनी पुढाकार घेऊन मुख्यमंत्री कोट्यातून फाळके कुटुंबियांना घर मिळवून दिले. दादासाहेब फाळके यांना मरणोत्तर भारतरत्न किताब मिळावा, म्हणून त्यांनी केंदीय गृहमंत्री शिवराज पाटील यांच्याकडे आग्रह धरला होता.

दादासाहेब फाळके चित्रनगरीमध्ये दादासाहेबांचा पुर्णाकृती ब्राँझचा पुतळा बसवण्याच्या कामीही दत्त यांनीच महत्त्वाची भूमिका बजावली होती. सामाजिक आणि चित्रपट क्षेत्रात मोलाची कामगिरी बजावल्याबद्दल फाळके यांच्या 136व्या जयंतीदिनी 30 एप्रिल 2005 रोजी त्यांना फाळके रत्न पुरस्कार देण्यात आला.

 
</text>
</doc>
