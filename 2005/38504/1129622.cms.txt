<doc>
<docno>1129622.cms.txt</docno>
<text>
 
महामुंबई
उपनगरांतील भाडेकरूंनाही मोफत घरांचा मार्ग खुला
[ Wednesday, June 01, 2005  11:55:05 pm]


म. टा. प्रतिनिधी

मुंबई : उपनगरांतील जुन्या आणि मोडकळीस आलेल्या भाडेतत्त्वावरील इमारतींच्या दुरुस्ती व पुनर्बांधणीबाबतचा अफझलपूरकर समितीचा अहवाल राज्य सरकारने अखेर पाच वर्षांनी स्वीकारला असल्यामुळे या इमारतीतील रहिवाशांनाही नव्या इमारतीत मोफत घरे मिळण्याचा मार्ग मोकळा झाला आहे.

मुंबईच्या उपनगरांत 64 हजार, 854 इमारती असून यापैकी 19 हजार भाडे-तत्त्वावरील आहेत. त्यातही निम्म्या इमारती म्हाडाच्या तर उर्वरित खासगी मालकीच्या आहेत. या खासगी इमारतींच्या दुरुस्ती आणि पुनर्बांधणीचा अभ्यास करण्यासाठीच अफझलपूरकर समितीची नियुक्ती करण्यात आली होती. समितीच्या शिफारसी स्वीकारण्याचा निर्णय मंत्रिमंडळाच्या बुधवारच्या बैठकीत घेण्यात आला. या इमारतींच्या पुनर्बांधणीसाठी दोनपर्यंत 'एफएसआय' देण्यात येणार आहे. विकासकाने विद्यमान भाडेकरूंना प्रत्येकी किमान 225 चौरस फुटाची वा त्याच्या सध्याच्या जागेच्या क्षेत्रफळाएवढी जागा मोफत व मालकीहक्काने बांधून द्यायची आहे. याचा उपनगरांतील दहा हजार इमारतीतील पाच लाख लोकांना लाभ होणार असल्याचे मुख्यमंत्री विलासराव देशमुख यांनी सांगितले.

इमारतींची पुनर्बांधणी करताना, भाडेकरूंच्या संख्येत वाढ होऊ नये म्हणून 23 नोव्हेंबर, 2000 या तारखेला असलेली त्यांची संख्या अंतिम धरण्यात येणार आहे. याच दिवशी समितीने अहवाल सादर केला होता. बांधकाम पूर्ण झालेल्या इमारतींच्या मजबुती व सुस्थितीबद्दल ठराविक काळाने इंजिनीयरचे प्रमाणपत्र सादर करणे बंधनकारक करण्यात आले आहे. यासाठी अशा इंजिनीयरांचे एक पॅनेलच तयार करण्यात येणार असून दर दोन वर्षांनी ही यादी सुधारण्यात येणार आहे. या इमारतींचा विमा उतरवणेही आवश्यक करण्यात येणार आहे.

बिल्डरांना शिक्षा

रहिवाशांची होणारी फसवणूक लक्षात घेऊन महाराष्ट्र मालकी हक्क सदनिका अधिनियमात सुधारणा करून बिल्डरांसाठी कठोर शिक्षेची तरतूदही करण्यात आली आहे. बिल्डरने कायद्यातील तरतुदीचे उल्लंघन केल्यास त्याला एक ते पाच वर्षापर्यंत शिक्षा व 50 हजार रुपये दंड तसेच पाच वषेर् त्याला बांधकाम करण्यास अपात्र ठरवण्याची तरतूद करण्यात येणार आहे. इमारतीचे 'कन्व्हेयन्स' वेळेत करून देण्याची जबाबदारीही बिल्डरवर टाकण्यात आली आहे. बिल्डरने ठरलेल्या वेळेत कन्व्हेयन्स करून न दिल्यास नंतर सोसायटीच्या नावे कन्व्हेयन्स झाल्याचे गृहित धरण्यात येणार आहे.

 
</text>
</doc>
