<doc>
<docno>1129390.cms.txt</docno>
<text>
 
प्रगती फास्ट
 गुटन टाग
[ Wednesday, June 01, 2005  07:38:47 pm]


'गुटन टाग फ्राऊलाइन हाजं, वास टुन झी हॉइटं आबेण्ड?'...गिटारच्या झंकारावर आम्ही हे गाणं म्हणण्याचा प्रयत्न करत होतो. माझ्या एवढ्या दोन ओळी पाठ झाल्या, पण पुढचं काही केल्या येत नव्हतं. गणेशोत्सवात पहिल्या दोन आरत्या झाल्यावर शंकराच्या आरतीमध्ये केवळ धृवपद मोठ्याने म्हणायचं आणि बाकी कडव्यांमध्ये तोंड हलवायचं-टाळ्या जोरात वाजवायच्या, असं अनेक जण करतात. (मीही करतो.) तस्संच मी या जर्मन (डॉईच म्हणायला हवं) गाण्यात करत होतो. या गाण्याच्या पहिल्या ओळींचा अर्थ होता, मिस हाजं गुडडे, तुम्ही आज संध्याकाळी काय करताहात?..थोडक्या त, सखे तू माझ्याबरोबर आज संध्याकाळी तळ्याकाठी येशील का, असं विचारण्यासारखं ते गाणं होतं. पण ते आम्ही इतक्या राकट स्वरात म्हणत होतो की, त्या तरुणीने गिटार डोक्यात घालायचं बाकी ठेवलं असतं. आमचं जर्मन भाषेचं शिक्षण कोणत्या वाटेने जात होतं, हे आमच्या फास्ट वाचकांच्या लक्षात आलं असेलच.

आमच्या कॉलेजात अनेक जण त्या वेळी फ्रेंच विषय घ्यायचे. मीही तसा विचार केला होता, पण फ्रेन्च विषय घेणारे अनेक जण शाळेपासूनच फ्रेंच शिकून आल्यामुळे फॉर्म भरतानाही फ्रेन्च भाषेतच बोलायचे. (त्यांना आम्ही फ्रेन्च पॉलिश म्हणायचो.) त्यामुळे फ्रेंच भाषेचा नाद मी इकडेच सोडला होता. पण परदेशी भाषेचे वारे तेव्हा सर्वत्र वाहू लागले होते. आपल्या करिअरच्या गलबताच्या शिडातही ही हवा भरून घ्यायला हवी, असं मी तेव्हाच ठरवलं होतं. त्यानुसार फोर्टातल्या इन्स्टिट्यूटमध्ये मी शिरलो होतो. गटे शाकुंतल घेऊन इथेच नाचला असेल का, असा प्रश्न मी रिसेप्शनिस्टला विचारायच्या बेतात होतो. पण माझं इंग्रजी तिच्यापर्यंत पोहोचलेलं नाही, याचा मला वेळीच अंदाज आला आणि मी तिथेच थांबलो. अॅडमिशनचे सोपस्कार पूर्ण झाल्यावर आमचे क्लासेस सुरू झाले. पण रिसेप्शनिस्टबरोबर बोलताना आलेला प्रॉब्लेम पुढे पूर्ण कोर्सभर मला साथ देत राहिला.

कोर्सच्या काळात मी कॉलेजच्या सगळ्या अॅक्टिविटीज केल्या, पण इथलं अॅक्टिविटी बुक रिकामंच राहिलं होतं. जर्मन भाषेतल्या उमलाऊटचा उच्चार कसा करायचा, याची बरीच प्रॅक्टिस करूनही काही जमत नव्हतं. क्लासरूममधली मराठी आडनावाची माणसंही आपसात जर्मनमध्ये बोलू लागली होती. (उरलेल्या वेळेत ती इंग्रजीतच बोलायची.) अखेर परीक्षा येऊन ठेपली. परीक्षेत पहिलाच पेपर होता, संभाषण ऐकून त्याचं ट्रान्सक्रिप्शन करण्याचा. हेडफोन खराब असल्यामुळे आपल्याला काही कळलं नाही, असं सांगून पाहण्याचा मी परीक्षकांना प्रयत्न केला. पासिंग 60 टक्क्यांना होतं. पहिल्याच पेपरात कोरा पेपर सोडून यायची वेळ आलेली. रिझल्ट बघायला जाण्यात काही अर्थच नव्हता. रिझल्ट फोनवरूच कळला. अपयश ही यशाची पहिली पायरी, वगैरे वाक्यं मला आठवू लागली. कोर्सला पुन्हा अॅडमिशन घेण्याचं धाडस नव्हतं. त्यामुळे शेवटी जर्मनच्या ऐवजी इंग्रजी स्पिकिंग कोर्सला अॅडमिशन घेण्याचं ठरवलं. आपली खरी गोम जर्मनमध्ये नव्हती, तर इंग्रजीत होती, हे मला कळून चुकलं.

- सॅम कार्व्हर

 
</text>
</doc>
