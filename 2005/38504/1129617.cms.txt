<doc>
<docno>1129617.cms.txt</docno>
<text>
 
महामुंबई
पश्चिम रेल्वेच्या नालेसफाईसाठी 23 लाखांचा खर्च
[ Wednesday, June 01, 2005  11:52:49 pm]


म. टा. प्रतिनिधी

मुंबई : मुंबई महापालिकेच्या पाठोपाठ रेल्वेनेही नालेसफाईचे काम जोरात सुरू केले आहे. यंदाच्या पावसाळ्यात पश्चिम रेल्वेची लोकल सेवा सुरळीत राहण्यासाठी 23 लाख रुपये खर्च करून चर्चगेट ते विरार रेल्वे मार्गावरील नाल्यांची सफाई करण्यात आली असून दादर-माहीम स्टेशनच्या दरम्यान रुळांवर साचलेले पाणी उपसण्यासाठी उच्च क्षमतेचे 12 पंप बसविण्यात आले आहेत.

मुंबईची लाइफलाइन असलेली उपनगरी मार्गावरील पश्चिम रेल्वेची लोकल सेवा पावसाळ्यात सुरळीत सुरू ठेवण्यासाठी मागील दीड महिन्यांपासून महापालिकेच्या मदतीने नाल्यांच्या सफाईचे काम सुरू आहे. रेल्वेच्या हद्दीतील नाल्यांच्या सफाईसाठी महापालिकेने रेल्वेला 10 लाख रुपये दिले आहेत. त्याशिवाय रेल्वे प्रशासनाने 13 लाख रुपये खर्च केल्याची माहिती पश्चिम रेल्वेचे विभागीय व्यवस्थापक अरुनेंद कुमार यांनी पत्रकार परिषदेत दिली. रेल्वे मार्गावरील सखल भागातील रुळांची उंची वाढविण्यात आली आहे. रेल्वेच्या हद्दीतील नाल्यांमध्ये कचरा साचून पाणी तुंबत असल्याचा अनुभव लक्षात घेऊन नाल्यांच्या तोंडावर जाळ्या बसविण्यात आल्या आहेत.

मागील वषीर्च्या पावसाळ्यात पश्चिम रेल्वेची वाहतूक तीन तास 18 मिनिटांसाठी ठप्प झाली होती. यंदा लोकल सेवा सुरळीत ठेवण्यासाठी नालेसफाईची कामे 7 जूनपूवीर् पूर्ण केली जातील. दादर-माहीम भागात रुळांवर पाणी साचल्यास पाणी बाहेर फेकून देण्यासाठी सध्या 80 अश्वशक्तीचे सहा पंप आहेत. पण यंदा 210 अश्वशक्तीचे 12 पंप बसविण्यात आले आहेत. रेल्वेच्या डब्यातील छतातून होणारी पाण्याची गळती थांबविण्यात आल्याचा दावा रेल्वे प्रशासनाने यावेळी केला. खिडक्या, दरवाजे यांची डागडुजी केली आहे. रेल्वे मार्गातील झाडांची छाटणी करण्यात आल्याचे सांगण्यात आले.

पावसाळ्यात रेल्वे सेवा सुरळीत राहाण्यासाठी सर्व प्रयत्न केले असले तरी मुसळधार पाऊस व समुदाच्या भरतीची वेळ एकच असल्यास रेल्वे मार्गातील पाण्याचा निचरा होण्यात अडचण येणार असल्याचे अरुनेंद कुमार म्हणाले. जून ते सप्टेंबर महिन्याच्या काळात आठ वेळेस दुपारच्या वेळेत समुदाला जोरदार भरती येईल. हे आठ दिवस महत्त्वाचे आहेत.

 
</text>
</doc>
