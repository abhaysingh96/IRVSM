<doc>
<docno>1129503.cms.txt</docno>
<text>
 
लेख
वीज गळती आणि मंडळाचे कर्मचारी
[ Wednesday, June 01, 2005  09:37:18 pm]


सुप्रीम कोर्टाने 13 मे 2005 रोजी विजेच्या लोडशेडिंगबाबत एक निर्णय दिला. वीज नियंत्रक आयोगाच्या सल्ल्यानुसार वीज मंडळाने भारनियमन कसे करावे ते ठरवावे, अशी सूचना त्यात होती. वीज नियामक आयोग ठाणे, नाशिक, औरंगाबाद, पुणे, नागपूर व अमरावती अशा सहा ठिकाणी जनसुनावणी घेत आहेत. वीज मंडळाने भारनियमनाचे कोष्टक लोकांसमोर ठेवले आहे. जनसुनावणीच्या वेळी लोकांनी आपली त्याबाबतची मते मांडणे अपेक्षित आहे.

भारनियमनाचे संपूर्ण कोष्टक त्या भागातील वीजगळतीची टक्केवारी या एकाच घटकावर अवलंबून आहे. वीजगळती जास्त तर भारनियमन जास्त हे तत्त्व आहे. सध्याची वीज मागणी व पुरवठा बघता येती 3 ते 4 वषेर् भारनियमन अपेक्षित आहे. तसेच निदान वर्षातून दोनदा म्हणजे ऑक्टोबर, नोव्हेंबर आणि मे, जूनमध्ये भारनियमन करावे लागेल. त्यामुळे तुमच्या भागातील वीज गळतीची टक्केवारी तुमचे लोडशेडिंग ठरवणार आहे.

प्रत्येक भागासाठी एक ठोक टक्केवारीचा आकडा वीज मंडळाने दिला आहे. त्यामुळे ही संख्या आली कोठून हे समजणे महत्त्वाचे आहे. वीजगळती ही तांत्रिक गळती अधिक व्यावसायिक गळती अधिक वसुली ही बेरीज असते. ट्रान्सफॉर्मर 365 दिवस चालू असतो. यातून काहीही वीज वापरली नाही, तरी काही प्रमाणात वीजगळती होते. त्यामुळे कमीत कमी वीजगळती असलेला ट्रान्सफॉर्मर घेणे इष्ट ठरते. वीज वहनाच्या तारांतूनसुद्धा कमीत कमी गळती झाली पाहिजे. तात्पर्य, योग्य उपकरणे आणि त्याची नियमित देखभाल यावरच तांत्रिक गळती अवलंबून असते. यास वीज मंडळाचे कर्मचारीच जबाबदार आहेत. बंद पडलेले मीटर, सदोष मीटर, चुकीचे किंवा न दिले गेलेले बिल व वीज चोरी वगैरे बाबींनी व्यावसायिक गळती निर्माण होते. यामध्ये कर्मचारी व ग्राहक या दोघांचा सहभाग आहे. यातील प्रत्येक घटकाला किती प्रमाणात कोण जबाबदार हे ठरविणे जरुरीचे आहे. आकडे टाकून चोरी होते; परंतु कर्मचाऱ्यांच्या संगनमताने होणारी चोरी बरेच नुकसान करून जाते. शेवटचा घटक म्हणजे वसुली. महाराष्ट्रातील सर्वच ग्राहक सिंधुदुर्ग व रत्नागिरी या ग्राहकांसारखे त्वरित पैसे देणारे नाहीत; पण एक हजार रुपयांपेक्षा खालचा चेक न घेणे, तीन-चार तासच पैसे घेण्याचे कार्यालय उघडे असणे, अशा पैसे देणाऱ्या ग्राहकांच्या मागेसुद्धा कटकटी लावणे हासुद्धा वसुली वेळेत न होण्याचा एक मुद्दा आहे. तात्पर्य, तांत्रिक गळतीस कर्मचारी तर व्यावसायिक गळती व वसुलीस कर्मचारी व ग्राहक हे विविध प्रमाणात जबाबदार आहेत.

महाराष्ट्रात सुमारे 17 लाख शेतीपंप मीटरविना आहेत. त्यामुळे शेतीपंपाला किती वीज लागते हे ठरविणे कठीण होते. याच बाबींचा दुरुपयोग वीज चोरी लपविण्यासाठी, शेतीपंपाला ही वीज गेली, असे सांगून केला जातो. बिल वाढेल या भीतीने मीटर लावण्यास शेतकऱ्यांचा विरोध असतो; पण बेभरवशाच्या, फक्त रात्रीच मिळणाऱ्या, न मोजलेल्या, फुकट विजेपेक्षा भरवशाची पण परवडणारी व मोजलेली वीज बरी.

1999पर्यंत कमी वीज गळतीमुळे पारितोषिके मिळविणारे वीज मंडळ, नियामक आयोग व 'मुंबई ग्राहक पंचायत' व 'प्रयास'सारख्या संस्थांच्या अभ्यासामुळे वीज गळती 20 टक्क्यांवरून एकदम सुमारे 40 टक्के दाखवू लागले. 2000 सालच्या वीजदर वाढीच्या वेळी वीजगळतीमुळे जास्त वीज दर दिला. त्याच वेळी वीजगळती कमी करण्याचा आदेश आयोगाने दिला. पण 2002च्या वीज दरवाढीच्या वेळीसुद्धा वीजगळती कमी झाली नाही. परिणामत: 30 पैसे प्रती युनिट असा वीजगळती आकार सर्वांच्या माथ्यावर बसला. 2003च्या दरवाढीच्या वेळी तो आकार रद्द करण्यात आला; पण गळती कमी न झाल्याने कारखाने व व्यावसायिक संस्थांवर 50 पैसे प्रती युनिट असा क्र. रु. ष्ट. चार्ज लावण्यात आला. गेल्या सहा वर्षांत वीजगळती या एकाच मुद्यामुळे जास्त दर, वीजगळती आकार, क्र. रु. ष्ट. चार्ज, आणि भारनियमन यांना तमाम ग्राहकांना तोंड द्यावे लागत आहे. सध्या वीजगळती सुमारे 36 टक्के आहे. या सर्व प्रवासात वीज मंडळाच्या कर्मचाऱ्यांना व्यक्तिगत तसेच सामूहिकरीत्या काहीही तोशिश लागली नाही.

वीज मंडळाच्या कर्मचाऱ्यांना व्यक्तिगत तसेच सामूहिकरीत्या प्रोत्साहन व दंड हा भारनियमनाच्या कोष्टकाचा एक भाग असला पाहिजे. पगारातील वाषिर्क वाढ, बढती तसेच एक महिन्याचे वेतन अशा प्रकाराने प्रोत्साहन व दंड या दोन्ही गोष्टी साधता येतील. मुंबई ग्राहक पंचायतीने आयोगाकडे ही मागणी केली आहे. तुम्हीसुद्धा अशी मागणी पत्ररूपाने आयोगाकडे करू शकता. कमी वीजगळती म्हणजेच कमी वीज दर व लोडशेडिंग कटौती, हे ध्यानात ठेवलेले बरे.

- अशोक पेंडसे,

मुंबई ग्राहक पंचायत

 
</text>
</doc>
