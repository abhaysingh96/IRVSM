<doc>
<docno>1129529.cms.txt</docno>
<text>
 
क्रीडा
क्रिकेटचे धडे देण्यातही कांगारूच आघाडीवर
[ Wednesday, June 01, 2005  10:01:26 pm]


वृत्तसंस्था

सिडनी : क्रिकेटचा जन्म जरी इंग्लंडमध्ये झाला असला तरी आज या घडीला जागतिक क्रिकेटच्या साम्राज्यावर ऑस्ट्रेलियाचा विजयध्वज डौलाने फडकतो आहे. तीन वेळा विश्वविजेतेपद पटकावण्याचा विश्वविक्रम करुन ऑस्ट्रेलियन संघाने आपले सार्मथ्य दाखवून दिले आहेच, पण अनेक देशांना क्रिकेटचे धडे देण्यातही ऑस्ट्रेलियन प्रशिक्षकांनी बाजी मारली आहे.

भारताचे प्रशिक्षक म्हणून नुकतीच ऑस्ट्रेलियाचा माजी कर्णधार ग्रेग चॅपल यांची नियुक्ती करण्यात आली. तसेच याच प्रशिक्षकपदाच्या स्पधेर्त असणाऱ्या टॉम मूडी यांना भारताकडून नकार मिळाल्यावर, लगेचच श्रीलंकेने त्यांना आपल्या संघाचे प्रशिक्षक म्हणून नियुक्त केले. या दोघांव्यतिरीक्त अन्य माजी ऑस्ट्रेलियन खेळाडूंनीही प्रशिक्षणाच्या क्षेत्रात चमकदार कामगिरी केली आहे. यात 1996 चा विश्वचषक श्रीलंकेला मिळवून देणाऱ्या आणि सध्या बांगलादेशचे प्रशिक्षक असणाऱ्या डेव्ह व्हॅटमोर तसेच झिम्बाब्वे प्रशिक्षक जेफ मार्श यांचाही समावेश आहे. त्याचबबेराबर जॉन डेसन व बेनेट किंग यांनीही प्रशिक्षकपदाची कारकीर्द गाजवलीय...

यशासारखे जगात दुसरे काही नाही असे म्हणतात. ऑस्ट्रेलियाच्या बाबतीत ही गोष्ट महत्त्वाची ठरलीच, पण जिद्द, कष्ट आणि 'खेळायचे ते जिंकण्यासाठीच' ही विजिगिषू वृत्तीही या संघाने जगाला दाखवून दिली. त्यामुळे यशाचा हा बीजमंत्र घेऊन परदेश सफरीवर निघालेल्या ऑस्ट्रेलियाच्या माजी क्रिकेटपटूंनीही प्रशिक्षक म्हणून अग्रक्रम मिळवला नाही तरच नवल!

यासंदर्भात झिम्बाब्वेचे प्रशिक्षक जेफ मार्श म्हणाले, ऑस्ट्रेलियन संघातील प्रत्येकाला आपली भूमिका बजावण्यासाठी योग्य ती संधी देण्यात येते. त्यामुळे संघाचे मनोबल उंचावून प्रत्येकजण आपली सवोर्त्तम गुणवत्ता पणाला लावतो. हेच गुण ऑस्ट्रेलियन प्रशिक्षक अन्य संघाना शिकवित असल्यामुळे, ऑस्ट्रेलियन प्रशिक्षक तज्ज्ञ प्रशिक्षक म्हणून ओळखले जात आहेत.

याच पार्श्वभूमीवर आता चॅपेल यांनी भारताला जगातील सवोर्त्तम संघ म्हणून घडवण्यासाठी विडा उचलला आहे. 'विश्वविजेता संघ घडवणे, हे माझे काम असून त्यासाठी माझे प्रयत्न सुरू झाले आहेत', असे चॅपेल यांनी सांगितले.

1980 च्या दशकातील नामवंत ऑस्ट्रलियन संघ तसेच 1987 चा विश्वचषक विजेता संघ घडवण्यात बॉब सिम्प्सन यांची महत्त्वाची भूमिका होती. यशासाठी संघर्ष करणाऱ्या अॅलन बॉर्डरच्या संघावर सिम्प्सन यांनी अक्षरश: जादूची कांडी फिरविली आणि त्याचे जगज्जेत्यांमध्ये रुपांतर केले. क्षेत्ररक्षणाची आधुनिक तंत्रे आणि फलंदाजीचे नवे कौशल्य शिकविणाऱ्या सिम्प्सन यांनी ऑस्ट्रेलियाच्या संघाला जी जिंकण्याची सवय लावली ती आजतागायत कायम आहे.

2007 मध्ये वेस्ट इंडिजमध्ये होणारी आगामी विश्वचषक स्पर्धा जिंकणे हे सर्वच संघासाठी 'एकच लक्ष्य' असणार आहे. यावेळी ऑस्ट्रेलियाला पुन्हा जग जिंकणे जमेल की नाही हे आताच कोणी सांगू शकत नसला तरी नऊपैकी पाच देशांच्या प्रशिक्षकपदी असणारे ऑस्ट्रेलियन गुरूंनी सारं क्रिकेट विश्व व्यापून टाकलंय एवढं मात्र निश्चित!

 
</text>
</doc>
