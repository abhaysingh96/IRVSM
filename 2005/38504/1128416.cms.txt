<doc>
<docno>1128416.cms.txt</docno>
<text>
 
महामुंबई
पोलिस शिपायांच्या गृहिणी 'ऑर्डर' घेतात तेव्हा...
[ Wednesday, June 01, 2005  12:15:21 am]


म. टा. प्रतिनिधी

ठाणे : ठाणे पोलिस आयुक्तालयातील अकरा पोलिस कर्मचाऱ्यांचा निरोप समारंभ मंगळवारी झाला. दैनंदिन कामकाजाचा भाग असलेल्या या निरोप समारंभाला नवलाईचे स्वरूप मिळाले ते समारंभानंतरच्या अल्पोपहारात. समारंभ संपल्यावर कर्मचारी आणि त्यांचे कुटंुबीय आयुक्तालयात दुसऱ्या मजल्यावर आले. तेथे त्यांच्या स्वागतासाठी सज्ज होते पोलिस गृहिणी कल्याण हे नव्याने स्थापन झालेले पोलिस शिपायांच्या गृहिणींचे मंडळ!

आयुक्तालयातील कार्यक्रमासाठी बाहेरून खाद्यपदार्थ न आणता प्रथमच या गृहिणी मंडळाने तयार केलेल्या कोथिंबीर वड्या, सामोसे, मोतीचूर लाडू आणि मसालेदार चहा अल्पोपहारासाठी देण्यात आल्या. त्यांचा हा अल्पोपहार सुरू असताना कल्पना वाघमारे, नंदिनी लांडगे, प्रतिभा मोरे, सुप्रिया वेंगुलेर्कर, अरुणा थोरबोले, सुलभा धनगर आदी गृहिणींनी कौतुकाने पाहात होत्या. त्यांची ही पहिलीच व्यावसायिक ऑर्डर. तीही थोडी थोडकी नव्हे तर दीड हजार रुपयांची.

ठाण्याच्या पोलिस आयुक्तपदाचा कार्यभार हाती घेतल्यापासून आयुक्त डी. शिवानंदन यांनी विविध अभिनव उपक्रम सुरू केले आहेत. घरी असलेल्या गृहिणींना काम देऊन आथिर्क स्वावलंबन मिळवून देण्याचा हा प्रयत्न त्यापैकीच एक. या महिलांना स्वयंरोजगार सुरू करून देण्यासाठी आयुक्तांनी, पोलिस कल्याण निधीतून वीस हजार रुपये देऊ केले. अर्थात, नफा मिळाल्यानंतर ते वळते करून घेण्याच्या बोलीवर.

पोलिस उपायुक्त (गुन्हे) जी. अश्वथी यांच्याकडे महिलांच्या या मंडळाची जबाबदारी सोपवण्यात आली आहे. स्वयंरोजगारासाठी केटरींग हा सर्वमान्य पर्याय निवडण्यात आला. अश्वथी यांनी ठाण्याच्या पोलिस लाइनमध्ये जाऊन या महिलांची चर्चा केली.

या योजनेत एकूण 200 महिला सहभागी झाल्या. त्यांना वाशीत प्रेमाताई पुरव यांच्या 'अन्नपूर्णा महिला मंडळा'त प्रशिक्षणासाठी पाठवण्यात आले. पेमा पुरव यांनी ठाण्यात येऊन प्रथम या गृहिणींशी संवाद साधला. त्यापैकी बऱ्याच जणी या कॅटरींगच्या व्यवसायात छान काम करू शकतील, हे त्यांनी ताडले. त्यानुसार गेले दीड महिन्यात दर शनिवार, रविवारी 25 जणांच्या पहिल्या तुकडीने वाशीतील 'अन्नपूर्णा'च्या स्वयंपाकघरात जाऊन नाममात्र शुल्कात प्रशिक्षण घेतले.

प्रशिक्षण घेतलेल्या पहिल्या तुकडीनेच मंगळवारच्या समारंभासाठी अल्पोपहाराची व्यवस्था केली आणि पोलिस आयुक्तांनी त्यांच्यावर टाकलेला विश्वास सार्थ ठरवला.

डोळ्यात तेल घालून शहराचं रक्षण करणाऱ्या पोलिस शिपायांच्या गृहिणींना 'रांधा, वाढा, उष्टी काढा', अशीच पारंपरिक कामे करीत आयुष्य काढण्याचा पर्याय मान्य नाही. किंबहुना 'हम भी किसी से कम नही', असे म्हणून त्या कामाला लागल्या आहेत. भविष्यात पोलिस आयुक्तालयासाठी कॅण्टीन सुरू करण्याचा या गृहिणींचा मानस आहे. आणखी चार ते सहा महिन्यांत सगळ्या दोनशे महिला प्रशिक्षित झाल्या की, मग त्यांनी तयार केलेल्या वस्तूंचा स्वतंत्र स्टॉल तयार करण्याची योजना असल्याचे जी. अश्वथी यांनी सांगितले.

सध्या आयुक्तांनी उपलब्ध करून दिलेल्या पैशांतून ओव्हन, फ्रीज घेण्यात येणार आहे. मग मात्र पदार्थांच्या विक्रीतून भांडवल उभे केले जाईल. तसेच नफा मिळायला लागल्यावर पोलिस कल्याण निधीचे पैसे फेडण्यात येतील. त्यांनी पहिल्याच साच्यात तयार केलेली कचोरी, शिवानंदन यांनाही चाखायला दिली. त्याची चव आयुक्तांना आवडल्याचे पाहून या गृहिणींच्या चेहऱ्यावर, इतक्या दिवसांची मेहनत फळाला आल्याचे समाधान पसरले.

 
</text>
</doc>
