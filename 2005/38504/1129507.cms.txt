<doc>
<docno>1129507.cms.txt</docno>
<text>
 
अग्रलेख
निष्प्रभ 'बोफोर्स'!
[ Wednesday, June 01, 2005  09:40:17 pm]


उद्योगपती हिंदुजा बंधू आणि ए. बी. बोफोर्स ही कंपनी यांच्याविरुद्धचा खटला दिल्ली हायकोर्टाचे न्या. आर. एस. सोधी यांनी काढून टाकला असला, तरी गेली किमान 18 वर्षे भारतीय राजकारणात चघळल्या जात असलेल्या 'बोफोर्स भ्रष्टाचारा'वर राजकीय मुद्दा म्हणून अंतिमत: पडदा पडला आहे, असे मानायचे कारण नाही; कारण आज सोनिया गांधी हे भाजपप्रणीत आघाडीचे मुख्य लक्ष्य आहे आणि बोफोर्स प्रकरणातील एकमेव उर्वरित आरोपी क्वात्रोची अजून निर्दाेष ठरलेला नाही!

अर्थात आरोप ठेवण्यासाठीही त्याला भारतात आणण्यात सीबीआयला यश आलेले नाही आणि येण्याची शक्यता नाही, हा भाग वेगळा. राजीव गांधी पंतप्रधान असताना, संरक्षण खात्याने फेंच सोफना कंपनीच्या तोफांऐवजी स्वीडनच्या ए. बी. बोफोर्स कंपनीच्या तोफा खरेदी करण्याचा करार केला होता. या व्यवहारात भारतीय राजकारणी, अधिकारी आणि मध्यस्थ यांना सुमारे 64 कोटी रुपयांची 'दलाली' देण्यात आल्याचा आरोप स्वीडिश नॅशनल रेडिओवरून करण्यात आल्यानंतर, भारतात एकच काहूर माजले होते. हा आरोप केला गेला तेव्हा, म्हणजे 1986च्या उत्तरार्धात, देशातील सामान्य नागरिकांत राजीव गांधी यांची स्वच्छ राजकारणी अशी प्रतिमा होती. अशावेळी बोफोर्स दलालीचा मुद्दा हाती आल्यामुळे विरोधी पक्षांनाच नव्हे, तर काँग्रेसअंतर्गत सत्ताकांक्षींनाही हर्षवायू झाला नसता तरच नवल. या दलालीचे मुख्य लाभार्थी राजीव गांधीच आहेत, असा प्रचार भाजपसह सर्व विरोधकांनी सुरू केला.

या अनपेक्षित हल्ल्याला राजीव गांधी यांचा प्रारंभीचा प्रतिसाद गोंधळलेला होता आणि नंतर या प्रकरणाच्या तपासाच्या नावाने सरकारने उचललेल्या पावलांचा परिणाम हा तपासात अडथळे आणणे हा होता.

साहजिकच बोफोर्स दलालीच्या आरोपांबाबत सरकार काहीतरी लपवू पाहत आहे, अशी लोकांची समजूत झाली आणि विरोधकांच्या प्रचाराला लोकमानसात विश्वासार्हता प्राप्त झाली. जनमानसातील ही प्रारंभीची प्रतिमा एवढेच राजीव व आता सोनिया विरोधकांचे 14 वर्षांनंतरही भांडवल राहावे, याचा अर्थ मुळातच हे आरोप पूर्णपणे निराधार होते किंवा सीबीआयला या गैरव्यवहाराचे अस्तित्व सिद्ध करणारे पुरावे गोळा करण्यात अपयश आले, असा होतो.

सीबीआयच्या अपयशावर दिल्ली हायकोर्टाच्या दोन वेगवेगळ्या न्यायमूर्तींनी शिक्कामोर्तब केले असल्यामुळे, हा वादाचा विषय राहिलेला नाही. पण सीबीआयला आलेल्या अपयशाचे कारणही पुन्हा ठिणगी नसतानाच राजकीय कारस्थानाचा भाग म्हणून धूर निर्माण केला गेला होता हे आहे की अन्य आहेत, याचे उत्तर कोर्टाच्या निकालांत अपेक्षित नाही.

बोफोर्स प्रकरणी अकारण धूर निर्माण केला गेला होता, असे मानायचे तर स्वीडिश रेडिओच्या आरोपांना पुष्टी देणारा स्वीडिश नॅशनल ऑडिट ब्यूरोचा अहवालही या कटाच्या सूत्रधारांनी 'मॅनेज' केला होता, असे मानावे लागते. शिवाय या व्यवहारात पैसे दिले गेले नाहीत, मध्यस्थ नव्हता, हे राजीव गांधी यांनी केलेले दावे वस्तुनिष्ठ नसल्याचे नंतर निष्पन्न झाले. याचा अर्थ असा नव्हे की तिचे लाभार्थी राजीव गांधी होते. परंतु लाभार्थींना संरक्षण देण्यात त्यांच्या सरकारला रस होता,

इतपत निष्कर्षाला वाव होता. क्वात्रोची हा व्यावसायिक त्यातील एक लाभार्थी असल्याचे आरोप झाले आणि त्याचे सोनियांच्या इटलीतील कुटुंबाशी जवळचे संबंध असल्याचे दावे करण्यात आल्याने, राजीव गांधींना लक्ष्य करण्यासाठी या प्रकरणाचा वापर करण्यात आला.

राजीव गांधी पंतप्रधान असतानाच्या नंतरच्या अडीच वर्षांत या प्रकरणी सीबीआयने एफआयआरही नोंदवला नाही. व्ही. पी. सिंग पंतप्रधान झाल्यावर तो नोंदवण्यात आला. परंतु हे सरकार अल्पावधीत कोसळल्यानंतर पुढील जवळजवळ आठ वर्षे केंदात काँग्रेसचे किंवा त्याच्या पाठिंब्यावरील सरकार होते. या काळात तपासात फारशी प्रगती झाली नाही. परंतु केंदात भाजपचे सरकार आल्यावर 1999 साली उलटे टोक गाठण्यात आले. या प्रकरणी नऊ वर्षांनंतर कोर्टात आरोपपत्र ठेवण्यात आले.

मात्र राजीव गांधी तेव्हा हयात नसतानाही त्यांना आरोपी करण्यात आले! त्या सुमारास सोनिया गांधी या काँग्रेसच्या अध्यक्ष झाल्या होत्या आणि त्यांच्याविरुद्ध वापरण्यासाठी बोफोर्सचे हत्यार उपयोगी पडावे म्हणूनच सीबीआयला 'सक्रिय' करण्यात आले होते! राजीव गांधी व अन्य आरोपींवरील खटला पुराव्याअभावी गेल्या वषीर्च निकालात निघाला होता; आता हिंदुजा बंधू आणि बोफोर्स कंपनीची सुटका झाली आहे. राजकारणासाठी केवळ 'धूर' पुरत असला, तरी फौजदारी खटल्यात गुन्हा सिद्ध करण्यासाठी निविर्वाद पुरावे लागतात. आंतरराष्ट्रीय पातळीवर दलाली ज्या गुंतागुंतीच्या आथिर्क व्यवहारांच्या आवरणाखाली दिली जाते, तिचे पुरावे मिळवणे सोपे नाही. आपल्याकडील पुरावे अपुरे आहेत हे कळत असूनही, केवळ सत्ताधाऱ्यांना खुश करण्यासाठी सीबीआयने खटल्याची प्रक्रिया चालू ठेवली असेल, तर कोर्टाच्या ताशेऱ्यांविषयी तक्रार करण्याचे तिला कारण नाही.

 
</text>
</doc>
