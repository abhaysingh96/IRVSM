<doc>
<docno>1129623.cms.txt</docno>
<text>
 
महामुंबई
एमएसईबीच्या हिश्श्यावर बेकटेलने आणली टाच
[ Wednesday, June 01, 2005  11:56:02 pm]


म. टा. प्रतिनिधी

मुंबई : अमेरिकन संघराज्याच्या कोर्टाने दिलेल्या आदेशामुळे बळ आलेल्या बेकटेल कंपनीने परदेशी कंपन्यांबाबतच्या भारताच्या दृष्टिकोनावर टीका करत दाभोळ वीज कंपनीतील एमएसईबीच्या हिश्श्यावर टाच आणली आहे. मात्र या निर्णयाच्या अमलबजावणीस मंडळाने हायकोर्टातून स्थगिती आदेश मिळवला आहे.

भागधारकाच्या हक्काचे उल्लंघन केल्यापोटी आंतरराष्ट्रीय लवादाने दिलेल्या निकालानुसार 27 मेपर्यंत महाराष्ट्र पॉवर डेव्हलपमेंट कॉपोर्रेशनने बेकटेलला 123 दशलक्ष अमेरिकन डॉलरची भरपाई द्यावयाची होती. ही मुदत संपल्यावर बेकटेलने न्यूयॉर्कच्या कोर्टात धाव घेतली. त्यावर न्या. लुईस काप्लान यांनी त्यांच्या दाभोळ कंपनीतील 14.6 टक्के समभाग हिश्श्यावर टाच आणण्याचा निर्णय दिला.

भारत सरकारविरुद्ध बेकटेलने मॉरिशस आणि नेदरलँड्स येथेही 5 अब्ज डॉलरचे दावे टाकले आहेत. दरम्यान आंतरराष्ट्रीय लवादाच्या निर्णयास बांधील नसल्याच्या मुद्द्यावरून एमएसईबीने मुंबई हायकोर्टातून सोमवारी स्थगिती आदेश मिळवला असून बेकटेलला आपल्या निर्णयाच्या अमलबजावणीसाठी कोर्टात जाण्यावाचून गत्यंतर नाही असे कळते.

शिवसेनेचे सहकार्य

कोल्हापूर (वृत्तसंस्था): एन्रॉनचा बंद पडलेला दाभोळ वीजप्रकल्प सुरू करण्याची पावले राज्य सरकारने उचलल्यास शिवसेना सहकार्यच करील, अशी ग्वाही विधानसभेतील विरोधी पक्षनेते नारायण राणे यांनी बुधवारी येथे दिली. मात्र, काँग्रेस-राष्ट्रवादी सरकारनेच राज्याला अंधारात लोटले, अशी टीकाही त्यांनी केली.

एन्रॉनचा पहिला आणि दुसराही टप्पा युती सरकारच्याच काळात सुरू झाला होता; लोकशाही आघाडी सत्तेवर आली आणि एन्रॉन बंद पडून राज्य अंधारात लोटले गेले, अशा शब्दांत राणे यांनी घटनाक्रम सांगितला.

 
</text>
</doc>
