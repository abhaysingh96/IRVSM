<doc>
<docno>1129414.cms.txt</docno>
<text>
 
महामुंबई: मुंबई टाइम्स
शोमनला श्रद्धांजली त्याच्याच शैलीत!
[ Wednesday, June 01, 2005  07:56:08 pm]


मुंबई टाइम्स टीम

'कल खेल में हम हो ना हो... गदिर्श मे तारें रहेंगे सदा' गुणगुणारा राज कपूर आजही प्रत्येकाच्या मनाच्या कोपऱ्यात दडलेला आहे. जगण्याचं तत्त्वज्ञान मनोरंजनाच्या माध्यमातून मांडण्याचा प्रामाणिक प्रयत्न करणाऱ्या शोमन राज कपूरला अनोख्या पद्धतीने येत्या दोन जून रोजी श्रद्धांजली वाहण्यात येणार आहे. ती सांगीतिक आणि दृक्श्राव्य माध्यमातून!

कलाकार काळाच्या पडद्याआड गेला की, लवकरच तो विस्मृतीत जातो. मुळात हे ग्लॅमरर्वल्ड कचकड्याचंच आहे. इथे पडद्याआड जाण्याचा अवकाश...जिवंत असताना कुणीही पाहत नाही, मग मरणानंतरची काय बात? पण काही जण असे असतात की, त्यांच्या स्मृती रसिक चिरंतन जपतात. त्यांच्यात नशिबवान आणि कर्तृत्त्ववान अभिनेते- दिग्दर्शक म्हणून राज कपूर यांचं नाव अग्रस्थानी आहे. शोमनच्या पुण्यतिथीनिमित्त अशाच एका हौशी कलाकाराने या लोकप्रिय कलाकाराचा जीवनपट उलगडलाय तो दृक्श्राव्य माध्यमाच्या परिभाषेत!

हिंदी चित्रपट खऱ्या अर्थाने ग्लोबलाइज्ड करून त्यांची प्रसिद्धी सातासमुदापार पोहोचवण्यात राजसाब यशस्वी ठरले आणि रशियामध्ये 'मेरा जूता है जापानी...' गुणगुणलं गेलं. त्यानंतर मिडलइस्ट आणि आफ्रिकेतही हे गाणं गाजलं. जगण्याचं भान चित्रपटातून जपलं जाणाऱ्या या कलावंताला श्रद्धांजली वाहण्यासाठी संजय भाटियाने संगीत माध्यमाची निवड केली. तसंच खास ऑडिओ व्हिज्युअल इफेक्ट्सचा नजराणाही पेश करण्याचा संजयचा इरादा आहे. त्यानुसार वैशिष्ट्यपूर्ण शॉट्सची जुळवाजुळव करण्याच्या कामात संजय सध्या गुंतला आहे.

यासंदर्भात संजय भाटिया म्हणाला, की चित्रपटात गाण्याला एक वैशिष्ट्यपूर्ण स्थान देण्याची राज कपूर यांची अदा 'हटके' अशीच होती. केवळ धून नव्हे, तर शब्दांनाही त्यांच्या चित्रपटातील गाण्यांमध्ये विशेष महत्त्व होतं आणि त्यामुळे हा कार्यक्रम करण्याचं निश्चित केलं. केवळ फिल्मोग्राफीपर्यंत हा कार्यक्रम मर्यादित नाही. त्यामुळे अल्ट्रा मॉडर्न साऊण्ड आणि लाइट्स इफेक्टने या कार्यक्रमात अनोखा रंग चढेल, याची काळजी घेतली गेली आहे.

 
</text>
</doc>
