<doc>
<docno>1129624.cms.txt</docno>
<text>
 
देश-विदेश
गोव्यात 5 ठिकाणी आज मतदान
[ Wednesday, June 01, 2005  11:57:00 pm]


म. टा. प्रतिनिधी

पणजी : गोव्यात पाच मतदारसंघांमध्ये अतिशय अटीतटीच्या पोटनिवडणुकांसाठी गुरुवारी मतदान होणार असून राज्यात कोणाचे सरकार येणार याचा थेट फैसलाच या पोटनिवडणुका करणार असल्यामुळे साऱ्या देशाचे लक्ष त्याकडे लागले आहे.

उत्तर गोव्यातील कुंभारजुवे आणि ताळगाव आणि दक्षिण गोव्यातील मडगाव, बाणावली व पैंगीण या पाच मतदारसंघांमध्ये ही पोटनिवडणूक होत आहे. सर्वच ठिकाणी चुरशीच्या लढती आहेत. भाजप आणि काँग्रेस या दोन्ही पक्षांसाठी या निवडणुका प्रतिष्ठेच्या बनल्याने विजयासाठी दोघांनीही शथीर्चे प्रयत्न केले आहेत.

एकूण 22 उमेदवार या पोटनिवडणुकांमध्ये नशीब अजमावत आहेत. भाजपने पाचही जागांवर उमेदवार उभे केले आहेत, तर चार जागा लढवणाऱ्या काँग्रेसने एक जागा मित्रपक्ष राष्ट्रवादी काँग्रेसला सोडली आहे. महाराष्ट्रवादी गोमंतक पक्ष, गोवा सुराज, भारतीय कम्युनिस्ट पक्ष, युनायटेड गोवन्स डेमॉक्रॅटिक पक्ष हे प्रत्येकी एक जागा लढवत आहेत. आठ अपक्ष उमेदवार रिंगणात आहेत.

कुंभारजुव्यात पांडुरंग मडकईकर (काँग्रेस), कृष्णा कुट्टीकर (भाजप), निर्मला सावंत (अपक्ष) आणि विजयकुमार शेट (मगोप) यांच्यात चौरंगी लढत आहे. ताळगावात काँग्रेसच्या बाबुश मोन्सेरात यांचे वर्चस्व भाजपचे प्रदीप नागवेकर मोडून काढतात का, हा उत्सुकतेचा विषय आहे. मडगावातील दिगंबर कामत (काँग्रेस) आणि शर्मद पै रायतूरकर (भाजप) यांच्यातील अटीतटीच्या लढतीवर साऱ्या गोव्याचे लक्ष खिळून राहिले आहे. बाणावलीत राष्ट्रवादीचे मिकी पाशेको आणि युगोडेपचे माँते क्रुझ यांच्यात कडवा संघर्ष आहे, तर पैंगीणमध्ये काँग्रेसचे ईजिदोर फर्नांडिस यांच्यासमोर भाजपचे रमेश तवडकर यांनी मोठे आव्हान उभे केले आहे.

पाच मतदारसंघांमध्ये 123 मतदानकेंदे असून, एकंदर एक लाख 16 हजार 75 मतदार मतदानाचा हक्क बजावतील. मतदान इलेक्ट्रॉनिक मतदान यंत्राच्या आधारे सकाळी आठ ते संध्याकाळी पाच या वेळेत होईल. निकाल पाच जूनला जाहीर होणार असून, कुंभारजुवे व ताळगाव येथील मतमोजणी पणजीमधील मिनेझिस ब्रगांझा सभागृहात, तर मडगाव, बाणावली व पैंगीण येथील मतमोजणी मडगाव येथील मल्टिपर्पज स्कूलमध्ये होणार आहे.

मतदानादरम्यान कोणताही गैरप्रकार घडू नये यासाठी पोलिस सावध आहेत. 40 मतदानकेंदे संवेदनशील घोषित करण्यात आली आहेत. दोन्ही जिल्ह्यांत स्थानिक पोलिसांच्या दिमतीला प्रत्येकी दोन खास निमलष्करी पोलिस तुकड्या दिल्या आहेत. तसेच न्यायदंडाधिकाऱ्यांच्या मार्गदर्शनाखाली खास सुरक्षा पथके तैनात आहेत. सावधानतेचा उपाय म्हणून महाराष्ट्रातूनही केंदीय सुरक्षा दलाच्या चार कंपन्या मागवण्यात आल्या आहेत. (शक्तीप्रदर्शन...4, आज काय होणार...7)

 
</text>
</doc>
