<doc>
<docno>1129480.cms.txt</docno>
<text>
 
धावते जग
अय्याशीवर गदा!
[ Wednesday, June 01, 2005  09:01:23 pm]


संसद अथवा विधिमंडळावर निवडून आल्यानंतर, नियमित वेतनाशिवाय किती फायदे आपले लोकप्रतिनिधी उकळत असतात, याच्या सुरस आणि चमत्कारिक कहाण्या अनेकवार प्रसिद्ध झाल्या आहेत.

संसद वा विविध मंडळांच्या विविध समित्यांवर वर्णी लावून घेतली की अय्याशीला पारावार राहत नाही. सुदैवाने आपल्या देशातील लोकशाही व्यवस्थेमुळे अशा कमिट्यांचीच संख्या इतकी असते की बहुधा कोणताही लोकप्रतिनिधी विनाकमिटी राहत नाही! या कमिट्यांचे गावोगाव, प्रांतोप्रांती आणि देशोदेशी होणारे दौरे, हा बहुधा लोकप्रतिनिधित्वाच्या काळातील सुखाचा परमोच्च बिंदू असावा! सामान्य जनतेच्या खर्चाने होणाऱ्या या पंचतारांकित आरामदायी दौऱ्यांसाठी अनेक लोकप्रतिनिधी कशा प्रकारच्या क्लृप्त्या लढवतात, ते बघितले की थक्क व्हायला होते.

महाराष्ट्रात काही वर्षांपूर्वी विधानभवनातील उपाहारगृहाचा मेन्यू निश्चित करणाऱ्या कमिटीने त्यासाठी देशातील विविध राज्यांचा दौरा आयोजित करून गावोगावच्या आहारशास्त्राचा अभ्यास केल्याची कहाणी प्रसिद्ध आहेच.

आताही संसदेच्या जलसंधारण आणि कामगार विषयक दोन समित्यांनी येत्या काही दिवसांत जम्मू काश्मीर आणि ईशान्येकडच्या राज्यांचे दौरे आखून ऐन वैशाखात गारवा शोधण्याचा प्रयत्न केला होता. पण संसदसदस्यांच्या मुक्त आहार-विहारावर घालण्यात आलेल्या निर्बंधांमुळे या सदस्यांच्या मनातले मांडे मनातच राहिले आहेत.

लोकसभा अध्यक्ष सोमनाथ चटर्जी आणि राज्यसभेचे सभापती भैरवसिंग शेखावत यांनी संयुक्तपणे घेतलेल्या या निर्णयाबद्दल त्यांचे अभिनंदनच करायला हवे. संसदेच्या बैठका नसताना हे दौरे आयोजित करण्याची पूर्वापार प्रथा असून सध्याचा उन्हाळ्याचा हंगाम तर देशविदेशातील थंड हवेच्या ठिकाणी जाण्यासाठी अत्यंत सुयोग्य समजला जातो. नेमक्या याच काळात या दौऱ्यांना कात्री लावण्याचा निर्णय चटजीर् आणि शेखावत यांनी घेतला आहे. संसदेच्या एकूण 24 समित्या असून प्रत्येक समितीवर 31 सदस्य असतात, हे लक्षात घेतल्यावर आपल्या या निर्णयामुळे या दोघांनी 744 खासदारांचा रोष ओढवून घेतला आहे, हे स्पष्ट व्हावे! अशा दौऱ्यात सदस्यांना पंचतारांकित आतिथ्य उपलब्ध करून देण्याची जबाबदारी ही सार्वजनिक उपक्रम वा सरकारशी संबंधित संस्थांकडे सोपविली जात असे. पण आता नव्या नियमावलीनुसार या दौऱ्यांचा प्रवासापासून राहण्या-जेवण्यापर्यंत सर्व खर्च हा संसदसचिवांमार्फत केला जाणार असून, पंचतारांकित वा अन्य खाजगी महागड्या हॉटेलांतील आदरातिथ्याची बिले मंजूर केली जाणार नाहीत, असे स्पष्ट नमूद करण्यात आले आहे. त्यामुळे सरकारी डाकबंगल्यात राहण्याशिवाय या सदस्यांना पर्याय उरलेला नाही. या निर्णयामुळे हे दौरेच कमी होतात की डाकबंगल्यांचा नूर पालटतो, ते बघायचे!

 
</text>
</doc>
