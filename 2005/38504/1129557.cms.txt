<doc>
<docno>1129557.cms.txt</docno>
<text>
 
महामुंबई
एमएसईबीचे विभाजन, होल्डिंग कंपनी स्थापन
[ Wednesday, June 01, 2005  10:09:55 pm]


म. टा. प्रतिनिधी

मुंबई : महाराष्ट्र राज्य वीज मंडळाचे विभाजन करून चार नव्या कंपन्या तयार करण्याच्या निर्णयाला बुधवारच्या कॅबिनेट बैठकीने मंजुरी दिल्यानंतर वीज मंडळाऐवजी या चार नव्या कंपन्या अस्तित्वात आल्या असून 'एमएसईबी होल्डिंग कंपनी'ची पहिली बैठक ऊर्जामंत्री दिलीप वळसे पाटील यांच्या अध्यक्षतेखाली घेण्यात आली.

मंडळाच्या विभाजनाला मंडळातील कर्मचारी संघटनांचा तसेच डाव्या पक्षांच्या विरोध होता. डाव्या पक्षांच्या जागतिकीकरणविरोधी परिषदेतफेर् या निर्णयाला विरोध करण्यासाठी शेकापचे ज्येष्ठ नेते प्रा. एन. डी. पाटील यांच्या नेतृत्वाखाली मृणाल गोरे, श्रीपती शिंदे, प्रताप होगाडे, ए. डी. गोलंदाज, दादा सामंत आणि मेधा पाटकर यांनी मंगळवारी मंत्रालयासमोर धरणे धरले होते. मुख्यमंत्री विलासराव देशमुख यांनी त्यांना त्यांची मागणी कॅबिनेटसमोर ठेवण्याचे आश्वासन दिले होते. त्यानुसार हा विषय कॅबिनेटसमोर ठेवण्यात येऊन मागच्या बैठकीतील इतिवृत्ताला मंजूरी देण्यात आली.

विभाजनानंतर महाराष्ट्र होल्डिंग कंपनीव्यतिरिक्त महाराष्ट्र स्टेट जनरेशन कंपनी, महाराष्ट्र स्टेट ट्रान्समिशन कंपनी आणि महाराष्ट्र स्टेट डिस्ट्रिब्युशन कंपनी या कंपन्या अस्तित्वात आल्या असून त्यांचे रजिस्ट्रेशन प्रमाणपत्र मिळाले आहे. होल्डिंग कंपनीच्या बैठकीत नवीन कंपन्यांमधील नियुक्त्या, कंपनी सेक्रेटरीची नियुक्ती तसेच कंपनीचे रजिस्टर्ड ऑफिस कोठे असावे अशा महत्वाच्या विषयांची चर्चा करण्यात आली.

 
</text>
</doc>
