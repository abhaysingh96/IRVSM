<doc>
<docno>1128385.cms.txt</docno>
<text>
 
देश-विदेश
रुपेरी पडद्यावरही NO SMOKING
[ Wednesday, June 01, 2005  12:00:10 am]


वृत्तसंस्था

नवी दिल्ली : टीव्हीच्या आणि चित्रपटांच्या पडद्यावर सिगारेट ओढणारी पात्रे दाखवण्यास येत्या ऑगस्टपासून सरसकट बंदी घालण्याचा निर्णय सरकारने मंगळवारी, जागतिक तंबाखूविरोधी दिनी जाहीर केला.

ऑगस्टनंतर एकही पात्र सिगारेट ओढणार नाहीच; पण यापूवीर्च्या सिनेमांमध्ये विविध पद्धतींनी सिगारेट पेटवणारा रजनीकांत, 'निकाह'मध्ये रेड अॅण्ड व्हाइटचे झुरके घेत ग़्ाज़्ाल ऐकणारा राज बब्बर...अगदी ओठांखाली सिगारेट चावत खलनायकी करणारा 'पद्मश्री'चा मानकरी प्राण असो की ताजा 'बंटी और बबली'मध्ये विडी पिणारा अमिताभ बच्चन... या सर्वांना पाहताना 'धूम्रपान करणे अपायकारक' असल्याच्या पाट्या पडद्यावरच वाचाव्या लागणार आहेत! अशा सूचना ठसठशीतपणे दाखवा, असाही सरकारचा फतवा आहे. या सूचना दाखवणे बंधनकारक करण्यासाठी सहा निरनिराळ्या कलमांची भर सुधारित तंबाखूविरोधी नियमावलीत घालण्यात आली आहे.

नव्या टीव्ही मालिकादेखील सिगारेटमुक्त होतील; तसेच जुन्या मालिकांचे पुन:प्रसारण पाहताना सूचना वाचाव्या लागतील, अशी तजवीज सरकारने केली आहे. चित्रपट आणि मालिकांच्या पात्रयोजनेवरच नव्हे तर प्रेक्षकांच्या मनोरंजनावरच दूरगामी परिणाम करणाऱ्या या नव्या नियमांची माहिती केंदीय आरोग्य व कुटुंबकल्याण खात्याचे सह सचिव भवानी त्यागराजन यांनी वार्ताहरांना दिली.

तंबाखू वा सिगारेटविक्री 18 वर्षांखालील मुलांनी केल्यास कारवाई करण्याची नवी तरतूदही या नियमांत आहे.

 
</text>
</doc>
