<doc>
<docno>1129421.cms.txt</docno>
<text>
 
महामुंबई: मुंबई टाइम्स
बेकायदा जीपगाड्यांचं थैमान!
[ Wednesday, June 01, 2005  07:57:35 pm]


मुंबई टाइम्स टीम

एक्स्प्रेस वेमुळे मुंबई आणि पुणे ही शहरं आता 'ट्विन सिटीज' होऊ लागली आहेत. एकाच दिवसात मुंबईहून पुण्याला किंवा पुण्याहून मुंबईला जाऊन येणारे असंख्य प्रवासी असतात. त्यामुळेच दोन्ही शहरांना जोडणारी वाहतुकीची साधनंही मोठ्या प्रमाणात वाढत आहेत. दर 15 मिनिटांना सुटणाऱ्या एशियाड आणि राज्य परिवहन मंडळाच्या वोल्वो बसेस, मेट्रो लिंक, नीता ट्रॅव्हल्ससारख्या खाजगी वोल्वोंपासून ते प्रगती, इण्टरसिटी, सिंहगड, इंदायणी, डेक्कन क्विन या रेल्वे गाड्यांपर्यंत असंख्य पर्याय उपलब्ध आहेत. तरीही या मार्गावर सुमो आणि जीपगाड्यांमधून होणारी बेकायदा वाहतूक मोठ्या प्रमाणात फोफावली आहे. बेदरकार खाजगी बसगाड्यांइतकाच हाही प्रश्न मुंबई-पुणे मार्गावर गंभीर रूप धारण करत आहे.

मुंबईतल्या एशियाड बस स्टॅण्डजवळ (दादर पूवेर्कडून आंबेडकर रोडकडे जाणाऱ्या रस्त्यावर)सकाळी साधारण सहा ते आठ आणि संध्याकाळी चार वाजल्यापासून जवळपास प्रत्येकाला 'बोलो, पुना, पुना, पुना' असं म्हणत हटकलं जातं. 'सिर्फ सौ रुपया लगेगा. एकही सीट है, डायरेक्ट अढाई घंटेमें पुना!' असं इन्स्टण्ट माकेर्टिंग करत पुण्याला जाणाऱ्या प्रवाशांना जाळ्यात ओढलं जातं. या टाटा सुमो किंवा क्वालिस गाड्यांमध्ये ड्रायव्हरशेजारी दोन, मध्ये चार आणि मागे चार, अशा दहा प्रवाशांना कोंबून भरधाव वेगाने गाड्या पुण्याकडे निघतात.

पहाटे या गाड्यांचे बेभान ड्रायव्हर्स ट्रॅफिक सिग्नलच काय, पण वाहतुकीचे सगळेच नियम सरसकट धाब्यावर बसवत असल्याचं दिसून येतं. गाडीत बसणाऱ्या प्रत्येकालाच पुण्याला तीन तासांच्या आत पोहोचायची घाई असते. त्यामुळे ड्रायव्हरचा बेदरकारपणा 'सहन' करण्यावाचून गत्यंतर नसतं. तसंच एखाद्या प्रवाशाला अगदी देहधर्माचं पालन करण्यासाठी उतरायचं असेल, तरीही वारंवार विनंत्या केल्यावरही अत्यंत अनिच्छेने गाडी थांबवली जाते. यातले अनेक गाडीवान पुण्याच्या आसपासच्या पिंपरी-चिंचवड भागातले असतात. त्यामुळे पुण्याला पोहोचल्यावरही ते प्रवाशांना शहरात सोडायला तयार नसतात. त्यामुळे 'स्वस्त आणि मस्त' प्रवास करू इच्छिणाऱ्यांचाही हिरमोड होतो, तो वेगळाच!

आठवड्याच्या दर दिवशी या गाड्यांचे दर बदलत असतात. सोमवार ते गुरुवार सीटमागे 100 रुपये आकारणारे हे ड्रायव्हर्स शुक्रवार, शनिवार आणि रविवारी मात्र बिनधास्त 120 ते 130 रुपये आकारत असतात. हे सगळे प्रकार ट्रॅफिक कॉन्स्टेबल्सच्या सहकार्यानेच सुरू असल्याचं 'चौकस' प्रवाशांच्या लगेच ध्यानात येतं. कारण प्रत्येक ड्रायव्हरकडे असलेल्या मोबाइलवरून 'अमक्या नाक्यावर लक्ष ठेव, ट्रॅफिक व्हॅन उभी आहे' किंवा 'आज तमका कडक ऑफिसर ड्युटीवर आहे' अशा टिप्स सतत येत असतात. मोबाइलवर बोलत गाडी चालवण्याचा गुन्हा तर ही मंडळी करतातच, पण त्यांना आडकाठीही फारशी होत नाही. केवळ मुंबई-पुणेच नव्हे, पायधुणी-भिवंडी आणि कसारा-नाशिक या रूटवरही या जीपवाल्यांचा धुमाकूळ सुरू असतो.

मुंबई-पुणे टॅक्सीचा धंदा बसण्यामागेही हे जीपवाले जबाबदार असल्याचा आरोप बॉम्बे टॅक्सीमेन युनियनचे अध्यक्ष एएल क्वाड्रोस यांनी केला. मुंबई आणि पुण्यादरम्यान तब्बल 700 टॅक्सीज (कूल कॅब्जसहित) चालतात. एशियाड न मिळणाऱ्या किंवा कुटुंबासह प्रवास करणाऱ्या अनेक प्रवाशांची या टॅक्सीजमुळे मोठी सोय होत असे. पण अनधिकृत खाजगी जीपगाड्यांचे 'दलाल' या प्रवाशांना टॅक्सीस्टॅण्डपर्यंत जाऊच देत नाहीत. त्याआधीच कमी दरांची लालूच दाखवत त्यांना या जीपगाड्यांकडे नेण्यात येतं आणि टॅक्सीवाले मात्र प्रवाशांची वाट पाहत हवालदिल होतात, असं क्वाड्रोस यांचं म्हणणं आहे.

एसटी, परिवहन विभागाचीही

जबाबदारी नाही का?

मुंबईतून होणाऱ्या अनधिकृत वाहतुकीचा मुद्दा ट्रॅफिक विभागानेही गांभीर्याने घेतला आहे. 'दादर, चेंबूर अशा मुंबईतील अनेक भागांमधून जीपगाड्यांमधून अनधिकृत वाहतूक करणाऱ्यांवर ट्रॅफिक विभागाने कारवाई सुरू केली आहे. या वाहतुकीला आळा घालण्यासाठी अनेक कठोर पावलं उचलण्यात येणार आहेत,' अशी माहिती ट्रॅफिक विभागाचे पोलिस उपायुक्त प्रतापसिंह पाटणकर यांनी दिली. ब्रीजखाली या जीपगाड्या उभ्या असतात. तिथेच कारवाई का होत नाही, असा प्रश्नही अनेक प्रवासी उपस्थित करतात. पण पाकिर्ंग झोनमध्ये उभ्या जीपगाड्यांवर कारवाई करणं शक्य नसल्याचं ट्रॅफिक विभागाचं म्हणणं आहे. ट्रॅफिक विभागाबरोबरच परिवहन विभाग आणि एसटी महामंडळ यांनाही अनधिकृत वाहतूक करणाऱ्यांच्या विरोधात कारवाईचे अधिकार आहेत. या अधिकारांचा योग्य वापर केल्यास मुंबईतून होणाऱ्या अनधिकृत वाहतुकीला आळा घालणं शक्य असल्याचंही ट्रॅफिक विभागाच्या वरिष्ठ अधिकाऱ्यांचं म्हणणं आहे.

 
</text>
</doc>
