<doc>
<docno>1128401.cms.txt</docno>
<text>
 
महामुंबई
मी माझ्या शैलीतच खेळणार !
[ Wednesday, June 01, 2005  12:05:20 am]


अमित भंडारी

मुंबई : 'प्रशिक्षक कोणीही असो, मी माझ्या शैलीतच खेळणार. प्रशिक्षकाच्या सूचना मला पटल्या तरच मी माझ्या शैलीत बदल करतो, नाहीतर एका कानाने ऐकतो आणि दुसऱ्या कानाने सोडून देतो' अशा शब्दांत धडाकेबाज फलंदाज वीरेंद सेहवाग याने आपल्या फलंदाजीचे तंत्र बोलून दाखवले.

'ग्रेग चॅपल यांचा मोबाइल नंबर माझ्याकडे नसल्यामुळे त्यांच्याशी बोलणं झालेलं नाही, पण बोलायला मी उत्सुक आहे. त्यांच्या आगमनामुळे भारतीय संघात ऑस्ट्रेलियाच्या संघाप्रमाणे आक्रमकता आणि प्रचंड उर्जा निर्माण होईल', अशी आशा त्याने व्यक्त केली.

'कर्णधारपदात मला अजिबात स्वारस्य नाही, सौरव गांगुली, सचिन आणि दविड यांच्यासारखे सिनियर खेळाडू असेपर्यंत त्यांच्या हाताखाली खेळणंच जास्त श्रेयस्कर वाटतं' असे सांगत सेहवागनेे याबाबतच्या वादावर आपल्यापरीने पडदा टाकण्याचा प्रयत्न केला आहे.

'उत्स्फूर्तता हा माझा स्वायीभाव असल्यामुळे कोणत्याही प्रकारचं ओझं घेऊन खेळण्याचा माझा स्वभाव नाही. अशा प्रकारे खेळणं जड जाईल असं मला वाटतं. पण संघाच्या हितासाठी माझ्याकडे कर्णधारपदाची सूत्रं सोपवण्यात आली, तर त्याचा मी इन्कार करणार नाही' असेही त्याने आज 'महाराष्ट्र टाइम्स'ला दिलेल्या खास मुलाखतीत सांगितले.

'सचिन खेळायला लागल्यापासून तो जाहिराती करतो आहे. त्याच्या कामगिरीवर जाहिराती करण्याचा परिणाम झाला नाही, तर आमच्या कामगिरीवर का व्हावा?' असा सवाल करून, त्याने जाहिरातींमधून आपण चमकणारच असे सांगून टाकले.

'चांगलं आणि सकारात्मक खेळणं हा माझा धर्म आहे. मैदानात केवळ परफॉर्म करण्यासाठी मी उतरतो. पॅव्हिलियनमधून विकेटकडे जाताना माझ्या मनात असतं ते के वळ शून्य. विचाराचं ओझं डोक्यावर घेऊन परफॉर्म करणं हा माझा पिंड नाही. मी 30 धावा करतो की शतक यापेक्षा सांघिक कामगिरीतून संघ जिंकण्याला माझा अग्रक्रम आहे. आत्ता मला सूर गवसला आहे. तो निसटेल, बॅड पॅच येईल तेव्हाही संघातलं माझं स्थान टिकवणं हा माझा उद्देश आहे' अशी प्रांजळ कबुलीही त्याने दिली.

'एकाग्रता टिकवण्यासाठी, वाढवण्यासाठी मी नियमित योगासनं करतो' असे स्पष्ट करून 'अभिनय करण्यात रस नाहीच, पण त्यापासून दोन हात दूर राहणं मी पसंत करेन' असंही वीरुने त्याच्या फलंदाजी-इतक्याच फटकन सांगून टाकले.

कपिल देव, मंदिरा बेदी यांच्यासह सादर करणार असलेल्या एका कार्यक्रमाच्या शूटिंगसाठी तो मुंबईत आला होता.

 
</text>
</doc>
