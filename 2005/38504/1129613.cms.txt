<doc>
<docno>1129613.cms.txt</docno>
<text>
 
महामुंबई
ठाणे जिल्ह्यातील बेकायदा डान्स बारवर तातडीने कारवाई
[ Wednesday, June 01, 2005  11:49:48 pm]


म. टा. वृत्तसेवा

पालघर : ठाणे जिल्ह्यात बेकायदा सुरू असलेल्या डान्स बारवर तातडीने कारवाई करण्यात येईल, अशी ग्वाही ठाणे जिल्हा (ग्रामीण) पोलिस अधीक्षक अर्चना त्यागी यांनी बुधवारी बोईसर येथे पत्रकारांशी बोलताना दिली.

जिल्ह्यातल्या सर्व उपविभागीय पोलिस अधिकारी कार्यक्षेत्रातील पोलिस अधिकाऱ्यांच्या कामाचा आढावा घेण्याचे काम कोकण विभाग पोलिस महानिरीक्षक सत्यपाल सिंग यांनी सुरू केले आहे. त्यानिमित्तानेच त्यागी बोईसर येथे आल्या होत्या.

ठाणे जिल्ह्यात एक मे पासून मोटारसायकलस्वारां ना हेल्मेट सक्तीचे केलेले असले तरी हेल्मेट वापरले जात नसल्याचे निदर्शनास आले असून हेल्मेट न घालणाऱ्यांवर कडक तसेच दंडाची कारवाई करण्याचे आदेश संबंधितांना देण्यात आले आहेत, असे सत्यपाल सिंग यांनी याच वार्ताहर बैठकीत सांगितले.

ग्रामीण भागातील पोलिस ठाण्यांमध्ये जनतेच्या तक्रारी नोंदवून घेतल्या जात नाहीत, तर काही ठिकाणी घेतल्याच जात नाहीत, असे निदर्शनास आले असून, यापुढे सर्व पोलिस ठाण्यांमध्ये सुवाच्च अक्षरामध्ये जिल्हा पोलिस कार्यालयाचा फॅक्स क्रमांक लिहिण्याची सक्ती करणार असून, पोलिस ठाण्यामध्ये तक्रार घेतली नाही तर त्या फॅक्सवरून ती तक्रार आपल्याला फॅक्स करता येईल आणि संबंधित पोलिस ठाण्याच्या अधिकाऱ्यावर कारवाई करण्यात येईल, असे अर्चना त्यागी यांनी सांगितले.

पोलिस महानिरीक्षक सत्यपाल सिंग व पोलिस अधीक्षक अर्चना त्यागी यांनी बुधवारी पालघर विभागीय पोलिस ठाण्याच्या अंतर्गत सर्व अधिकाऱ्यांची बैठक घेऊन त्यांच्या कामाचा आढावा घेतला.

 
</text>
</doc>
