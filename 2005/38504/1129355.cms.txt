<doc>
<docno>1129355.cms.txt</docno>
<text>
 
महाराष्ट्र
माजी कुलगुरूंना ब्लॅकमेल करणाऱ्या महिला पत्रकारास अटक
[ Wednesday, June 01, 2005  07:09:21 pm]


म.टा. वृत्तसेवा

औरंगाबाद : वेरूळला एका महिलेबरोबर केलेल्या 'लीलां'चे व्हिडीओ शूटिंग झाल्याची बतावणी करून मराठवाडा विद्यापीठाचे माजी कुलगुरू डॉ. आर. पी. नाथ यांना खंडणी मागून ब्लॅकमेल केल्याच्या आरोपावरून एका पत्रकार महिलेस तिच्या पतीसह गुन्हेशाखेच्या पोलिसांनी अटक केली आहे. डॉ. नाथ 1971 ते 1975 या काळात विद्यापीठाचे कुलगुरू होते.

याबाबत सहाय्यक पोलिस आयुक्त डॉ. ज्ञानेश्वर चव्हाण यांनी दिलेल्या माहितीनुसार, डॉ. नाथ 20 मार्च 2005 रोजी सकाळी बजाजनगर भागातील एका 40 वषीर्ंय महिलेसोबत वेरूळला गेले होते. तिथे वेरूळ दर्शनाऐवजी ते एका लॉजवर थांबले. त्यांच्या मागावर असलेल्या 'साप्ताहिक समालोचन'च्या संपादिका कोमल विटेकर, आपले पती व दोन कथित पत्रकारांना घेऊन थेट त्या रूममध्ये घुसल्या व त्यांनी माजी कुलगुरूंच्याबरोबर त्या महिलेचे व्हिडीओ शूटिंग केले.

नंतर ही छायाचित्रे तातडीने छापण्याची धमकी देऊन प्रकरण मिटविण्यासाठी डॉ. नाथ यांच्याकडे 30 हजार रुपये मागण्यात आले. विटेकर व तिच्या पतीने 'रोख रकमेऐवजी चेकसुद्धा चालेल' असे सांगितले.

वेरूळवरून नाथ यांच्या कारमधूनच हे जोडपे त्यांच्या घराजवळील डालीर्ंग हॉटेलमध्ये आले. तिथे चालकाकडून बॅ. नाथांनी चेकबुक मागविले. 20 हजार व 10 हजारांचा चेक घेऊन विटेकर आणि टोळी निघून गेली. पैकी दहा हजारांचा चेक त्यांनी वटविलाही, परंतु छायाचित्रे व चित्रफीत डॉ. नाथ यांना दिली नाही. त्यामुळे डॉ. नाथ यांनी बँकेला दुसरा चेक न वटविण्याच्या सूचना दिल्या.

यामुळे विटेकर हिने डॉ. नाथ यांच्याविरूध्द साप्ताहिकात एक बातमी प्रकाशित केली. नंतर पुन्हा तडजोड होऊन नाथ यांनी 20 हजार रुपयांचा आणखी एक चेक सुग्रीव याच्या नावे दिला. हा चेकही त्याने वटविला पण त्यानंतरही छायाचित्रे दिली नाहीत. उलट त्यांची खंडणीची मागणी वाढली.

तेव्हा डॉ. नाथ यांनी पैसे देण्यास नकार दिल्यामुळे या टोळीने त्यांच्या मुलास ही छायाचित्रे दाखविली. त्याने शेवटी हे प्रकरण पोलिसांत नेले.

 
</text>
</doc>
