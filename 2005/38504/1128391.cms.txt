<doc>
<docno>1128391.cms.txt</docno>
<text>
 
देश-विदेश
बिहार निवडणुका पावसाळ्यानंतरच
[ Wednesday, June 01, 2005  12:02:02 am]


वृत्तसंस्था

नवी दिल्ली : बिहारमधील निवडणुका पावसाळ्यानंतर, ऑक्टोबर- नोव्हेंबरातच होतील आणि 22 नोव्हेंबर रोजी विधानसभा बरखास्तीला सहा महिने पूर्ण होत असल्याने तोवर निवडणूक प्रक्रिया संपेल, असे निवडणूक आयोगाने मंगळवारी जाहीर केले.

बरखास्तीचा नांगर फिरलेला असतानाच, रोषाच्या लाटेवर स्वार होऊन बिहारात बहुमताची सुगी आणण्याचे राष्ट्रीय लोकशाही आघाडीचे मनसुबे या निर्णयाने उधळले गेले आहेत. निवडणूक आयोगाने हा निर्णय 'राजकीय मालकां'च्या मजीर्प्रमाणेच घेतल्याची टीका संयुक्त जनता दलाचे नेते नितीशकुमार यांनी केली! मात्र, हे ठीकच आहे, अपेक्षित होतेच! उशीर झाल्याने काही फरक पडत नाही, अशी भाजपची प्रतिक्रिया आहे.

निवडणुकीच्या नेमक्या तारखा वा कार्यक्रम आयोगाने जाहीर केलेला नाही. पण, नवरात्र, दिवाळी आणि बिहारींची छठपूजा या सणांच्यावेळी मतदान नसेल, अशी ग्वाही आयोगाने दिली आहे. 'त्रिसदस्य आयोगाने या विषयावर तीन बैठका घेऊन चर्चा केली. बिहारमध्ये खुल्या आणि निर्भय वातावरणात निवडणुका घेणे ऑक्टोबर- नोव्हेंबरातच शक्य आहे, यावर साधकबाधक विचारान्ती आमचे एकमत झाले', असे निवडणूक आयोगाने नमूद केले आहे.

पावसाळा आणि पुरांची शक्यता गृहीत धरून जुलै, ऑगस्ट आणि सप्टेंबरात निवडणुका घेणे शक्य नाही, असे बिहारमध्ये दोन दिवस पाहणीसाठी गेलेल्या द्विसदस्य पथकाच्या अहवालात नमूद होते. सप्टेंबरात राष्ट्रपती राजवटीची मुदत संपत असल्याने त्याआधी निवडणूक घ्या, असे काही पक्षांनी म्हटल्याची दखलही आयोगाने घेतली; पण एकमताचा कौल 'ऑक्टोबर- नोव्हेंबर'च्या पारड्यात गेला.

काँग्रेस, राष्ट्रीय जनता दल तसेच डाव्या पक्षांनी आयोगाच्या निर्णयाचे स्वागतच केले आहे.

 
</text>
</doc>
