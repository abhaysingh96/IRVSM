<doc>
<docno>1129439.cms.txt</docno>
<text>
 
अर्थव्यवहार
मे महिन्यात दुचाकींच्या विक्रीत वाढ!
[ Wednesday, June 01, 2005  08:09:41 pm]


म. टा. वाहन प्रतिनिधी

मुंबई : दुचाकी वाहनांच्या वाढत्या मागणीमुळे मे महिन्याच्या कालावधीत देशातील आघाडीचे दुचाकी उत्पादक असणाऱ्या बजाज, हिरो होंेडा आणि टीव्हीएस कंपनीच्या विक्रीत वाढ झाली. या महिन्यात बजाज कंपनीची विक्री 76 टक्क्यांनी तर, हिरो होंडा कंपनीची विक्री 6.5 टक्क्यांनी वाढली. तसेच टीव्हीएस कंपनीच्या विक्रीत 32 टक्क्यांनी वाढ झाली.

बजाज कंपनीने मे महिन्यात एकूण एक लाख 53 हजार 975 युनिट्सची विक्री करून 31.8 टक्के बाजार हिस्सा मिळवला. दुचाकी वाहनांच्या विक्रीत गेल्या वषीर्च्या तुलनेने 61 टक्क्यांनी वाढ होऊन एक लाख 62 हजार 753 बाइक्स विकल्या गेल्या. तसेच तीन-चाकी वाहनांच्या विक्रीत 52 टक्क्यांनी वाढ होऊन एक लाख 78 हजार 645 युनिट्स विकल्या गेल्या.

हिरो होंडाने मे महिन्यात दोन लाख 26 लाख 72 बाइक्सची विक्री केली. त्यात देशांतर्गत विक्रीत 4.5 टक्क्यांनी वाढ होऊन दोन लाख 16 हजार 971 बाइक्स विकल्या गेल्या. कंपनीच्या निर्यातीत दुपटीने वाढ होऊन ती नऊ हजार 101वर पोहोचली. तसेच एप्रिल आणि मे महिन्यात मिळून कंपनीच्या 17 हजार 516 बाइक्सची निर्यात झाली. निर्यात समाविष्ट होऊन एकूण विक्रीत गेल्या वषीर्च्या तुलनेने 13 टक्क्यांनी वाढ होऊन चार लाख 61 हजार 494 बाइक्स विकल्या गेल्या.

मे महिन्यात टीव्हीएस कंपनीने एकूण एक लाख सहा हजार 914 युनिट्सची विक्री केली. त्यात बाइक्सच्या विक्रीत 47 टक्क्यांनी वाढ होऊन 63 हजार 585 बाइक्स विकल्या गेल्या. कंपनीची निर्यात 59 टक्क्यांनी वाढून, एकूण सहा हजार 354 युनिट्स झाली. कंपनीने बाजारात दाखल केलेल्या 'टीव्हीएस स्टार' मॉडेलने एक लाख बाइक्सच्या विक्रीचा टप्पा ओलांडला आहे.

स्कूटर सेगमेंटमध्ये कंपनीने मे महिन्यात 20 हजार 454 युनिट्स विकल्या आहेत. मोपेडच्या विक्रीत 12 टक्क्यांनी वाढ होऊन 22 हजार 875 युनिट्स विकल्या गेल्या.

 
</text>
</doc>
