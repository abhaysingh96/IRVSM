<doc>
<docno>1129549.cms.txt</docno>
<text>
 
महामुंबई
जेएनपीटी शस्त्रसाठ्याप्रकरणी आणखी एकास अटक
[ Wednesday, June 01, 2005  10:07:00 pm]


म. टा. प्रतिनिधी

मुंबई : सिंगापूरहून मुंबईत जे. एन. पी. टी. बंदरात आलेल्या शस्त्रसाठ्याप्रकरणी गुन्हे शाखेच्या पोलिसांनी बुधवारी यशवंत येवले (38) यास अटक केली. ज्या पिंपातून हा माल बंदरात आला ती ग्रीसची पिंपे येवलेच्या कंपनीनेच सिंगापूरहून आयात केली होती, अशी माहिती निष्पन्न झाली आहे.

जे. एन. पी. टी. बंदरात आलेल्या ग्रीसच्या पिंपामधून अलीकडेच पोलिसांनी 37 अत्याधुनिक पिस्तुले, एक सायलेन्सर आणि 1228 जिवंत काडतुसे हस्तगत केली होती. 'सुदर्शन अॅग्रो बायोटेक' या कंपनीने हा साठा सिंगापूरहून मुंबईत आयात केला होता. या आधी पोलिसांनी शस्त्रसाठ्याचा हा कंटेनर हाताळण्याचे काम करणाऱ्या 'ट्रान्स इंडिया लॉजिस्टिक पार्क' या कंपनीचा सुपरवायझर मुकुंद पटेल यास अटक केली आहे. त्याने दिलेल्या माहितीनुसार 'लॉजिस्टिक'चा मालक मधू कोट्टी यालाही अटक करण्यात आली होती. कोट्टीने मुकुंदला 50 हजार रुपये देऊन 6 एप्रिल रोजी बँकॉकला पाठवले होते. त्याने राजनचा हस्तक भरत नेपाळशी संपर्क साधून संबंधित शस्त्रसाठा मुंबईत आणण्याची व्यवस्था केली होती.

या दोघांच्या चौकशीत येवलेचे नाव बाहेर आल्यानंतर पोलिसांनी येवलेला ताब्यात घेतले. येवलेने याआधीही ग्रीसचे 60 पिंप मागवले होते. मात्र, त्यातून शस्त्रे आलीच नाहीत. त्यानंतर त्याने 27 पिंप मागवले. त्यातून शस्त्रसाठा मुंबईत आला. कॉटनग्रीन येथे येवलेचे कार्यालय असून तो मूळच अहमदनगर मधील पारनेर या गावचा आहे. येवलेबरोबरच यात आणखी कोणाचा सहभाग आहे, तसेच हा साठा येथे कोणाला दिला जाणार होता याचा शोध सुरू आहे, असे पोलिस उपायुक्त (गुन्हे) धनंजय कमलाकर यांनी सांगितले.

 
</text>
</doc>
