<doc>
<docno>1015200.cms.txt</docno>
<text>
 
बहुतांची अंतरे
बेस्ट भाडेवाढीचा असाही फायदा!
[ Tuesday, February 08, 2005  08:20:01 pm]


काही दिवसांपूर्वी म्हणजे बेस्ट भाडेवाढ होण्यापूर्वी लहान मुलांसाठी लागणारी 25 पैशांची , 50 पैशांची चॉकलेट एक किंवा दोन मिळताना अडचण यायची ; कारण 25 पै. व 50 पै.ची नाणी चालत नसल्याचे व्यापाऱ्यांकडून सांगितले जायचे. अशा वस्तू विकत घेताना त्यांची किंमत रुपयात करूनच घ्याव्या लागत. म्हणजे 25 पैशांची चार किंवा 50 पैशांची दोन चॉकलेट्स घ्यावी लागत. इतर वस्तूंच्या बाबतीतही हेच होत असे.

अशी नाणी रिझर्व बँकेने बंद केलेली नसतानाही, काही व्यापारी मंडळींनी ती बंद केल्याचे जाहीर करून टाकले होते आणि त्याची अंमलबजावणीही सुरू केली होती. यामागचा व्यापारी मंडळींचा उद्देश लक्षात येण्यासारखा होता. ग्राहकांना गरज नसताना जास्त वस्तू विकत घ्याव्या लागत. त्यामुळे मालाची विक्री वाढत असे. मालाची विक्री वाढल्याने नफा/ कमिशन यात वाढ होत होती. कमी किमतीच्या वस्तू 50 पै. किंवा 25 पै. जास्त देऊनच घ्याव्या लागत. वस्तूंच्या किमती आपोआपच रुपयात बदलत होत्या.

या सर्व गोष्टी लक्षात येत होत्या ; कारण याचा ताण आथिर्क स्वरूपात पडत होता ; पण धकाधकीच्या जीवनात याकडे लक्ष द्यायला मुंबईकरांना कमीच वेळ. त्यातही एखाद्याने याची विचारणा केल्यास हे व्यापारी त्याला धुडकावून लावत व अशी नाणी स्वीकारत नसत.

बेस्ट बसची झालेली भाडेवाढ या दृष्टीने फायद्याचीच ठरली आहे. भाडेवाढीमुळे अशी नाणी पुन्हा सामान्यांच्या हाती येऊन पोहोचली आहेत. त्यांचे मूल्य कमी झालेले नाही किंवा रिर्झव्ह बँकेने ती बंद केली नाहीत हे समजले आहे. व्यापाऱ्यांचे हे गौडबंगाल उघडे पडले आहे. म्हणूनच बेस्ट भाडेवाढ ही आथिर्क बोजा नसून फायद्याचीच आहे!

आत्माराम तानिवडे, शिवडी, मुंबई.

 
</text>
</doc>
