<doc>
<docno>1015100.cms.txt</docno>
<text>
 
हेल्थ
चालणे : उत्तम व्यायाम
[ Tuesday, February 08, 2005  07:13:51 pm]


प्रत्येकाला आयुष्य आनंदात जगायचे असते. आपण मनामध्ये अनेक ध्येय ठेवून त्याकरिता आयुष्यभर मेहनत करीत असतो. हे करण्याकरिता आपले आरोग्य नेहमी चांगले असणे आवश्यक आहे. फिटनेससाठी योग्य आहाराबरोबर नियमितपणे व्यायाम करणे गरजेचे आहे. सर्वप्रकारच्या व्यायामांमध्ये चालण्यासारखा चांगला व्यायाम नाही.

चालण्याचे फायदे

हा व्यायाम कोणत्याही वयात करता येतो व यासाठी कुठलेही साधन लागत नाही. चालण्यामुळे आपले वजन आटोक्यात राहते. शरीराचे स्नायू व सांधे मजबूत होतात. साधारणत: वयाच्या चाळीशीनंतर हाडांतील कॅल्शियमचे प्रमाण कमी होऊ लागते व हाडे ठिसूळ होऊ लागतात. कॅल्शियमच्या गोळ्यांबरोबर चालण्यासारखा व्यायाम केल्याने हाडे मजबूत राहण्यास मदत होते.

नियमित चालण्यामुळे ब्लडप्रेशर, डायबिटीस, सांधेदुखी यासारखे अनेक आजार होण्यापासून आपला बचाव होतो व यातील कुठलाही आजार झाला असल्यास तो आटोक्यात राहतो.

रक्तातील कोलेस्ट्रॉल व इतर मेददव्यांचे प्रमाण कमी होते. शरीरातील एंडॉरफिनस्चे प्रमाण वाढल्यामुळे आपल्याला उत्साह वाटतो.

मानसिक ताण कमी होतो. झोप चांगली लागते व जीवनाकडे पाहण्याचा दृष्टीकोन सकारात्मक होतो. या व्यायामासाठी कोणताही खर्च येत नाही. उलट वाहनांवर होणारा अनाठायी खर्च टाळता येतो. सोशल कॉन्टॅक्स वाढतात. भेटीगाठीतू मन हलके होते.

कसे चालावे ?

जेवणानंतर शतपावली करणे किंवा एक फेरी मारून येणे याला व्यायाम म्हणणे योग्य ठरणार नाही. व्यायामासाठी थोडे भरभर चालणे आवश्यक आहे. साधारणपणे पंधरा मिनिटांत एक मैल अंतर चालणे आरोग्यासाठी उत्तम होय. तरीसुद्धा वृद्ध, अतिस्थूल, ब्लडप्रेशर, डायबिटीस, सांधेदुखी, दमा असे आजार असणाऱ्या व्यक्तिंनी आपल्या कुवतीप्रमाणे, झेपेल तसेच आणि शक्यतो डॉक्टरांच्या सल्ल्याप्रमाणे चालावे. सर्वसाधारणपणे निरोगी व्यक्तींनी रोज अर्धा तास असे आठवड्यातून निदान पाच दिवस चालले पाहिजे. वजन कमी करण्याकरिता रोज 45 ते 60 मिनिटे चालणे जास्त परिणामकारक ठरते. चालताना अंगावरचे कपडे थोडे सैल असावेत व पायात नीट बसतील असे हलके बूट घालावेत. व्यायाम म्हणून चालण्यापूवीर् व चालल्यानंतर लगेच जेवू नये. सुरुवातीला काही दिवस दहा मिनिटे चालावे व त्यानंतर हळूहळू चालण्याची वेळ वाढवत जावी. चालताना खूप धाप लागेल एवढे भरभर चालू नये.

चालतांना ताठ चालावे कमरेत पोक काढून चालू नये. मान खाली घालून न चालता नजर समोर ठेवून चालावे. चालताना पोट थोडे आत ओढून चालावे. चालताना दोन पावलांमधील अंतर जास्त न ठेवता थोडे कमी ठेवावे. श्वास सहज व खोलवर घ्यावा. व हातात कुठलीही जड वस्तू नसावी. नियमित चालणे फार महत्त्वाचे आहे. नियमित चालण्याची सवय लागल्यावर त्याचे पुढच्या काळात मिळणारे फायदे आपोआप तुमच्या लक्षात येतील. तुमच्या प्रकृतीकडे पाहून इतरांनाही पटेल की चालण्यासारखा अत्यंत फायदेशीर व मन प्रसन्न करणारा दुसरा सोपा व्यायाम नाही.

डॉ. राजशेखर सिंहासन

 
</text>
</doc>
