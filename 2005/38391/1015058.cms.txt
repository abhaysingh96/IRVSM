<doc>
<docno>1015058.cms.txt</docno>
<text>
 
महाराष्ट्र
छोट्याशा गावात सुरू होती 'डिझास्टर'शी लढण्याची तयारी...
[ Tuesday, February 08, 2005  06:53:52 pm]


मुंबई टाइम्स टीम

शहापूर : कवदास गावात एका दुर्घटनेनंतर जगाशी तुटलेला संपर्क पुन्हा सुरू करण्यासाठी युद्धपातळीवर प्रयत्न सुरू होते. कुणी वायरलेस सिग्नल मिळवण्याच्या कामात व्यग्र होतं, तर कुणी अॅण्टेना उभारण्याच्या कामात... कुणी पॉवर कोड वापरावा की कसं, या चिंतेत होतं, तर कुणी सामानाची जुळवाजुळव करण्यात गुंतलं होतं. तातडीने फील्ड स्टेशन उभारून सरकारी यंत्रणा आणि सहकाऱ्यांशी संपर्क साधण्याचे प्रयत्न सुरू होते. अथक मेहनतीनंतर या प्रयत्नांना यश आलं आणि सर्वांनी सुटकेचा श्वास सोडला.

डिझास्टरशी लढण्याची ही तयारी खरीखुरी नसून तो मॉक ड्रीलचा एक भाग होता. एका छोट्याशा गावातील ऑपरेशनमध्ये सहभागी झालेल्यांना दुर्घटनेशी लढण्यासाठीचा मोठा आत्मविश्वास मॉक डिझास्टरच्या या अनुभवातून मिळाला. गुजरातमधील भूकंप आणि बिहारमधील पुरासारख्या दुर्घटनांमध्ये महत्त्वपूर्ण भूमिका बजावणाऱ्या डिझास्टर मॅनेजमेण्ट टीममधील नवीन सदस्यांचा आत्मविश्वास वाढवण्यासाठी मुंबई अॅमॅच्युअर रेडिओ सोसायटीतफेर् ( मार्स) मॉक ड्रीलचं आयोजन करण्यात आलं होतं.

एचएफ सेट आणि एका पॉवर बॅटरीच्या जोरावर जगभरात कुठेही संवाद साधण्यासाठी स्वस्त पर्याय असलेल्या हॅम टेक्नॉलॉजीकडे छंद म्हणून बघणाऱ्यांची संख्या मोठी आहे. ' हेल्प ऑल मॅनकाइण्ड ' हे ब्रीद असलेल्या हॅमद्वारे मदतीचा हात देणाऱ्या मार्सने ' अमॅच्युअर रेडिओ इमर्जन्सी सविर्स ' अधिक सक्षम करण्यास सुरुवात केली आहे. शहापूरमध्ये घेण्यात आलेलं ड्रील हे याचाच एक भाग होतं.

फिल्ड स्टेशन कसं उभारावं, कम्युनिकेशन स्कील ट्रेनिंग, इमर्जन्सी ट्रॅफिकच्या वेळचा ऑपरेशन प्रोटोकॉल, व्हॉइस कम्युनिकेशन, अॅमॅच्युअर रेडिओ वापरून डिजिटल कम्युनिकेशन अशा गोष्टी केवळ पुस्तकातून न शिकवता प्रत्यक्ष वातावरणनिमिर्तीतून त्याचा अनुभव देण्याचा हा प्रयत्न होता, असं मार्सचे सेक्रेटरी निलेश राठोड यांनी सांगितलं.

गुजरातमधील भूकंपाच्या कटू अनुभवांनंतर ' हॅम ' चं प्रशिक्षण घेणारा दर्शन हेमानी, कम्प्युटर नेटवर्क इंजिनीअरिंगबरोबरच हॅम असल्याचा अभिमान बाळगणारा शैलेश प्रधान, प्रशांत कोळी (कस्टम ऑफिसर), नंदिनी गांगल (टुरिस्ट गाइड), निलेश दीक्षित (स्टुडण्ट), निलेश मोरे (स्टुडण्ट), योगेश ठक्कर हे या ड्रीलमध्ये सहभागी झाले होते. आता कोणत्याही दुर्घटनेच्या ठिकाणी संपर्क यंत्रणा उभी करण्यासाठी सज्ज असल्याची प्रतिक्रिया ' मुंबई टाइम्स ' कडे व्यक्त केली.

हॅम्सच्या उपयुक्ततेची दखल केंद आणि राज्य सरकारनेही घेतली आहे. जगाशी दोस्ती करण्याच्या संधीबरोबरच मदतकार्यातही मोलाचा वाटा उचलणाऱ्या हॅम्सविषयी लोकांमध्ये जागृती निर्माण करण्याचा विडा मुंबई अमॅच्युअर रेडिओ सोसायटीने उचलला आहे. इंग्रजीचं प्राथमिक ज्ञान आणि वयाची 12 वर्षं पूर्ण असलेली कोणीही व्यक्ती हॅम ऑपरेटर बनू शकते. हॅम होण्यासाठी मिनिस्ट्री ऑफ कम्युनिकेशन डिपार्टमेण्टतफेर् परीक्षा घेण्यात येते. या परीक्षेत उत्तीर्ण होणाऱ्यांनाच लायसन्स देण्यात येतं.

हॅम होऊ इच्छिणाऱ्यांसाठी मार्सतर्फे मुंबई, ठाण्यात गेली तीन वर्षं क्लासेस घेण्यात येत आहेत.संपर्क : शैलेश प्रधान - 9821539945.

 
</text>
</doc>
