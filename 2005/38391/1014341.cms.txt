<doc>
<docno>1014341.cms.txt</docno>
<text>
 
महामुंबई
'सिद्धिविनायका'बाहेरील अनधिकृत स्टॉल जमीनदोस्त
[ Tuesday, February 08, 2005  12:10:43 am]


म. टा. प्रतिनिधी

मुंबई : प्रभादेवी येथील सिद्धिविनायक मंदिराबाहेर गेली अनेक वर्षे अनधिकृतपणे थाटण्यात आलेल्या आणि भाविकांना भंडावून सोडणाऱ्या फुलविक्रेत्यांच्या 77 स्टॉल्सवर सोमवारी पालिकेचा बुलडोझर फिरला. दर्शनासाठी येथे लाखोंच्या संख्येने भाविक येत असल्याने मांढरदेव डोंगरावरील चेंगराचेंगरीची पुनरावृत्ती येथे होऊ नये, यासाठी सिद्धिविनायक मंदिर न्यासाच्या पदाधिकाऱ्यांनीच याविरोधात पालिकेकडे तक्रारी केल्या होत्या. या कारवाईच्या निषेधार्थ सर्व स्टॉल्सधारकांनी मंगळवारी स्टॉल्स बंद ठेवण्याचा निर्णय घेतला आहे.

जी नॉर्थ आणि जी साऊथ या दोन्ही वॉर्डना जोडणाऱ्या काकासाहेब गाडगीळ मार्गावर तीसहून अधिक वषेर् हे अनधिकृत स्टॉल्स उभे असून दिवसागणिक हजारोे रुपये कमवणाऱ्या या स्टॉल्सवाल्यांवर 7 मे 2003 रोजी कारवाई करण्यात आली होती. मात्र, काही दिवसांतच परिस्थिती ' जैसे थे ' झाल्याची, किंबहुना स्टॉल्सवाल्यांची गदीर् दुपटीहून जास्त वाढल्याची माहिती तेथील सुरक्षा अधिकाऱ्यांनी दिली. महाराष्ट्र टाइम्समध्ये ( 3 फेब्रुवारी) छापून आलेल्या ' मांढरदेवीचा धोका सिद्धिविनायकाला ' या बातमीतून ' संभाव्य धोक्या ' कडे लक्ष वेधण्यात आल्यानंतर त्याचे तीव्र पडसाद उमटले होते.

असंख्य स्टॉल्स, स्टॉल्सधारक, हारतुरे विकत फिरणारे फिरते विक्रेते, यामुळे रोज प्रचंड गजबजलेल्या या फुटपाथावर सोमवारी मात्र काचा आणि तुडलेल्या टपऱ्यांचा खच पडला होता. मंगळवारपासून हा रस्ता भाविकांना रांगेसाठी उपलब्ध होणार आहे. जमीनदोस्त झालेल्या स्टॉल्सधारकांनी मात्र मंदिराच्या व्यवस्थापनाविषयी नाराजी व्यक्त केली आहे. तर गणेशभक्तांनी सोमवारच्या कारवाईबाबत समाधान व्यक्त केले आहे.

 
</text>
</doc>
