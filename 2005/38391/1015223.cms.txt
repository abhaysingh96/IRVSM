<doc>
<docno>1015223.cms.txt</docno>
<text>
 
अग्रलेख
नाबाद शंभर!
[ Tuesday, February 08, 2005  08:37:46 pm]


महाराष्ट्रातील काँग्रेस-राष्ट्रवादी काँग्रेस यांच्या आघाडी सरकारने मंगळवारी आपल्या कारकीदीर्चे शंभर दिवस पूर्ण केले.

खरे तर पाच वर्षांच्या सुमारे अठराशे दिवसांसाठी सरकारची नियुक्ती झालेली असल्याने शंभर दिवसांचे महत्त्व ते काय ? यापूर्वी वसंतराव नाईक यांनी तब्बल अकरा वर्षे महाराष्ट्रात राज्य केले.

मोहनलाल सुखाडिया यांनी राजस्थानात, दयानंद बांदोडकर व त्यांच्या कन्या शशिकला काकोडकर यांनी गोव्यात तर लालू प्रसाद व राबडीदेवी यांनी बिहारमध्ये बराच काळ सत्ता चालवली. पण सध्याची राज्यातील अस्थिरतेची परिस्थिती अशी की, शंभर दिवसांची राजवट हाही मोठा कालखंड वाटावा.

मुख्यमंत्री विलासराव देशमुख आणि उपमुख्यमंत्री आर. आर. पाटील या दोघांनी गेले शंभर दिवस राज्यशकट हाकला, त्याबद्दल त्यांचे अभिनंदन अशासाठी करायला हवे की, आपसात कमालीचे वितुष्ट असूनही त्यांनी शकटाचे बैल सुटू दिले नाहीत आणि गाडीची दिशाही कायम राखली. हे काम वाटते तितके सोपे नव्हे.

काँग्रेस आणि राष्ट्रवादींनी यावेळी लोकसभा व विधानसभेच्या निवडणुका एकत्रितपणे लढवून सत्ता पुन्हा हस्तगत करण्याचे शिवसेना-भारतीय जनता पक्षांच्या युतीचे स्वप्न उधळले, हे खरे असले, तरी आघाडीतील दोन्ही पक्षांचे मनोमीलन झालेले नाही, हे वास्तव आहे.

उलट निवडणुकीनंतर आपसातील वैरभाव अधिकच वाढला, पण सत्तेच्या खुचीर्ची जादू अशी की, त्यामुळे दोन्ही पक्षांची आघाडी कायम राहिली. निवडणुकीत आघाडीने एकत्रित जाहीरनामा प्रसिद्ध करून महाराष्ट्रातील मतदारांना भरीव आश्वासने दिली होती.

विजयानंतर आश्वासनपूतीर्चा कारभार सुरू होईल, अशी जनतेची अपेक्षा होती. प्रत्यक्षात ते झाले नाही. शेतकऱ्यांना मोफत वीज आणि कर्जमाफी अशा गोंडस घोषणा आघाडीने केल्या होत्या. 2000 पर्यंतच्या मुंबईतील झोपड्या अधिकृत करण्याचे आश्वासनही गरिबांना आकर्षक वाटले. पण निवडणूक प्रचारसभांमधील टाळ्या मिळवणारी वाक्ये आणि व्यवहारातील अडचणी यांचा एकमेकांशी संबंध नसतो, हे विलासराव आणि आर. आर. पाटलांच्या वेळीच ध्यानात आले, हे बरे झाले. त्यामुळे आश्वासनभंगाचे पाप माथी बसले, पण राज्य आथिर्क अराजकतेतून वाचले.

सत्ता मिळाल्यानंतर काही दिवस नव्या नवलाईचे आणि सत्कार स्वीकारण्याचे असतात. या काळात जनता सारे काही माफ करते. हा मधुचंदाचा शंभर दिवसांचा काळ आता संपला असल्याने आता मतदार ' रिझल्ट्स ' मागू लागतील. त्यासाठी पाच वर्षे थांबण्याची कुणाची तयारी नाही, म्हणूनच मुख्यमंत्री व उपमुख्यमंत्री या दोघांनाही आताच कंबर कसावी लागेल.

अनेक फलंदाज शतक झळकले की, पुन्हा ' गार्ड ' घेतात. तसेच या सरकारलाही करावे लागेल. आघाडीच्या सुदैवाने पक्षांतरबंदी कायदा आणखी कडक झाल्याने विधानसभा पातळीवर अस्थैर्याचा धोका टळलेला आहे.

शिवसेना- भाजप युतीने सोमवारीच आपले ' शॅडो कॅबिनेट ' जाहीर केले. त्याला पुढील पाच वर्षे सावलीसारखेच अस्तित्वहीन जीणे जगावे लागणार आहे. पण पक्षांतराचा धोका टळल्याने सरकार स्थिर बनतेच, असे नव्हे. 1984 साली राजीव गांधींना लोकसभेत 414 जागा मिळाल्या. पण ते सरकार सर्वात अस्थिर म्हणून ओळखले जाते.

बाह्यविरोधापेक्षा अंतविर्रोध अधिक दाहक व घातकही असतो. आघाडीच्या सरकारला असाच विरोध दोन्ही पक्षांतून आहे. त्यामुळेच काँग्रेसच्या कोट्यातील तीन मंत्रिपदे अजून खालीच आहेत आणि राष्ट्रवादीतील ज्येष्ठ मंत्री त्यांच्याच उपमुख्यमंत्र्याचा जाहीर पाणउतारा करण्यात धन्यता मानतात. असो.

मुंबईच्या भवितव्याचा विचार करायचा, तर आघाडीच्या सरकारने निश्चित धोरण ठरवलेले दिसते. ते स्वागतार्ह आहे. मुंबईचे शांघाय करण्याची स्वप्ने आधी अटल बिहारी वाजपेयी आणि नंतर मनमोहन सिंग हे आजी-माजी पंतप्रधान पाहू लागले.

त्यात काही तथ्य असेल, तर मुंबईच्या विकासासाठी महाराष्ट्र सरकारने 31 हजार कोटी रुपयांचा जो आराखडा तयार केला आहे, त्यास केंदाने आथिर्क मदत द्यावी. मुंबईचा विकास करायचा, तर पायाभूत सोयी मजबूत कराव्या लागतील. आता अनधिकृत बांधकामांवर बुलडोझर फिरू लागले आहेत.

त्यास अपेक्षेप्रमाणे व अपेक्षित समुदायाकडून विरोधही होऊ लागला आहे. या विरोधास न जुमानता मुंबई स्वच्छ केली, तर करदाते मुंबईकर देशमुख-पाटील जोडीस धन्यवाद देतील. पण सरकारचा हातोडा केवळ गरिबांच्या झोपड्यांवरच न पडता उच्चभ्रूंच्या बेकायदा इमल्यांवरही पडू लागला, तर हे सरकार खरेच धैर्यवान आणि न्यायाची चाड असलेले आहे, अशी प्रतिमा तयार होईल.

नव्या सरकारची खरी कसोटी आणखी महिनाभरात पहिला अर्थसंकल्प सादर होईल, त्यावेळी लागेल. कर्जाच्या बोज्याखाली दबलेल्या सरकारचा नवा अर्थसंकल्प नव्या गुंतवणुकीला चालना देणारा आणि बिघडलेली आथिर्क घडी पुन्हा नीट बसवणारा असेल, तरच सरकारचा पुढील काळ विलासराव-आर. आर. पाटील यांना व जनतेलाही सुसह्य ठरेल.

 
</text>
</doc>
