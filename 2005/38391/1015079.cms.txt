<doc>
<docno>1015079.cms.txt</docno>
<text>
 
महाराष्ट्र
शताब्दी महिला सहकारी बँकेत घोटाळा झाल्याची तक्रार
[ Tuesday, February 08, 2005  07:04:59 pm]


मुंबई टाइम्स टीम

ठाणे : महिलांनी महिलांसाठी चालवलेल्या शताब्दी महिला सहकारी बँकेत लाखो रुपयांचा आथिर्क गैरव्यवहार झाल्याची तक्रार या बँकेच्या माजी सदस्या कल्पना तळमळे यांनी लोकशाही दिनी जिल्हाधिकारी नंदकुमार जंत्रे यांच्याकडे केली. या प्रकरणी सहकार कायद्याच्या कलम 83 अंतर्गत चौकशी करण्याचे आदेश जिल्हाधिकाऱ्यांनी कोकण विभागीय सहनिबंधकांना दिले आहेत.

लोकशाही दिनी ठाणे जिल्हाधिकारी कार्यालयात एकूण 81 तक्रारी दाखल करण्यात आल्या. त्यात ठाणे, भिवंडी, कल्याण-डोंबिवली या महापालिका क्षेत्रातील अतिक्रमण, अनधिकृत बांधकामं याबाबतच्या 21 तक्रारी आहेत. तर पोलिसांची तक्रार आठ तक्रारदारांनी केली आहे. मुदांक शुल्क विभागाबाबत आलेली तक्रार ही 1985 मध्ये झालेल्या करारपत्रांची मूळ प्रत मिळण्याबाबत आहे. डोंबिवलीच्या आरती जांबोठकर यांनी त्यांच्या जागेचं करारपत्र 1985 मध्ये केले. त्यावेळच्या पद्धतीनुसार हे करारपत्र तत्काळ न देता विविध विभागांची कार्यवाही झाल्यानंतर दिलं जातं. 1985 चं हे करारपत्र वीस वर्षांनंतरही जांबोठकर यांना मिळालेलं नाही. त्यांचे करारपत्र सात दिवसांत त्यांच्या ताब्यात देण्याचे आदेश जिल्हाधिकाऱ्यांनी दिले आहेत.

लोकशाही दिनात सादर केलेल्या एका तक्रारीत उल्हास नदीत कारखान्यांतून सोडल्या जात असलेल्या सांडपाण्यामुळे नदीचं पाणी प्रदूषित होत असल्याचं तक्रारदाराने म्हटलं आहे.

तर टेंभी नाक्यावरील रस्ता रुंदीकरणाच्या आड येणारी इमारत पाडण्यासाठीचे सवोर्च्च न्यायालयाचे आदेश जिल्हाधिकाऱ्यांकडे आले असून त्यावर लवकरच कारवाई केली जाणार आहे. तसंच साकेत रस्त्यावर खाडीत होत असलेली तिवरांची कत्तल रोखण्यासाठीही ठोस पावले उचलली जात असल्याची माहिती जिल्हाधिकारी जंत्रे यांनी पत्रकार परिषदेत दिली. या पत्रकार परिषदेस ठाण्याचे नवे निवासी उपजिल्हाधिकारी शंकर भिसेही उपस्थित होते.

सब इंजिनीअरला लाच घेताना अटक

मुंबई महापालिकेच्या जल विभागाच्या कापूरबावडी कार्यालयातील सब इंजिनीअर प्रेमचंद राजमणी मिश्रा याला दहा हजार रुपयांची लाच घेताना ठाणे लाचलुचपत प्रतिबंधक विभागाच्या पोलिसांनी ताब्यात घेतलं.

डी. आर. एस. ट्रान्सपोर्ट कंपनीने भिवंडी तालुक्यातील गावात उभारलेले गोदाम आणि संरक्षक भिंतींच्या अनधिकृत बांधकामावर कारवाई न करण्याबाबत तसंच गोदामामध्ये ट्रक वाहतूक करण्यासाठी मुंबई महापालिकेच्या जागेचा वापर करण्यास परवानगी देण्यासाठी पेमचंद मिश्रा यांनी ट्रान्सपोर्ट कंपनीचे मॅनेजर बन्सीलाल चौधरी यांच्याकडे 25 हजार रुपयांची लाच मागितली होती.

एवढी रक्कम देता येत नसल्याने दहा हजार रुपये देण्याचं निश्चित झालं. याबाबतची तक्रार लाचलुचपत प्रतिबंधक विभागाचे पोलिस उपायुक्त मधुकर तळपाडे यांच्याकडे केली गेली. त्यानंतर गजानन जुईकर व व्ही. एस. सानप या अधिकाऱ्यांनी सापळा रचून मिश्राला अटक केली.

 
</text>
</doc>
