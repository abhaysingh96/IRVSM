<doc>
<docno>1015207.cms.txt</docno>
<text>
 
धावते जग
आशेचे सोनेरी किरण
[ Tuesday, February 08, 2005  08:23:47 pm]


एड्सवरील लशीच्या चाचण्यांना आपल्या देशात प्रारंभ झाला आहे, ही आनंदाची बाब आहेच ; परंतु ज्या संशोधकांनी गेली काही वर्षे त्यासाठी अथक प्रयत्न केले, त्यांच्यासाठी कौतुकाचीसुद्धा आहे.

एड्स या रोगाने अगोदर युरोप-अमेरिकेत, नंतर आफ्रिका खंडात धुमाकूळ घातला आणि आता आशिया खंडात तो दहशत गाजवत आहे. ही दहशत अर्थातच त्या रोगाविरुद्ध रामबाण उपाय नाही, लसही नाही आणि एकदा एचआयव्हीचा संसर्ग झाल्यावर संबंधिताचे भविष्य अंध:कारमय होणार या कारणांमुळे आहे.

एचआयव्हीची लागण होण्याची संभाव्यता 18 ते 45 या वयोगटात अधिक असते. या उत्पादनक्षम गटावरच या विषाणूचा प्रलयंकारी घाला पडत असल्याने त्याच्या दुष्परिणामांची व्याप्ती एखाद्या कुटुंबापुरतीच मर्यादित राहत नाही.

सध्या आपल्या देशात 51 लाख लोकांना या विषाणूची लागण झाली आहे. अर्थात त्या सर्वांना लगेचच पूर्ण विकसित एड्स होतो, असे नाही. परंतु तरीही या लोकांचे आरोग्यविषयक मोठे आणि गुंतागुंतीचे प्रश्न निर्माण होतात.

त्याचा ताण देशाच्या आरोग्यव्यवस्थेवर पडतो. त्यामुळेच या विषाणूविरुद्धची लस विकसित करण्यास आपण सुरुवात केली. अलीकडेच राष्ट्रपती कलाम यांनीही भारतात आढळून येणाऱ्या एचआयव्हीच्या उपप्रकारावर लवकरात लवकर लस तयार व्हावी, अशी अपेक्षा व्यक्त केली होती.

त्या पार्श्वभूमीवर आता आपल्या देशात विकसित करण्यात आलेल्या लशीच्या चाचण्या सुरू झाल्या आहेत. एचआयव्ही या विषाणूचे जे उपप्रकार आहेत, त्यापैकी ' एचआयव्ही-सी ' हा उपप्रकार आपल्या देशात प्रामुख्याने आढळून येतो.

सध्या ज्या चाचण्या सुरू झाल्या आहेत, त्या याच उपप्रकारावरील आहेत. अर्थात या चाचण्यांपूर्वी त्याच्या माकडांवर चाचण्या झाल्या होत्या आणि त्यांच्यामध्ये या लशीचे अपेक्षित परिणाम दिसून आले होते. परंतु एवढ्याने भागत नसते. याचे कारण अशी लस माणसावरील चाचण्यांसाठी सुरक्षित आहे की नाही, याचीही परीक्षा करावी लागते. तशी ती झाल्यानंतरच माणसावरील चाचण्यांना सुरुवात झाली आहे.

या चाचण्यांचे निष्कर्ष काय येतात, ते पाहूनच दुसऱ्या टप्प्याच्या आणि नंतर तिसऱ्या टप्प्याच्या चाचण्या होतील. ही सर्वच प्रक्रिया दीर्घकालीन आहे. आज चाचण्या होत असल्या, तरी माणसासाठी संपूर्णपणे सुरक्षित अशी लस प्रत्यक्षात यावयास किमान आठ वर्षे तरी लागतील. याचाच अर्थ लस विकसित होत आहे, म्हणजे सगळे काम झाले आहे, असा नाही.

दरम्यान, या विषाणूच्या प्रसाराला आळा कसा घालता येईल, याचा विचार करून कृतीही करावयास हवी. तशी ती केली, तरच लस तयार होईल, तेव्हा तिचा खऱ्या अर्थाने उपयोग होऊ शकेल. आज मात्र या चाचण्यांमुळे आशेचे सोनेरी किरण क्षितिजावर दिसू लागले आहेत.

 
</text>
</doc>
