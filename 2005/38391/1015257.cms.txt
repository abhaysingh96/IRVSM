<doc>
<docno>1015257.cms.txt</docno>
<text>
 
महामुंबई
राज्य वीज मंडळाच्या विभाजनाची घाई का?
[ Tuesday, February 08, 2005  09:12:49 pm]


म. टा. प्रतिनिधी

मुंबई : केंद सरकारकडून 2003 सालच्या वीज कायद्याचा आढावा घेण्याचे काम सुरू असताना राज्य सरकार वीज मंडळाचे विभाजन करण्याची का घाई करीत आहे, असा सवाल जनता दलाने उपस्थित केला आहे.

वीज मंडळाचे चार कंपन्यांमध्ये विभाजन करण्याचा निर्णय सरकारने घेतला असून अधिसूचनाही काढली आहे. वीज कायद्यातील तरतुदींमुळे वीज मंडळांचे खासगीकरण आवश्यक ठरणार होते. मात्र, केंदात संयुक्त आघाडीचे सरकार सत्तेवर आल्यानंतर या कायद्याचा आढावा घेऊन त्यात सुधारणा करण्याचा निर्णय घेण्यात येऊन त्यानुसार आढावा घेण्याचे काम सुरू आहे. अशा स्थितीत राज्य सरकार मंडळाच्या विभाजनाची घाई का करीत आहे, असा प्रश्ान् पक्षाचे प्रदेशाध्यक्ष श्रीपतराव शिंदे व महासचिव प्रताप होगाडे यांनी केला.

वीज मंडळाचे विभाजन म्हणजे भविष्यातील खासगीकरणाची नांदीच ठरण्याची भीती व्यक्त करून, जगात अगदी ओरिसापासून अमेरिकेतील कॅलिफोनिर्यापर्यंत कुठेच खासगीकरणाचे धोरण यशस्वी ठरले नसल्याचे होगाडे म्हणाले. वीज मंडळाच्या विभाजनास विरोध व भारनियमन कमी करण्याच्या मागणीसाठी पक्षाने राज्यव्यापी जनजागरण मोहीम सुरू केली असल्याचेही त्यांनी सांगितले.

महाले निधन तपास सीआयडीकडे

जनता दलाचे माजी खासदार हरीभाऊ महाले यांच्या मृत्यूचा तपास गुप्तचर खात्याकडे सोपविण्याचे मुख्यमंत्र्यांनी मान्य केल्याचे शिंदे यांनी सांगितले. कसारा घाटात 28 जानेवारी रोजी झालेल्या अपघातात महाले यांचा मृत्यू झाला होता. मात्र, हा अपघात नसून घातपात असल्याची तक्रार महाले यांच्या मुलाने केली होती. पण त्यानंतर दोन आठवडे होत आले तरी पोलिसांकडून तपासाचे फारसे काम होऊ शकलेले नाही. त्यामुळे शिंदे व होगाडे यांनी मंगळवारी मुख्यमंत्री विलासराव देशमुख व उपमुख्यमंत्री आर. आर. पाटील यांची भेट घेतली होती. यावेळी या प्रकरणाचा तपास गुप्तचर खात्याकडे सोपविण्याचे दोघांनीही मान्य केल्याचे शिंदे यांनी सांगितले.

 
</text>
</doc>
