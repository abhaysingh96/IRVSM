<doc>
<docno>1015090.cms.txt</docno>
<text>
 
महाराष्ट्र
शिवानंदन यांच्या नियुक्तीने गुन्हेगारी टोळ्यांना धडकी
[ Tuesday, February 08, 2005  07:09:48 pm]


सुनील जावडेकर

गुन्हेगारी टोळ्यांचे कर्दनकाळ म्हणून ओळखले जाणारे डी. शिवानंदन यांची ठाण्याच्या पोलिस आयुक्तपदी नियुक्ती झाल्याने गुन्हेगारी टोळ्या हादरल्या आहेत.

पोलिस आयुक्तपदाचा कार्यभार ते शुक्रवारी वा शनिवारी स्वीकारणार आहेत. त्यांनीच ' मंुबई टाइम्स ' ला ही माहिती दिली.

डी. शिवानंदन यांनी नागपूरहून बोलताना सांगितलं, की मंुबईतील गुन्हेगारी विश्वाचा आपला अभ्यास आहे. आता मंुबई-ठाणे यात फारसा फरक राहिलेला नाही. दोन्ही शहरांचे प्रश्न सारखेच आहेत. ठाण्याची मला फारशी माहिती नसली, तरी मंुबईच्या अनुभवामुळे आपण ठाणे जिल्ह्यातील गुन्हेगारीही आटोक्यात आणू. पोलिसांनाही शिस्त पाळणं गरजेचं असल्याचंही ते म्हणाले.

ठाण्याचे पोलिस आयुक्त म्हणून जेएफ रिबेरो, भुजंगराव मोहिते, बसवराज आकाशी, ओपी बाली, एसएम शंगारी या कठोर अधिकाऱ्यांनी काम केलं असलं, तरी गेल्या काही काळात मात्र जिल्ह्यात संघटित गुन्हेगारी टोळ्यांनी थैमान घातलं आहे.

दाऊद, छोटा राजन, छोटा शकील, मंचेकर या टोळ्यांचे पन्नासहून अधिक गुन्हेगार एन्काउण्टर्समध्ये ठार झाले आहेत. जिल्ह्यातील गुन्हेगारीला, खंडणीसत्राला मावळते आयुक्त सुप्रकाश चक्रवतीर् यांनीही आळा घालण्याचा प्रयत्न केला. मात्र खून, दरोडे, घरफोड्या, बँक लुटी या गंभीर गुन्ह्यांनी जिल्ह्यात हैदोस घातला आहे. ठाणे, डोंबिवली, कल्याण, भिवंडी आदी शहरांमध्ये महिलांचे दागिने लुटण्याच्या प्रकारातही गेल्या काही महिन्यांमध्ये वाढ झाली आहे. शिवानंदन यांच्यासमोर हे मोठेच आव्हान असेल.

 
</text>
</doc>
