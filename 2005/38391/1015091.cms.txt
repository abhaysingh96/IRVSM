<doc>
<docno>1015091.cms.txt</docno>
<text>
 
महाराष्ट्र
आठवे आंबेडकरी साहित्य संमेलन शुक्रवारपासून
[ Tuesday, February 08, 2005  07:10:33 pm]


वर्धा : आठवे अखिल भारतीय आंबेडकरी साहित्य संमेलन 11 ते 13 फेब्रुवारीदरम्यान येथील यशवंत महाविद्यालयाच्या प्रांगणात होणार आहे. ज्येष्ठ साहित्यिक डॉ. गंगाधर पानतावणे संमेलनाच्या अध्यक्षस्थानी असतील.

11 फेब्रुवारीला ज्येष्ठ साहित्यिक बाबूराव बागुल यांच्या हस्ते संमेलनाचे उद्घाटन होणार आहे.उपमुख्यमंत्री आर. आर. पाटील कार्यक्रमाचे मुख्य अतिथीपद असतील. शालेय शिक्षणमंत्री प्रा. वसंत पुरके, दयानंद मस्के, डॉ. आ. ह. साळुंखे, शमसूल इस्लाम आणि अनिता भारती आदी मान्यवर या वेळी उपस्थित राहणार आहेत.

संमेलनासाठी 50 हजार चौ. फुटांचा शामियाना उभारण्यात आला असून संमेलनस्थळाला लोकशाहीर वामनदादा कर्डक यांचे तर सभा मंडपाला डॉ. भालचंद फडके यांचे आणि व्यासपीठाला शा. शं. रेगे यांचे नाव देण्यात आले आहे, अशी माहिती संमेलनाचे स्वागताध्यक्ष खासदार दत्ता मेघे यांनी दिली.

संमेलनानिमित्त भरविण्यात आलेल्या पुस्तक प्रदर्शनात 100 स्टॉलचा समावेश असेल. विकास भवन येथे ' चित्रप्रदर्शन ' भरविण्यात येणार आहे. बाहेरगावाहून येणाऱ्यांची निवास व्यवस्था यशवंत वसतीगृह आणि दीक्षा मंडप येथे करण्यात आली आहे. संमेलनाच्या दुसऱ्या दिवशी सुरवात ' आंबेडकरी समाज आणि संस्कृती ' या विषयावरील परिसंवाद ठेवण्यात आला आहे. रावसाहेब कसबे यांच्या अध्यक्षतेखाली होणाऱ्या या परिसंवादात पार्थ पोळके, अविनाश डोळस, डॉ. भाऊ लोखंडे आदी आपले विचार मांडतील. आंबेडकरी साहित्य : स्थिती-गती, सामाजिक धामिर्क क्रांतीनंतर राजकीय क्रांती, आदी विषयांवरील परिसंवादांचे आयोजन संमेलनात करण्यात आले आहे.

संमेलनाच्या शेवटच्या दिवशी बाबूराव बागुल आणि कवी त्र्यंबक सपकाळे यांना कृतज्ञतानिधी प्रदान करण्यात येणार आहे.यावेळी प्रमुख पाहुणे म्हणून खासदार रामदास आठवले उपस्थित राहतील.

 
</text>
</doc>
