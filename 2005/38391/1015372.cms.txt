<doc>
<docno>1015372.cms.txt</docno>
<text>
 
महामुंबई
एमपीएससी घोटाळ्यातील 8 जणांना मोक्का
[ Tuesday, February 08, 2005  11:49:25 pm]


म. टा. प्रतिनिधी

मुंबई : एमपीएससी घोटाळ्यातील आरोपी अविनाश सणस याच्यासह आठ जणांना मोक्का लावण्यात आल्याची माहिती मंगळवारी मोक्का कोर्टाला या प्रकरणाच्या तपास अधिकाऱ्यांनी दिली आणि या आरोपींना पुन्हा लवकरच अटक करण्यात येणार असल्याचे सांगितले.

या घोटाळ्यात माजी समाजकल्याण मंत्री जयंत आवळे यांचा सहाय्यक अविनाश सणस, ठाणे महापालिकेचे निलंबित उपायुक्त विश्वनाथ केळकर याच्यासह एकनाथ वेजरे, ऑपरेटर फारूक काडगे, अल्ताफ शेख, डॉ. बबन कदम आणि एमपीएससीच्या माजी सदस्या सायली जोशी यांचा मध्यस्थ नितीन साठे यांचा समावेश आहे. पुरावा लक्षात घेऊन त्यांच्यावर मोक्का कारवाई करण्याचा निर्णय घेण्यात आल्याचे तपास अधिकारी सुधाकर पुजारी यांनी स्पष्ट केले. 1998 च्या खात्यांतर्गत उपनिरीक्षक परीक्षेतील गैरव्यवहाराबाबत ही मोक्का कारवाई करण्यात आली आहे. सणस हा 1993 पासून तर विश्वनाथ केळकर हा 1999 पासून या घोटाळ्यात सक्रीय असल्याचे उघड झाले आहे. या आठपैकी सणस आणि शेख हे दोघे तुरुंगात असून उर्वरित जामिनावर असून त्यांना लवकरच अटक करण्यात येणार आहे.

 
</text>
</doc>
