<doc>
<docno>1015110.cms.txt</docno>
<text>
 
महामुंबई: मुंबई टाइम्स
रोकडेंवर फेरीवाल्यांची माहिती देण्याची जबाबदारी
[ Tuesday, February 08, 2005  07:19:37 pm]


संजय सावंत

एमएमआरडीएतून पुन्हा मुंबई महापालिकेत आल्यावर अखेर दोन महिन्यांनी उपायुक्त चंदशेखर रोकडे यांच्याकडे अधिकृत कार्यभार सोपवण्यात आला आहे. फेरीवाल्यांवरील कारवाईसाठी कोर्टाने नेमलेल्या समित्यांना माहिती पुरवण्याचं काम त्यांच्याकडे पालिका प्रशासनाने दिलं आहे. या फेरीवाल्यांवरील कारवाईची जबाबदारी मात्र त्यांच्याकडे नाही.

महापालिकेत सध्या 16 उपायुक्त असून प्रत्येकाकडे महत्त्वाची खाती आहेत. एमएमआरडीएतून आलेल्या रोकडेंसाठी पालिकेत नोव्हेंबर महिन्यात उपायुक्तांची जागा रिकामी नव्हती. परिणामी त्यांना सुट्टीवर जावं लागलंं. अनधिकृत झोपड्या आणि इमारतींवर बुलडोझर फिरवताना मुंबईतल्या फेरीवाल्यांच्या प्रश्नाकडेही लक्ष देणं गरजेचं झालं होतं. सुप्रीम कोर्टाच्या आदेशानंतर महापालिकेने रेल्वे स्टेशनजवळच्या आणि अनधिकृत फेरीवाल्यांचा प्रश्नावर लक्ष केंदित केलं. मात्र केवळ अतिरिक्त आयुक्त सुब्रत रथो हेच यासाठी कोर्टात धावाधाव करत असल्याने त्यांच्या जोडीला सक्षम अधिकारी देण्यासाठीच रोकडे यांची त्या पदावर नियुक्ती केल्याचं आयुक्त जॉनी जोसेफ यांनी सांगितलं.

मुंबईत सध्या फक्त अनधिकृत झोपड्यांपेक्षा फेरीवाल्यांची समस्या उग्र आहे. या समस्येवर तोडगा काढणं आवश्यक असल्याने सुप्रीम कोर्टाच्या आदेशानुसार शहर, पूर्व उपनगर आणि पश्चिम उपनगर अशा तीन समित्या नेमण्यात आल्या आहेत. या समित्यांना आवश्यक ती माहिती पुरवण्याची जबाबदारी रोकडेंकडे देण्यात आली आहे. केवळ रोकडेंसाठी हे पद निर्माण केलं नसून, फेरीवाल्यांच्या प्रश्नावर लवकर तोडगा निघावा, या हेतूनेच उपायुक्तपद निर्माण केल्याचा दावा आयुक्तांनी केला.

पाच वर्षांपूर्वी केलेल्या सवेर्क्षणानुसार मुंबईत एक लाख 20 हजार फेरीवाले होते. त्यांची संख्या आता पाच लाखांच्या वर आहे. त्यामुळे फेरीवाल्यांसाठी हॉकर्स प्लाझा, हॉकिंग झोन, नॉन हॉकिंग झोन करण्याबरोबर, लायसन्सचं नूतनीकरण, लॉटरी पद्धतीने ड्रॉ करणं, त्यांना जागा देणं, यासारखे महत्त्वाचे निर्णय लवकर घ्यावे लागतील, असं एका वरिष्ठ अधिकाऱ्याने सांगितलं. रोकडे यांनी यापूवीर् अनधिकृत फेरीवाल्यांच्या विरोधात कडक कारवाई केल्याने त्यांच्या अनुभवाचा समितीलाच फायदा होईल, असंही त्या अधिकाऱ्याने सांगितलं.

... तरी अडगळीतच ?

माजी आयुक्त करुण श्रीवास्तव यांच्याशी एका अनधिकृत बांधकामावरून तू तू मै मै झाल्याने अनधिकृत बांधकाम निर्मूलनाच्या ऐवजी रोकडेंना निवडणूक शाखेत पाठवण्यात आलं. त्यामुळे ते अस्वस्थ होते. त्यानंतर रोकडे यांनी स्वत:च एमएमआरडीएत जाणं पसंत केलं. मात्र तिथेही त्यांचं मन रमेना. अखेर वर्षभराने परत पालिकेत येण्याची इच्छा त्यांनी व्यक्त केली. ते पालिकेत आले खरे, पण चार्ज न मिळाल्याने दोन महिने सुट्टीवर गेले. गो. रा. खैरनारांनंतर रोकडे यांनी अनधिकृत झोपड्यांवर जोरात कारवाई सुरू केली होती. रोकडेंना फेरीवाले हटाव मोहीम देतील, अशी चर्चा असताना याही आयुक्तांनी त्यांना फायली संभाळण्याचंच काम दिल्याने पुन्हा रोकडेंना अडगळीतच टाकलं, अशी चर्चा आता रंगत आहे. आजारी असल्यामुळे रोकडे यांनी अद्याप कार्यभार स्वीकारलेला नाही.

 
</text>
</doc>
