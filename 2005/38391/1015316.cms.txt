<doc>
<docno>1015316.cms.txt</docno>
<text>
 
महाराष्ट्र
बेकायदा आंतरराष्ट्रीय टेलिफोन एक्स्चेंज उघडकीस
[ Tuesday, February 08, 2005  10:52:03 pm]


म. टा. प्रतिनिधी

ठाणे : इंटरनेट टेलिफोनीचा वापर करून बेकायदा आंतरराष्ट्रीय टेलिफोन एक्स्चेंज चालवणाऱ्या पंजाबमधील टोळीचा छडा ठाणे पोलिसांनी लावला असून एकाला अटक करण्यात आली आहे. या गुन्ह्यात भारत संचार निगमचा कोट्यवधी रुपयांचा महसूल बुडाल्याचा प्राथमिक अंदाज आहे.

वर्धमान कॉम्प्लेक्समधील गौरव इंजिनिअरिंग कंपनीतील प्रमोद मोदी यांनी ' रिलायन्स इन्फोकॉम ' कंपनीला खोटी माहिती पुरवून 75 मोबाइल खरेदी केले. हे फोन त्यांनी चंडीगडमध्ये मोहालीतील गुरुदीपसिंग सुचासिंग घुमान व राकेशकुमार शर्मा यांच्याकडे दिले. हे फोन वापरून ही टोळी त्यांच्या बेकायदा आंतरराष्ट्रीय टेलिफोन एक्स्चेंजच्या माध्यमातून आंतरराष्ट्रीय फोन जोडून देत असे. ऑगस्ट 2004 पासून सुरू झालेल्या या एक्स्चेंजमधून अमेरिका, कॅनडा, आखाती राष्ट्रांमध्ये स्थानिक दरात फोन केले जात. याची खबर मिळताच सहायक पोलिस निरीक्षक डी. बी. क्षीरसागर, पोलिस उपनिरीक्षक संजू जॉन यांनी इतर सहकाऱ्यांच्या मदतीने गौरव इंजिनिअरिंगवर छापा टाकला.

गुन्हे शाखेचे उपायुक्त अमर जाधव आणि त्यांच्या सहकाऱ्यांनी मोहालीत टाकलेल्या छाप्यात इंटरनेट रायटिंग मशीनसह एकूण 20 लाख रुपयांची टेलिफोन एक्स्चेंजची उपकरणे जप्त करण्यात आली. तसेच, गुरुदीपसिंग घुमान याला अटक करण्यात आली असून त्याला कोर्ट नऊ फेब्रुवारीपर्यंत पोलिस कोठडी दिली आहे. प्रमोद मोदी याचाही या टोळीशी संबंध आहे का, याचा पोलिस तपास करीत असून या प्रकरणातील मुख्य फरारी आरोपी राकेशकुमार शर्मा याचाही शोध घेतला जात आहे. त्याला यापूवीर्ही बेकायदा टेलिफोन एक्सचेंज चालवल्याबद्दल चंडीगड पोलिसांनी अटक केली होती. या प्रकरणाच्या तपासात पोलिसांना दूरसंचार विभागातील हरचरणसिंग, सोळंकी, अशोककुमार आणि विदेश संचार निगमचे जितेंदकुमार यांची मदत झाल्याची माहिती पोलिस आयुक्त सुप्रकाश चक्रवतीर् यांनी दिली.

 
</text>
</doc>
