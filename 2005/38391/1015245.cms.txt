<doc>
<docno>1015245.cms.txt</docno>
<text>
 
अर्थव्यवहार
भांडवली नफा व त्यावरील कर आकारणी
[ Tuesday, February 08, 2005  08:56:54 pm]


आयकराचा विचार करताना ' कॅपिटल गेन ' म्हणजे भांडवली नफा या शब्दाचा वापर होताना आढळतो. बहुतांश पगारदारांच्या बाबतीत इतर उत्पन्नाचा प्रश्ान् नसल्यामुळे ' सरल ' फॉर्मवर विवरणपत्र (रिटर्न) भरणे एवढेच त्यांच्या हातात असते. सर्वसाधारणपणे शेअर, युनिट्स, बाँड तसेच मालमत्ता यांची खरेदी व विक्री करणाऱ्यांचे विवरणपत्र भरताना भांडवली नफ्याची मोजदाद केलेली जाते. यात काही वेळा पगारदाराचादेखील समावेश होतो.

भांडवली नफा अल्प मुदत (शॉर्ट टर्म गेन)आणि दीर्घ मुदत (लाँग टर्म गेन) या दोन प्रकारांत असतो. मालमत्तेबाबत अल्प मुदत म्हणजे तीन वर्षांपर्यंत आणि दीर्घ मुदत म्हणजे तीन वर्षांपेक्षा अधिक कालावधी हिशेबात धरला जातो. उदा. संजयने 15 जानेवारी 2001 रोजी पाच लाख रुपयांचे घर विकत घेतले. त्यासाठी 25 हजार रुपये नोंदणी व मुदांक शुल्क भरले व 10 हजार रुपयांची दलाली दिली. म्हणजे घराची खरी किंमत झाली 5,35,000 रु. हे घर त्याने 20 मार्च 2003 साली सात लाख रुपयांना विकले.

घराची किंमत पाच लाख 35 हजार आणि विक्रीची किंमत सात लाख यात एक लाख 65 हजार रुपयांचा फरक हा भांडवली नफा अर्थात ' कॅपिटल गेन ' आहे. घराची विक्री तीन वर्षांतच केल्यामुळे मिळालेला नफा अल्प मुदतीचा ठरतो. त्यावरील भांडवली नफा कर हा पगारदाराच्या उत्पन्नाच्या स्तरावर (स्लॅब) आधारित अंदाजे 20 किंवा 30 टक्के एवढा असू शकतो. समजा, हेच घर संजयने मार्च 2004 रोजी सात लाख रुपयांना विकले असते तर मिळालेला एक लाख 65 हजारांचा भांडवली नफा हा दीर्घ मुदतीचा झाला असता.

दीर्घ मुदतीच्या नफ्यावर आकारण्यात येणाऱ्या कराचा वेगळ्या पद्धतीने हिशेेब केला जातो. सरकार बाजारभावाप्रमाणे घराचे मूल्यांकन करण्यासाठी इथे एक सूत्र वापरते. खरेदीची किंमत 3 ज्या दिवशी विक्री केली त्या वर्षाची ' इन्फ्लेशन कॉस्ट ' / खरेदी केली त्या वर्षाची ' इन्फ्लेशन कॉस्ट '. या सूत्रामुळे विक्री करत असलेल्या मालमत्तेची खरी किंमत कळते. त्यावर पगारदाराच्या उत्पन्नाच्या स्तराप्रमाणे करआकारणी केली जाते.

सरकारकडून दरवषीर् प्रसिद्ध होणाऱ्या ' रेडी रेकनर ' मध्ये ' इन्फ्लेशन कॉस्ट ' चे मूल्य नमूद केलेेले असते. मालमत्तेवर मिळणाऱ्या दीर्घ मुदतीच्या भांडवली नफ्यावर आकारण्यात येणारा कर वाचवायचा असेल तर दोन पर्याय आहेत. पहिला म्हणजे सर्व नफा नवीन मालमत्ता खरेदीसाठी उपयोगात आणणे किंवा दुसरा म्हणजे ' सिडबी ', राष्ट्रीय महामार्ग , ' नाबार्ड ' यासारख्या सरकारच्या भांडवली नफा बाँड्समध्ये नफारूपी पैशांची गुंतवणूक करणे.

याशिवाय शेअर्स, म्युच्युअल फंडांचे युनिट्स, बाँड्स आदींवर मिळणाऱ्या नफ्याची देखील विवरणपत्रात ' भांडवली नफा ' म्हणून नोंद करावी लागतेे. यात अल्प मुदत म्हणजे शेअर, बाँड आदींची खरेदी व विक्री एका वर्षात होणे आणि दीर्घ मुदत म्हणजे एक वर्षापेक्षा मोठा कालावधी हिशेेबात धरला जातो. अल्प मुदतीत नोंदणी झालेल्या (लिस्टेड) शेअर्सच्या भांडवली नफ्यावर 10 टक्के कर व नोंदणी न झालेल्यांच्या नफ्यावर 35 टक्के कर आकारला जातो, तर दुसरीकडे दीर्घ मुदतीच्या नोंदणी न झालेल्या शेअर्सवर ' इंडेक्सेशन ' प्रमाणे कर लावला जातो.

अविनाश चंदने

 
</text>
</doc>
