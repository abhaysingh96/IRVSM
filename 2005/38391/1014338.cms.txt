<doc>
<docno>1014338.cms.txt</docno>
<text>
 
महाराष्ट्र
भारताचे पहिले पाऊल
[ Tuesday, February 08, 2005  12:08:56 am]


म. टा. प्रतिनिधी

पुणे : एचआयव्ही- एड्सवरील प्रतिबंधात्मक ' टीजीएएसी 09' ही चाचणी लस सोमवारी देशात प्रथमच भोसरी येथील नॅशनल एड्स रिसर्च इन्स्टिट्यूट (नारी) मध्ये तिघा निरोगी व्यक्तींना टोचण्यात आली. एड्सचा भस्मासूर रोखण्याकडे भारताने पहिले पाऊल टाकले आहे, असे उद्गार केंदीय आरोग्य आणि कुटुंबनियोजन मंत्री डॉ. अंबुमणी रामदास आणि विज्ञान तंत्रज्ञान राज्यमंत्री कपिल सिब्बल काढले.

बेल्जियम जर्मनीपाठोपाठ आता भारतही एड्सचा प्रसार थांबवण्यासाठी आशादायी किरण शोधणाऱ्या जागतिक गटात सहभागी झाला आहे. भारतातील अत्याधुनिक ज्ञान, तंत्रज्ञान तसेच जैविक तंत्रज्ञानात झालेली प्रगती पाहता, या मोहिमेत भारत केवळ सहभागी सदस्य न राहता एक मार्गदर्शक म्हणूनही आपली भूमिका बजावू शकेल, असा विश्वास न्यूयॉकमध्ये असणाऱ्या इंटरनॅशनल एड्स व्हॅक्सिन इनिशिएटिव्ह (आयएव्हीआय)चे मुख्य कार्यकारी अधिकारी डॉ. सेठ बर्कले यांनी व्यक्त केला.

या ऐतिहासिक घटनेच्या घोषणेसाठी आयोजित व्हिडिओ कॉन्फरन्सिंगमध्ये दिल्लीहून कपिल सिब्बल, डॉ. रामदास, डॉ. बर्कले , ' नारी ' चे मुख्य संशोधक डॉ. संजीव मेहंेदळे तसेच दिल्ली आणि पुण्यातील काही पत्रकारही सहभागी झाले होते. पुण्यानंतर पुढच्या तीन महिन्यांत चेन्नईमध्येही ' एमव्हीए ' ही दुसरी एचआयव्ही-एड्स लस टोचण्यात येत आहे. या लसीची निमिर्ती अमेरिकेतील ' टागेर्टेड जेनेटिक्स कॉपोर्रेशन ' या कंपनीने केली असून, या चाचणीसाठी निवडण्यात आलेल्या व्यक्तींवर संशोधन करण्यासाठी प्रत्येकी सुमारे दीड कोटी रुपये खर्च येणार आहे.

अत्यंत गुप्तता आणि सुरक्षिततेची दक्षता घेत ' नारी ' मध्ये पहिल्या व्यक्तीवर दुपारी 12 वाजून 45 मिनिटांनी पहिली लस टोचण्यात आली. त्यानंतर दिवसभरात आणखी दोघांना ही लस टोचण्यात आली, असे डॉ. मेहंेदळे यांनी सांगितले. ते म्हणाले की, ही लस कुणी कुणाला दिली याबाबतीतही संपूर्ण गुप्तता पाळण्यात आली आहे. लस टोचण्यासाठी निवडण्यात आलेल्यांमध्ये 20 टक्के स्त्रिया असल्याचे त्यांनी सांगितले.

इंडियन कौन्सिल ऑफ मेडिकल रिसर्च (आयसीएमआर)च्या माध्यमातून भारत सरकार आणि नॅशनल एड्स कंट्रोल ऑर्गनायझेशन (एनएसीओ) आणि आयएव्हीआय या सेवाभावी संस्थांनी एकत्र काम करायला सुरुवात केली आहे. या लसीच्या अन्य चाचण्या घेण्याचीही आमची तयारी आहे, तसेच परवडेल अशा किमतीत ही या लसीची निमिर्ती भविष्यात शक्य होईल, असा विश्वास एनएसीओचे मुख्य संचालक डॉ. एस. वाय. कुरेशी यांनी सांगितले.

 
</text>
</doc>
