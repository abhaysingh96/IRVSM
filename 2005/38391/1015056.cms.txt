<doc>
<docno>1015056.cms.txt</docno>
<text>
 
महाराष्ट्र
आदिवासी आश्रमशाळांना मिळणार संगीत शिक्षकही
[ Tuesday, February 08, 2005  06:51:52 pm]


मंुबई टाइम्स टीम

शहापूर : प्रत्येक आदिवासी आश्रमशाळेत या वर्षी 1 जूनपासून चित्रकला, संगीत आणि क्रीडा शिक्षकांची नेमणूक करण्यात येईल. बूट, मोजे, स्वेटर, पुस्तके, वह्या, गणवेश आदीचं वाटप शाळा सुरू होतानाच करण्यात येईल, असं आदिवासी विकासमंत्री डॉ. विजयकुमार गावीत यांनी जाहीर केलं आहे. तालुक्यातील अनेक आश्रमशाळांच्या समस्यांची त्यांनी दखल घेतली आहे.

जे आदिवासी विद्यार्थी व्यवसायिक शिक्षणासाठी किंवा परीक्षांसाठी प्रवास करतील त्यांना प्रवास खर्चही देण्यात येईल. आश्रमशाळांची निमिर्ती करताना यापुढे नवीन आरेखन पद्धतीचा वापर करण्यात येईल, त्याप्रमाणे एकाच ठिकाणी जेवण, निवासव्यवस्था आणि शिक्षण मिळेल. इमारतींसाठी स्लॅबचा वापर, आजारी मुलांसाठी सिकरूम, व्हिजिंटिंग रूम, कॉलेज विद्यार्थ्यांसाठी तालुका व जिल्हास्तरावर वसतीगृहाची निमिर्ती अशा योजनांबरोबरच 100 टक्के निकाल लावणाऱ्या आश्रमशाळांच्या मुख्याध्यापक व शिक्षकांना एक जादा वेतनवाढ तर 50 ते 75 टक्के निकाल लागल्यास वेतन वाढ रद्द करण्यात येईल, असंही गावीत याांनी जाहीर केलं.

या वेळी व्हॉलीबॉल, कब्बडी, खो-खो स्पधेर्तील विजेत्यांना पारितोषिक देऊन गौरवण्यात आलं. आदिवासी मुलांसाठी महाराष्ट्र लोकसेवा आयोग, केंदीय लोकसेवा आयोग (युपीएससी) परीक्षेसाठी मार्गदर्शन शिबीर, दहा आदिवासी मुलांना परदेशी शिक्षणांची संधी यासारख्या अनेक अभिनव योजनाही जाहीर केल्या.

नियोजनाचे आदेश

पाणी, रस्ते आणि आरोग्य याबाबत

नियोजन करा. यामध्ये हयगय करणाऱ्या अधिकाऱ्यांवर कारवाई केली जाईल, असा इशारा आदिवासी विकास मंत्री डॉ. विजयकुमार गावीत यांनी इथे दिला.

शहापूर विधानसभा मतदारसंघातील पाणी, रस्ते, कुपोषण, आरोग्य याबाबत अधिकाऱ्यांची बैठक झाली. त्या बैठकीत हा इशारा देण्यात आला. कृषी सभापती दशरथ तिवरे यांनी ज्या आदिवासी भागात आदिवासींची लोकसंख्या 50 टक्क्यापेक्षा कमी असेल तर तिथे आदिवासी उपयोजनेतून निधी वापरता येत नाही याकडे लक्ष वेधले असता मंत्री डॉ. गावीत यांनी याबाबत लक्ष घालून बदल करण्याचं मान्य केलं. जिल्ह्यात निकृष्ट टीसीएल पावडर दिली जाते. त्यामुळे वर्षभर साथीचे रोग उद्भवतात, त्यामुळे या पावडरची तपासणी करावी, शिवाय आरोग्य व पाणीपुरवठा खात्याच्या अधिकाऱ्यांवर जबाबदारी द्यावी, असा आदेश डॉ. गावीत यांनी दिला आहे. कामाच्या ठिकाणी उपस्थित न राहणाऱ्या डॉक्टर्सना काळ्या यादीत टाकून घरी बसवा असंही त्यांनी सांगितलं. शहापूर विधानसभा मतदारसंघात सहा गावं बारमाही रस्त्याने जोडलेली नाहीत. वनजमिनीचा प्रश्न असल्याने ही कामे होऊ

शकत नाहीत, त्याबाबतही लक्ष घालण्याबाबत मार्गदर्शन केलं.

 
</text>
</doc>
