<doc>
<docno>1015219.cms.txt</docno>
<text>
 
अग्रलेख
सरंजामशाही!
[ Tuesday, February 08, 2005  08:34:14 pm]


मुंबई आणि ठाणे येथे पोलिस दलातील भरतीसाठी आलेल्या तरुणांवर झालेल्या लाठीमारामुळे महाराष्ट्रातील सरकारवर ' शतकपूर्ती ' च्या दिवशीच लाजेने मान खाली घालण्याची पाळी आली आहे.

मुंबईतील पोलिसांच्या 952 जागांच्या भरतीसाठी आलेल्या लाखाहून अधिक तरुणांची कोणतीही व्यवस्था ठेवली नाही. त्यामुळे महाराष्ट्रातील राज्यकर्ते एकविसाव्या शतकातही सरंजामशाहीतून बाहेर आलेले नाहीत, यावरच शिक्कामोर्तब झाले.

नोकरीच्या आशेने पोलिस दलातील भरतीसाठी आलेले युवक नायगावच्या पोलिस परेड मैदानावर रविवारी रात्री थंडीत कुडकुडत बसलेले होते. पण नोकरीचे आश्वासन तर सोडाच ; आपल्याशी कोणी दोन शब्द बरे बोलावे, ही त्यांची अपेक्षाही पूर्ण झाली नाही.

उलट चेंगराचेंगरी व लाठीमाराचा प्रसाद पदरी घेऊन त्यांना परतावे लागले. आलेल्यांपैकी प्रत्येकाला नोकरी देणे कोणत्याच सरकारला जमणारे नाही. पण घरची गरिबी असलेले तरुण रात्रभर प्रवास करून येतात, वडापाव खाऊन आणि सार्वजनिक नळावर हात-पाय धुवून भरतीच्या रांगेत उभे राहतात तेव्हा त्यांचे काम त्वरेने व्हावे,

कुत्र्यासारखे त्यांना पिटाळले जाऊ नये, ही माफक अपेक्षा केवळ उमेदवारांचीच नव्हे तर समाजाचीही असते. मंत्रालयात एअरकंडिशण्ड दालनात बसणारे राज्यकर्ते आणि भरतीची जबाबदारी पार पाडणारे पोलिस अधिकारी यांना किती उमेदवार येणार आहेत, याची पूर्वकल्पना नक्कीच होती. अशा वेळी एकाच दिवशी सगळ्यांची गर्दी होणार नाही याची काळजी घेणे शक्य होते.

डोळ्यांत स्वप्ने बाळगणाऱ्या या युवक- युवतींवर पोलिसांच्या छड्या खाऊन, निराश मनाने गावी परत जाण्याची वेळ आली, याला कारण बेजबाबदार प्रशासन आहे.

गृहमंत्री आर. आर. पाटील सध्या फार जोरात काम करत आहेत. पण पोलिस होण्यासाठी आलेल्या या उमेदवारांवर ओढवलेल्या अनवस्था प्रसंगानंतर, पाटील यांनाही धक्काच बसला असणार आणि मुख्य म्हणजे आपल्याच खात्याचा कारभार सुधारण्यासाठी काय करावे लागणार आहे, याचीही कल्पना आली असणार. त्यामुळेच या सावळ्या गोंधळाला जबाबदार असणाऱ्या अधिकाऱ्यांविरुद्ध ते काय कारवाई करतात, हे आता बघावे लागेल.

मुळात केवळ नोंदणीसाठी राज्यभरातील तरुणांना मुंबईपर्यंत पायपीट करायला लावण्यामागचा उद्देश समजणे कठीण आहे. हे काम जिल्हा पातळीवरही करता येते. पण कम्प्युटरच्या युगातही अशी पद्धत सरकार वापरते याचाच अर्थ प्रगत म्हणवणाऱ्या महाराष्ट्रातील राज्यकर्ते अद्याप मनोवृत्तीने मध्ययुगात आहेत. या तरुणांमध्ये अनेक डॉक्टर्स, इंजिनीयर्स, पदवीधर आहेत.

राज्यात भीषण बेकारी असल्यानेच या उच्चशिक्षित तरुणांवर ही पाळी आली. शिक्षणाचे खाजगीकरण झाल्यापासून गावोगाव कुत्र्याच्या छत्र्यांप्रमाणे शिक्षणसंस्था उगवल्या आहेत. तेथून मिळालेल्या पदवीला, ती पदवी असते त्या कागदापेक्षाही किंमत बाजारात नाही. हे पापही सत्ताधाऱ्यांचेच ; कारण बहुतेक शिक्षणसंस्था राजकारण्यांच्या आहेत.

शिक्षणसम्राटांच्या ' फॅक्टऱ्यां ' तून दरवर्षी बाहेर येणारा हजारो पदवीधरांचा तांडा नोकऱ्यांच्या शोधात गावोगावी फिरत असतोे. निवडणुकीच्या काळात त्यांच्या तोंडावर वारेमाप आश्वासने फेकून मते मिळविणारे राजकारणी सत्ता हाती येताच त्यांच्याकडे पाठ फिरवतात. काम मागणारे हे हात मग कधी दगड तर कधी बंदुका हातात घेतात, तेही लक्षात येत नाही.

महाराष्ट्रातील तरुणांवर ही वेळ येऊ नये म्हणून तरी राज्यर्कत्यांनी गांभीर्याने विचार करण्याची गरज आहे. पोटावरच नव्हे तर पाठीवरही मारावयाचे, अशी वृत्ती लोकशाहीतील ' राजे ' बाळगून आहेत, हेच पोलिसभरतीच्या निमित्ताने पुन्हा एकदा दिसून आले आहे.

 
</text>
</doc>
