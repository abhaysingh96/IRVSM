<doc>
<docno>1015085.cms.txt</docno>
<text>
 
महाराष्ट्र
वारकऱ्यांचा ट्रक उलटून 2 ठार, 50जखमी
[ Tuesday, February 08, 2005  07:08:46 pm]


म. टा. प्रतिनिधी

नाशिक : त्र्यंबकेश्वर येथे संत निवृत्तीनाथ यात्रेनिमित्त औरंगाबाद जिल्ह्यातून पायी वारीने आलेल्या वारकऱ्यांना घेऊन जाणारा ट्रक वणीजवळ सोमवारी सकाळी उलटल्याने दोनजण ठार तर 50 जखमी झाले. जखमींपैकी 10 जणांची प्रकृती गंभीर आहे.

औरंगाबाद, गंगापुर, नेवासा आणि वेरुळ अशा ठिकाणांहून हे वारकरी एक फेब्रुवारीला त्र्यंबकेश्वरच्या दिशेने पायी वारी करत निघाले होते. त्र्यंबकेश्वरला दर्शन झाल्यानंतर गावी परतण्यासाठी हे वारकरी एका ट्रकने निघाले होते.

परत जाताना वणी येथील सप्तश्रृंगी देवीच्या दर्शनासाठी आणि शांतीगिरी महाराजांनी आयोजित केलेल्या यज्ञाला हजेरी लावण्यासाठी ते जात होते. त्यावेळी वणीजवळच्या दरेगावनजिक त्या ट्रकचे चाक निखळले. त्यामुळे ट्रक उलटला. सर्व जखमींना नाशिकच्या जिल्हा रुग्णालयात हलविण्यात आले.

मांढरदेवी आणि नागपूरनजिक झालेल्या अपघातांच्या पार्श्वभूमीवर घडलेल्या घटनेची माहिती पसरताच नाशिक जिल्हा रुग्णालयात जिल्हाधिकारी महेश झगडे आणि उपजिल्हाधिकारी महेश पाटील यांनी धाव घेतली.

 
</text>
</doc>
