<doc>
<docno>1015318.cms.txt</docno>
<text>
 
महामुंबई
कागदपत्रांची पूर्तता करूनही शेकडो उमेदवारांना कॉल नाही
[ Tuesday, February 08, 2005  10:54:07 pm]


म. टा. प्रतिनिधी

मुंबई : सर्व आवश्यक कागदपत्रांची पूर्तता करूनही पोलिस शिपाई भरतीचा कॉल न आल्याने अनेक तरुण व तरुणींनी मंगळवारी नायगाव, वरळी येथील नोंदणी केंदांकडे धाव घेतली. मात्र, त्यांच्या तोंडाला पानेच पुसण्यात आल्याने संतप्त झालेल्या तरुणांच्या एका गटाने गृहमंत्री आर. आर. पाटील यांची भेट घेण्याचाही प्रयत्न केला. परंतु, भेट होऊ न शकल्याने केवळ निवेदन देऊन हे तरुण माघारी परतले.

पोलिस दलात शिपाईपदाच्या 3 हजार 580 जागा रिक्त आहेत. मुंबईत सर्वाधिक 952 जागा भरावयाच्या असून यासाठी एक लाख नऊ हजार अर्ज आले होते. त्यापैकी 85 हजार उमेदवारांना कॉल पाठविण्यात आले होते. सोमवारी नोंदणीसाठी आलेल्या 38 हजार उमेदवारांपैकी 34 हजार उमेदवारांना पात्र ठरविण्यात आले. मात्र, नोंदणीसाठी आलेल्या अनेक उमेदवारांना गोंधळाच्या परिस्थितीला सामोरे जावे लागले. पोलिस शिपाई भरतीसाठी अर्ज करताना सर्व आवश्यक कागदपत्रांची पूर्तता करूनही अनेक तरुण-तरुणींना कॉल आला नाही. त्यामुळे या उमेदवारांनी विविध नोंदणी कार्यालयात संपर्क साधला असता त्यांना सोमवारी बोलाविण्यात आले होते. त्यामुळे नायगाव, वरळी येथील नोंदणी कार्यालयात मंगळवारीही उमेदवारांनी बरीच गदीर् केली होती. या उमेदवारांनी आवश्यक कागदपत्रांची पूर्तता केली नसल्याचे त्यांना सांगण्यात आले. काहीजणांनी शिक्षणाचे दाखले जोडले नाहीत तर काहीजणांनी छायाचित्रे दिली नाहीत, असे त्यांना सांगण्यात आले होते. त्यामुळे या उमेदवारांनी मंगळवारी आवश्यक ती सर्व कागदपत्रे पुन्हा आणली होती. मात्र त्यांच्या तोंडाला पाने पुसण्यात आली.

आम्ही सर्व कागदपत्रे सादर केली होती, मात्र यांनीच ती गहाळ केली, असा आरोप यातील काही उमेदवारांनी केला. संदेश सोळंकी याने त्याच्या मित्रांबरोबरच अर्ज भरला होता. त्यांनी जोडलेली कागदपत्रे यानेही जोडली होती. मात्र, आपल्या दोघा मित्रांना कॉल आला आणि मलाच का नाही, असा सवाल त्याने उपस्थित केला.

सुमारे 200 उमेदवारांनी गृहमंत्री पाटील यांना मंत्रालयात भेटण्याचा प्रयत्न केला. मात्र त्यांची भेट होऊ शकली नाही. हे उमेदवार नंतर आझाद मैदान येथे जमले होते. बेरोजगारीमुळे आमची अवस्था दयनीय झाली असताना अशाप्रकारची एखादी संधी आम्हाला सोन्यासारखी असते. मात्र, त्यातही आमची चूक नसताना आम्हाला विनाकारण या संधीपासून मुकावे लागते आहे, असे या उमेदवारांचे म्हणणे होते. जळगाव येथील असलेल्या यातील काही उमेदवारांनी शिवसेनेचे नेते दिवाकर रावते यांची भेट घेऊन घडलेला प्रकार कानावर घातल्याचे सांगितले. उद्या नायगाव येथील शिवसेनेचे आमदार कालिदास कोळंबकर यांची भेट घेऊन त्यांनाही याबद्दल वाचा फोडण्यास आम्ही सांगणार आहोत, असे यातील एका उमेदवाराने सांगितले. यासंदर्भात पोलिस सहआयुक्त (प्रशासन) पी. के. जैन यांच्याशी संपर्क साधला असता ते म्हणाले की , 85 हजार उमेदवारांना आम्ही कॉल पाठविले असल्याने आमची या उमेदवारांशी काही दुश्मनी नाही. ज्यांनी कागदपत्रांची पूर्तता केली नव्हती, त्यांना साहजिकच कॉल पाठविण्यात आले नाहीत.

 
</text>
</doc>
