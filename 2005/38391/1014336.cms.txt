<doc>
<docno>1014336.cms.txt</docno>
<text>
 
महाराष्ट्र
'आयएसओ 9001-2000'
[ Tuesday, February 08, 2005  12:07:15 am]


म. टा. प्रतिनिधी

ठाणे : गुणवत्तेसाठी आंतरराष्ट्रीय प्रमाणक मानले जाणारे ' आयएसओ 9001-2000' हे प्रमाणपत्र मिळवणारी ठाणे जिल्हा परिषद ही भारतातील पहिली जिल्हा परिषद ठरली आहे.

ठाणे जिल्हा परिषदेच्या या यशाचे कौतुक करतानाच राज्याचे ग्रामविकास व पर्यटनमंत्री विजयसिंह मोहिते-पाटील यांनी राज्यातील सर्व जिल्हा परिषदांना संगणकीकरण आणि आयएसओ प्रमाणपत्र मिळवण्यासाठी प्रयत्न करण्याचे आदेश दिल्याची घोषणा सोमवारी ठाण्यात केली.

ठाणे जिल्ह्यातील खासदार, आमदार, जिल्हा परिषद सदस्य, विविध समित्यांचे सभापती यांच्यासह सर्व खातेप्रमुखांच्या कामकाजाचा आढावा ग्रामविकास मंत्र्यांनी घेतला. या बैठकीनंतर झालेल्या समारंभात ठाणे जिल्हा परिषदेच्या महिला व बालकल्याण समिती, सामान्य प्रशासन विभाग, पशुसंवर्धन, आरोग्य विभाग, प्राथमिक शिक्षण विभाग या ' आयएसओ 9001-2000' प्रमाणपत्रप्राप्त विभागांशी संबंधित अधिकाऱ्यांना ग्रामविकास मंत्र्यांच्या हस्ते प्रमाणपत्रे देण्यात आली. जिल्हा परिषदेतील पदाधिकारी व अधिकारी यांच्यात उत्तम समन्वय असल्याने जिल्ह्यात विविध विकास प्रकल्प यशस्वीपणे राबवले गेले. म्हणूनच या जिल्हा परिषदेचे कार्य महाराष्ट्राला दिशा देणारे व राज्यातील इतर जिल्हा परिषदांना अनुकरणीय आहे, असे ते म्हणाले. परिषदेच्या कार्यक्षेत्रातील पाणीपुरवठा, शिक्षण, आरोग्य आदी विभागांना पुरेशा प्रमाणात निधी मिळण्यासाठी नाशिक येथे लवकरच होणाऱ्या मंत्री आणि सचिवस्तरावरील बैठकीत निर्णय घेतला जाईल, अशी माहितीही त्यांनी दिली.

जिल्हा परिषदांचे प्रश्न व अडचणी जाणून घेण्यासाठी थेट जिल्हा परिषदेत बैठका घेत असताना ठाणे जिल्हा परिषदेत चांगला अनुभव आल्याची नोंद पाटील यांनी केली.

दरम्यान, ग्रामसेवकांची पदे भरण्याच्याबाबतीत दोन दिवसांत निर्णय होईल. रखडलेल्या पदोन्नत्या लवकर देऊन ज्या अधिकाऱ्यांच्या व कर्मचाऱ्यांच्या चौकशा सुरू आहेत त्या निर्णयाप्रत आणल्या पाहिजेत, असे त्यांनी स्पष्ट केले.

दिल्लीतील ' आयसीआरएस ' या कंपनीने जिल्हा परिषदेचे सल्लागार म्हणून काम पाहिले तर नोडल अधिकारी म्हणून डॉ. संतोेष राणे यांची नेमणूक करण्यात आली होती.

खासदार प्रकाश परांजपे, आमदार किसन कथोरे, कृष्णा घोडा, महादू बरोरा, कृषी सभापती दशरथ तिवरे, जिल्हा परिषद अध्यक्ष गजानन पाटील आदींनी आपल्या भागातील समस्या मांडल्या. मुख्य कार्यकारी अधिकारी निर्मलकुमार देशमुख यांनी

विविध उपक्रमांचा आढावा घेतला.

 
</text>
</doc>
