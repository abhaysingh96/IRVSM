<doc>
<docno>1015258.cms.txt</docno>
<text>
 
महामुंबई
'स्थैर्य हीच 100 दिवसांतील जमेची बाजू'
[ Tuesday, February 08, 2005  09:13:30 pm]


म. टा. विशेष प्रतिनिधी

मुंबई : स्थैर्य ही आघाडी सरकारची पहिल्या शंभर दिवसांतील जमेची बाजू असून विकासाच्या कामांसाठी सरकारला स्थैर्य आवश्यकच असते, असे मुख्यमंत्री विलासराव देशमुख यांनी मटाला दिलेल्या विशेष मुलाखतीत सांगितले.

निवडणूक जाहिरनाम्यातील आश्वासनांना आपल्या सरकारने 100 दिवसांतच हरताळ फासायला सुरुवात केली, या आरोपाबाबत विचारताच देशमुख म्हणाले की, काही आश्वासने पाळता आलेली नाहीत ही गोष्ट खरी असली तरी आश्वासने पाळण्यासाठी पाच वर्षांचा कालावधीही आहे. वादग्रस्त मुद्द्यांबाबत समन्वय समितीत चर्चा होऊन निर्णय होईल. या समितीत मुख्यमंत्री, उपमुख्यमंत्री, काँग्रेस- राष्ट्रवादीचे प्रांताध्यक्ष व संबंधित खात्याचे मंत्री आहेत.

काँग्रेस आणि राष्ट्रवादी काँग्रेसने 1999 मध्ये परस्परांविरोधात आपापल्या जाहीरनाम्यांवर निवडणुका लढविल्या होत्या. त्यामुळे त्यावेळी वातावरण तणावाचे होते. त्यावेळी सरकार चालविणे व टिकविणे यातच अधिक वेळ जात होता. यावेळी काँग्रेस व राष्ट्रवादीने एकत्रितपणे व संयुक्त जाहीरनाम्यावर निवडणुका लढविल्या. त्यामुळे निर्णय घेणे आणि तो राबविणे सोपे जात आहे, असेही त्यांनी नमूद केले.

मांढरदेवीची दुर्घटना, विक्रोळी विषारी दारूचे बळी, नागपूरजवळील रेल्वे अपघात, अवेळी झालेली अतिवृष्टी व गारपिटीने पिकांचे व फळबागांचे झालेले नुकसान, अशा दु:खद घटनांनाही पहिल्या 100 दिवसांतच सामोरे जावे लागले. यंदा कापसाचे प्रचंड आलेले पीक हे तर फार मोठे आव्हान पेलावे लागणार आहे. याखेरीज राज्यात 22 जिल्ह्यांत दुष्काळी परिस्थिती आहे. त्यामुळे 100 दिवसांतील कामगिरीबाबत आपल्या भावना संमिश्ा असल्याचे सांगितले.

आपल्या पक्षाने 2000 पर्यंतच्या झोपड्यांना संरक्षण देऊ, असे आश्वासन दिले होते. पण त्यांच्यावर बुलडोझर फिरविण्यात आले, याची आठवण करून देताच मुख्यमंत्री म्हणाले : 1 जानेवारी 95 पूवीर्च्या झोपड्यांना संरक्षण देण्यास सरकार बांधिल आहे. त्यांचे पुर्नवसन करण्यासाठी 58 हजार घरांची योजना असून 50 हजार घरे बांधून पूर्ण झाली आहेत. ही घरे मोफत देण्यात येणार आहेत. मानखुर्द येथे 10 हजार घरे तयार आहेत. ती झोपडीवासियांच्या ताब्यात देण्यासाठी सोनिया गांधींना निमंत्रित करण्यात आले आहे.

काँग्रेसच्या कोट्यातील तीन मंत्र्यांच्या जागा कधी भरणार, या प्रश्नावर थेट उत्तर देण्याचे देशमुख यांनी टाळले. पक्षश्रेष्ठींशी चर्चा करून योग्य वेळी निर्णय घेण्यात येईल, असे ते म्हणाले. आपल्या समोर सर्वात मोठे आव्हान कोणते आहे व आपल्याला कोणते लक्ष्य गाठायचे आहे, या प्रश्नावर देशमुख म्हणाले की, राज्यावर असलेला 1 लाख 7 हजार कोटी रुपयांचा कर्जाचा बोजा कमी करणे हे आपल्यापुढे सर्वात मोठे आव्हान आहे आणि महाराष्ट्राला देशात नंबर एकचे स्थान निर्माण करून देणे हे आपले लक्ष्य आहे.

 
</text>
</doc>
