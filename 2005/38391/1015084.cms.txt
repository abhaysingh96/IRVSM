<doc>
<docno>1015084.cms.txt</docno>
<text>
 
महाराष्ट्र
आव्हान यशस्वीपणे पेललं
[ Tuesday, February 08, 2005  07:08:18 pm]


रवींद मांजरेकर

ठाणे : आजवरच्या माझ्या पोस्टिंग्जमधील सर्वात आव्हानात्मक जबाबदारी ठाण्याची होती. ठाणे शहर नेहमीच संवेदनशील म्हणून ओळखलं जातं. असं असलं, तरी माझ्या दीड वर्षांच्या काळात हा भाग शांत ठेवण्यात मला यश मिळालं. म्हणूनच या पदावरून पोलिस महासंचालकपदी (गृहनिर्माण) जाताना मला आनंद वाटतो, अशी आनंदी प्रतिक्रिया ठाण्याचे मावळते पोलिस आयुक्त सुप्रकाश चक्रवतीर् यांनी व्यक्त केली.

ठाणे पोलिस आयुक्तालय ही सगळ्यात कठीण जबाबदारी आहे, असं सांगून चक्रवर्ती म्हणाले, की इथे समाजकारण, धर्मकारण आणि राजकारण यांचं संतुलन राखून काम करावं लागतं. कॉन्स्टेबलपासून उपायुक्तांपर्यंत सर्वच सहकाऱ्यांनी मला उत्तम सहकार्य दिलं. मुंबईपेक्षा हा भाग जातीय तणावांबाबत टेन्शन देणारा आहे. त्याचबरोबर दैनंदिन गुन्हेगारीही बऱ्यापैकी आहे. पण पोलिसांमध्ये समन्वय असेल, तर कितीही कठीण काम तडीस नेता येतं.

वरिष्ठांना तुमच्या कामात रस आहे, हे एकदा पोलिस कर्मचाऱ्याच्या ध्यानात आलं, की तो निश्चितच मनापासून काम करतो. त्यांची दखल घेण्यासाठी विविध पुरस्काररूपी योजना आम्ही सुरू केल्या. वाढदिवस आणि लग्नाचा वाढदिवस या दोन दिवशी त्यांना हक्काची सुटी देऊ केली, या सगळ्याचा फायदा नेहमीच होत राहिल्याचं निरीक्षण चक्रवतीर्ंनी नोंदवलं.

जनतेशी नेहमीच विनम्र राहिलं पाहिजे, हे तत्त्व असल्यामुळे मी अधिकाऱ्यांना कर्मचाऱ्यांशीही सभ्यपणे, आदराने वागायला सतत सांगत राहिलो. कारण अधिकारी जर आदर करू लागले, तरच कर्मचारी जनतेशी आदराने वागतील, असा माझा अनुभव आहे. ' मुद्देमाल हस्तांतरण ' हा कार्यक्रम तर राज्यभर गौरवला गेला. लोकांना त्यांच्या चोरीला गेलेल्या वस्तू परत मिळू लागल्या आणि पोलिस दलाची विश्वासार्हता वाढली, असंही ते म्हणाले.

 
</text>
</doc>
