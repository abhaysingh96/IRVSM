<doc>
<docno>1015237.cms.txt</docno>
<text>
 
अर्थव्यवहार
अत्यल्प वधारणा
[ Tuesday, February 08, 2005  08:53:51 pm]


म. टा. बाजार प्रतिनिधी

मुंबई : दलालांनी सौदासत्राच्या उत्तरार्धात केलेल्या खरेदीमुळे मंगळवारी मुंबई शेअर बाजार अत्यल्प प्रमाणात वधारला. गेले दोन दिवस कमी सक्रिय असलेल्या परकीय अर्थसंस्थांनीही बड्या कंपन्यांच्या शेअर्सची निवडक खरेदी केल्याचे सांगण्यात आले.

तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा ' सेन्सेक्स ' निदेर्शांक जरा खालीच, म्हणजे 6528.81 अंशांवर होता. सपाटून झालेल्या विक्रीमुळे तो आणखी घसरून 6508.33 अंशांच्या नीचांकावर जाऊन, नंतर शेवटी झालेल्या खरेदीमुळे 6544.77 अंशांवर स्थिरावला. त्यात 9.60 अंशांची माफक वाढ झाली.

एचडीएफसी, हिंदाल्को, इन्फोसिस टेक., एचडीएफसी बँक, बजाज ऑटो, रिलायन्स इंडस्ट्रीज, रिलायन्स एनजीर्, डॉ. रेड्डी, मारुति मोटार यांचे समभाग वधारले. मात्र आयटीसी, रॅनबॅक्सी, टाटा स्टील, हिंदुस्तान लिव्हर, लार्सन अॅण्ड टुब्रो, ओएनजीसी, भारती टेलिव्हेंचर्स, सिप्ला, गुजरात अंबुजा सिमेंट्स, भारतीय स्टेट बँक यांच्या शेअर्सचे भाव विक्रीमुळे उतरले.

 
</text>
</doc>
