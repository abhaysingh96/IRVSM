<doc>
<docno>1015251.cms.txt</docno>
<text>
 
महामुंबई
नाप्था आयातीच्या चौकशीचे आदेश
[ Tuesday, February 08, 2005  09:05:50 pm]


म. टा. विशेष प्रतिनिधी

मुंबई : औद्योगिक वापरासाठी आयात करण्यात येणारा नाप्था प्रत्यक्षात मात्र पेट्रोलमध्ये भेसळीसाठी वापरला जात असल्याच्या तक्रारी लक्षात घेऊन नाप्था किती येतो, औद्योगिक कारणासाठी किती वापरला जातो, आयातदार कोण आहेत, कोणत्या कारखान्यात तो वापरला जातो, त्याची गरज किती आहे, अशा संपूर्ण चौकशीचे आदेश गृहमंत्री आर. आर. पाटील यांनी दिल्याचे समजते.

नाप्थ्याचा गैरवापर व भेसळीबाबत करण्यात येणाऱ्या तक्रारीमुळे गृहमंत्र्यांनी पोलिस महासंचालक, पोलिस आयुक्त तसेच संबंधित खात्यांचे सगळे सचिव यांची सोमवारी मंत्रालयात उच्चस्तरीय बैठक बोलाविली होती. महाराष्ट्रात किती नाप्था येतो, प्रत्यक्षात औद्योगिक कारणासाठी किती वापरला जातो आणि पेट्रोलमधील भेसळीसाठी किती वापरला जातो, याची माहिती या बैठकीत घेण्यात आली. तेव्हा काही कारखाने नुसते नोंदले आहेत, ज्यांना वीजही पुरविली जात नाही, अशा ठिकाणी नाप्थ्याचा वापर झाल्याची उदाहरणे असल्याचे अधिकाऱ्यांनी सांगितले.

त्यामुळे नाप्थ्याचे आयातदार कोण आहेत, याची यादी केंद सरकारकडून घेऊन, त्यांनी तो कोणाला विकला याची चौकशी करण्याची सूचना करण्यात आली. ज्यांना नाप्था लागतो म्हणून सांगितले जाते, अशा 40 कारखान्यांचीही कसून चौकशी करण्यात येणार आहे. येत्या काही दिवसांत याबाबतची चौकशी वेगाने करण्यात येणार असून तसे आदेश बैठकीत देण्यात आले, असे समजते.

 
</text>
</doc>
