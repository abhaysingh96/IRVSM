<doc>
<docno>1049188.cms.txt</docno>
<text>
 
महामुंबई
दोषी मंत्र्यांवर गुन्हे नोंदवण्याची युतीची मागणी
[ Friday, March 11, 2005  08:58:09 pm]


म. टा. प्रतिनिधी

मुंबई : न्यायमूर्ती सावंत आयोगाने ठपका ठेवलेल्या मंत्र्याच्या राजीनाम्याच्या प्रश्ानवर आक्रमक भूमिका घेण्याचे शिवसेना भाजपने ठरविले असल्याने सोमवारपासून सुरू होणारे अर्थसंकल्पीय विधिमंडळ अधिवेशन वादळी ठरण्याची चिन्हे आहेत. दोषी मंत्र्यांचे राजीनामे घ्यावेत व त्यांच्याविरुद्ध लाचलुचपत प्रतिबंधक खात्यामार्फत गुन्हे नांेदवावेत, अशी मागणी विरोेधी पक्षनेते नारायण राणे यांनी केली आहे. मंत्र्यानी राजीनामे न दिल्यास विधिमंडळ अधिवेशन कितपत सुरळीत पार पडेल हे सांगता येणार नाही, असा इशारा राणे यांनी दिला आहे. मात्र विधान परिषद निवडणुकीत विरोधकांचीच पाच मते फुटली असल्याने सेना-भाजप अडचणीत सापडले आहेत.

न्यायमूर्ती सावंत आयोगाच्या अहवालाचे तीव्र पडसाद विधिमंडळात उमटण्याची चिन्हे आहेत. मंत्र्याच्या राजीनाम्याबरोबरच सावंत आयोगाच्या अहवालावर भाष्य करणारे उपमुख्यमंत्री आर. आर. पाटील यांच्याविरोधात विशेष हक्कभंग प्रस्ताव मांडण्याची शक्यता राणे यांनी सूचित केली. सावंत आयोगाने तीन मंत्र्यांवर ठपका ठेवला असल्याने त्यांचे राजीनामे येईपर्र्यत हा प्रश्ान् लावून धरला जाईल, असे भाजपचे नेते गोपीनाथ मुंडे यांनी सांगितले. या दोषी मंत्र्यांवर लाचलुचपत प्रतिबंधक खात्यामार्फत गुन्हे नोेंदविण्याची मागणी राणे यांनी केली.

जनतेला माहितीचा अधिकार देण्याची घोषणा लोकशाही आघाडी सरकारने केली आहे. त्यानुसार न्या. सावंत आयोग अहवालाची प्रत देण्याची मागणी मुख्य सचिवांमार्फत सामान्य प्रशासन विभागास केली होती. पण हा अहवाल विधिमंडळात ठेवण्यात येणार असल्याने ही विनंती स्वीकारता येत नाही, असे पत्र सामान्य प्रशासन विभागाच्या अधिकाऱ्यांनी आपणास पाठविले असल्याची माहिती त्यांनी दिली. सावंत आयोगाचा अहवाल त्वरित जनतेसमोर मांडण्यात यावा, अशी मागणीही त्यांनी केली.

राज्य सरकारने दिलेल्या आश्वासनानुसार सावंत आयोगाचा अहवाल सभागृहासमोर मांडण्यासाठी विधिमंडळात आक्रमक भूमिका घेतली जाईल. पहिल्या दिवशी म्हणजे सोमवारी राज्यपालांचे अभिभाषण असल्याने दुसऱ्या दिवसापासून विरोधक सरकारला खिंडीत पकडतील, असे मुंडे यांनी सांगितले.

विधिमंडळ अधिवेशनाच्या पूर्वसंध्येस म्हणजे रविवारी दुपारी सेना- भाजप नेत्यांची बैठक भरत असून त्यात रणनीती निश्चित केली जाणार आहे.

येत्या रविवारी विरोधकांबरोबर चहापानाचा कार्यक्रम दुपारी होणार असून विरोधक चहापानास उपस्थित रहातात की बहिष्कार टाकतात, हा कुतुहलाचा विषय बनला आहे.

मात्र विधान परिषदेतील एका जागेसाठी झालेल्या निवडणुकीत युतीची पाच मते फुटल्याने विरोधकांची स्थिती अडचणीची ठरली आहे.

 
</text>
</doc>
