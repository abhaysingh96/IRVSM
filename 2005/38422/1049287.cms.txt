<doc>
<docno>1049287.cms.txt</docno>
<text>
 
महामुंबई
शेपटावर पाय दिलात तर...
[ Friday, March 11, 2005  11:16:51 pm]


म. टा. प्रतिनिधी

मुंबई : इंडिया टुडेच्या कार्यालयावर शिवसैनिकांनी केलेल्या हल्ल्याचे सेनानेते राज ठाकरे यांनी समर्थन केले. ' तुम्ही आमच्या शेपटावर पाय ठेवू नका, आम्ही तुमच्या छाताडावर नाचणार नाही ', असेच त्यांनी सुनावले. महाराष्ट्रातील एखाद्या राज्यर्कत्याने अन्य प्रांतातील नेत्याच्या वस्त्रांना हात घातला, तर त्याला त्यांच्या प्रांतात फिरू दिले जाईल का, असा सवाल त्यांनी केला. महाराष्ट्रातील सरकार मराठी असूनही त्यांनी सावरकरांचा अपमान सहन करायचा आणि हा अपमान सहन न करणाऱ्यांना लाठ्याकाठ्या हाणायचे हे सरकारला शोभते का, असेही ते म्हणाले. जोपर्यंत अय्यर माफी मागत नाहीत, तोपर्यंत शिवसैनिक असेच हल्ले करतील, असेही ते म्हणाले.

इंडिया टुडेच्या कार्यालयाप्रमाणेच ' हॉटेल ताज ' च्या बाहेरही काही शिवसैनिकांनी निदर्शने केली. काही गाड्यांचीही नासधूस करण्यात आली. मात्र, पोलिस बंदोबस्तामुळे शिवसैनिकांना हॉटेलमध्ये घुसणे शक्य झाले नाही. मरीन ड्राइव्ह, कुलाबा तसेच आझाद मैदान पोलिसांनी शिवसैनिकांना ताब्यात घेतले होते. या घटनेची माहिती मिळताच उपमुख्यमंत्री आर. आर. पाटील यांनी या कार्यालयाला भेट दिली. प्रसारमाध्यमांवरील हल्ले खपवून घेतले जाणार नाहीत, असे पाटील म्हणाले.

 
</text>
</doc>
