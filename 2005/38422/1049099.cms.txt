<doc>
<docno>1049099.cms.txt</docno>
<text>
 
लेख: एअरमेल
सप्ततारांकित...सोनवर्खी!
[ Friday, March 11, 2005  08:16:46 pm]


खूप लांबवर असतानाच ती वास्तू तुम्हाला दिसू लागते. जवळ जात असताना तिची भव्यता नजरेत भरत जाते. मग तुम्ही येता त्या वास्तूच्या प्रवेशद्वारापाशी. उत्तुंग...भव्य कमान. आपल्या नेहमीच्या मजल्यांच्या हिशेबात मोजायचं झालं तर तिची उंची बारा मजली. त्या उंचच उंच कमानीचा अचंबा करीत थोडं पुढे गेलात की भव्य घुमट मिरवणारी शेड. या घुमटाचा कळस अगदी शंभर नंबरी सोन्याचा. आणि सोनंही थोडंथोडकं नाही...तब्बल 20 किलो. आणखी पुढे गेलात की वास्तूची मुख्य इमारत. मध्येे मोठा चौक. भोवताली चौक आकाराला आणणाऱ्या त्या वास्तूच्या उंचच उंच भिंती. त्या भिंतींना साधासुधा रंग नाहीच. थेट सोन्याचा वर्ख. साधारण सहा हजार चौरस मीटर सोन्याचा वर्ख. सुवर्णाची ही झळाळी फक्त या भिंतींपुरती नाही. ती अखंड वास्तूच तशी. सोनवर्खी...

हे सारं वर्णन एखाद्या राजमहालाचं असावं, असा कुणाचाही समज होईल. अलोट धनसंपत्ती बाळगणाऱ्या एखाद्या राजवंशीयाचा हा राजवाडा असावा, असं वाटून कुठल्याशा चित्रपटांत बघितलेले महाल डोळ्यांसमोर उभे राहतील. पण ज्या वास्तूचं हे वर्णन आहे तो राजवाडा नाही...महाल नाही. ते आहे एक हॉटेल. त्याचं नाव ' द अमिरातीज पॅलेस '. स्थळ : संयुक्त अरब अमिरातीची राजधानी अबूधाबी. हॉटेलचे धनी : अबूधाबीचं सरकार. नक्की आकडा ठाऊक नाही आणि कुणी धड सांगतही नाही, पण हे हॉटेल उभं करण्यासाठी साधारण दोन अब्ज पौंड इतका खर्च आल्याची वदंता आहे. म्हणजे किमान 160 अब्ज रुपये. हा आकडा ऐकून कुणाचेही डोळे पांढरेच व्हायची पाळी. बरं, एवढा खर्च केला असला तरी हे हॉटेल म्हणजे सोन्याचं अंडं देणारी कोंबडी नाही...त्यातून फायदा होणार नाही, हे अबूधाबी सरकारला पुरतं माहीत आहे. मग हा पैसा अक्कलखाती जमा ? नाही. हॉटेल उभारणीचा हेतू एकच. जगातील सर्वाधिक अलिशान, सप्ततारांकित उंची हॉटेल अबूधाबीत असल्याचा डंका जगात पिटणं!

दुबईतलं ' बर्ज अल अरब ' हे सप्ततारांकित हॉटेल आतापर्यंत जगातील सर्वाधिक अलिशान हॉटेल मानलं जायचं. तिथला खर्च...खाणं-पिणं यांच्या सुरस कथांचं चवीनं चविर्तचर्वण व्हायचं. पण आता त्या ' बर्ज अल अरब ' ची चवही ' अमिरातीज पॅलेस ' पुढे फिकी पडेल, असं दिसतंय. तिथला राहण्या-खाण्याचा खर्च हे मुद्दे तर आहेतच. जोडीला काही राजेशाही शिरस्ते.

समजून चाला...तुमच्या खिशात रग्गड पैसा आहे. काही निमित्तानं अबूधाबीत गेला आहात. आणि आलं तुमच्या मनात, चला , ' अमिरातीज पॅलेस ' काय चीज आहे ते अजमावून बघूयाच. तर अवश्य जा. पण एक लक्षात ठेवा. कितीही पैसे खर्च करण्याची तयारी असली तरी तुम्हाला तिथे राहण्यासाठी सगळ्यात वरचा मजला कधीही मिळणार नाही. त्या मजल्यासाठी तुमच्याकडे एक खास क्वालिफिकेशन हवं. ' गल्फ कोऑपरेशन कौन्सिल ' चे जे सदस्य देश आहेत, त्या देशांतील राजघराण्यातल्या मंडळींसाठीच हा मजला राखीव आहे. तुम्ही त्यातले नसाल तर या वरच्या मजल्यांवर तुम्हाला प्रवेश नाही!

या खास ' राजवंशीय मजल्यां ' खालच्या दोन मजल्यांवरच्या खोल्या व्हीव्हीआयपींसाठी. खोल्या म्हणजे नुसत्या म्हणण्यासाठी खोल्या. खरं तर ते छोटे छोटे राजवाडेच. त्यात राहायचं तर एका रात्रीसाठी आठ हजार पौंड ( सुमारे सहा लाख 40 हजार रुपये!) मोजायची तयारी हवी. हा खर्च परवडत नसेल तर मग त्यापेक्षा ' स्वस्त ' पर्यायही आहे. हा स्वस्तातला पर्याय म्हणजे आठवड्याला 950 पौंड (सुमारे 76 हजार रुपये) खर्च करणं.

पण हे एवढे पैसे कसले ? ' अमिरातीज पॅलेस ' ला काय एवढं सोनं लागलेय ? हो! खरोखरच या हॉटेलला सोनं लागलंय. हॉटेलच्या मुख्य चौकाभोवती असलेल्या सोनेरी वर्खाच्या भिंतींचा उल्लेख आधी आलाच आहे. पण सोनं काही फक्त त्या भिंतींपुरतं नाही. ' अमिरातीज पॅलेस ' मध्ये जिकडे पहावं तिकडे झळाळून उठणारं सोनंच दिसत राहातं. जोडीला चांदी आणि अत्यंत उंची संगमरवर. भारत, इटली, चीन, स्पेनमधून आयात केलेलं. या हॉटेलच्या बांधणीत 12 हजार घनमीटर संगमरवर वापरण्यात आलंय.

या प्रासादसदृश हॉटेलचा परिसरही तसाच विस्तीर्ण. त्याचं लॉनच एवढं मोठं की त्यात फुटबॉलची दोन मैदानं अगदी सहजच बसतील. शिवाय हॉटेलच्या दोन बाजूंना दोन तळी. शिणवटा घालवण्यासाठी उत्तम जागा.

या अत्यंत महागड्या आणि अलिशान हॉटेलात पाहुणेमंडळी येणार ती साहजिकच देशी-विदेशी. मग त्यांच्या खाण्यापिण्याची चोख सोय व्हायलाच हवी. त्यासाठी उत्तमोत्तम बल्लवाचार्य आहेत. विविध देशांतील पाहुण्यांची रसवंती तृप्त होईल, असे खाद्यपदार्थ बनवण्यात माहीर अशी ही मंडळी. माशावाचून पान न हलणाऱ्या खवय्यांसाठी तर इथे पर्वणीच आहे. जगभरातील वेगवेगळ्या जातीचे आणि चवीचे मासे त्यांना खायला मिळतील. आणि तेही अगदी ताजे.

' अमिरातीज पॅलेस ' चा हा पसारा फारच मोठा. तो सांभाळायचा म्हणजे तसच तगडं मनुष्यबळ हवं. सगळा हिशेब केला तर या हॉटेलातील कर्मचाऱ्यांची एकूण संख्या आहे 2600. म्हणजे प्रत्येक पाहुण्याच्या सरबराईसाठी सरासरी चार कर्मचारी, असा हिशेब.

' अमिरातीज पॅलेस ' च्या उभारणीसाठी आलेला अचाट खर्च, त्याची भव्यता, ठायीठायी उजळणारं सोनं हे सारं मनावर एक प्रकारचं दडपण आणतं. पण ते थोडं दूर झालं की या हॉटेलातील त्रुटीही दिसू लागतात. ' अमिरातीज पॅलेस ' भव्य आहे खरं...त्याची तुलना अगदी ताजमहालशीही केली जाते आहे. पण त्यात तशी नजाकत आहे का ? बारकाईने विचार केला तर या प्रश्नाचं उत्तर ' नाही ' असंच येतं. सोन्याचा वापर अगदी मुक्त हस्तानं केलाय खरा पण तो करताना सौंदर्यदृष्टी फारशी बाळगलेली दिसत नाही. आणि गंमत म्हणजे या हॉटेलातल्या खोल्या साऊंडप्रुफ नाहीत. खिशाला चाट देण्याची तयारी ठेवत या हॉटेलात उतरलात आणि शेजारच्या खोलीत बडबडी माणसं असली किंवा मग तिथला टीव्ही चालू असला तर तुमच्या झोपेचं खोबरं झालंच म्हणून समजा!

असो. काहीही असलं तरी ' अमिरातीज पॅलेस ' सध्या चचेर्त आहे हे मात्र खरं. त्याबाबत काय काय लिहून येतेय. गुळगुळीत कागदांवर त्याचे रंगीत फोटोबिटो छापून येताहेत. म्हणजे मग अबूधाबी सरकारचा हेतू सफल झाला म्हणायचा. त्यात मग पाहुण्यांची वर्दळ वाढली आणि जरा बऱ्यापैकी गल्ला जमला तर मग सोन्याहून पिवळंच की!

राजीव काळे

( रूपांतर )

 
</text>
</doc>
