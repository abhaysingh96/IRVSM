<doc>
<docno>1048182.cms.txt</docno>
<text>
 
महाराष्ट्र
महिला कारागृहाचे उद्घाटन
[ Friday, March 11, 2005  12:06:41 am]


रवींद दफ्तरदार

सांगली : आटपाडीनजीकच्या स्वतंत्रपूर येथील महिला कैद्यांसाठी सुरू होणाऱ्या, देशातील पहिल्यावहिल्या खुल्या कारागृहाचे उद्घाटन गुरुवारी उपमुख्यमंत्री आर. आर. पाटील ऊर्फ आबा पोहोचू न शकल्यामुळे रद्द करावे लागले.

या खुल्या तुरुंगापासूनच स्फूर्ती घेऊन विख्यात दिग्दर्शक व्ही. शांताराम यानी पूवीर् ' दो आँखे बारा हाथ... ' हा चित्रपट काढला होता, जो त्यावेळी देशभर खूप गाजलाही. देशातील हा पहिला खुला तुरुंग असून तो भूतपूर्व औंध संस्थानच्या अधिपतींनी गांधीवादी विचारवंत मॉरिस फ्रिडमन यांच्या प्रेरणेने आटपाडी येथे 1936 च्या सुमारास सुरू केला होता. त्याचे बरेच कौतुक झाले होते.

स्वतंत्रपूरच्या या खुल्या तुरुंगात जन्मठेपेची शिक्षा संपत आलेले कैदी ठेवले जातात. रागाच्या भरात खून करून नंतर पश्चातापाने पोळून निघणाऱ्या या कैद्यांना सुधारण्याची संधी देणे, त्यांचे मनपरिवर्तन करणे याच प्रमुख हेतूने हा खुला तुरुंग सुरू करण्यात आला. येथील कैदी बायको-मुलाबाळांसह येथे साध्या कपड्यांत राहतात, शेतात राबतात. अन्न-धान्य, भाजीपाला तयार करतात. आटपाडी बाजारात उत्पादित माल विकतात आणि त्यावर गुजराण करतात. चांगली वागणूक असेल तर शिक्षा कमी होते. विशेष म्हणजे हा प्रयोग येथे यशस्वीही झाला आहे.

या तुरुंगातून आजवर अनेक कैदी ही अनोखी शिक्षा भोगून समाजाच्या मूळ प्रवाहात सामील झाले आहेत. सुखासमाधानाने त्यांनी जीवन व्यतीत केले आहे. आता येथे महिला कैद्यांनाही संधी मिळणार आहे. बंदिस्त तुरुंग ते खुले कारागृह ते खुली वसाहत असा हा प्रवास आहे. कैद्याची वागणूक पाहून त्याला पाच वर्षानंतर खुल्या कारागृहात शिक्षा भोगण्याची संधी दिली जाते. तेथे चांगला वागला की त्याला खुल्या वसाहतीत कुटुंबियांसमवेत उर्वरित काळ घालवता येतो.

राज्यातील महिला कैद्यांची संख्या त्या मानाने कमी आहे. एक प्रयोग म्हणून त्यातील काही कैद्यांनाही आता खुल्या कारागृहात ठेवले जाणार आहे. त्या कुटुंबियांसमवेत येथे राहू शकतील. त्यांना महिलांचे विविध उद्योग- भरतकाम, विणकाम आदी महिला शिकवले जातील. त्यांनी बनवलेल्या हस्तकला वस्तू बाजारात विकून त्याचे पैसे या महिलांना दिले जातील. अशा या महिला खुल्या कारागृहाच्या फलकाचे उद्घाटन आर. आर. पाटील यांच्या हस्ते होणार होते. पण कांही अपरिहार्य कारणांमुळे ते येऊ शकले नाहीत, असे सांगण्यात आले.

 
</text>
</doc>
