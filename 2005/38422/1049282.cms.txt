<doc>
<docno>1049282.cms.txt</docno>
<text>
 
महामुंबई
अखेर 'पूरब और पश्चिम' सांधणार
[ Friday, March 11, 2005  11:15:00 pm]


प्रतिमा जोशी

कुर्ला हे पश्चिम उपनगरांशी थेट जोडणारे महत्वाचे टमिर्नस आहे. वांदे, सांताक्रूझ या अवघ्या दहापंधरा मिनीटांच्या अंतरावरील उपनगरांबरोबरच अंधेरी, विलेपालेर् यांच्याशीही कुर्ला निकट आहे. पूर्व उपनगरातल्या माणसांना सहार आंतरराष्ट्रीय आणि सांताक्रूझ राष्ट्रीय विमानतळावर जायचं झालं तर कुर्ल्याहूनच जाणं सोयीचं असतं. झपाट्यानं वाढणारं पवई, साकीनाका इथंही जोडणारं ठिकाण कुर्ला हेच आहे. शिवाय पश्चिमेकडच्या लाल बहादुर शास्त्री मार्गामुळं आणि पूवेर्कडच्या वसंतराव नाईक पूर्व दुतगती महामार्गामुळं घाटकोपरपासून थेट ठाण्यापर्यंत जाणारी वाहतुक कुर्ल्यातून होते. ईशान्येकडल्या चेंबूर, तुभेर्, ऐरोली आणि नवीमुंबईसह पनवेलपर्यंतच्या प्रवासात कुर्ल्याला वगळता येत नाही.

याच भौगोलिक वैशिष्ट्यामुळं राज्य परिवहन मंडळाचा नेहरूनगर एसटी डेपो आणि बाहेरगावच्या गाड्यांसाठीचं लोकमान्य टिळक म्हणजेच कुर्ला टमिर्नस अपरिहार्यपणं उभं राहिलं. कुर्ला-वांदा कॉम्प्लेक्समुळं तर कुर्ल्याला अतोनात महत्व प्राप्त झालं आहे. आता या कॉम्प्लेक्सला डोळ्यांसमोर ठेवून रेल्वेमार्गाची आखणीही सुरू झाली आहे.

एवढं असूनही कुर्ला पूवेर्कडून पश्चिमेला किंवा पश्चिमेकडून पूवेर्ला जायचं तर रेल्वेचा एक पादचारी मार्ग सोडला तर सायनला तीनएक किलोमीटरचा दीर्घ वळसा घातल्याशिवाय ते शक्य नाही. कुर्ला पश्चिमेहून (छोट्या गल्लीबोळांतून का होईना) वांद्याला पंधरा मिनीटांत जाता येतं, पण गावातल्या गावात पूवेर्कडून पश्चिमेकडं वाहनानं जायचं म्हटलं तर वीस मिनीटं लागतात अशी परिस्थिती आहे. परिणामी पूर्व आणि ईशान्येकडून पश्चिमेकडं जाणाऱ्या आणि पश्चिमेकडून पूर्व-ईशान्येकडं जाणाऱ्या सर्वच वाहनांची आरसीएफ प्रियदशिर्नी सर्कलपासून सायन-धारावी आणि वांदे कलानगरपर्यंत न संपणारी आणि कासवाच्या गतीनं हालणारी रांग लागलेली असते. सायनला फ्लाय ओव्हर पूल होऊनही दिवसाच्या कोणत्याही वेळेला धूर आणि धुळीनं श्वास घेणं अशक्य करून टाकणारी वाहतूक कोंडी कायमच राहिली आहे.

ही कोंडी फोडण्यासाठी आता कुर्ल्यात दोन मोठे प्रकल्प आकाराला येत आहेत. त्यातला एक आहे पूर्व पश्चिम जोडणारा फ्लाय ओव्हर पूल. हा तीन पदरी आणि अनेक एक्झिट्स असलेला मुंबईतला महत्वाकांक्षी प्रकल्प आहे. तर दुसरा प्रकल्प आहे जमिनीखालून जाणाऱ्या सबवेचा! ऑक्टोबर 2004 मध्ये तत्कालीन रेल्वेमंत्री नितीशकुमार आणि लोकसभा अध्यक्ष मनोहर जोशी यांच्या उपस्थितीत सुरू झालेलं या सब वेचं काम जोरात सुरू आहे.

या कुर्ला सबवेची अनेक वैशिष्ट्यं आहेत. तो केवळ पादचाऱ्यांसाठीच असणार नाही, तर त्यातून ऑटोरिक्षा, मोटरसायकल, छोटी वाहनेही जाऊ शकणार आहेत. सेंट्रल रेल्वे आणि मुंबई महानगरपालिका यांच्या संयुक्त सहकार्यानं होणाऱ्या या प्रकल्पाचा एकूण अंदाजित खर्च पावणेचार कोटी रुपये असून तो वाढण्याचीही शक्यता आहे.

रेल्वेच्या किमान एक ते दीड किलोमीटर जागेखालून जाणारा हा सब वे आतून 76 मीटर रुंद असेल आणि 53 फूट उंच असेल. रेल्वेच्या जागेशिवाय पूर्व आणि पश्चिमेकडच्या दोन्ही टोकांकडून येणाऱ्या रस्त्यांची प्रत्येकी किमान एक अशी आणखी दोन किलोमीटरची भर या सब वेच्या लांबीत पडणार आहे. हा रेल्वेबाह्य विस्तार मुंबई महापालिकेच्या अखत्यारित येत असून सध्या रेल्वेच्या हद्दीतील काम चालू आहे.

या प्रकल्पामुळं दीड ते दोन किलोमीटरचं अंतर कमी होणार असलं तरी तो होण्यास काही अडचणीही आहेत. कुर्ल्याच्या दोन्ही दिशांकडील गजबजलेली लोकवस्ती आणि दुकानं हटविणं हे त्यातलं सर्वात अवघड काम. फ्लाय ओव्हर आणि सबवेच्या कामांसाठी आधीची बांधकामं हटविण्यास पर्याय नाही. प्रकल्पासाठी लागणारे भूसंपादन आणि सबवे सुरू झाल्यानंतर वाहतुकीत भर पडल्यानं होणारी गदीर् जिरविण्यासाठी कुर्ल्याचा विकास आराखडा नियोजनबध्द पद्धतीनं विकसित करण्याचं आव्हान महापालिका अधिकाऱ्यांसमोर आहे.

 
</text>
</doc>
