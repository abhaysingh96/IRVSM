<doc>
<docno>1048171.cms.txt</docno>
<text>
 
देश-विदेश
अडवाणींचे फटाके पंतप्रधान विझवतात तेव्हा...
[ Friday, March 11, 2005  12:01:24 am]


म. टा. विशेष प्रतिनिधी

नवी दिल्ली : ' पंतप्रधान तुम्ही आहात कुठे ? अनेक प्रश्न् अनुत्तरित असताना सतत अदृश्य पंतप्रधानासारखे का वावरता ? आपल्या अधिकारांचा सर्वशक्तिनिशी वापर का करीत नाही ?' अशा आक्रमक सवालांची लड विरोधी पक्षनेते लालकृष्ण अडवाणी यांनी लोकसभेत लावली खरी ; पण, शालीन सभ्यतेने उत्तर देऊन पंतप्रधान मनमोहन सिंग यांनी तिची वातच काढली...

ते म्हणाले , ' काही लोकांना कदाचित मी दिसत नसेन. पण, देशभर जिथे संकटे, दु:ख आणि आपत्तीशी लोक झंुजत आहेत, तिथे मी तत्परतेने पोहोचलो आहे. भारताच्या भविष्याची अनेक क्षेत्रात मजबूत पायाभरणी गेल्या नऊ महिन्यात झाली आहे, हे वास्तवच माझ्या अस्तित्वाचा बोलका पुरावा आहे. '

राष्ट्रपतींच्या अभिभाषणावरील आभारदर्शक प्रस्तावावर पंतप्रधान आणि अडवाणी यांच्यात दीड तास चाललेली ही जुगलबंदी सारे सभागृह शांततेत ऐकत होते.

अंतर्गत सुरक्षेबाबत सर्व आघाड्यांवर सरकार विफल ठरल्याचा आरोप करताना अडवाणींनी जम्मू- काश्मीर, ईशान्ये-कडील राज्ये आणि मुख्यत्वे नक्षलवादी हिंसाचाराकडे लक्ष वेधले. त्यावर पंतप्रधान म्हणाले, काश्मीरमध्ये सीमेवरील घुसखोरीचे प्रमाण 60 टक्क्यांनी खाली आले. शस्त्रे आणि अमली पदार्थांच्या तस्करीत व्यापक प्रमाणात घट झाली. लोक उत्साहात आहेत, नुकत्याच झालेल्या पंचायत निवडणुकीत अत्यानंदाने त्यांनी भाग घेतला. नक्षलवादी हिंसाचाराशी झंुज देण्यासाठी, राज्य सरकारांना सर्वतोपरी मदत करण्यात सरकारने कुठेही कसूर केलेली नाही.

नंतर अडवाणींनी काँग्रेसच्या हुकूमशाही वृत्तीवर तोफ डागली. ते म्हणाले, देशाच्या प्रत्येक राज्यात फक्त आपलीच हुकुमत चालावी, या मानसिकतेतून अजूनही काँग्रेस पक्ष बाहेर आलेला नाही. त्यावर अर्थशास्त्री मनमोहन सिंग म्हणाले, राज्यकारभार कोण चालवतो यापेक्षाही महसुली तूट हा देशाच्या व राज्यांच्या अर्थव्यवस्थेपुढील सर्वात महत्वाचा प्रश्ान् आहे. चलनवाढ रोखणे आणि रोजगाराच्या संधीत वाढ घडवणे, हे सरकारचे अग्रक्रम आहेत. पेट्रोल डिझेलचे भाव वाढूनही चलनवाढ पाच टक्क्यांच्या आत आहे, विकासदर सातवर पोहोचला आहे, हे या सरकारचे यश आहे.

 
</text>
</doc>
