<doc>
<docno>1049186.cms.txt</docno>
<text>
 
महामुंबई
विधान परिषद निवडणुकीत युतीची 5 मते फुटली
[ Friday, March 11, 2005  08:56:11 pm]


म. टा. विशेष प्रतिनिधी

मुंबई : विधान परिषदेच्या निवडणुकीत राष्ट्रवादी काँग्रेसचे उमेदवार राणा जगजीतसिंह पाटील यांना 171 तर भाजपचे उमेदवार माधव भांडारी यांना अवघी 114 मते पडल्याने आघाडी सरकारचा मोठा विजय झालाच पण शिवसेना भाजप युतीची पाच मते फुटल्याने ऐन अधिवेशनाच्या तोंडावर विरोधकांच्या पदरी मोठी नामुष्की आली आहे.

विधान परिषदेच्या एका जागेकरिता झालेल्या पोटनिवडणुकीत राष्ट्रवादी काँग्रेसचे एक आमदार अनुपस्थित असल्याने 288 पैकी 287 मतदान झाले. त्यातील दोन मते बाद निघाली. आघाडीचे सरकार अस्तित्वात आल्यानंतर शक्तीपरिक्षेची ही पहिलीच संधी असल्याने सत्ताधारी काँग्रेस राष्ट्रवादी आघाडी आणि शिवसेना भाजप युती यांनी आपली सर्व शक्ती पणाला लावली होती. विधानसभेत राष्ट्रवादी काँग्रेस, काँग्रेस, जनसुराज्य पाटीर् यांचे यांचे 144 सदस्य असून मार्क्सवादी कम्युनिस्ट पक्षाचे तीन शेकापचे दोन मिळून 149 संख्या होते. त्यात राष्ट्रवादी काँग्रेसचे एक आमदार ऑस्ट्रेलिया दौऱ्यावर असल्याने राणा पाटील यांना 148 मते पडायला हवी होती. तथापि, प्रत्यक्षात त्यांना 171 मते पडली.

विधानसभेत शिवसेनेचे 63, भाजपचे 54 आणि एक शेतकरी संघटना व एक अपक्ष यांचा पाठिंबा युतीला असल्याने भाजप उमेदवार भांडारे यांना 119 मते पडायला हवी होती पण प्रत्यक्षात त्यांना 114 मते पडल्याने पाच मते फुटल्याचे स्पष्ट झाले. शक्तीप्रदर्शनाच्या पहिल्याच डावात आघाडीची मते फोडून अधिवेशनाच्या तोंडावर सरकारवर नामुष्कीची वेळ आणण्याची रणनीती युतीने आखली होती. पण ही रणनीती उलटवून युतीचीच पाच मते आघाडीने फोडल्याने युतीच्या नेत्यांना मोठ्या नामुष्कीला तोेंड द्यावे लागले.

 
</text>
</doc>
