<doc>
<docno>1048184.cms.txt</docno>
<text>
 
महामुंबई
सुरेश जैन यांचा राजीनामा
[ Friday, March 11, 2005  12:08:23 am]


म. टा. विशेष प्रतिनिधी

मुंबई : भ्रष्टाचाराचे आरोप झाल्यानंतर अण्णा हजारे यानाच आव्हान देऊन वादाचे मोहोळ उठविणारे सुरेश जैन यांनी गुरुवारी अखेर मंत्रीपदाचा राजीनामा दिला. भ्रष्ट व्यवहार आणि गहाळ कारभार याबाबत न्या. सावंत आयोगाने ठपका ठेवल्याचे वृत्त आल्यापासून राष्ट्रवादी काँग्रेस आणि विशेषत: शरद पवार त्यांच्याबाबत काय भूमिका घेतात, असे कुतूहल निर्माण झाले होते. आता स्वत:हून उच्च व तंत्रशिक्षण मंत्रीपद सोडताना जैन यांनी ' नैतिक परंपरा तसेच पदाची शान कायम राखण्यासाठी राजीनामा देत आहोत ' असे सांगून अण्णा हजारे यांच्याशी दोन हात करण्याचा इरादाही लगोलग जाहीर केला. मात्र, जैन यांनी मंत्रिपदाच्या राजीनाम्याचे पत्र मुख्यमंत्र्यांकडे न पाठवता पक्षाध्यक्ष शरद पवार यांच्याकडे पाठवले.

सावंत आयोगाने ठपका ठेवल्याने राजीनामा देणे बंधनकारक नाही. पण हा ठपका जोवर आपण पुसून काढत नाही, तोवर मंत्रिपदावर राहणे आपल्या सद्सद्विवेकबुद्धीला उचित वाटले नाही. त्यामुळे नैतिक बाजू आणि लोकशाहीतील थोर परंपरा याचा विचार करून आपण राजीनामा देत आहोत, असे जैन यांनी सांगितले.

आयोगाने ठेवलेला ठपका आपल्याला अजिबात मान्य नाही. अहवालावर विचार करून कार्यपालन अहवाल ( अॅक्शन टेकन रिपोर्ट) तयार करण्यासाठी मंत्रिमंडळाने टास्क फोर्स नेमला असून त्याच्यापुढे आपण आपली बाजू मांडणार आहोत, असे ते म्हणाले. सावंत आयोग ही वस्तुस्थिती जाणून घेण्यासाठी नेमलेली समिती होती. तिच्या अहवालाचा वापर न्यायालयात होऊ नये, असे सावंत यांनीही स्पष्ट केलेले आहे. उच्च न्यायालयाने ठपका ठेवल्याने ए. आर. अंतुले आणि शिवाजीराव निलंगेकर यांनी राजीनामे दिले होते. पण, न्यायालयाने ठपका ठेवल्यानंतरही मनोहर जोशी यांनी राजीनामा दिला नव्हता. पण आपण मागणी केलेल्या आयोगाने ठपका ठेवल्याने राजीनामा न देणे हे योग्य वाटले नाही, असेही ते म्हणाले.

सावंत आयोगाने मंत्री म्हणून कारभारावर ठपका ठेवलेला नाही. भ्रष्टाचाराचाही आरोप नाही. भ्रष्ट व्यवहार आणि गहाळ प्रशासनाचा ठपका असून तोही मला मान्य नाही. शरद पवार हे आपल्या पक्षाचे अध्यक्ष असल्याने आपण त्यांच्याकडे राजीनामा पाठवला असून त्यांनी तो मान्य करावा, असा आपला आग्रह आहे, असे जैन यांनी सांगितले.

पक्षाचा कोणताही आदेश नसताना जैन यांनी तडकाफडकी राजीनामा दिल्याने कामगार मंत्री नवाब मलिक आणि आदिवासी कल्याण मंत्री विजयकुमार गावित या सावंत आयोगाच्या सावटाखालील अन्य दोन मंत्र्यांची जबरदस्त कोंडी झाली आहे. आता विरोधक या दोन्ही मंत्र्यांच्या राजीनाम्यासाठी विधिमंडळात आक्रमक भूमिका घेतील आणि सरकारला धारेवर धरतील, अशी शक्यता आहे.

टास्क फोर्सच्या अध्यक्षपदी आर. डी. प्रधान

आयोगाच्या अहवालाची छाननी व कारवाईची शिफारस करण्यासाठी माजी सनदी अधिकारी आर. डी. प्रधान यांच्या अध्यक्षतेखाली मुख्यमंत्र्यांनी टास्क फोर्सची नेमणूक केली असून शरद काळे आणि अशोक बसाक हे दोघे ज्येष्ठ सनदी अधिकारी या टास्क फोर्सचे सदस्य म्हणून नेमले आहेत.

उच्च संसदीय परंपरेचे स्वागत!

सुरेश जैन यांचे राजीनाम्याचे पत्र आपल्याला मिळाले असून योग्य वेळी ते आपण मुख्यमंत्र्यांकडे पाठवू, असे राष्ट्रवादी काँग्रेसचे अध्यक्ष शरद पवार यांनी ' महाराष्ट्र टाइम्स ' ला सांगितले. ते म्हणाले की, उच्च संसदीय परंपरा राखण्याच्या दृष्टिकोनातून जैन यांनी जो निर्णय घेतला आहे, त्याचे आपण मनापासून स्वागत करीत आहोत आणि त्यांचे अभिनंदन करीत आहोत. या प्रकरणांत त्यांची चूक किती आहे किंवा नाही, हे लवकरच जनतेसमोर येईल, असा विश्वासही त्यांनी व्यक्त केला.

 
</text>
</doc>
