<doc>
<docno>1049097.cms.txt</docno>
<text>
 
लेख: नोंद
देवदत्त पाडेकर
[ Friday, March 11, 2005  08:14:23 pm]


तरुणांपुढे नेहमी प्रश्न् असतो : रूढ संकेत कसे मोडायचे ? उदाहरणार्थ समकालीन भारतीय कलेत ' घोडा ' म्हटलं की हुसेनच आठवणार! हुसेनच्या त्या घोड्यांची नक्कल मला करायची नाही, पण घोड्याचं चित्र तर मला करायचंय. मग मी काय करू ? हा प्रश्न् देवदत्त पाडेकरपुढे नव्हताच.

वयाच्या चोविसाव्या वर्षी, कुणाच्यातरी ओळखीनं थेट महालक्ष्मी रेसकोर्सच्या अश्वशाळेत प्रवेश मिळवून त्यानं घोड्यांची स्केचेस करायला सुरुवात केली! अवतीभोवतीच्या जगाचा बडिवार न माजवता आपण आपला अभ्यास करायचा, हे सूत्र देवदत्त पाडेकर पाळतो आहे. त्यामुळे, अन्य तरुण चित्रकारांशी तुलना करता तो प्रवाहाविरुद्ध पोहतो आहे,

अपवाद ठरतो आहे, हे तेव्हापासून जाणकारांच्या लक्षात आलं. प्रत्यक्ष पाहणं, स्केच करणं, मग कॅनव्हासवर तैलरंगात रंगवणं अशी ' ओल्ड फॅशन्ड ' वाटणारी प्रक्रिया देवदत्त करत होता. चित्र रंगवतेवेळी प्रकाशाकडे, प्रकाशातून दिसणाऱ्या रंगांकडे मनापासनं पाहत होता. संवेदनशीलता अनेकांकडे असते, पण तिला क्रयशक्तीची जोड नसते. देवदत्तकडे दोन्ही असल्यानं अनेकदा, परिचित स्थळांची आणि दृश्यांची निराळी रूपं त्याच्या चित्रांतून दिसतात. तो सध्या आहे 27 वर्षांचा. दत्तात्रेय पाडेकर आणि मंगला पाडेकर यांच्या घरात जन्मल्यानं देवदत्तवर संस्कार झाले, पण ' हेच कर, ते नको ' अशी सक्ती कधीच नव्हती. अबोल देवदत्तचा प्राथमिक मार्ग त्यामुळे सुकर झाला. पुढे 1999 आणि 2001 मध्ये ' जे जे स्कूल ऑफ आर्ट ' च्या पदवी आणि पदव्युत्तर परीक्षांत ' र्फस्टक्लास र्फस्ट ' येण्याचा मान त्यानं मिळवला,

आर्ट सोसायटी ऑफ इंडिया आणि बॉम्बे आर्ट सोसायटीची बक्षिसं मिळवली, गेल्या वर्षी ब्रिटिश शेव्हनिंग स्कॉलरशिप मिळवून आता तो ब्रिटनच्या केम्बरवेल कॉलेज ऑफ आर्टमध्ये ' एमए इन ड्रॉइंग ' चा अभ्यासक्रम शिकतो आहे.

अकॅडमिक कलेची जी वाट देवदत्तनं पत्करली, ती आताच्या काळात तर, खडतरच. शंभरहून अधिक वर्षांची परंपरा असलेल्या या ब्रिटिश पेस्टल सोसायटीलाही ' ग्लॅमर ' नाही. जाणकारांची दाद, हेच तिचं पाठबळ. या सोसायटीच्या प्रदर्शनात यंदा फ्रँक हेरिंग पारितोषिक देवदत्त पाडेकरला मिळालं.

आणखी एका प्रदर्शनानिमित्तानं तो फ्रान्सला जाणार आहे. ' अॅण्ड्र्यू व्येथ आणि सगळे इम्प्रेशनिस्ट आवडतात मला ' असं चार वर्षांपूवीर् आत्मविश्वासानं सांगणाऱ्या देवदत्त पाडेकरला तिथे, इम्प्रेशनिस्टांच्या भूमीत समानशील चित्रकार भेटत आहेत. ' अकॅडमिक ' कलेनं दाखवलेला इतिहास आणि तिचे प्रयोगशील वर्तमान, दोन्ही जवळून पाहण्याची संधी देवदत्तला भविष्य घडवण्यासाठी योग्य वयात लाभते आहे.

 
</text>
</doc>
