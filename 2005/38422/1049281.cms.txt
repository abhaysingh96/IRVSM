<doc>
<docno>1049281.cms.txt</docno>
<text>
 
महामुंबई
दादर सब वेबाबत अनिश्चितताच
[ Friday, March 11, 2005  11:14:27 pm]


वैष्णवी कानविंदे

मुंबई : कोणत्याही प्रोजेक्टसाठी फावडे-कुदळ मारायला घेतले की मगच तेथील लोकांना त्याची कल्पना येते. शिवाजी पार्कच्या सब वेबद्दलही तीच गोष्ट घडली. आजच्या घडीलाही येथील सब वेचा प्रकल्प पूर्णपणे रद्द झाला की त्रुटी दूर करून तो पूर्णत्वाला नेला जाणार आहे, याचे ठोस उत्तर कुणीच देऊ शकत नाही. एक मात्र नक्की, जनतेच्या भावना जाणून जर लोकप्रतिनिधी हा प्रकल्प बंद करू शकत असतील, तर लोकांचे म्हणणे ऐकण्याची तयारी प्रशासनानेही सुरुवातीपासूनच दाखवायला हवी होती आणि जाहीरपणे सब वेच्या प्रस्तावावर लोकांशी चर्चा करायला हवी होती. ते न केल्यामुळे गोंधळ अधिकच वाढत गेला.

या सब वेला असलेल्या आक्षेपातील काही मुद्दे असे: सबवे खूपच चिंचोळा असल्यामुळे जाणाऱ्या येणाऱ्याच्या मार्गात अडथळा निर्माण होईल. फुटपाथच्या कोपऱ्यावरून वळण्यासाठीही सब वेचा अनावश्यक वापर करावा लागेल. शिवाजी पार्कला होणाऱ्या सभा आणि कार्यक्रमांमध्ये सब वे हा सगळ्यात मुख्य अडसर ठरेल. मूळ आराखड्यात अनेक तांत्रिक दोष असून त्यामुळे अपघात कमी होण्याऐवजी वाढण्याची शक्यता जास्त आहे असे असा निष्कर्षही आकिर्टेक्ट अरविंद आडारकरांसारख्या काही तज्ज्ञांनी अभ्यासाअंती काढला आहे.

दुसऱ्या बाजूला शिवाजी पार्कचे स्थानिक नगरसेवक अजित पंडित व त्यासंदर्भातील काही अधिकाऱ्यांच्या म्हणण्यानुसार, मात्र गडकरी चौक हा विभाग अत्यंत अपघातप्रवण असून भुयारी मार्गाची आवश्यकता आधीपासूनच होती. आणि आगामी काळात तर भुयारी मार्ग सामाजिक सुरक्षिततेच्या दृष्टीने एक महत्त्वाची गरज बनत जाणार असल्याचेही त्यांचे म्हणणे आहे. तसेच (वाहतूक) पोलिस उपायुक्त पाटणकर यांनीही अपघातांचा धोका नमूद केला असून एकंदर वाढत्या अपघातांना लक्षात घेता सब वे अत्यावश्यक असल्याचेच त्यांनीही नमूद केले आहे.

माहीम येथे होणाऱ्या भुयारी मार्गाला तिथल्या नागरीकांचा विरोध नाही पण याही भुयारी मार्गाची एकंदर आखणी सदोष असून त्यामुळे चर्च व सेंट मायकल शाळेचे मुख्य दारच कायमचे बंद होईल की काय अशी भीती व्यक्त केली जात आहे. तर सिटीलाइटनजिक होणाऱ्या भुयारी मार्गाची तितकीशी आवश्यकता नसून एकाच विभागात तीन-तीन भुयारी मार्गांची काय आवश्यकता, त्यापेक्षा मुंबईत वांदा, मुलुंड, कितीर् कॉलेज अशा अनेक ठिकाणी भुयारी मार्गाची आवश्यकता आहे पण ते विभाग का लक्षात घेतले जात नाहीत अशीही विचारणा होत आहे. याबाबत बोलताना विकास आराखड्याचे प्रमुख इंजिनियर एम. एस. राव यांनी मात्र सांगितले की, जिथे विरोध दर्शविला गेला आहे ते आराखडे तज्ज्ञ पुन्हा अभ्यासणार असून त्यानुसार आवश्यकता असल्यास सुधारीत आवृत्ती तयार करण्यात येईल. तसेच या मार्गामुळे दैनंदिन व्यवहारातल्या काही विभागात अडचणी उद्भवण्याची शक्यता आढळल्यास त्याला पर्यायी व्यवस्थाही करण्यात येणार आहे.

 
</text>
</doc>
