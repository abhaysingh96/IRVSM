<doc>
<docno>1049105.cms.txt</docno>
<text>
 
अग्रलेख
सौ चूहे खाके...
[ Friday, March 11, 2005  08:20:44 pm]


सुप्रीम कोर्टाचे निवृत्त न्यायमूर्ती पी. बी. सावंत यांच्या अहवालावरून विधिमंडळाच्या पुढील आठवड्यात सुरू होणाऱ्या अधिवेशनात नामुष्कीला तोंड द्यावे लागणार याची खात्री असल्यामुळे का होईना, महाराष्ट्राचे उच्चशिक्षण मंत्री सुरेश जैन यांची सदसद्विवेकबुद्धी जागी झाली, याचे स्वागतच करायला पाहिजे! अर्थात अनेक शब्दांच्या जैन यांच्या आणि सामान्यजनांच्या व्याख्यांत जमीनअस्मानाचे अंतर असल्यामुळे, त्यांच्या शब्दांपेक्षा कृतींवरूनच निष्कर्ष काढावे लागतात हा भाग वेगळा.

आताही राजीनामा देताना, राजकीय नैतिकतेवर जैन यांनी दिलेल्या प्रवचनापेक्षा, त्यांच्या राजीनाम्यामुळे मंत्रिमंडळाचे काही प्रमाणात शुद्धीकरण झाले, याचाच दिलासा अधिक आहे. मात्र राजीनामा देतानाच त्यांनी स्वत:वरचा ' डाग ' दूर करून सन्मानाने मंत्रिमंडळात परतण्याची ' धमकी ' ही देऊन ठेवली आहे!

महाराष्ट्र सरकारने माजी राज्यपाल राम प्रधान यांच्या अध्यक्षतेखाली नेमलेले कृतिदल आपल्यावरचा ठपका बिनबुडाचा आहे, अशा निष्कर्षाला येईल अशी त्यांना खात्रीच दिसते. कदाचित राष्ट्रवादी काँग्रेसचे अध्यक्ष आणि केंदीय कृषिमंत्री शरद पवार यांच्या निकटचे मानले जाणारे माजी सनदी अधिकारी कृतिदलावर असल्यामुळे, पवार यांना जशी त्यांच्या निर्णयप्रक्रियेमागील सामान्यांविषयीची कळकळ उमगते, तशीच ती या सदस्यांनाही उमजेल, हा विश्वास त्यामागे असावा.

अर्थात पवार यांनी जैन यांना जेवढे समजून घेतले आहे, तेवढे आजवर कोणत्याही नेतृत्वाने घेतलेले नाही, ही वस्तुस्थिती आहे. एरवी गेली किमान 20 वर्षे वादाच्या भोवऱ्यात राहिलेल्या जैन यांना पवार यांनी वेळोवेळी संरक्षणच नव्हे, तर मंत्रीपदही दिले नसते. जैन यांना राजीनामा देणे श्ाेयस्कर वाटावे, असे कोणते ठपके न्या. सावंत यांनी ठेवले आहेत, हे अहवाल जाहीर झाल्यानंतरच कळेल. पण जैन जळगाव नगरपालिकेचे अध्यक्ष असतानाच्या काळातील व्यवहारांची चौकशी होऊन, प्रशासकाकडे पालिकेचा कारभार सोपवण्याची शिफारस 1988 मध्ये करण्यात आली होती. त्यानंतरही 1993 साली जिल्हाधिकारी अजयभूषण पांडे यांनी दिलेल्या अहवालाची माहिती विधानसभेतच देण्यात आली होती आणि त्यातही जैन यांच्यावर ठपका ठेवण्यात आला होता. याच अहवालाच्या आधारे, हायकोर्टाच्या हस्तक्षेपाचा परिणाम म्हणून 1994 साली जळगाव नगरपालिका बरखास्त करण्यात आली होती. यावेळी हायकोर्टाला जाब द्यावा लागेल या भीतीमुळे असेल, पण पवार मुख्यमंत्री असूनही जैन यांना संरक्षण मिळाले नव्हते.

त्यामुळे जैन यांची पवारनिष्ठा पातळ झाली आणि 1995 मध्ये शिवसेना-भाजप युतीत प्रवेश करून ते थेट मंत्री झाले. गृहनिर्माणमंत्री या नात्याने ' शिवशाही पुनर्वसन प्रकल्प लिमिटेड ' चे ते अध्यक्ष होते. पुढे 2000 साली झालेल्या निवडणुकीत राज्यात काँग्रेस आघाडीचे सरकार आल्यानंतर मुख्यमंत्री विलासराव देशमुख यांनीच या प्रकल्पात गैरव्यवहार झाल्याच्या तक्रारींची चौकशी करण्यासाठी माजी महापालिका आयुक्त सदाशिवराव तिनईकर यांची समिती नेमली होती. या समितीला अनियमिततेची अनेक उदाहरणे आढळल्याने, या त्रुटींची जबाबदारी निश्चित करण्यासाठी तत्कालीन मुख्य सचिव रंगनाथन यांच्या अध्यक्षतेखालील समिती नेमण्यात आली. पण मधल्या काळात जैन यांनी शिवसेनेला रामराम ठोकला आणि योग्य वेळी शरद पवार यांचा आश्ाय घेतला. पवार यांनी त्यांना थेट देशमुखांच्या मंत्रिमंडळातच जागा करून दिली. त्यानंतर रंगनाथन समितीचे काय झाले, हे उघड झालेले नाही.

ज्येष्ठ समाजसेवक अण्णा हजारे यांनी उपोषण केले, म्हणून न्या. सावंत आयोग सरकारला नेमावा लागला. आता या आयोगानेही जैन यांच्यावर ठपका ठेवला असेल, तर सनदी अधिकाऱ्यांपासून कोर्टापर्यंत बहुतेकांना जैन यांच्या निर्णयांमागील ' लोकाभिमुखते ' चा प्रत्यय येण्याऐवजी त्यात गैरव्यवहारच का दिसतो, याचे उत्तर जैन यांना प्रशस्तिपत्रे देणाऱ्या पवार यांनीच दिले पाहिजे.

 
</text>
</doc>
