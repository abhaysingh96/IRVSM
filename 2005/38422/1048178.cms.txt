<doc>
<docno>1048178.cms.txt</docno>
<text>
 
देश-विदेश
महाजन यांनी हात झटकले
[ Friday, March 11, 2005  12:05:28 am]


म. टा. विशेष प्रतिनिधी

नवी दिल्ली : राज्यसभेचे खासदार संजय निरुपम यांचा राजीनामा हे शिवसेनेचे अंतर्गत प्रकरण असून आपला त्याच्याशी अर्थाअर्थी संबंध नाही, असा दावा भारतीय जनता पक्षाचे नेते प्रमोद महाजन यांनी गुरुवारी येथे केला. त्याचवेळी, आपल्या गैरहजेरीत शिवसेनाप्रमुख बाळासाहेब ठाकरे यांनी हा निर्णय घेतला हे चांगलेच झाले ; त्यामुळे शिवसेनेत अंतिम शब्द कोणाचा असतो, हे लोकांना स्पष्ट होईल, अशी प्रतिक्रिया शिवसेनेचे कार्यकारी अध्यक्ष उद्धव ठाकरे यांनी ' महाराष्ट्र टाइम्स ' ला मुंबईत दिलेल्या खास मुलाखतीत व्यक्त केली.

या पार्श्वभूमीवर निरुपम लवकरच समाजवादी पक्षात डेरेदाखल होतील, अशी चर्चा राजधानीत रंगली आहे.

शिवसेनाप्रमुख हे कोणाच्याही दबावाखाली अथवा कोणाच्याही सांगण्यावरून निर्णय घेतात, यावर त्यांचे विरोधकदेखील विश्वास ठेवणार नाहीत. या पार्श्वभूमीवर निरुपम यांना पक्षाबाहेर घालवण्यास मी कारणीभूत ठरलो, हा विचारच निरर्थक आहे, असे प्रमोद महाजन नवी दिल्लीत पत्रकारांशी बोलताना म्हणाले.

शिवसेनाप्रमुखांशी वैचारिक मतभेद हे राजीनाम्याचे कारण स्वत: निरुपम यांनीच दिले आहे. त्यांनी पक्षशिस्तीच्या विरोधात काही विधाने केल्यानंतर शिवसेनाप्रमुखांनी स्वत:च त्यांना ती मागे घेण्यास सांगितले होते. आता त्यांना पक्ष का सोडावासा वाटला, याविषयी मी काय सांगणार, असा प्रतिप्रश्ान् महाजनांनी केला.

राज्यसभेत ' रिलायन्स ' चा प्रश्न् विचारूनच राजीनामा

निरुपम शुक्रवारीच राज्यसभेतील खासदारकीचाही राजीनामा देणार, अशी राजधानीत दिवसभर चर्चा होती. मात्र, रिलायन्ससंदर्भातील ज्या प्रकरणावरून हे वादळ निर्माण झाले, त्याविषयी 15 मार्च रोजी आपण तारांकित प्रश्न विचारणार आहोत. त्यानंतरच आपण खासदारकीचा राजीनामा देऊ, असे निरुपम यांनी ' म.टा. ' ला सांगितले. ' रिलायन्स इन्फोकॉम ' ने एक कोटी प्रेफरन्स शेअर प्रत्येकी एक रुपया किमतीने तीन बनावट कंपन्यांना विकल्याची माहिती सरकारला आहे का ? असल्यास या प्रकरणी सरकार चौकशी समिती नेमणार का ?' असा प्रश्न ते राज्यसभेत विचारणार आहेत.

 
</text>
</doc>
