<doc>
<docno>1049113.cms.txt</docno>
<text>
 
अग्रलेख
मुंबईकर 'रस्त्या'वर
[ Friday, March 11, 2005  08:23:47 pm]


' बेस्ट ' ची तांबडी बस हे मुंबईकरांच्या जीवनाचे किती अविभाज्य अंग आहे याचा प्रत्यय पुन्हा एकदा आला आहे.

बेस्टचे सगळे म्हणजे सुमारे 44 हजार कर्मचारी संपावर गेल्यामुळे तमाम मुंबईकर ' रस्त्या ' वर ' आले. बेस्ट आणि रेल्वे यापैकी कोणतेही एक अंग काही तास बंद पडले तरी मुंबईकरांचे किती हाल होतात हे अनेकदा दिसले आहे, तरीही हा संप टाळण्याचे प्रयत्न राज्यर्कर्त्यांनी केले नाहीत, ही दुदैर्वाची बाब आहे.

मुंबई महानगरपालिकेत आणि बेस्ट समितीत शिवसेना-भाजपची सत्ता आहे. संप तोंडावर येऊन ठेपला तरी महापालिकेमध्ये माजी महापौर देवळे यांचे गुणगौरव करण्यात सगळे नगरसेवक गुंतले होते.

बीईएसटीमध्ये शरद राव यांची युनियन असल्यामुळे त्यांना शह देण्यात शिवसेनेला रस असला तरी ' बेस्ट कामगार कर्मचारी संघटना कृती समिती ' मध्ये शिवसेनेचाही सहभाग आहे, ही बाब लक्षात घ्यायला हवी. दुसरी बाब म्हणजे आधीचा करार संपून चार वर्षे झाली. त्यामुळे कर्मचाऱ्यांचाही संयम संपत चालला होता.

वाढत्या महागाईच्या काळात आपल्या हातात चार पैसे अधिक पडावेत, असे त्यांना वाटणे साहजिक आहे. पण त्यांनी आपल्या मागण्यांकडे, अन्यायाकडे आम जनतेचे लक्ष वेधून घेण्यासाठी निवडलेली वेळ मात्र संपूर्णपणे चुकली आहे यात शंका नाही. अर्थात त्यांनी कधीही संप केला तरी मुंबईकरांना अडचणींना तोंड द्यावे लागले असते, यात शंका नाही, पण बारावीच्या परीक्षा सुरू असताना बेमुदत संपावर जाऊन त्यांनी लोकांची सहानुभूतीही गमावली. विद्यार्थीं जीवनात बारावीची परीक्षा ही कसोटीची वेळ असते.

बारावीच्या परीक्षेच्या अनुषंगाने येणारे ताणतणाव वाढत असताना निदान त्यात भर घालण्याचे काम तरी या कर्मचाऱ्यांनी करायला नको होते, असे त्यांच्या मागण्यांविषयी सहानुभूती बाळगणारे प्रवासीही म्हणतील. यावर कदाचित शरद राव यांच्यासारखे ' अतिरेकी ' नेते, आम्ही अशी वेळ साधली तरच आमच्या मागण्यांकडे प्रशासन लक्ष देते असा अनुभव असल्याचे सांगतील.

राव यांचे याबाबतीतील गुरू जॉर्ज फर्नांडिस यांनी तर सरकारला आणि जनतेला वेठीला धरण्याची वेळ निवडण्याबाबत थेट महात्मा जोतिबा फुले यांच्या भूमिकेचा आधार घेतला होता. एकीकडे युनियन राजकारण साधत असताना महापालिकेतील आणि बेस्टमधील शिवसेना नेते इतक्या महत्त्वाच्या प्रश्नवर राजकारण कसे करता येईल, याचा खल करत होते.

बेस्टमधील युनियन विरोधकांची आहे, त्यामुळे तिची कोंडी करावी आणि कामगारांच्या मनात तिच्याविषयी संताप निर्माण करावा इतक कोता विचार केला गेला. पण आपल्या पक्षाच्या युनियनचे सभासददेखील पगारवाढीच्या प्रश्नवर राव यांच्याबरोबर आहेत या बाबीकडे दुर्लक्ष केले गेले. राजकीय पक्ष आणि युनियन यांच्यात इतके मतभेद असताना, महापालिका आणि बेस्टमधील आयएएस अधिकारी कामगारांच्या मागण्यांना वाटाण्याच्या अक्षता लावणे साहजिक होते.

राव यांना बहुमत आहे की नाही, वगैरे फुटकळ मुद्दे त्यामुळे प्रशासनाने निर्माण केले. थोडक्यात, दोन्ही बाजू अकारण हे प्रकरण चिघळवून मुंबईकरांना त्रास देत आहेत. अशावेळी राज्य सरकारने हस्तक्षेप करावा अशी मुंबईकरांची अपेक्षा होती. मुख्यमंत्री विलासराव देशमुख यांनी स्वत:च्या अधिकाऱ्यांशी चर्चा करून आणि नंतर संबंधितांना एकत्र आणून ही समस्या सोडवायला हवी होती. महापालिका आणि बेस्ट या स्वायत्त संस्था असल्या तरी ' बेस्ट ' च्या सुमारे 45 लाख प्रवाशांचा विचार देशमुख यांनी करायला हवा होता. त्यांनी पुढाकार का घेतला नाही, हे कळणे अनाकलनीय आहे.

खरे म्हणजे वेतनवाढ हा कर्मचाऱ्यांचा हक्क आहे. त्याबाबत चालढकल करणे हे ना राजकीय नेतृत्वाला शोभादायक ठरते, ना प्रशासकीय अधिकाऱ्यांना. वास्तविक पाहता, बेस्ट कर्मचाऱ्यांपैकी एका घटकाला, म्हणजे ड्रायव्हर्सना दिवसंदिवस मुंबईच्या रस्त्यांवर बस चालवणे मानसिकदृष्ट्या त्रासाचे होते आहे. अपुरे रस्ते, मोटारी आणि टू व्हीलर्सची तसेच प्रवाशांची अतोनात वाढलेली संख्या यामुळे अपघातांची संख्या वाढली आहे.

ड्रायव्हर्स तसेच कंडक्टर्स यांच्यावर पडणारा ताण यामुळे त्यांचे आरोग्य बिघडते आहे. याचा पर्यायाने परिणाम बेस्ट सेवेवर होतो आहे. या साऱ्याचा विचार खरे म्हणजे व्हायला हवा. पण प्रशासन आणि युनियन या दोघांचेही मुंबईकरांना वेठीस धरण्याबाबत एकमत असेल, तर दुसरे काय होणार ?

 
</text>
</doc>
