<doc>
<docno>1049165.cms.txt</docno>
<text>
 
अर्थव्यवहार
दलालांची विक्री!
[ Friday, March 11, 2005  08:48:22 pm]


म. टा. बाजार प्रतिनिधी

मुंबई : परकीय अर्थसंस्थांनी सातत्याने खरेदी करूनही बाजारातील असाधारण तेजीमुळे सावध झालेल्या दलालांनी नफारुपी विक्री केल्याने मुंबई शेअर बाजारात शेवटी बऱ्यापैकी घसरण झाली. परकीय अर्थसंस्थांबरोबरच देशी अर्थसंस्थांनीही निदेर्शांक ज्यांच्यावर आधारित आहे, अशा निवडक कंपन्यांच्या समभागांची खरेदी केली, पण दलालांच्या विक्रीचा परिणामच प्रभावी ठरला.

तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा ' सेन्सेक्स ' निदेर्शांक सौदासत्राच्या पूर्वार्धात 6948.54 अंशांच्या उच्चांकावर, नंतर उतरून 6838.95 अंशांच्या नीचांकावर जाऊन शेवटी 6853.73 अंशांवर स्थिरावला. त्यात 53.92 अंशांची घसरण झाली.

या आठवड्याच्या प्रारंभीच्या तीन सौदासत्रांत परकीय अर्थसंस्थांनी तब्बल 1753.30 कोटी रुपयांची गुंतवणूक केल्याचे एकीकडे सांगितले जात आहे, तर दलाल मंडळींच्या म्हणण्यानुसार, यापैकी गेल्या बुधवारी परकीय अर्थसंस्थांनी केलेल्या 793.20 कोटी रु.च्या एकूण गुंतवणुकीत जेट एअरवेजच्या ' आयपीओ ' मध्ये करण्यात आलेल्या गुंतवणुकीचा समावेश होता. शेअर बाजार खूपच दोलायमान (' व्होलटाइल ') झालेला असल्याने सावधपणे व्यवहार करण्याचा इशारा शेअर बाजारांच्या नियंत्रक मंडळांनी याआधीच दिलेला असून, तो दलालांनी गांभिर्याने घेतला आहे.

 
</text>
</doc>
