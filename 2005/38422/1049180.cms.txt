<doc>
<docno>1049180.cms.txt</docno>
<text>
 
संवाद
दलित-बहुजनांच्या अस्मितेचं संस्कृतिकारण
[ Friday, March 11, 2005  08:52:55 pm]


गोहत्या प्रतिबंधक कायदा आणावा, असं म्हणणारे म्हैसहत्या रोखण्याचं नावही घेत नाहीत. गायीप्रमाणेच म्हैसही दूध देते. म्हशीच्या दुधावर भारतातली 75 टक्के जनता पोसली जाते. मग तिच्याच बाबतीत सापत्न धोरण का ? दलित-बहुजन चळवळीतले एक विचारवंत कांचा इलय्या यांना यामागे सांस्कृतिक राजकारण दिसतं. या राजकारणामागचा आध्यात्मिक दहशतवाद दिसतो आणि मग म्हशीच्या जागी त्यांना या देशातील दलित आणि ओबीसी जनता दिसू लागते. ते म्हशीला दलित-ओबीसींच्या संस्कृतीचं प्रतीक बनवून सांस्कृतिक राष्ट्रवादाची मांडणी करतात. त्याला नाव देतात ' बफेलो नॅशनॅलिझम '.

ब्राह्माणी व्यवस्था आणि तिच्या आध्यात्मिक दहशतवादाचा या देशातल्या दलित-बहुजनांना सतत दुय्यम वागवणारा चेहरा दाखवणं, हेच सूत्र घेऊन वेळोवेळी लिहिलेल्या लेखांचं संकलन पुस्तकरूपाने अवतरतं, तेव्हा ' नाही रे ' वर्गाच्या बाजूने उभे राहणाऱ्यांना वर्णविग्रहाच्या लढ्यातलं एक नवं शस्त्र सापडतं. गेल्या काही वर्षांत, विशेषत: मंडलीकरणानंतर, ओबीसींना एक चेहरा प्राप्त होऊ लागला आहे आणि स्वत:च्या दडपलेल्या इतिहासाचंही नवं भान येऊ लागलं आहे. दलित समूहाशी तो आपली नाळ जोडून घेऊ लागला आहे. राजकीय पटलावर दलित-बहुजन समाजाची अनेक शकलं झालेली असली, तरी सांस्कृतिकदृष्ट्या त्यांना एका धाग्यात ओवण्याचं काम काही विचारवंतांनी सुरू केलं आहे. त्यासाठी सांस्कृतिक अस्मितेची प्रतिकं शोधली गेली. मराठीत आ. ह. साळुंखेंचं आलेलं ' विदोही तुकाराम ' हे पुस्तक याचंच ठळक उदाहरण आहे. कांचा इलय्यांनी गोमातेच्या प्रतिकाला म्हशीचा पर्याय दिला आहे.

हैदराबादच्या उस्मानिया विद्यापीठात राज्यशास्त्र विभागाचे प्रमुख असलेल्या कांचा इलय्या यांचं ' व्हाय आय अॅम नॉट अ हिंदू : अ शूदा क्रिटिक ऑफ हिंदू फिलॉसॉफी, कल्चर अॅण्ड पोलिटिकल इकॉनॉमी ' हे पहिलंच पुस्तक बहुचचिर्त आणि वादग्रस्त ठरलं. ' गॉड अॅज अ पोलिटिकल फिलॉसॉफर : बुद्धाज् चॅलेंज टू ब्राह्मानिझम ' हे त्यांचं दुसरं पुस्तक. प्रस्तुत ' बफेलो नॅशनॅलिझम ' मध्ये त्यांनी गेल्या काही वर्षांत इंग्रजी वृत्तपत्रं आणि नियतकालिकांतून लिहिलेले लेख संकलित केले आहेत. हे 42 लेख ' कम्युनल व्हायलन्स ', ' क्लॅश ऑफ सिव्हिलायझेशन ', ' सोशल जस्टिस ', ' कास्ट, द राइट टू रिलिजन ', ' इलेक्टोरल पोलिटिक्स ', ' कल्चर, ग्लोबलायझेशन, एज्युकेशन ' अशा नऊ भागांत विभागले आहेत. या सर्व लेखनातून कांचा इलय्या भारतीय संस्कृतीतील दलित-बहुजनांच्या स्थानाबद्दल बहुअंगाने विचार करतात.

इस्लाम, ख्रिश्चन, बौद्ध आदी सर्व धर्मांत सगळी माणसं समान आहेत, असं सांगितलेलं आहे ; फक्त हिंदू धर्मात जन्माने उच्च-नीचता निर्माण केली आहे, असं सांगून कांचा इलय्या हिंदू धर्मातल्या प्रतिकांवर तुटून पडतात. स्वस्तिक आणि त्रिशूळ या हिंसेशी निगडित धर्मप्रतिकांचा या देशातल्या गरीब कष्टकरी बहुजनवर्गाच्या रोजच्या जगण्याशी काहीही संबंध नाही. इस्लाम धर्मवाद्यांनी धर्मप्रसारासाठी कुराणाच्या प्रती वाटल्या, ख्रिश्चन मिशनऱ्यांनी बायबलच्या प्रती वाटल्या ; पण हिंदू धर्मातल्या स्वत:ला श्रेष्ठ म्हणवणाऱ्या ब्राह्माणवर्गाने धर्माभिमान जागवण्यासाठी, त्याची महती सिद्ध करण्यासाठी कधीही भगवद्गीता वाटली नाही ; त्याने त्रिशूळ वाटले, या विसंगतीवर इलय्यांनी बोट ठेवलं आहे. गाय हे संस्कृतीचं प्रतीक बनवण्यामागे वर्णवर्चस्ववादीच दृष्टिकोण आहे. आर्यांना म्हशीबद्दल कधीच प्रेम वाटलं नाही ; कारण म्हैस काळी, तर गाय शुभ्र. या देशातले दवीड वर्णाने काळे होते. त्यामुळेच आर्यांनी म्हशीचा तिरस्कार आणि गाईचा पुरस्कार केला.

या ब्राह्माण्यवादातूनच शाकाहाराचं उदात्तीकरण केलं गेलं. महात्मा गांधींनी गाईला राष्ट्रीय प्रतीक बनवलं आणि शाकाहाराचा पुरस्कार केला, तेव्हा काँग्रेस पक्षातल्या उच्चवणीर्य नेत्यांचंच त्यांनी हित पाहिलं, असा आरोप इलय्या करतात. या देशातले बहुजन मांसाहारी आहेत हे गांधीजींना पुरतं ठाऊक होतं, असं ते म्हणतात. हा शाकाहाराचा पुरस्कार पूवीर् बहुजनांच्या विरोधात वापरला गेला आणि आज तो मुसलमानांविरुद्ध वापरला जातो आहे, याकडे ते लक्ष वेधतात. म्हणूनच या देशाच्या राष्ट्रीय संस्कृतीत बहुजनांना स्थान मिळवायचं असेल तर म्हैस हेच राष्ट्रीय प्रतीक म्हणून पुढे यायला हवं, असा त्यांचा आग्रह आहे. म्हैस ही गाईपेक्षा प्रत्येक बाबतीत सरस आहे. ती दूध जास्त देते, तिच्या दुधामध्ये सत्व अधिक असतं, मांस, शेण आणि शेतीच्या उपयोगी पडण्याची क्षमता यात म्हैसच अग्रेसर आहे. सर्वसामान्य शेतकरी आणि कष्टकरी माणसाचं म्हशीवर प्रेम असतं. तिचं अस्तित्व त्याच्या जगण्याशीच निगडित असतं, या सर्व कारणांनी इलय्या म्हैस हा राष्ट्रीय प्राणी झाला पाहिजे, असं म्हणतात.

म्हैस ही उच्चवणीर्यांसाठी जणू अस्तित्वातच नाही. ती ' इनव्हिजिबल ' आहे. या देशातला तळागाळातला वर्गही उच्चवणीर्यांसाठी इनव्हिजिबल आहे, असं सांगून झाल्यावर ' द इनव्हिजिबल कंट्री ' या प्रकरणात कांचा इलय्या वेगळाच मुद्दा मांडतात. त्यांनी राष्ट्रीय चर्चा व परिषदांसाठी अनेकदा परदेशवारी केली. आपल्या निरीक्षणातून ते असं मांडतात की अमेरिकेतले भारतीय हे अमेरिकनांसाठीही ' इनव्हिजिबल ' आहेत, बिनमहत्त्वाचे आहेत. भारताकडे ते हेटाळणीच्या नजरेतून बघतात ; कारण भारतीय आळशी, ऐदी आहेत असं त्यांचं मत आहे. कारण भारतात वर्षानुवर्षं रुजलेल्या पुरोहितशाहीने श्रम न करता जगण्याची ऐदी संस्कृती जन्माला घातली आहे. तीच उच्चवणीर्यांमध्ये खोल झिरपल्याने ते परदेशी गेेले तरी त्यांचा जगण्याचा दृष्टिकोण तोच राहतो आणि ते तिथल्या लोकांच्या नजरेत बिनमहत्त्वाचे, अदखलपात्र ठरतात.

इलय्या यांनी जागतिकीकरणाच्या रेट्यात गरीब कसा अधिक गरीब होत चालला आहे हे सांगितलं आहेच ; पण सांस्कृतिक जागतिकीकरण हेच दलित- बहुजनांना नवी पहाट दाखवेल, असं सांगितलं आहे. जागतिकीकरणाची भलामण करणारे, पुरस्कार करणारे उच्चवणीर्य जातीयतेचा विषय जागतिक पातळीवर नेऊ देत नाहीत, स्वत: इंग्रजी भाषा शिकून बहुजनांनी मात्र प्रादेशिक भाषा शिकून संस्कृती जिवंत ठेवली पाहिजे, असा आग्रह धरतात. पंचा नेसणाऱ्या गांधीजींचे गोडवे गात सुटाबुटात वावरणाऱ्या आंबेडकरांना नावं ठेवणाऱ्या याच लोकांनी स्वत: मात्र पेहरावात गांधीजींचं अनुकरण केलं नाही, पाश्चात्त्य वेषच त्यांना प्यारा झाला, ही दांभिकता इलय्या यांनी उघड केली आहे. ते म्हणतात, गांधीजींना डी- वेस्टर्नाइज्ड व्हायला खूप कष्ट पडले ; पण आंबेडकरांची सुटाबुटात वावरूनही आपल्या समाजाशी नाळ कधीच तुटली नाही. तेव्हा पेहराव आणि भाषा यांच्यावरच काही संस्कृती अवलंबून नसते. बहुजन समाजाने आपल्या उन्नतीसाठी प्रादेशिक भाषेचं जोखड फेकून देऊन इंग्रजी शिकलं पाहिजे आणि जागतिक प्रवाहात आलं पाहिजे. आपल्याला या प्रवाहात येऊ न देणाऱ्या उच्चवणीर्यांचं राजकारण ओळखलं पाहिजे.

इलय्यांनी राष्ट्रीय आणि आंतरराष्ट्रीय संदर्भातही बहुजनवादाची चिकित्सा केली आहे. गुजरात दंगलीच्यावेळी बहुजनांना वापरून घेण्यात आलं आणि बहुजनांनी नरेंद मोदींमध्ये आपलं राजकीय नेतृत्व शोधलं, याचा परामर्श घेऊन त्यांनी बहुजनांच्या काही उणिवा आणि दोषांवरही बोट ठेवलं आहे.

जातिव्यवस्थेने या देशातली मोठी गुणवत्ता अंधारातच चिणून टाकण्याचं पातक केलं आहे. ज्ञानभांडाराच्या किल्ल्या स्वत:च्या कमरेला खोचून सांस्कृतिक ठेकेदारी मिरवणाऱ्यांविरुद्ध इलय्याही तितकाच आक्रमक प्रतिराष्ट्रवाद मांडताहेत. बहुजनांना अस्मिता प्राप्त करून देत आहेत. त्यांचे हे विचार या देशातल्या विशाल बहुजन समाजापर्यंत पोचतील का ?

जयंत पवार

बफेलो नॅशनॅलिझम, अ क्रिटिक ऑफ स्पिरिच्युअल फॅसिझम .

कांचा इलय्या.

साम्य पब्लिकेशन , 16 सदर्न अव्हेन्यू, कोलकाता 700026.

पाने : 206, किंमत : 200 रु.

 
</text>
</doc>
