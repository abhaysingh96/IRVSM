<doc>
<docno>1049124.cms.txt</docno>
<text>
 
क्रीडा
ठेंगण्या साईटस्क्रीनमुळे सचिनची धावगती मंदावली
[ Friday, March 11, 2005  08:30:16 pm]


मोहाली : पाकिस्तानबरोबरच्या पहिल्या क्रिकेट कसोटीत कासवछाप खेळ करणाऱ्या सचिन तेंडुलकरवर टीका करण्यात येत असली तरी त्याने आपल्या संथ खेळाचे समर्थन केले आहे. पंजाब क्रिकेट असोसिएशनच्या स्टेडियमममधील साईटस्क्रीन ठेंगणे असल्यामुळे आपली धावगती मंदावली असे सचिनचे म्हणणे आहे.

पहिल्या कसोटीत तिसऱ्या दिवशी उपाहारानंतर सचिनची फलंदाजीची लय अचानक बिघडल्यामुळे भारताची धावगती मंदावली याबाबत छेडले असता तो म्हणाला आता आयसीसीने याबाबत एक धोरण आखायला हवे जेणेकरून आंतरराष्ट्रीय सामन्यांसाठी सर्वत्र एकाच आकाराचे साईटस्क्रीन असतील. मोहालीच्या स्टेडियममधील ठेंगण्या साईटस्क्रीनमुळे चेंडूचा अंदाज घेणे कठीण जायचे असे त्याने सांगितले. उपाहारानंतरच स्टेडियम भरू लागला, शिवाय स्टेडियममधील विविध रंगामुळे चेंडूचा अंदाज बांधताना त्रास होत असल्याचे त्याने सांगितले. यामुळे बचावात्मक पवित्रा घेणं भाग पडलं आणि सरळ बॅटने खेळून चेंडू तटविण्याशिवाय इलाज नव्हता असेही सचिनने नमूद केले. पंचांचेही लक्ष त्याने याकडे वेधले. या साऱ्या प्रकारामुळे तो संतापला होता व एकदा तर त्याने क्रीझ सोडून स्क्वेअर लेगच्या दिशेने जाणेच त्याने पसंत केले. एकदा तर त्याने पॅव्हेलियनमधून हरभजनला बोलावले व याबाबत काही तरी करण्यास सांगितले.

या साऱ्याचा परिणाम धावगतीवर झाला. सकाळच्या सत्रात 64 चेंडूत नाबाद 47 धावा फटकावणाऱ्या सचिनने उपाहारानंतरच्या पहिल्या तासात अवघ्या अकरा धावा काढल्या तर दुसऱ्या तासात सतरा धावा केल्या, चहापानानंतरच्या पहिल्या तासाभरात त्याने अकराच धावा केल्या तर त्याच्या डावाच्या अखेरच्या अर्ध्या तासात अवघ्या आठ धावाच त्याने काढल्या. या साऱ्याचा परिणाम भारताच्या धावगतीवर झाला. पहिल्या सत्रात 31 षटकात 134 धावा फटकावणाऱ्या भारताने दुसऱ्या सत्रात 29 षटकात 58 तर अखेरच्या सत्रात 31 षटकात 70 धावा केल्यामुळे दिवसअखेरीस त्यांच्या फलकावर 447 धावाच लागल्या.

 
</text>
</doc>
