<doc>
<docno>1048944.cms.txt</docno>
<text>
 
सदर
कॉलेज 'किशोरी'
[ Friday, March 11, 2005  05:59:48 pm]


अचानक मिळालेली महाशिवरात्रीची सुट्टी कशी घालवायची, असा प्रश्न किशोरी शहाणे-वीजला पडला. नकळत तिची पावलं जुहूच्या मिठीबाई कॉलेजकडे वळली. कॉलेज बंद होतं... तरी काय झालं ? बिल्डिंग, आजूबाजूचा परिसर तिच्या आठवणी जागृत करायला पुरेसा होता. किशोरीचा चेहरा खुलला. जवळजवळ एक तपानंतर कॉलेजच्या बाहेर उभी असणारी किशोरी पुन्हा एकदा ' किशोरवयीन ' झाली होती. तेवढ्यात समोर ओळखीचा चेहरा दिसला... तोच तो सुप्रसिद्ध वडेवाला! मिठीबाईचा वडापाव सॉलिड फेमस आणि किशोरीचा मोस्ट फेवरेट. डाएटिंग विसरून ती मनसोक्त वडापाव एन्जॉय करत होती...

' आम्ही रोज इथे वडापावच्या ओढीने यायचो ,' ती सांगत होती. ' कॉलेजमधून बाहेर पडल्यानंतर आज इतक्या वर्षांनी वडापाव खाताना सगळ्या आठवणी जाग्या झाल्यात. मिठीबाईमध्ये मला अगदी सहज प्रवेश मिळाला. शाळेपेक्षा मी कॉलेज जास्त एन्जॉय केलं. पहिल्यापासूनच आमचा मस्त ग्रुप जमला होता. तीन मुलं आणि आठ मुली मिळून जी काही धम्माल करायचो, की विचारू नका. कट्टा, कॅण्टीनपेक्षा आम्ही जास्तीत जास्त वेळ क्लासरूममध्येच असायचो. आम्ही भलतेच स्टुडियस वगैरे होतो, असा गैरसमज करून घेऊ नका. आमची सगळी मजामस्ती क्लासरूममध्ये चालायची. लेक्चर संपलं, की सगळे स्कॉलर्स निमूटपणे बाहेर निघून जायचे. मग चार्ज आमच्या ग्रुपकडे. आम्ही दार लावून आतमध्ये बेंच वाजवत अंताक्षरी खेळायचो. कधीतरी कोणी लपवून डेक घेऊन यायचं. मग आम्ही रिसेसमध्ये डेक लावून डान्स करायचो. एकदाही क्लासरूमबाहेर आवाज गेला नाही. त्यामुळे कोणाला कळेल का, कम्प्लेण्ट करेल का अशी टेन्शन्स आमच्या वाटेला गेली नाहीत. शिवाय आम्ही सगळ्या प्रोफेसर्सशी दोस्ती केली होती. आमच्याबरोबर ते पिकनिकलाही येत असत. वेगळेच दिवस होते ते! '

किशोरीच्या क्लासरूमला ' सेलिब्रिटी क्लासरूम ' म्हटलं पाहिजे. भाग्यश्ाी हिमालय, बॉबी देओल, विनोद कांबळी ही मंडळी तिच्या वर्गातली. त्यांच्याबद्दल किशोरी सांगते , ' बॉबी देओल मध्येच येऊन शाइनिंग करून निघून जायचा. स्वभावाने शाय होता. विनोद कांबळी मात्र अभ्यासू होता. या सगळ्यांत उठून दिसायचा तो आमचाच ग्रुप. ' वर्गात बसूनही या मुलांना इतकी धमाल करता येते तरी कशी ?' असा आमचा हेवा करणारे अनेक होते. आमच्या वेळी रॅगिंगचं स्तोम माजलं नव्हतं. मास बंकिंग करण्याचं फॅड आलेलं नव्हतं. आज मिठीबाई कॉलेजबद्दल बरंच काही ऐकायला मिळतं. कॉलेजचं कल्चर चुकीच्या पद्धतीने बदलल्याचं कळतं, तेव्हा वाईट वाटतं. साध्या मुलींना ' बहेनजी ' म्हटलं जातं. वाइल्ड फ्रीडम म्हणजे कॉलेजजीवन असा समज रूढ झाला आहे. आमच्या वेळी पूर्णत: सभ्य वातावरण होतं, असं काही म्हणता येणार नाही. मिठीबाईचे ' बदनाम ' ग्रुप्सही होते. पण एकूण वातावरणावर त्यांचा प्रभाव पडत नसे. आमच्या वेळी प्रोफेसर्स जीव तोडून शिकवायचे. त्यांना विद्यार्थ्यांच्या भवितव्याविषयी आस्था होती. माझ्यानंतर मिठीबाईत अॅडमिशन घेतलेल्या भाच्याकडून शिकवण्याच्या पद्धतीविषयी जे काही कळलं, ते अस्वस्थ करणारं होतं. '

ग्रॅज्युएट होईपर्यंत किशोरीचे सुमारे वीस चित्रपट प्रसिद्ध झाले होते. ' लेक्चर्स संपवून मगच शूटिंगला येईन ' अशी अट प्रत्येकच वेळी घालणं शक्य नसायचं. अशावेळी तिला प्रो. अंकुश सावंत यांच्यासारखा मदतीचा हात मिळायचा. ' आपल्या कॉलेजचं नाव ही मुलगी उज्ज्वल करेल ,' या भावनेने शूटिंगसाठी दांड्या मारूनही तिचं नाव कधी ब्लॅक लिस्टमध्ये गेलं नाही. पण या सगळ्यात अभ्यासाचं काय ? ती सांगते , ' आम्ही सगळे अॅव्हरेजच्या वरचे स्टुडण्ट्स होतो. एकमेकांमध्ये स्पर्धा असायची, तेवढीच नोट्सची देवाणघेवाण करणं, एकाचा अभ्यास कमी होत असेल, तर इतरांनी त्याच्या बरोबर लायब्ररीत बसून राहणं अशी मदतही चालायची. मी कॉलेजमधल्या वेगवेगळ्या अॅक्टिव्हिटीजमध्ये उत्स्फुर्तपणे भाग घेणारी होते. समोरच्या भाईदासमध्ये आमच्या फायनल्स व्हायच्या. तिथेच भरपूर बक्षिसं मिळायची. मी ' रोज क्वीन ' झाले आणि एकदा तर ' मिस मिठीबाई ' सुद्धा! मिठीबाईमधल्या अॅक्टिव्हिटीजमध्ये भाग घेतानाच माझा आत्मविश्वास वाढत गेला. ही कमाई आजही उपयोगी पडतेय. '

किशोरीच्या वेळी फ्लटिर्ंग, डेटिंग यांचं प्रमाण कमी होतं. ' ही हॅज सम लाइकिंग फॉर यू ,' हा मेसेज मुलीकडे पोहोचेपर्यंत कॉलेजची

पाच वर्षं संपत आलेली असायची. आवडत्या मुलीकडे स्टेअर करून बघण्यापुरतं नॉन व्हर्बल कम्युनिकेशन फक्त चालायचं. व्हॅलेण्टाइन डेचं फॅड नव्हतं, पण ' राखी पौणिर्मा ' जोरात होती.

टीवायबीकॉमच्या फायनल एक्झामपर्यंत ' अॅक्ट्रेस ' झाल्याने तिला बुरखा घालून सगळे पेपर्स द्यावे लागले होते. नवरा- दीपक बलराज वीज-याचंही कॉलेज मिठीबाईच असल्याने तिला कॉलेजविषयी जरा जरा जास्तच आपुलकी वाटते. दरवषीर् ओरिएण्टेशन देताना माजी विद्यार्थ्यांच्या यादीत किशोरीचं नाव अभिमानाने घेतलं जातं, तेव्हा ती हरखून जाते. फ्रिकआऊट करणारे ते दिवस आयुष्यभराचा सकारात्मक दृष्टिकोन देऊन गेलेले असतात. बेभान करणारे कॉलेजचे दिवस तिच्या विस्मृतीत जात नाहीत. हातातला वडापाव संपवत ' मस्त गेली आजची सुट्टी ' म्हणत ती उठते. कॉलेजच्या फुलपंखी आठवणींना टेस्ट आणणाऱ्या एका वडापावने तिचा महाशिवरात्रीचा उपास मोडलेला असतो, हे बराच वेळ तिच्या लक्षातही आलेलं नसतं...

श्वेता प्रधान

 
</text>
</doc>
