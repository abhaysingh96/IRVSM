<doc>
<docno>1049057.cms.txt</docno>
<text>
 
महामुंबई
भुयारी मार्ग हवेत पण, भर सार्वजनिक वाहतुकीवर हवा!
[ Friday, March 11, 2005  07:54:39 pm]


रेश्मा मुरकर

मुंबई : जागतिक बँकेकडून मिळालेल्या 70 कोटी रूपये कर्जातून मुंबईत बांधण्यात येणाऱ्या सबवेंपैकी मेट्रो चित्रपटगृह आणि सिध्दिविनायक मंदिराजवळील सबवे सोडले तर इतर चारही प्रकल्प या ना त्या कारणानेे वादाच्या भोवऱ्यात सापडले आहेत. उल्लेखनीय बाब म्हणजे चारही वादग्रस्त सब-वे हे दादर-माटुंगा- माहीम परिसरात आहेत. शहराच्या इतर भागातही सबवेची मागणी असताना पालिकेने हे प्रकल्प कोणत्या आधारावर मंजूर केले असा सवाल आहे. शिवाय वांदे-वरळी सी लिंक झाल्यानंतर या मार्गावरील बरीच वाहतूक सीलिंकवर वळवली जाईल त्यामुळं वाहतुकीची गदीर् कमी होण्याची शक्यता असताना हे सबवे का असे येथील रहिवाशांचे म्हणणे आहे.

मेट्रो सिनेमागृहाजवळील चारही बाजूंनी वाहणाऱ्या वाहतुकीला शिस्त लागण्यासाठी त्या ठिकाणी भुयारी मार्गाची आवश्यकता कोणीच नाकारणार नाही. शिवाय महाविद्यालये, अनेक दिशांनी येऊन मिळणारे रस्ते, सिग्नल यंत्रणा यांमुळे या ठिकाणी सबवेची मागणी होत होती. तेथील कामही जोरात सुरू आहे. येथील काही रेस्टॉरंट आणि दुकानांचे मालक यांची कुरकुर वगळता याठिकाणी सब-वे होण्यास कोणाचीच आडकाठी नाही. दुसरा वादग्रस्त नसलेला सबवे म्हणजे सिद्धीविनायक मंदिराजवळचा! वरळीकडून येणाऱ्या एकेरी मार्गामुळे मोठ्या वेगाने वाहने हाकली जातात. या ठिकाणी रस्तारूंदीकरणाला फारसा वाव नाही. शिवाय मंदिरासमोरच्या बागेच्या वळणाप्रमाणे येथे अनेक वळणांवर रस्ता ओलांडणे जिकिरीचे ठरते. मंगळवारी किंवा चतुथीर्च्या दिवशी भक्तांच्या गदीर्मुळे आणीबाणीची परिस्थिती असते. त्यामुळे या ठिकाणी सब-वेची गरज वर्तवली जात होती.

' व्हीआयपी ' रोड म्हणून ओळखल्या जाणार्या वीर सावरकर मार्गावरील सुर्यवंशी क्षत्रिय समाजाच्या हॉलसमोरील चौकात सब-वे बांधण्यात यावा अशी येथील रहिवाशांची मागणी आहेे. या भागात केटरिंग कॉलेज, अॅटोनिया डिसिल्व्हा, साने गुरुजी विद्यालय, आयईएस आदी शैक्षणिक संस्था आहेत. त्याशिवाय या भागात मोठ्या प्रमाणावर निवासी इमारती आहेत. केटरिंग कॉलेजवळील तीन मोठ्या झाडांमुळे हा रस्ता अपघातांना कारणीभूत ठरतो. या रस्त्यावर रात्री आणि दिवसाही वाहने भरधाव वेगाने हाकली जातात. त्यातच आता शिवाजी पार्कवरील भरधाव वेगात मोटरसायकलींची शर्यत लावणाऱ्या ' रोडि ' योंचीही भर पडली आहे. त्यामुळे रस्ता ओलांडणे मुश्कील होऊन जाते. येथील रहिवाशांनी सूर्यवंशी क्षत्रिय समाज सभागृहातफेर् पालिका आयुक्त आणि स्थानिक आमदारांकडेही सब-वेची मागणी केली होती. मात्र, त्याला वाटाण्याच्या अक्षता लावून पालिकेने शिवाजी पार्क समोरील पेट्रोलपंपाच्या बाजूला सब-वेची गरज असल्याचा जावईशोध लावला. आता येथील सब- वेचे काम स्थानिकांच्या विरोधामुळे थांबविण्यात आले आहे.

शहरातील सब-वेची गरज वर्तवताना वाहतूक विभागाचे उपायुक्त प्रतापसिंह पाटणकर यांनी सार्वजनिक वाहतुकीविषयीचा अत्यंत महत्त्वाचा मुद्दा मांडला. सब-वेमुळे एकावेळी सिग्नलसाठीचा किमान 10 ते 15 मिनीटांचा वेळ वाचू शकतो. ज्या ठिकाणी वाहतुक मोठ्या प्रमाणावर असते त्या ठिकाणी हा वेळ वाहनांना उपलब्ध करून देता येतो. परिणामी वाहतूक खोळंबून राहत नाही. पादचारी अत्यंत बेशिस्तपणे रस्ता ओलांडत असल्यामुळे गाड्या खोळंबून राहतात. शिवाय जीवाला धोका संभवतो तो वेगळा! त्यामुळे सब-वेचा वापर करण्यासाठी नागरिकांमध्ये जागरूकता निर्माण झाली पाहिजे, असे मत त्यांनी व्यक्त केले. मात्र, त्यामुळे खासगी वाहनांच्या वाढीला उत्तेजन मिळता कामा नये, असेही त्यांनी नमूद केले. आज दीड कोटी लोकवस्ती असलेल्या मुंबईत सुमारे 13 लाखांहून अधिक खासगी वाहने आहेत. ही संख्या जर आणखी वाढत राहिली तर, असे शहरात कितीही सब-वे बांधले तरी त्याचा उपयोग होणार नाही. कारण केवळ सब-वे बांधून वाहतुकीचा प्रश्न सुटतो असे नाही. त्यासाठी विविध स्तरावर प्रयत्न व्हायला हवेत. शेवटी सार्वजनिक वाहतुकीचा विस्तार, हाच वाहतुकीच्या प्रश्नावर अंतिम आणि ठोस उपाय ठरू शकतो.

 
</text>
</doc>
