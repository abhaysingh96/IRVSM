<doc>
<docno>1049223.cms.txt</docno>
<text>
 
महामुंबई
एसटीचे खाते गोठविले!
[ Friday, March 11, 2005  09:41:36 pm]


प्रभाकर नारकर

मुंबई : भविष्य निर्वाह निधीचा प्रशासकीय खर्च व तपासणी शुल्काचे गेल्या दहा वर्षांचे सुमारे 14 कोटी रुपये न भरल्यामुळे एस. टी. महामंडळाच्या स्टेट बँकेतील खात्यावर विभागीय भविष्य निधी आयुक्तांच्या कार्यालयाने टाच आणली आहे.

कर्मचाऱ्यांचा भविष्य निधी भविष्य निधी आयुक्तांच्या कार्यालयाकडे जमा केला जातो. या निधीच्या देखभालीसाठी या कार्यालयाकडून संबंधित उद्योगांकडून प्रशासकीय खर्च व तपासणी शुल्कापोटी जमा होणाऱ्या रकमेच्या ठराविक टक्के रक्कम वसूल करण्यात येते. मात्र, काही उद्योगांना भविष्य निर्वाह निधी कायद्याअंतर्गतच सूट देण्यात आलेली असते. अशा उद्योगांना जमा होणारी रक्कम आयुक्तांच्या कार्यालयाकडे जमा न करता स्वत:कडेच ठेवण्याची परवानगी असते. एसटी महामंडळालाही अशी सुट देण्यात आलेली आहे. या निधीचे त्यात्या उद्योगात स्वतंत्र हिशेब ठेवले जातात.

मात्र, भविष्य निधीचे पैसे स्वत:कडे ठेवण्याची परवानगी असली तरी प्रशासकीय खर्च व तपासणी शुल्काचे पैसे भरणे आवश्यक असते. मात्र कायद्यातून मिळालेल्या मोकळीकीचा चुकीचा अर्थ लावून एसटी महामंडळाने जवळपास 1992 पासून हे पैसे भरले नव्हते. भविष्य निधी आयुक्तांच्या कार्यालयातून याबाबत विचारणा करण्यात आली असता कर्मचाऱ्यांच्या भविष्य निधीचे व्यवस्थापन महामंडळच करीत असल्याने महामंडळाने हे पैसे भरणे आवश्यक नसल्याचे कळविण्यात आले होते. मात्र, त्यावर भविष्य निधी कार्यालयाने कसलाच खुलासा केला नव्हता. त्यामुळे हे पैसे गेल्या कित्येक वर्षांत भरले गेले नव्हते. त्यामुळे एकूण रक्कम 14 कोटी रुपयांवर गेली होती.

या पार्श्वभूमीवर पाच मार्च रोजी विभागीय कार्यालयाने महामंडळाच्या मुंबई सेंट्रल येथील स्टेट बँकेत असलेल्या खात्यावरच टाच आणली आहे. यामुळे महामंडळाचे सर्व आथिर्क व्यवहारच थंडावण्याची शक्यता होती. त्यामुळे विविध आगारांकडून येणारे पैसे या खात्यावर जमा न करण्याच्या सूचना मुख्यालयातून देण्यात आल्या असून रोज जमा होणाऱ्या या पैशातूनच सध्या महामंडळाचा खर्च भागविला जात असल्याचे सांगण्यात आले. त्याचबरोबर भविष्य निर्वाह निधीच्या दिल्लीतील मुख्य कार्यालयाकडेही याबाबत दाद मागण्यात आली आहे.

 
</text>
</doc>
