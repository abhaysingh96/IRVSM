<doc>
<docno>1064309.cms.txt</docno>
<text>
 
अग्रलेख
फिट्टंफाट!
[ Monday, March 28, 2005  08:44:38 pm]


भारत-पाक क्रिकेट कसोटी मालिका निव्वळ मैदानावरील घडामोडींपुरती मर्यादित नसते, तर प्रत्येक भारतीय मनाने सामन्यात गुंतलेला असतो. त्यामुळे एका कसोटीतील विजयाची आघाडी घेतल्यावर मालिका बरोबरीवर सुटल्याचे शल्य अनेकांच्या मनी असेल. पण या मालिकेतील तिन्ही सामने चुरशीचे झाले, हे या पराभवापेक्षा अधिक महत्त्वाचे आहे ; कारण कसोटी सामन्यांचा प्रेक्षक कमी होत आहे अशी ओरड सुरू असताना, असे चुरशीचे सामनेच रसिकांना मैदानाकडे खेचणार आहेत.

भारतीय संघाचा आधारवड राहुल दवीडच आहे, यावर या मालिकेने पुन्हा शिक्कामोर्तब केले आहे. केवळ कसोटीच्या दोन्ही डावांत शतके झळकवण्याचा विक्रम त्याने या मालिकेत केला म्हणून नव्हे तर गेल्या काही वर्षांत, राहुल मैदानावर असला की प्रतिर्स्पध्यावर दडपण येते. कारण तो केवळ किल्लाच लढवतो असे नाही, तर त्याचवेळी त्याची बॅटही बोलत असते. वन डे असो वा पाच दिवसांची कसोटी, संघाची गरज लक्षात घेऊ न तो तंत्र बदलतो.

राहुल असा भरभक्कम आधार बनलेला असताना, सलामीवीर सेहवागने आघाडीच्या फलंदाजाची व्याख्याच बदलली आहे. दीर्घकाळ, डावाची सुरुवात करणाऱ्याने धीमेपणाने, अधिकाधिक वेळ खेळावे अशी अपेक्षा बाळगली गेली. पण सेहवागने कसोटी आणि झटपट कसोटी यांच्यातील सीमारेषाच पुसून टाकलीे. या तिन्ही कसोटींत त्याच्या धावांचा झपाटा नजरेखालून घातला तर गोलंदाजांना दहशत वाटावी अशीच स्थिती आहे.

एक द्विशतक आणि एक शतक करणाऱ्या या खेळाडूला गौतम गंभीर हा भक्कम साथीदार लाभल्यामुळे भारताची सुरुवात नेहमी दमदार झाली. सुनील गावस्कर- श्रीकांत जोडीची आठवण करून देणारी ही जोडी आहे. सचिनने दहा हजार धावांचा पल्ला गाठला, सुनील गावस्करला मागे टाकले. पस्तिसाव्या विक्रमी शतकाने त्याला हुलकावणी दिली असली, तरी चाहत्यांना चिंता वाटते आहे ती सचिनचा खेळ पूवीर्सारखा बहरत नाही याची.

वाढते वय आणि कोपरदुखी यांच्या जोडीला प्रेक्षकांच्या अपेक्षांचे ओझे दीर्घकाळ पेलून बहुधा तो थकला असावा. पण कर्णधार गांगुली निराश करत असताना, सचिनकडे सगळ्यांचे डोळे लागलेले असणे साहजिक आहे. विशेषत: गांगुली हा फलंदाज म्हणून पूर्ण अपयशी तर ठरलाच, पण या अपयशाचा परिणाम त्याच्या नेतृत्वावरही काही प्रमाणात झाला असे दिसते. नेहमीचे गोलंदाज अपयशी ठरत असताना, सचिन, सेहवाग अशा बदली गोलंदाजांचा उपयोग करून घेण्याइतकी चतुराई तो दाखवू शकला नाही.

त्याचा नेहमीचा आक्रमकपणाही यामुळेच बहुधा त्याला सोडून गेला असावा. पठाण आणि बालाजी यांनी चमक दाखवली असली, तरी खेळपट्टीकडून साथ मिळत नसताना, प्रतिर्स्पध्याला कसा आवर घालावा हे तंत्र त्यांना अद्याप आत्मसात करता आलेले नाही. अर्थात दोघ तरुण असल्यामुळे, त्यांना शिकण्यास बराच वाव आहे. कुंबळेने नेहमीप्रमाणे यश मिळवले, तरी हरभजनसिंगला अपेक्षेइतकी चमक दाखवता आलेली नाही. कुंबळे आता उतारास लागला आहे.

त्याच्याइतका समर्थ, टिच्चून मारा करणारा दुसरा गोलंदाज सापडणे कठीण असल्यामुळे त्याच्या वारसदाराचा शोध मंडळाने आतापासून घ्यायला हवा. पाकच्या दृष्टीने समाधानाची बाब म्हणजे मालिका बरोबरीत सोडवण्यात आलेले यश. शोएब अख्तरच्या अनुपस्थितीत, दुसरी कसोटी गमावल्यावर, शेवटच्या सामन्यात भारतापुढे आव्हान ठेवताना आपल्या गोलंदाजांवर कर्णधार इंझमाम उल हकने टाकलेला विश्वास त्यांनी सार्थ ठरवून दाखवला.

विशेषत: लेगस्पिनर दानिश कनेरिया व शाहीद आफ्रिदी यांचे कौतुक करायला हवे. पण कसलेल्या भारतीय फलंदाजांना, खेळपट्टी फारशी खराब झालेली नसताना, शेवटचा दिवस खेळून काढण्याइतकी चिकाटी दाखवता न येणे, हेही चिंताजनक आहे. आता वन डे मालिकेत भारतीय फलंदाज अधिक सातत्य दाखवतील अशी आशा बाळगणे इतकेच भारतीय पाठीराखे करू शकतील.

 
</text>
</doc>
