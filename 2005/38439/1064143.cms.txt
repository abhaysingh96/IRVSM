<doc>
<docno>1064143.cms.txt</docno>
<text>
 
महामुंबई: मुंबई टाइम्स
विराट मुसंडी
[ Monday, March 28, 2005  06:19:31 pm]


मुंबई टाइम्स टीम

निळे आभाळ भेदत घोंघावणारा आवाज करत झेपावणारी सी हॅरिअर फायटर विमानं, सर्च अॅण्ड रेस्क्यू ऑपरेशनसाठी सुसज्ज सी-किंग हेलिकॉप्टर्स आणि गेल्या वर्षभरातल्या डागडुजीनंतर पूर्णपणे बदललेलं रूप, अशी भारतीय नौदलातली एकमेव एअरक्राफ्ट कॅरिअर आयएनएस विराट आता सागरक्षेत्र काबीज करायला सज्ज झाली आहे. रविवारी झालेल्या वॉर एक्सरसाइजमध्ये विराटने समुदी लढाईतलं आपलं सार्मथ्य पुन्हा एकवार सिद्ध केलं.

' समुदावर तरंगणारा भारतीय भूमीचा एक भूखंड ' असं वर्णन केलं जाणाऱ्या आयएनएस विराटचा आता पूर्ण कायापालट झालाय. चकचकीत फ्लोअरडेक, सुसज्ज, अत्याधुनिक केबिन्स आणि फ्लाइट डेकवरून कधीही मुसंडी मारायला सज्ज असलेली लढाऊ विमानं, हे सगळं दाखवताना विराटवरच्या नेव्हल ऑफिसर्सचा ऊरही अभिमानाने भरून येत होता. विराटवर तयार झालेल्या हिरव्या चकचकीत डेकमुळे आता आतमधून ती कोणत्याही परदेशी युध्दनौकेइतकीच दिमाखदार भासते.

तिचं क्वार्टर डेक तसंच पाहुण्यांसाठी असलेल्या वॉर्ड रूममध्ये ही कम्फर्टची शान असते, तर फ्लाईट डेकवरचं चित्रं मात्र पूर्णपणे वेगळं असतं. तिथे धावपळ सुरू असते सी हॅरिअर, सीकिंग आणि चेतकच्या उड्डाणाची. रविवारच्या कवायतींमध्ये विराटच्या फ्लाईटडेकवरून ही विमानं उडाली आणि त्यांनी संपूर्ण आकाशाचा ताबा घेतला. काही क्षणातच सगळं क्षेत्र रणांगणात बदलून गेलं. इस्रायलकडून घेतलेल्या सुपऱडॉवरा या वेगवान बोटी, आयएनएस म्हैसूर ही डिस्ट्रॉयर यांनीही त्यात भाग घेतला. आयएनएस विराट आणि आयएनएस म्हैसूर या दोन्ही वॉरशीप्स गडद निळ्या लाटा कापत असतानाच विराटवरून म्हैसूरवर रोपच्या साह्याने माणसांची ने-आण करण्याचं प्रात्यक्षिक यावेळी दाखवण्यात आलं. दोन्ही शीप्सच्या वेगामध्ये एका सेकंदाचाही फरक पडला किंवा त्यांची दिशा चुकली, तर मोठा अनर्थ होऊ शकतो. हे भान ठेवण्यात दोन्ही शीप्सच्या कॅप्टनचं कसब पणाला लागलं होतं.

 
</text>
</doc>
