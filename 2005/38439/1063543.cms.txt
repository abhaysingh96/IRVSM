<doc>
<docno>1063543.cms.txt</docno>
<text>
 
महामुंबई
तिघा खंडणीबहाद्दरांना जन्मठेप
[ Monday, March 28, 2005  12:06:16 am]


म. टा. प्रतिनिधी

मुंबई : तरुणाचे अपहरण करून एक कोटी रुपयांची खंडणी उकळू पाहणाऱ्या तिघांना मोक्का कोर्टाने जन्मठेपेची शिक्षा सुनावली. हे तिघे कुख्यात फझलू रेहमान टोळीचे सदस्य आहेत. पोलिसांनी पिच्छा पुरवल्याने या टोळीतील गुंडांना अपहृत तरुणाला सोडून देणे भाग पडले होते.

काळबादेवी येथील कुरियर व्यवसायिक प्रेमसिंग यांना एका ग्राहकाने कुरियरने पाठवण्याचे सामान धारावी येथून घेऊन जाण्यास सांगितले. प्रेमसिंग यांनी आपला नोकर अलोक बियाणी याला तेथे पाठवले.

ते स्वत: येतील या अपेक्षेने तेथे दबा धरून बसलेल्या गुंडांनी अलोकला प्रेमसिंग समजून रिक्षेत कोंबले. तेथे त्याला बेशुद्ध करून नंतर मिरारोड येथे नेले. सिगारेटचे चटके देऊन त्याला जबर मारहाणही केली.

फझलू रेहमानने प्रेमसिंग यांचे अपहरण करून त्यांच्या कुटुंबियांकडून खंडणी उकळण्याचा कट रचला होता. ही सुपारी त्याने पुण्यातील साथीदार फिरोज युसूफ खान याला दिली होती.

फिरोजने महंमद इरफान आणि महंमद शफी यांच्या मदतीने कट तडीस नेला खरा ; पण मालकाऐवजी नोकर हाती लागल्यामुळे त्यांचा जळफळाट झाला.

संतापलेल्या या तिघांनी प्रेमसिंग यांना फोन करून नोकराला सोडवण्यासाठी एक कोटी रुपये खंडणी देण्याची मागणी केली. प्रेमसिंग यांनी याबाबत एल. टी. मार्ग पोलिस ठाण्यात तक्रार नोंदवल्यानंतर निरीक्षक वसंत ताजणे यांनी तपास सुरू केला.

कुठलेही धोगेदोरे हाती नसताना त्यांनी सहायक पोलिस निरीक्षक विजय कदम, उपनिरीक्षक किसन गायकवाड यांच्या मदतीने आरोपींचा ठावठिकाणा शोधून काढला.

त्यांनी पिच्छा पुरवल्याने अखेर 18 दिवसानंतर आलोकला कोल्हापुरात सोडून देण्यात आले. पोलिसांनी तिन्ही आरोपींना पकडून त्यांच्याविरोधात मोक्का कोर्टात आरोपपत्र दाखल केले होते. या खटल्याचा निकाल नुकताच लागला.

 
</text>
</doc>
