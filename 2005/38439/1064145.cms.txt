<doc>
<docno>1064145.cms.txt</docno>
<text>
 
महामुंबई: मुंबई टाइम्स
मध्यरेल्वे शिकणार टाइम मॅनेजमेण्ट!
[ Monday, March 28, 2005  06:20:30 pm]


प्रवीण मुळ्ये

' मुंबई सीएसटी की ओर जानेवाली धीमी लोकल अगले कुछही समयमें प्लॅटफॉर्म नंबर दो पर आ रही है... ' मध्य रेल्वेच्या प्लॅटफॉर्मवर होणाऱ्या या अनाऊन्समेण्टमधील ' कुछही समय ' म्हणजे पाच मिनिटांपासून अगदी 20 मिनिटांपर्यंतही असू शकतो. याची सवय असल्यामुळेच प्रवाशांनीही अनाऊन्समेण्टवर विश्वास ठेवणं सोडून दिलंय. पण येत्या काही दिवसांतच किती मिनिटं आणि किती सेंकदांमध्ये लोकल प्लॅटफॉर्मवर येईल, हे प्रवाशांना समजणार आहे. ही कमाल असेल, ट्रेन मॅनेजमेण्ट सिस्टमची. पश्चिम रेल्वेवर यशस्वी ठरलेली ही योजना आता मध्य रेल्वे आपल्या प्रवाशांसाठी वापरणार आहे.

रेल्वे प्रवास अधिक सुखकर करण्यासाठी चार हजार कोटी रुपयांची विशेष तरतूद करण्याबरोबरच आरामदायी प्रवासासाठी लोकल ट्रेन्सचं आधुनिकीकरण, ट्रेन्सची गती वाढवणं, अशा विविध योजना कार्यान्वित करायला रेल्वे प्रशासनाने सुरुवात केली आहे. यात लोकल प्रवासाला विशेष प्राधान्य देण्यात येतंय. ' इण्टिग्रेटेड कण्ट्रोल रूम ' च्या माध्यमातून उभारण्यात येणाऱ्या ट्रेन मॅनेजमेण्ट सिस्टमद्वारे प्रवाशांना सुविधा देण्यासाठी आता मध्य रेल्वेनेही पावलं उचलण्यास सुरुवात केली आहे. प्लॅटफॉर्मवर येणाऱ्या ट्रेन्सविषयी प्रवाशांना अचूक माहिती देण्याबरोबरच ट्रेनच्या वेळापत्रकावर बारीक नजर ठेवून टाइम मॅनेजमेण्ट अचूक जुळवणारी ट्रेन मॅनेजमेण्ट सिस्टम पश्चिम रेल्वेवर यशस्वी ठरली आहे.

पश्चिम रेल्वेवर 28 स्टेशन्सदरम्यान येणारे सिग्नल्स आणि धावणाऱ्या 1100 लोकल ट्रेन्सचं टायमिंग यांच्यावर फायबर ऑप्टिक लाइन्सद्वारे वॉच ठेवण्यात येतो. ही यंत्रणा हायपॉवर र्सव्हरशी जोडली आहे. यामुळे रूटवर धावणाऱ्या प्रत्येक ट्रेनचं मॅपिंग कण्ट्रोल रूममध्ये बसून करणं शक्य आहे. या कनेक्टिविटीमुळे ट्रेन्सचा ' स्टेशन ते स्टेशन ' ट्रॅक ठेवणं शक्य होत असल्यामुळे किती वेळात कोणती ट्रेन प्लॅटफॉर्मवर येतेय, याची अचूक माहिती प्रवाशांना ऑडिओ आणि व्हिडीओ स्क्रीनद्वारे देणं शक्य होत आहे.

कानांना फोन्स लावलेले कण्ट्रोलर्स, रजिस्ट्ररमध्ये नोंदलं जाणारं टायमिंग, असं चित्र कण्ट्रोल रूममध्ये पाहायला मिळत होतं. या यंत्रणेमुळे ट्रेन्सचा ट्रॅक रेकॉर्ड ठेवण्याबरोबरच मोटरमनशी थेट संवाद साधणं शक्य आहे. लोकल ट्रेन्सच्या सुरक्षेबरोबरच त्यांच्या वेळापत्रकात अचूकता आणणं आता सुलभ झालंय, असं पश्चिम रेल्वेवर ही यंत्रणा यशस्वीपणे राबवणाऱ्या ' बॅबाडिर्यर ट्रान्सपोटेर्ेशन ' या कंपनीचे प्रमुख राजीव ज्योती यांनी सांगितलं.

पश्चिम रेल्वेवर या प्रोजेक्टसाठी 27 कोटी रुपये खर्च आला होता. सध्या या योजनेचा अभ्यास सुरू असून लवकरच अंतिम निर्णय घेऊन टेंडर काढण्यात येतील, असं मध्य रेल्वेतफेर् सांगण्यात आलं. या यंत्रणा नवीन असल्या तरी, अनेक वर्षं धूळ खात पडलेली लोकलमधली स्पीकर्सची डबडी आणि थपडा मारूनही न चालणारी कूपनवाली मशीन्स कधी सुरू होणार, असा मध्य रेल्वेच्या प्रवाशांचा सवाल आहे.

 
</text>
</doc>
