<doc>
<docno>1064303.cms.txt</docno>
<text>
 
लेख: जाता जाता
पुण्याचं मुंबईकरण!
[ Monday, March 28, 2005  08:41:06 pm]


' बघा, पुणेरी मुली आता मिस इंडिया बनू लागल्या! ' चकोरीने म. टा.ची बातमी वाचायला सुरुवात केली आणि प्रतिक्रिया नोंदवली.

' पुण्याची म्हणायचं, पण नाव पुणेरी नाही. ' चकोरने त्यात खोडी काढली.

ज्यु. चकोरीने आदल्या रात्री टीव्हीवर सगळा शो बघितला असल्यामुळे तिला चचेर्त फारसा इंटरेस्ट नव्हता. शिवाय पुणेरी नाव आहे की नाही हेही तिच्या दृष्टीने दुय्यम होतं.

ज्यु. चकोरला ब्युटी कॉन्टेस्ट, फॅे शन परेड वगैरे मामल्यात अजिबात रस नसल्यामुळे तोही गप्प होता.

' पुणे आता बदलू लागलं आहे याची खूण आहे ही. काकूबाई ही इमेज आता राहिली नाही पुण्याच्या मुलींची. ' चकोरीने मत मांडलं.

' ती इमेज कधीच बदलायला सुरुवात झाली आहे. सदाशिव पेठ आणि शनिवार पेठ यांच्याबाहेर पुणे वाढलं आहे. ' चकोरने तिच्या मुद्द्याशी वेगळ्या मार्गाने सहमती व्यक्त केली.

' तुम्ही तर माझं म्हणणं मान्य करताहात. मग नाव पुणेरी आहे की नाही याला का महत्त्व देता ?' चकोरीने आश्चर्याने विचारलं.

' अगं, मुंबईत आता मराठी माणूस कमी होत चालला आहेच. त्यामुळे निदान पुण्यात तरी मराठी माणसाला स्थान असावं असं वाटतं. ' चकोरने आशा व्यक्त केली.

' एकीकडे तुम्ही म्हणणार की पुणे आता मुंबईचं उपनगर बनत चाललं आहे, आणि दुसरीकडे तिथे मराठी भाषा टिकावी असा आग्रह धरणार. कमालच आहे तुमची! ' चकोरीने त्याच्या बोलण्यातील विरोधाभास दाखवला.

' डॅड, पुणे मुंबईचं सबर्ब बनतं आहे हे पुणेकरांना मान्य आहे का! ' मुलीनं विचारलं.

' म्हणजे! ' चकोरने आश्चर्यानं विचारलं.

' त्यांना पुण्याची वेगळी आयडेंटिटी मानायची असेल तर सबर्ब म्हणणं इन्सल्ट वाटेल. ' मुलीने मुद्दा मांडला.

' मानायची असेल तर मानावी त्यांनी. पण ती जपण्यासाठी मग संघर्ष करावा लागेल. नाहीतर मुंबईकरांसारखं आवजाव घर तुम्हारा असा अॅटीट्युड ठेवावा लागेल. दोन्ही एकावेळी नाही साधणार. ' चकोरनं भाष्य केलं.

' त्यासाठी काय करावं लागेल, डॅड! ' मुलाला अचानक रस वाटू लागला.

' मुंबईकरांसारखं मराठी माणसांनी एकमेकाशी हिंदी बोलणं सोडून द्यावं लागेल. कुठेही पथारी पसरणाऱ्या अमराठी माणसाला आवरावं लागेल. वैशाली, रूपालीसह सगळीकडे ऑर्डर देताना मराठी बोलावं लागेल. अशी अनेक पथ्ये पाळावी लागतील. ' चकोरनं यादी वाचल्याप्रमाणे डूज अँड डोंट सांगितले.

' इंपॉसिबल आहे! ' चकोरीने भाष्य केलंं आणि ती चहा करायला वळली.

चकोर

 
</text>
</doc>
