<doc>
<docno>1064137.cms.txt</docno>
<text>
 
महामुंबई: मुंबई टाइम्स
झोपड्यांबाबत कणखर भूमिका घ्यायला हवी
[ Monday, March 28, 2005  06:16:28 pm]


मुंबई टाइम्स टीम

मुंबईतील 1995 नंतरच्या झोपड्या नियमित करता येत नसल्याचं हायकोर्टानंच स्पष्ट केल्यानं राज्य सरकारने दबावाला बळी पडून झोपड्यांबाबत शिथिल भूमिका घेऊ नये, असं आवाहन मुंबई हायकोर्टाचे माजी न्यायमूर्ती एम. एस. राणे यांनी केलं आहे.

न्या. राणे यांनी या संदर्भात राज्य सरकारला पत्र लिहून विविध मुद्द्यांकडे लक्ष वेधलं आहे. खुद्द राज्य सरकारनेच हायकोर्टात प्रतिज्ञापत्र करून 1995 नंतरच्या झोपड्यांना संरक्षण न देण्याची हमी दिली होती. या भूमिकेचा विचार व्हावा तसंच बेकायदा झोपड्यांच्या मुद्द्यावर कठोर भूमिका घेतली नाही तर मुंबईचं भवितव्य भयानक होईल, अशी भीती व्यक्त केली. त्याचबरोबर बेकायदा झोपड्या वाढण्यास जबाबदार असलेल्या अधिकाऱ्यांविरुद्ध कडक कारवाई करण्याची सूचनाही त्यांनी केली आहे.

कोणत्या कायद्यानुसार झोपड्यांना संरक्षण देता येत नाही, हा मुद्दा स्पष्ट करताना न्या. राणे यांनी महाराष्ट्र स्लम एरियाज् ( इम्प्रूव्हमेण्ट, क्लिअरन्स अॅण्ड रिडेव्हलपमेण्ट) कायदा , 1971 मधील तरतुदीचीही मीमांसा केली आहे.

सुप्रीम कोर्टाने ' फ्रेण्डली कॉलनी डेव्हल्पमेण्ट कमिटी विरुद्ध ओरिसा सरकार ' या खटल्यात बेकायदा बांधकामांबाबत महत्त्वाचा निकाल दिला आहे. बेकायदा बांधकामं पाडण्यापूवीर् किंवा त्यांना संरक्षण देताना अशी बांधकामं नियोजन आराखड्यानुसार आहेत का, याचाही विचार झाला पाहिजे, असं न्या. राणे यांनी पत्रात नमूद केलं आहे.

बेकायदा झोपड्या उभारणाऱ्यांविरुद्ध कारवाई करण्यासाठी महाराष्ट्र प्रादेशिक व शहर रचना कायदा ( एमआरटीपी), मुंबई महापालिका कायदा, मुंबई महानगर प्रादेशिक विकास प्राधिकरण कायदा, महाराष्ट्र जमीन महसूल कोड, झोपडपट्टीदादांच्या विघातक कारवायांचा पायबंद घालणारा कायदा, विकास नियंत्रण नियम आणि अन्य अधिसूचना, परिपत्रकं अशा कायद्यांचा आधार असतानाही इतकी बेकायदा बांधकामं उभारण्यात आल्याबद्दल त्यांनी चिंता व्यक्त केली आहे.

 
</text>
</doc>
