<doc>
<docno>1064152.cms.txt</docno>
<text>
 
महाराष्ट्र
तपास अधिकारी बदलण्याची तोडकर महाराजांची मागणी
[ Monday, March 28, 2005  06:31:43 pm]


म. टा. वृत्तसेवा

कोल्हापूर : अध्यात्माचा बुरखा पांघरून तरुण मुली व महिलांचे लैंगिक शोषण करणाऱ्या तोडकर महाराजांनी त्यांच्या हद्दपारीची कागदपत्रे तयार करणारे पोलिस उपअधीक्षक सुधाकर पठारे यांच्या नियुक्तीवर आक्षेप घेतला आहे. पठारे यांच्याजागी दुसरा तपास अधिकारी नेमण्यात यावा, अशी मागणी त्यांनी केली आहे.

तोडकर महाराजांचे प्रताप बघता कोल्हापूर, सांगली, सातारा, रत्नागिरी व सिंधुदुर्ग अशा पाच जिल्ह्यांतून त्यांना हद्दपार करण्यात यावे, अशी मागणी करण्यात येत आहे. या संदर्भात जुना राजवाडा पोलिसांनी प्राथमिक तपास करून प्रस्ताव तयार केला आणि तो करवीर प्रांत अधिकाऱ्यांकडे पाठवला.

पुढे तो पोलिस उपअधीक्षक सुधाकर पठारे यांच्याकडे गेला. या हद्दपारीबाबत आपले म्हणणे मांडण्यासाठी तोडकर महाराजांना 21 मार्चपर्यंत मुदत देण्यात आली होती. त्यांच्या वकीलांनी पठारे यांची भेट घेऊन त्यांच्या नियुक्तीलाच आक्षेप घेतला. या प्रकरणी तपास करणारे आपणच आणि हद्दपारीच्या प्रस्तावाबाबत निर्णय घेणारेही आपणच. अशा स्थितीत तोडकर महाराजांना न्याय मिळणार नाही, त्यामुळे तपास अधिकारी बदलणे आवश्यक आहे, अशी भूमिका या वकीलांनी मांडली. या संदर्भात आता कोणता निर्णय घेतला जातो, याकडे सगळ्यांचे लक्ष आहे.

 
</text>
</doc>
