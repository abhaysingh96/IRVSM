<doc>
<docno>1064294.cms.txt</docno>
<text>
 
धावते जग
क्लेशकारकच!
[ Monday, March 28, 2005  08:37:31 pm]


मोराचा पिसारा सुंदर असतो आणि नृत्य करताना तर तो अधिकच खुलून दिसतो. परंतु त्याच मोराचे पाय मात्र अतिशय कुरूप असतात. आपल्या देशाचेही तसेच झाले आहे. विज्ञान तंत्रज्ञानात मोठी भरारी घेणाऱ्या, जगातील एक मोठी आणि सतत विस्तारत जाणारी बाजारपेठ होत असतानाच आपल्या देशात कायद्याने निर्धारित वयोमर्यादेपेक्षा कमी वयातच मुलांची लग्ने होतात.

अशा मुला-मुलींची संख्या 64 लाख असल्याचे 2001 सालच्या जनगणनेमध्ये सिद्ध झाले आहे. यामध्ये राजस्थान, मध्य प्रदेश, बिहार, उत्तर प्रदेश, झारखंड, ओरिसा, उत्तरांचल, गोवा, हिमाचल प्रदेश आणि केरळ ही राज्ये आघाडीवर आहेत. केरळ राज्याची कीतीर् सर्वाधिक सुशिक्षितांचे राज्य अशी आहे. अशा राज्यातही लहान वयातच मुलांची आणि मुलींची लग्ने व्हावीत, ही थक्क करणारी बाब आहे.

या साऱ्या प्रकारातून आपली मनोवृत्ती किती मागासलेली आहे, हेच स्पष्ट होते. मुलीचे लग्न वयाच्या 18 व्या आणि मुलाचे 21 व्या वर्षानंतरच करण्याचे बंधन घालण्यामागे शास्त्रीय कारण आहे. त्या वयापर्यंत शरीरातील पुनरुत्पादनक्षम अवयवांचा विकास पूर्ण होत असतो. तसा तो झाल्यानंतरच विवाह होणे आणि त्या जोडप्याला मूल होणे योग्य असते.

त्यापूर्वी मूल झाले, तर त्या मुलीच्या पुनरुत्पादनक्षमतेवर आणि एकंदर शरीरावरच विपरीत परिणाम होण्याची संभाव्यता असते. दुसरे असे की पालकत्व स्वीकारण्यासाठी किमान मानसिक प्रगल्भता असणे आवश्यक असते. तशी ती येण्यापूवीर्च आई-वडील होण्याची वेळ आली, तर त्याचा परिणाम मुलाच्या पालनपोषणावर आणि म्हणून एकंदर वाढीवर होऊ शकतो. त्यातूनच बालमृत्यू होण्याची शक्यता असते, तशीच बाळंतपण न झेपल्याने त्या मुलीचा अकाली मृत्यू होण्याचीही शक्यता असते.

या शक्यता टाळता याव्यात, येणारी पिढी कमकुवत असू नये आणि उमलत्या वयातच अतिरिक्त जबाबदारी अंगावर पडून लहान वयातच त्यांचा विकास खुंटू नये, असा व्यापक विचार विवाहासाठी किमान वयाचा कायदा करताना केला गेला. परंतु त्याचा विचार न करताच लहान वयातच विवाह करण्याची प्रथा लहान गावांतच नाही, तर शहरांतूनही चालू आहे. बहुपत्नीत्वावर बंदी असली, तरी एकापेक्षा अधिक विवाह करण्यात सर्वधमीर्य लोक सहभागी आहेत. या साऱ्याच बाबी क्लेशकारक आहेत. मनाने आपण मध्ययुगातच आहोत, हेच यातून अधोरेखित होते.

 
</text>
</doc>
