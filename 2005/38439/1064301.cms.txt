<doc>
<docno>1064301.cms.txt</docno>
<text>
 
धावते जग
चळवळीचा धाक
[ Monday, March 28, 2005  08:39:03 pm]


मुंबईतील खड्ड्यांनी भरलेल्या रस्त्यांमुळे वाहतूक कोंडी होते आणि जीवघेण्या अपघातांचे प्रमाणही वाढते. त्यांच्या आकडेवारीसह दरवर्षी रस्त्यांच्या दुरवस्थेवर टीकेची झोड उठवली जाते. त्यानंतर तातडीने थातूरमातूर डागडुजी केली जाते.

पहिल्या पावसातच ही डागडुजी वाहून जाते आणि सामान्य जनता रस्त्यांच्या दुरवस्थेचे मूळ महापालिकेचे अधिकारी, कंत्राटदार आणि नगरसेवक यांच्या भ्रष्ट सोटेलोट्यात शोधून चरफडत राहते. आपण भरलेल्या करातून कोट्यवधी रुपयांचा अपहार होताना उघड्या डोळ्यांनी पाहत राहावे लागते, याची खंत त्यांच्या मनात असते, पण त्यावर आपण घाव घालू शकतो,

या जाणिवेचा त्यांच्याकडे अभाव असतो. ती एकदा झाली की काय चमत्कार होऊ शकतो, याचे प्रत्यंतर वांद्यातील जागरूक नागरिक सध्या देत आहेत. वांद्यातील सेंट अँड्र्यूज रोड हा गेली अनेक असाच खड्ड्यांनी भरलेला रस्ता म्हणूनच रहिवाशांना परिचित होता. या परिसरात चार शाळा आणि एक हॉस्पिटल आहे. वाहने आणि पादचारी यांची सतत या रस्त्यावर वर्दळ असते.

पाय मुरगळण्यावर भागले तर ते सुदैव असे मानूनच शाळकरी मुले, हॉस्पिटलमध्ये उपचारासाठी येणारे रोगी आणि त्यांचे नातेवाईक या रस्त्याचा वापर करीत! परंतु सन 2002 मध्ये ' एच-वेस्ट वॉर्ड सिटिझन्स ट्रस्ट ' ने या विभागातील रस्त्यांच्या कायापालटाचे आव्हान स्वीकारले. विभाग अधिकाऱ्यापासून मुंबई महापालिकेच्या मुख्य अभियंत्यांपर्यंत सर्व स्तरांवर पाठपुरावा करण्यात आला.

गेल्या वर्षी या रस्त्यांवरून महापालिकेच्या संबंधित अधिकाऱ्यांना ' सैर ' घडवण्यात आली. त्यानंतर तातडीने लक्ष पुरवण्याची गरज असलेले रस्ते आणि फुटपाथ यांची यादी करण्यात आली. सेंट अँड्र्यू रोडच्या दुरुस्तीचे काम प्राधान्यक्रमाने हाती घेऊन ते ' गुड फ्रायडे ' पूवीर् पूर्णही करण्यात आले. महापालिकेच्या कंत्राटदाराने ते पूर्ण केले, पण त्यावर अहोरात्र नजर ठेवण्याचे काम स्थानिक नागरिकांच्या असोसिएशनने केले.

ठरवून दिलेल्या मानकांप्रमाणे प्रत्येक टप्प्यावर काम केले जाते आहे की नाही, याची खातरजमा प्रत्यक्ष कामाच्या जागी आळीपाळीने उभे राहून नागरिकांच्या गटांनी केली. करदात्याचा प्रत्येक पैसा कामी लागेल, हे नागरिकांनी पाहिले. अन्य रस्त्यांच्या बाबतीतही हीच कार्यपद्धती अवलंबण्यात येणार आहे. यापुढे हे रस्ते टेलिफोन वा तत्सम यंत्रणा मनात येईल तेव्हा खोदू शकणार नाहीत ; कारण त्यावरही नागरिकांची समिती करडी नजर ठेवणार आहे.

माहितीच्या अधिकाराचा वापर करून माहिती घेणे आणि कामाच्या दर्जावर प्रत्यक्ष सहभागाने नियंत्रण ठेवणे, याला राज्यात सर्वत्र नागरिकांच्या चळवळीचे स्वरूप आले, तर करदात्याच्या पैशाच्या अपहाराला मोठ्या प्रमाणावर आळा बसू शकेल.

 
</text>
</doc>
