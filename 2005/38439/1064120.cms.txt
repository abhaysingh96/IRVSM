<doc>
<docno>1064120.cms.txt</docno>
<text>
 
महाराष्ट्र
...आणि जानकीच्या व्यथेने रसिकश्रोत्यांचे डोळे पाणावले
[ Monday, March 28, 2005  06:05:58 pm]


मुंबई टाइम्स टीम

ठाणे : ' मज सांग लक्ष्मणा जाऊ कुठे... ' या ओळींनी जानकीची व्यथा सर्वांच्या डोळ्यापुढे उभी राहते आणि सेतू बांधारे सागरीच्या तालावर प्रभूरामचंदांचा जयघोष करणार्या रसिकश्रोत्यांच्या डोळ्याची कडा सीतेच्या दु:खाने ओलावते...संपूर्ण सभागृह गीतरामायणाच्या करुण रसात आकंठ बुडून जातं. ' गा बाळांनो श्री रामायण ' या भैरवीने सांगता होते, तेव्हा सर्वजण मंत्रमुग्ध होऊन उभे राहतात आणि गेली पन्नास वर्षं मराठी मनावर अधिराज्य गाजवलेल्या गदिमा-बाबुजींच्या या सुंदर आविष्काराच्या अप्रतिम सादरीकरणाने श्रोते थक्क होतात. श्रीधर फडके यांनी रविवारी ठाण्यात हा कार्यक्रम सादर केला.

गडकरी रंगायतनात रविवारी रात्री गीतरामायणाचा पहिला कार्यक्रम झाला. आधुनिक वाल्मिकी ग. दि. माडगूळकर आणि स्वरतपस्वी सुधीर फडके यांनी अजरामर केलेल्या गीतरामायणाच्या सुवर्णमहोत्सवी वर्षानिमित्त संगीतकार श्रीधर फडके यांनी पुन्हा एकदा रसिकजनांना त्या सुवर्ण कालखंडात नेऊन सोडलं. गीतरामायणाचं शिवधनुष्य पेलण्यापूवीर् पुरेशी तयारी झाल्यावर आणि आई ललिता फडके यांच्या अनुमतीने पेलत असल्याचं श्रीधर फडके यांनी सुरुवातीस सांगितलं.

गदिमांचे शब्द आणि बाबुजींची गायकी

यांचा किती बारकाईने अभ्यास करावा लागतो, याचे दाखले त्यांनी पदोपदी गाण्यातून दिले. ' कुशलव रामायण गाती ' या गीतापासून सुरू झालेला हा प्रवास अवीट गोडीच्या 17 गीतांच्या सादरीकरणानंतर संपला. ' राम जन्मला गं सखी राम जन्मला ' या गीताच्या वेळी सभागृहात पेढे वाटण्यात आले, तेव्हा संपूर्ण श्रोतृवृंद, वाद्यवृंद या रामकथेत एकरुप झाल्याचं दिसत होतं. भीमपलास रागातल्या ' दशरथा घे हे पायसदान ' यामध्ये दशरथामधील ' थावर सम कशी येते ',
हे श्रीधर फडकेंनी सुंदर रीतीने समजावून सांगितलं.

मारुबिहाग रागातल्या ' मरणोन्मुख त्याला का रे ' या गीतातून घायाळ जटायूने केलेलं सीताहरणाचं कथन कारुण्यमय होतं. त्यातली शेवटची ओळ गाता गाता आवंढाच येतो, पुढची ओळ म्हणता येत नाही, असं फडके म्हणाले.

बाबुजींचं गाणं म्हणजे काळ्या दगडावरची रेघ, ते स्वर असा अलगद धरायचे, पण पकडला की इतका घट्ट की तो शरण आलाच पाहिजे, अशा शब्दांत निवेदक भाऊ मराठे यांनी बाबुजींच्या कौशल्याचं वर्णन समर्पक केलं.

कार्यक्रम संपल्यावर श्रीधर फडके यांना गराडा पडला आणि चार दिवसांचा पूर्ण गीतरामायणाचा कार्यक्रम करणार का, असं साकडं लोक घालू लागले. अत्यंत विनम्रतेने रसिकांशी फडके यांनी संवाद साधला आणि हा आपला अभ्यास सुरू असल्याचं सर्वांना सांगितलं. कार्यक्रमात अभिजीत सावंत व तुषार आग्रे यांनी तबल्यावर सूर्यकांते सुवेर् यांनी साइड रिदमवर, केदार परांजपे यांनी सिन्थेसायझरवर तर निलेश देशपांडे यांनी बासरीवर साथसंगत केली.

 
</text>
</doc>
