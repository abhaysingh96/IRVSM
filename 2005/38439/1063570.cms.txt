<doc>
<docno>1063570.cms.txt</docno>
<text>
 
देश-विदेश
असावा सुंदर 'चंदावर' बंगला!
[ Monday, March 28, 2005  12:24:23 am]


वृत्तसंस्था

हैदराबाद : ' असावा सुंदर चंदावर बंगला ' हे स्वप्न उराशी बाळगणाऱ्या राजीव बागडी या कलंदर भारतीय तरुणाने चक्क चंदावरील पाच एकराचा प्लॉट विकत घेतला आहे. मात्र, चंदावर तो राहायला जाणार कसा हे मात्र कोडेच आहे!

' माझ्या जिवंतपणी चंदावर वस्ती करण्याचे मानवाचे स्वप्न पूर्ण झाले नाही तरी काही बिघडत नाही. माझ्या वंशजांना कदाचित ती संधी मिळेल ', असं राजीवचं म्हणणं आहे. ' एमबीए ' असलेला 28 वषीर्य राजीव सिमेंटच्या व्यवसायात असून इंटरनेटवर एका संस्थेशी सौदा करून 140 डॉलर्सला ( सुमारे सहा हजार दोनशे रुपये) त्याने हा प्लॉट विकत घेतला. सध्या अविवाहित असलेला राजीव 28 जणांच्या संयुक्त कुटंुबात राहतो.

प्लॉट खेरीदाचा हा सौदा ' लुनार रिपब्लिक ' ने अधिकृत केला असून न्यूयॉर्क व पॅरीसमधील ' इंटरनॅशनल लुनार लँड्स रजिस्ट्री ' कडे या व्यवहाराची नोंदणी करण्यात आल्याचं राजीवनं सांगितलं.

राजीवकडे या व्यवहाराचे खरेदीखत आहे. ' राजीव. व्ही. बागडी मारे इम्ब्रियम ( सी ऑफ रेन्स) येथील 32.8 अंश उत्तर अक्षांश आणि 15.6 अंश पश्चिम रेखांश व ट्रॅक- 30 या प्लॉटचे कायदेशीर मालक आहेत. ' असं 27 जुलै 2003 रोजी तयार झालेल्या या खरेदीखतात नमूद करण्यात आलं आहे. ' ही कागदपत्रे कायदेशीर आहेत की नाहीत हे मला माहीत नाही. पण धोका पत्करायची मला सवयच आहे. हा व्यवहार प्रत्यक्षात आल्यास मी खूपच भाग्यवान ठरेन ', असं राजीव सांगतो.

चंदावरील जमिनीची विक्री केल्याबद्दल युरोप व अमेरिकत काही जणांना अटकही झाली होती, हे राजीवच्या गावीही नाही.

 
</text>
</doc>
