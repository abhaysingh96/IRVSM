<doc>
<docno>1064114.cms.txt</docno>
<text>
 
प्रगती फास्ट
बदलांचं आव्हान स्वीकारा!
[ Monday, March 28, 2005  06:03:48 pm]


कोणतंही वर्तमानपत्र उघडून पाहिलं, की निरनिराळ्या इण्डस्ट्रीजमध्ये होणाऱ्या घडामोडींबद्दल वाचायला मिळतं. टेकओव्हर्स, मर्जर्स, जॉइण्ट व्हेंचर्स अशा अनेक बातम्या सतत आपल्या कानावर येत असतात. या सर्व घडामोडींचा त्या संस्थेत काम करणाऱ्या लोकांवर काय परिणाम होत असेल ? बिर्लांवर केस चालवली किंवा अंबानींमध्ये मतभेद उत्पन्न झाले, तेव्हा बिर्ला ग्रुप आणि रिलायन्समध्ये काम करणाऱ्या कर्मचाऱ्यांच्या मनात काय आलं असेल ? जेव्हा कंपनीचे मालक बदलतात, त्या वेळी तिथल्या कर्मचाऱ्यांच्या मनात उद्भवणाऱ्या अनिश्चिततेची तीव्रता काय असेल ? या बदलांना हे कर्मचारी कशा प्रकारे स्वीकारतात ?

हेच जाणून घेण्यासाठी मागच्या वेळी ' आर यू हॅपी ' मध्ये ' ऑफिसमध्ये होणारे बदल तुम्ही कसे स्वीकारता ,' असं वाचकांना विचारलं होतं. अनेक वाचकांनी कळवलं, की या बदलांचं त्यांच्यावर प्रचंड दडपण येतं. तणावाची तीव्रता अनेक पटीने वाढते. 73 टक्के वाचकांनी सांगितलं, की कोणत्याही प्रकारच्या बदलाची घोषणा झाल्यावर ' या बदलाचा माझ्यावर, माझ्या कामावर काय परिणाम होईल ,' हा प्रश्न सर्वप्रथम मनात येतो. कोणत्याही प्रकारच्या बदलांची घोषणा होताच ऑफिसात अनिश्चिततेचं वातावरण निर्माण होतं. नवीन मॅनेजमेण्ट, बॉस, कामाची पद्धत कशी असेल ? ती आपल्याला आत्मसात करता येईल का ? आपली नोकरी धोक्यात येणार नाही ना ? असे असंख्य प्रश्न प्रत्येक कर्मचाऱ्याला भेडसावत असतात.

एका केमिकल कंपनीत रिसर्चर म्हणून काम करणारी हेतल म्हणते , ' सर्वप्रथम मी हे जाणून घेण्याचा प्रयत्न करते, की होणारा बदल मला लागू पडतो का ? बदलांशी उत्तम प्रकारे अॅडजेस्ट कसं करता येईल, याचा विचार मी करते. बहुतेक वेळी मी बदल आनंदाने स्वीकारते. अशा प्रकारच्या बदलांमधूनच प्रगती होते. '

सॉफ्टवेअरमध्ये काम करणारा नितीन म्हणतो , ' कामाच्या ठिकाणी होणारे बदल स्वीकारणं तसं कठीणच आहे. पण आपण शक्यतो त्यांच्याकडे सकारात्मक दृष्टीने पाहिलं पाहिजे. बदल हे अटळ असतात. अनेकदा या गोष्टी आपल्या हातात नसतात. ' असं का झालं ,' या प्रश्नावर खंत करत बसण्यात काही अर्थ नसतो. '

नितीनच्या म्हणण्यानुसार प्रश्नाचं पोस्टमॉटेर्म करत बसू नये. त्यापेक्षा या बदलांना आत्मसात करून त्यांना सुसह्य बनवण्याचा प्रयत्न करावा. कोणत्याही ठिकाणी होणारे लहान-मोठ्या प्रमाणातले बदल स्वीकारण्यासाठी संशोधनातून काही गोष्टी सिद्ध झाल्या आहेत. यासाठी करण्यात आलेल्या सव्हेर्तून तयार झालेल्या काही टिप्स :

बदलांचा आपल्या कामावर कशा प्रकारे परिणाम होणार आहे, हे स्पष्टपणे जाणून घ्या. योग्य लोकांना विचारूनच ही माहिती काढा. अशा परिस्थितीत अफवांना उधाण येेतं, हे लक्षात ठेवा. त्यामुळे सविस्तर, संपूर्ण आणि योग्य माहिती जाणूनच पुढचा विचार करा.

सकारात्मक आणि लवचिक दृष्टिकोन ठेवा. बदल आपल्या हातात नसतात. त्यामुळे होणाऱ्या बदलाला अनुसरून काम करत राहणं हेच उत्तम आहे. ही गोष्ट तुम्ही जितक्या लवकर मान्य कराल, तितकंच तुम्हाला अॅडजस्ट करणं सोपं जाईल.

बदलांमुळे संघटनेला होणारे फायदे आणि तोटे यांचं नीट आकलन करा. असं केल्याने तुम्हाला संपूर्ण परिस्थितीचं अवलोकन करता येईल. अशा परिस्थितीत आपण कसं वागायला हवं, याचा विचार करणंही सोपं जाईल.

बदल होताना जॉब सिक्युरिटी कमी होते, यात वादच नाही. पण अशावेळी सहकाऱ्यांपासून स्वत:ला अलिप्त ठेवण्यापेक्षा आपल्या भावना त्यांच्याकडे व्यक्त करा. कर्मचारी एकमेकांना भावनिक आणि मानसिक आधार देऊ शकतात. सर्वांच्या मनात एकाच पद्धतीचे प्रश्न, विचार आणि एकाच प्रकारची अनिश्चितता निर्माण झालेली असते.

एका प्रोडक्शन कंपनीत एडिटर असलेल्या सुबोधने इमेलद्वारे म्हटलंय , ' जेव्हा कोणत्याही प्रकारचा बदल घडणार असतो, तेव्हा आमचे मॅनेजर टीम मीटिंग घेतात. परिस्थितीची पूर्ण माहिती सर्वांना दिली जाते. आम्हाला त्याबद्दल काय वाटतं, हे विचारलं जातं. आपल्या वाटण्याने काही बदलणार नाही, याची जाणीव आम्हालाही असते, पण आपल्या भावनांची किंमत राखली जात आहे, या गोष्टीने बरं वाटतं. कामाचा हुरूप वाढतो आणि समोर असणारं आव्हान स्वीकारावसं वाटतं. ' सुबोधच्या कंपनीसारखा तुमच्याकडेही मॅनेजमेण्ट आणि स्टाफ यांमध्ये उत्तम संवाद असेल, तर त्यासारखी चांगली गोष्ट नाही. मात्र तसं नसल्यास किमान सर्व कर्मचारी एकत्र येऊन आपले विचार मांडू शकतात. अनेक गोष्टी अशा वेळी स्पष्ट होतात आणि आपण एकटे नाही, याचीही जाणीव होते.

बदल झाल्यावर तुमच्या कामातल्या अपेक्षा बदलल्या किंवा वाढल्या असतील, तर त्या आपण यशस्वीपणे निभावू शकतो का, याचा विचार करा. नवीन मॅनेजमेण्ट ऑफिसातील सर्व सिस्टिम कम्प्युटराइज्ड करणार असेल, तर आपल्याला ' कम्प्युटर सॅवी ' झालंच पाहिजे. थोडक्यात म्हणजे, बदलत्या काळाबरोबर बदलण्याची तुमची तयारी असली पाहिजे. या पैलूंकडे काळजीपूर्वक लक्ष दिलं, तर कामाच्या ठिकाणी होणाऱ्या बदलांचा तुम्हाला त्रास होणार नाही. आजचं युग हे क्षणाक्षणाला होणाऱ्या बदलांचं युग आहे. या बदलांना स्वीकारूनच आपल्याला यशाकडे वाटचाल करायची आहे.

समिंदरा सावंत

दिशा कौन्सिलिंग सेण्टर

 
</text>
</doc>
