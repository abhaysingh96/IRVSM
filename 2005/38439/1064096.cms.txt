<doc>
<docno>1064096.cms.txt</docno>
<text>
 
हेल्थ
तुमचा परिपूर्ण आहार
[ Monday, March 28, 2005  05:54:52 pm]


आनंददायी जीवन जगण्यासाठी तुमची प्रकृती निरोगी असावी लागते. आपल्यापैकी किती जण पोषक आहार घेतात आणि आहाराच्या चांगल्या सवयी अवलंबतात ? पोषणाची फारशी चिंता न करता आपण अन्नग्रहण करतो. आजारी पडल्यावर मात्र नशिबाला दोष देतो. निष्काळजीपणामुळे आपण आरोग्याकडे दुर्लक्ष करत असतो.

आपला सध्याचा आहार हा मुख्यत: चवीवर आधारलेला आहे. त्यात बदल केला, तर औषधोपचारावर खर्च होणारे हजारो रुपये आपण वाचवू शकू. आपली प्रकृती नैसगिर्करीत्या निरोगी ठेवू शकेल आणि शरीरातील कमतरता भरून काढेल, तोच उत्कृष्ट आहार म्हणावा लागेल. संतुलित आहारामध्ये विविध प्रकारचे अन्नघटक समाविष्ट असतात. कॅलरी, जीवनसत्त्वं, खनिजं, प्रथिनं आणि अन्य पोषक घटकांत होईल, या प्रकारे त्यांची रचना झालेली असते. आपल्याला जे आवडतं, ते खाण्याकडे बहुतेकांचा कल असतो. टेस्टी असल्याने थोड्या वेळासाठी आनंद देणाऱ्या या गोष्टी तुम्हाला पोषण देतीलच, असं नाही. हृदयविकार असणाऱ्यांनी तर आपल्या आहाराची विशेष काळजी घेतली पाहिजेे. हृदयविकार टाळण्यासाठी तसंच त्यावर नियंत्रण ठेवण्यासाठी घेण्यात येणाऱ्या आहारामध्ये तंतूमय पदार्थ, प्रथिनं यांचा समावेश असला पाहिजे. कमी फॅट्स असणारा आहार त्यांनी घ्यायला हवा. हृदयविकार असलेल्यांचा आदर्श आहार कसा असावा, याबद्दल डॉ. प्रतीक्षा नामजोशी यांनी मार्गदर्शक टिप्स दिल्या आहेत...

दररोज चमचाभर अळशीच्या बिया खाव्या.

मसूर, मोड आलेली कडधान्यं दिवसातून दोनदा खावीत.

सफरचंद, कलिंगड, केळी, पेरू, काळी दाक्षं, डाळिंब अशी ताजी फळं दिवसातून दोन-तीन वेळा खावीत.

तंतूमय पदार्थ उदा. गव्हाचा कोंडा, गव्हाचे तंतू, कॉर्नफ्लेक्स, गव्हाचे फ्लेक्स यांचा आहारात समावेश असावा. त्यामुळे वजन कमी होण्यास मदत होते.

कांदा, लसूण, सोयाबीन, संपूर्ण गहू यांचा समावेश आहारात असावा.

आठवड्यातून तीन ते पाच वेळा हिरव्या पालेभाज्या तसंच गाजर, फ्लॉवर, हिरव्या-लाल भोपळी मिरची खावी.

कोल्ड्रिंक्स किंवा सरबतापेक्षा औषधी चहा किंवा नेहमीचा चहा प्यावा.

खूप तळलेले, मैद्यापासून बनवलेले पदार्थ टाळा.

साखर, जॅम, ज्यूस, रिफाइण्ड किंवा प्रक्रिया केलेले अन्नपदार्थ टाळा.

रासायनिक घटक असणारे तसंच अल्कोहोल, कॉफी आणि चॉकलेटचा वापर असलेले पदार्थ टाळा.

लठ्ठपणा वाढवणारे तळलेले पदार्थ किंवा संकरित गव्हापासून बनवलेले पदार्थ खाऊ नयेत.

योग्य प्रकारे आहार सेवन केल्याने तुमच्या शरीराचं पोषण होतं. हृदयविकाराच्या पेशण्ट्सनी या नियमांची अमलबजावणी करणं विशेष आवश्यक आहे. म्हणून एकूणच दृष्टीने तुमचा आहार परिपूर्ण असला पाहिजे.

मुंबई टाइम्स टीम

 
</text>
</doc>
