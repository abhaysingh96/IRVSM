<doc>
<docno>1064098.cms.txt</docno>
<text>
 
हेल्थ
सुखांतिका
[ Monday, March 28, 2005  05:56:31 pm]


विविध विकारांनी त्रस्त झालेला एक पेशण्ट मानसिक स्वास्थ्य हरवून बसला होता. घरात घडलेल्या अनैसगिर्क वर्तनामुळे त्याच्या विश्वासाला तडा गेला. त्याच्या आजारावर लैंगिक विकार उपचारपद्धती आणि संमोहन शास्त्र यांचा वापर करावा लागला. विकारातून बाहेर पडल्यावर त्याने मोठ्या मनाने सगळ्यांना माफ केलं. ही एक प्रकारे सुखांतिकाच होती.

प्रोफेशनल कन्सल्टण्ट असलेला , 38 वर्षं वयाच्या पेशण्टला विविध विकार झाले होते. गेल्या काही वर्षांपासून तो मलाशयाच्या आणि अर्धशिशीच्या विकाराने हैराण झाला होता. त्याला सिगरेटचं व्यसन होतं. त्याच्या लग्नाला चौदा वर्षं झाली होती. कामजीवनात तो अतृप्त होता. त्याच्या अनेक टेस्ट्स झाल्या होत्या, पण त्याच्या शरीरात काहीही अनैसगिर्क दिसून आलं नाही.

त्याला अनावर राग येत असे. पोटातील गुब्बारा आणि असह्य कळ यामुळे लोकलमधून कधीही, कुठेही उतरण्याची त्याला सवय झाली होती. यावर मात करण्यासाठी त्याने लोमोटिलसारख्या काही गोळ्या घेऊन पाहिल्या. पण काहीच उपयोग झाला नाही. उपचारांचा काहीही उपयोग होत नाही, हे पाहून तो मनाने खचला. आपल्याला ब्रेन ट्युमर आणि ब्रेन हॅमरेज होणार, अशी भीती त्याला वाटू लागली.

मानसोपचार, मानसिक जडणघडण आणि इतर तंत्राचा अवलंब केल्यानंतर अतिशय भयानक सत्य त्याच्या तोंडून बाहेर आलं. त्याच्या वडिलांनी याच्या पत्नीशी लैंगिक दुर्वर्तन केलं होतं. त्याचे वडील गावी दैवी पुरुष म्हणून प्रख्यात होते. अधूनमधून त्यांच्या अंगात देव-देवतांचा संचार होतो, असं गावकरी सांगत. सुट्टीच्या दिवसांत सुनबाई गावी जायच्या. बरीच वर्षं झाली, तरी मूल होत नाही, म्हणून तिने आपल्याच सासरेबुवांना साकडं घातलं. अपत्यप्राप्तीसाठी देवाने काहीतरी करावं, यासाठी हात जोडले. चार दिवसांनी सासऱ्याच्या अंगात ' देव ' संचारला. तो घुमू लागला. संचारलेल्या अवस्थेत सासऱ्याने तिला आज्ञा केली, की ' तू माझ्याशी शरीरसंबंध ठेव. तशी देवाचीच इच्छा आहे. ' भोळीभाबडी सून या बोलण्यास फसली आणि देवाची इच्छा आहे, अशी मनाची समजूत करून सासऱ्याशी संग करण्यास तयार झाली. काही काळानंतर या तथाकथित दैवी पुरुषाचा कावा तिच्या लक्षात आला. आपण जे करतोय, ते अयोग्य आहे, हे जाणवून तिने सगळं थांबवलं.

हा प्रकार कळताच तिच्या नवऱ्याला जबरदस्त मानसिक धक्का बसला. त्याने पत्नीसह मुलाची रक्ततपासणी केली. मुलामध्ये वडिलांचं रक्त असल्याचं कळताच तो मनाने पुरता खचून गेला. त्यामुळे त्याचा अर्धशिशीचा आजार अधिकच बळावला.

काही डॉक्टर्स आपल्या पेशण्ट्सना आडपडदा न ठेवता सगळी माहिती देतात. त्यातून पेशण्ट्स फक्त नकारात्मक गोष्टी उचलतात. प्रत्येक गोष्टीचं स्पष्टीकरण वैद्यकीय शास्त्राकडे असतंच, असं नाही. प्रगती होण्याबरोबरच तात्त्विक भूमिकाही बदलत राहते. अर्धशिशी या डोकेदुखीची लागण, कार्यप्रवण होणं याची नेमकी माहिती उपलब्ध नाही. पण आत्ताच्या काळात हा शारीरिक आणि मानसिक अशा दोन्ही व्याधींच्या यादीत समाविष्ट झालेला आहे. तो मनोचिकित्सकाच्या सल्ल्याने बरा होऊ शकतो. अर्थात यात पेशण्टचं सहकार्य आवश्यक असतं.

या केसमधील पेशण्टच्या दुखण्याचं मूळ त्याच्या आयुष्यात घडलेल्या अनुचित प्रसंगात होतं. त्याच्यावर लैंगिक विकार उपचारपद्धती आणि संमोहन शास्त्र यांचा वापर करण्यात आला. या उपचारानंतर त्याने सांगितलं, की पोटातील गॅसेस वगैरेचा त्रास आता होत नाही. त्याची डोकेदुखी, अर्धशिशीसुद्धा बरी झाली. सिगरेट्सचं अतिरेकी व्यसन सुटलं. वडील आणि त्याची पत्नी यांच्या दुर्वर्तनाची भरपाई कोणत्याही गोष्टीने होणार नाही, हे त्याला पटवून देण्यात आलं. त्याने सगळ्यांना क्षमा करण्याचा निर्णय घेतला.

डॉ. गिरीश संघवी

 
</text>
</doc>
