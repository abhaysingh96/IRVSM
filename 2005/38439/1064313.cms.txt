<doc>
<docno>1064313.cms.txt</docno>
<text>
 
अग्रलेख
मुशर्रफ यांची मुजोरी
[ Monday, March 28, 2005  08:52:30 pm]


भारत आणि पाकिस्तान यांच्यात सौहार्दपूर्ण वातावरण निर्माण होऊ लागले की, पहिली संधी मिळताच त्यात मिठाचा खडा टाकायचा, ही पाकिस्तानी राज्यर्कत्यांची जुनी सवय अध्यक्ष जनरल परवेझ मुशर्रफ यांनीही जोपसली आहे. त्यामुळेच गेल्या काही महिन्यांत दोन देशांमधील तणाव निवळू लागलेला असताना मुशर्रफ यांना पुन्हा कारगिलची आठवण झाली आणि खपली धरू पाहणाऱ्या जखमेतून पुन्हा भळाभळा रक्त वाहू लागले.

सात वर्षांपूर्वी एकीकडे भारत आणि पाकिस्तानचे तेव्हाचे पंतप्रधान एकमेकांना आलिंगने देऊन फोटोंसाठी पोझ देत असताना दुसरीकडे पाक घुसखोर कारगिलच्या डोंगर-दऱ्यातून भारतात गुपचूप प्रवेश करत होते. त्यांना हुसकावण्यात भारतीय सैन्याला यश आले खरे, पण या कारवाईत अनेक भारतीय जवान शहीद झाले. यामुळे भारत-पाक संबंध बिघडले. ते पुन्हा सुरळीत करण्याचे प्रयत्न होत असतानाच कधी संसद भवनावर, तर कधी अहमदाबादेतील व काश्मिरातील मंदिरांवर हल्ले होत राहिल्याने शांततेची प्रक्रिया जटिल बनत गेली.

दरम्यान, मुशर्रफ यांच्याशी आग्य्रात झालेली बोलणीही निष्फळ ठरली. शेजारी देशांत शांतता नांदली, तर दोन्ही देशांचा विकास होऊ शकतो, हे न समजण्याइतके पाक राज्यकतेर् अडाणी नाहीत. तरी शांतता नजरेच्या टप्प्यात आली की, त्यात खोडा घातला जातो. आताही क्रिकेटमुळे आपसातील तणाव दूर होत आहे, असे वाटत असतानाच मुशर्रफ यांनी ' काश्मीरचा प्रश्न सुटला नाही, तर कारगिलची पुनरावृत्ती होऊ शकते ,' असे विधान करून खळबळ निर्माण केली. क्रिकेट सामना पाहण्यासाठी स्वत: मुशर्रफ दिल्लीत येणार आहेत.

त्यांचे पुत्र भारतात आधीच आले आहेत. अशा वेळी त्यांनी कारगिलच्या पुनरावृत्तीची धमकी देणे चकित करणारे असले, तरी मुशर्रफ यांच्या मानसिकतेचा विचार केला, तर ते असे का बोलतात, त्याचा अंदाज येतो. जेव्हा कारगिलची घुसखोरी चालू होती, तेव्हा नवाज शरीफ पंतप्रधान तर मुशर्रफ लष्करप्रमुख होते. मुशर्रफ यांच्या पुढाकारानेच कारगिलकांड घडले, असे पुढे उघडही झाले. नवाजसाहेबांच्या भारत-विरोधाची धार बोथट झाली, असा अंतर्गत प्रचार करूनच मुशर्रफ यांनी सत्ता काबीज केली.

अशा वेळी त्यांना आपल्या कारगिल प्रेमाचे वारंवार दर्शन करून देणे आवश्यक ठरते. ती त्यांची ' राजकीय गरज ' आहे. पाक राज्यर्कत्यांनी भारतविरोध मवाळ केला, तेव्हा तेव्हा त्यांना अंतर्गत विरोधाला तोंड द्यावे लागले, असा इतिहास आहे. जनरल अयुब खान, झुल्फिकार अली भुत्तो, नवाज शरीफ हे सर्व राज्यकतेर् जोपर्यंत भारतविरोधी आगखाऊ भाषणे करत होते, तोपर्यंत लोकप्रिय होते. पण नंतर त्यांची सत्ता पोखरली गेली व पुढे उलटली.

त्यामुळेच काश्मीरचा मुद्दा सोडण्यास मुशर्रफ तयार नाहीत आणि त्यासाठी कारगिलच्या पुनरावृत्तीची धमकी देण्यासही कचरत नाहीत. इथे मुशर्रफना दोष देण्यात अर्थ नाही, कारण ते त्यांचा ' राजधर्म ' पाळत आहेत. प्रश्न आहे, तो भारतीय राज्यर्कत्यांचा. दुधाने तोंड भाजले, तर ताकही फुंकून प्यायची पद्धत ज्या देशात आहे, तिथले राज्यकतेर् दहा वेळा तोंड पोळल्यानंतरही पुन:पुन्हा गरम भांड्यालाच तोंड लावत राहिले, तर तोंड भाजल्याच्या तक्रारीत काय अर्थ ?

याचा अर्थ भारताने तातडीने शस्त्रे परजून लढाईला तोंड फोडावे, असा नाही. लढाईने प्रश्न सुटत नाहीत हे खरेच, पण याचा अर्थ ज्याच्या मनात द्वेषभाव आहे, त्याला वारंवार मिठ्या मारून मैत्री होते, असेही नाही. पाकिस्तानातील अनेक कलाकार भारतात येऊन केवळ आपली कलाच सादर करत नाहीत, तर इथेच राहून चैनीचे जिणेही जगतात. पण रझा मुरादसारख्या अभिनेत्यांना पाकिस्तानचा व्हिसा नाकारला जातो. हे असे वारंवार घडत राहते, तरी आपण काही धडा शिकत नाही.

भारतात घातपात घडवून आणल्याबद्दल कैदेत असलेल्या अतिरेक्यांना घेऊन भारतीय जनता पक्षाच्या राजवटीत आपले परराष्ट्रमंत्री अफगाणिस्तानात जातात, पण कराचीत राजरोस राहणाऱ्या दाऊद इब्राहिमला भारताच्या ताब्यात देण्यास नकार मिळतो. तरीही या दोन देशांत क्रिकेटचे सामने व्हावेत, म्हणून आपल्याकडच्या अनेकांचा जीव टांगणीला लागतो. याला राजकीय मूर्खपणा म्हणायला हवे. तो आपल्याच बाजूला असल्याने मुशर्रफ यांची गुंडगिरी चालू शकते. असो. मुशर्रफ यांनी कारगिलचा विषय पुन्हा उपस्थित केला आहे, त्याला भारताच्या परराष्ट्र खात्याकडून कसे उत्तर मिळते, ते पाहायचे.

मुशर्रफ क्रिकेट सामना पाहण्यास भारतात येतील, तेव्हा तरी भारताची तीव्र भावना तयांच्या कानावर घालायला हवी ; कारण राष्ट्रप्रमुखाची भेट केवळ सामन्याचा आनंद लुटण्यासाठी असूच शकत नाही.

 
</text>
</doc>
