<doc>
<docno>1064159.cms.txt</docno>
<text>
 
महाराष्ट्र
स्मशानाच्या राखीव जागेवर शोरूमचे बेकायदा बांधकाम
[ Monday, March 28, 2005  06:34:54 pm]


शिवाजी सुरवसे

सोलापूर : महापालिकेचे सिटी इंजिनीअर सुभाष सावस्कर यांच्या ' आशीर्वादाने ' शहरात बेकायदेशीर बांधकामांची ' रीघ ' लागली असून, स्मशानभूमीसाठी आरक्षित ठेवलेल्या जागेवर या अधिकाऱ्याने बांधकाम परवानगी दिल्याने बाळे स्मशानभूमीलगत मारुति गाड्यांचे वितरक ' अचल अॅटोमोबाइल ' यांनी बेकायदेशीरपणे आपले शोरूम थाटले आहे. महापालिका आयुक्तांनी हे बांधकाम बेकायदेशीर असल्याचे नमूद केले आहे. त्यामुळे गुरुवारी होणाऱ्या मनपा सभेत हा मुद्दा गाजणार आहे. हे निश्चित.

सोलापूर बस स्थानकापासून जवळच बाळे स्मशानभूमी आहे. या स्मशानभूमीसाठी सुमारे 18 हजार 700 चौरस फूट जागा शहरविकास आराखड्यात आरक्षित आहे. त्यापैकी सुमारे चार हजार चौरस फूट जागेवर ' अचल अॅटोमोबाइल ' ने अतिक्रमण केले आहे. या जागेची मूळ परवानगी 1997 साली दिली गेली. जागेची मोजणी केल्याशिवाय मिळकतदाराने जागा ताब्यात घेऊ नये, असे आदेश तत्कालीन नगररचना संचालक ग. भ. साठे यांनी दिले होते ; परंतु साठे यांच्या बदलीनंतर सावस्कर त्यांच्या जागी आले आणि सर्व नियम धाब्यावर बसवून त्यांनी पहिली बांधकाम परवानगी 5 ऑगस्ट 1997 ला दिली. त्यानंतर पुन्हा 20 जाने. 2004 रोजी दुसरी बांधकाम परवानगी दिली. त्यामुळे ' अचल ' अॅटो.ची गाडी वेगाने धावू लागली. गेल्या पाच वर्षांपासून बांधकामाचा वापर अनधिकृतपणे सुरू असून, आयुक्तांनी दहा हजारांचा दंड ठोठावला आहे. सुभाष सावस्कर हे नगररचना सहायक संचालक असताना त्यांनी या परवानग्या दिल्या.

बांधकाम बेकायदा झाल्याची कबुली आयुक्तांनी दिली असून, बेकायदा बांधकामांना परवानगी देणाऱ्या अधिकाऱ्यांवर निलंबनाची कारवाई नगरविकास खात्याच्या 1994 च्या जी. आर.नुसार करण्याऐवजी आयुक्तांनी हे प्रकरण सर्वसाधारण सभेपुढे पाठविले. हे प्रकरण सभेत गाजणार असून, प्रशासनाची अब्रू यामुळे वेशीवर टांगली जाणार आहे.

शहरात अनेक कॉम्प्लेक्स, इमारती, हॉटेले बांधकामाचे नियम धाब्यावर बसवून उभारली गेली असून, याबाबत चौकशी करण्याची मागणी होत आहे. स्मशानभूमीत अतिक्रमण करणाऱ्या अचल अॅटोमोबाईलवर व संबंधित अधिकाऱ्यांवर कोणती कारवाई होणार, याकडे नागरिकांचे लक्ष लागले आहे.

 
</text>
</doc>
