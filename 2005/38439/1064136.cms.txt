<doc>
<docno>1064136.cms.txt</docno>
<text>
 
महाराष्ट्र
ठाण्यातले सिग्नल अद्ययावत होणार
[ Monday, March 28, 2005  06:15:26 pm]


मुंबई टाइम्स टीम

ठाणे : पुढील पाच वर्षांच्या वाहतुकीतील बदलांचा विचार करून सिग्नल यंत्रणेत सुसूत्रता आणण्याच्या आणि महत्त्वाच्या 21 चौकांतले सिग्नल्स सोलर पॉवरवर चालवण्याच्या सुधारणेला ठाणे महापालिकेनं मंजुरी दिली आहे. त्यामुळे अपारंपरिक ऊर्जा स्त्रोतांचा वापर करण्याच्या संदर्भात ठोस पाऊल उचलणारी ठाणे महानगरपालिका ही पहिलीच महानगरपालिका ठरणार आहे. पालिकेच्या विद्युत विभागाने या संदर्भात तयार केलेल्या विस्तृत प्रस्तावाला आयुक्त संजय सेठी आणि महासभा यांनी हिरवा कंदिल दाखवला असून वीज बचतीचा मोठा मार्ग उपलब्ध झाला आहे.

ठाणे शहरात सिग्नल यंत्रणेत सध्या 28 सिग्नल आहेत. मध्यंतरी शहरात मोठ्या प्रमाणावर रस्ता रुंदीकरण होऊन रस्ते आणि चौक यांचे आकार वाढले. त्यामुळे आणखी 21 ठिकाणी सिग्नल बसवण्याची आवश्यकता लक्षात आली.

नवीन सिग्नलचा प्रस्ताव तांत्रिक मान्यता आणि सरकारी अनुदान यांच्यासाठी सहाय्यक पोलिस आयुक्त ( वाहतूक) यांच्यामार्फत राज्य सरकारच्या ट्रॅफिक इंजिनीयरिंग विभागाकडे पाठवला आहे. तीन वर्षांनंतरही त्याबाबत काहीच हालचाल झाली नाही. ठाणेकर रहिवासी आणि वाहतूक पोलिसांनी मात्र पालिकेकडे या प्रकरणी पाठपुरावा सुरूच ठेवला. त्यामुळे हे काम दोन टप्प्यात करण्याचं ठरलं.

ही कामं करणाऱ्या कंत्राटदाराला स्ट्रिट लाइट्सवर किऑस्क लावण्याचे हक्क देण्याचा प्रस्ताव महासभेने मंजूर केला. सुमारे दोन कोटी सहा लाख रुपये खर्चाचा हा प्रकल्प खाजगीकरणाद्वारे राबवण्यात येणार असून कंत्राटदाराला पाच वर्षांचा कालावधी देण्यात येईल. कंत्राट मिळाल्यानंतर पहिल्या सहा महिन्यात कंत्राटदाराला बहुतांश भांडवली कामं करावी लागणार आहेत. त्याचबरोबर ठाणे शहरातील संपूर्ण सिग्नल यंत्रणेची पाच वर्षांसाठीची निगा, देखभाल व दुरुस्ती यांची जबाबदारी त्याची राहणार आहे. प्रकल्पाचा कालावधी संपल्यानंतर ही अद्ययावत यंत्रणा महापालिकेस हस्तांतरित करण्यात येईल.

* एकूण 21 सिग्नल यंत्रणा सौर ऊजेर्वर चालणार

* 21 जंक्शनवर सिग्नल काऊंट डाऊन टायमर

* जकात नाक्यांवर 8 ठिकाणी सोलर ब्लिंकर

* महापालिकेच्या वीज बिलात बचत

 
</text>
</doc>
