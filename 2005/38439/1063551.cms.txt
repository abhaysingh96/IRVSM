<doc>
<docno>1063551.cms.txt</docno>
<text>
 
महामुंबई
आथिर्क प्रगती वेगात; रोजगाराचा मात्र 'रिव्हर्स गिअर'
[ Monday, March 28, 2005  12:08:13 am]


प्रभाकर नारकर

मुंबई : देशाच्या आथिर्क प्रगतीचा वेग आठ टक्क्यांच्या जवळपास पोहोचला असला, तरी बेरोजगारांची भूक शमवण्यात ही ' प्रगती ' अपयशी ठरली आहे, असे सेवायोजन कार्यालयातील निकालानंतर स्पष्ट झाले आहे. या ऑफिसात नोकरीसाठी नावे नोंदवलेल्या बेरोजगारांची संख्या 41 लाख 10 हजार इतकी प्रचंड असली, तरी एप्रिल ते डिसेंबर 2004 या नऊ महिन्यांत अवघ्या 11 हजार लोकांनाच नोकऱ्या मिळाल्या. 2003 च्या तुलनेत 2004 मध्ये खासगी व सार्वजनिक क्षेत्रातील नोकऱ्या 30 हजारांनी कमी झाल्या.

आथिर्क विकासाची सांगड रोजगारवाढीशी घालण्यात अपयश येत असल्याचा राज्याच्या आथिर्क पाहणी अहवालातूनही येतो. राज्यात डिसेंबर 2004 अखेरीस सेवायोजन कार्यालयात नोकरीसाठी नावे नोंदवलेल्यांची संख्या 41 लाख 10 हजार होती. त्यापैकी सात लाख बेरोजगार निरक्षर वा नववीपर्यंत शिक्षण झालेले आहेत. दहावी पास असलेल्यांची संख्या 20 लाख आहे. सात लाख 39 हजार जणांनी बारावीचा अडथळा पार केला आहे, तर साडेतीन लाख बेरोजगार पदवीधर आहेत. सध्या गवगवा होत असलेल्या इंजिनीअरिंग वा तंत्रज्ञानाच्या क्षेत्रातील 23 हजार, मेडिकल क्षेत्रातील पाच हजार 329 पदवीधारक तसेच पदव्युत्तर शिक्षण घेतलेले 38 हजार तरुण नोकरीसाठी सेवायोजन कार्यालयावर भरोसा ठेवून असल्याचे धक्कादायक वास्तवही समोर आले आहे.

बेरोजगारांची संख्या वाढत असताना तसेच नवा रोजगार फारसा निर्माण होत नसताना असलेला रोजगारही सातत्याने कमी होत असल्याचे आथिर्क पाहणी अहवालातील आकडेवारीवरून दिसते.

सार्वजनिक व खासगी क्षेत्रांत मिळून 2000-01 मध्ये 37 लाख नोकऱ्या होत्या. 2002-03 मध्ये ही संख्या 35 लाख 90 हजारांवर आली, तर 2003- 04 मध्ये त्यात आणखी 30 हजारांनी घट होऊन दोन्ही क्षेत्रांतील नोकऱ्यांची संख्या 35 लाख 60 लाखांवर आली होती. 2000-01 ते 2003-04 या काळातील ही घट 3.8 टक्के इतकी आहे.

एप्रिल ते डिसेंबर 2004 या नऊ महिन्यांत राज्यातील 536 मोठे उद्योग बंद होऊन 81 हजार 468 कामगारांना रोजगार गमवावा लागला. गेल्या पाच वर्षांतील हा उच्चांक आहे. त्यामुळे अडीच लाखांहून अधिक कामगारांवर बेरोजगारीची कुऱ्हाड कोसळली आहे. 2000-01 मध्ये 333, 2001-02 मध्ये 203, 2002-03 मध्ये 339, तर 2003-04 मध्ये 213 मोठे उद्योग बंद झाले होते. लघुउद्योगांबाबतही अशीच स्थिती आहे. गेल्या पाच वर्षांत 24 हजारांहून अधिक लघुउद्योग बंद पडले असून त्यामुळे सव्वालाखाहून अधिक कामगारांनी रोजगार गमावला आहे.

 
</text>
</doc>
