<doc>
<docno>1063578.cms.txt</docno>
<text>
 
महामुंबई
राणेंविरोधात शिवसेना आमदारांच्या तक्रारी
[ Monday, March 28, 2005  12:32:40 am]


म.टा. प्रतिनिधी

मुंबई : माजी मुख्यमंत्री व विधानसभेतील विरोधी पक्षनेते नारायण राणे यांच्या नजरेतील जरब आणि त्यांच्यावर असलेल्या शिवसेनाप्रमुखांच्या विश्वासामुळे त्यांच्या नजरेला नजर भिडवू न शकणारे आमदार आता तक्रारींचा सूर लावू लागले आहेत. परिणामी उद्धव-राज यांच्यापाठोपाठ संघटनेच्या वरिष्ठ फळीतील प्रमुख नेत्यांचे मतभेद प्रकर्षाने समोर येऊ लागले आहेत.

आघाडी सरकारने गेल्या सोमवारी बजेट सादर केल्यानंतर त्याच दिवशी सायंकाळी मुंबईचे महापौर दत्ता दळवी यांच्या निवासस्थानी नवनिर्वाचित आमदारांसाठी स्नेहभोजनाचा कार्यक्रम आयोजित करण्यात आला होता. पक्षाचे कार्यकारी अध्यक्ष उद्धव ठाकरे यांच्या उपस्थितीत यावेळी झालेल्या बैठकीत अनेक आमदारांनी राणे यांच्या कार्यपध्दतीबद्दल नाराजीचा सूर लावताना त्यांची सभागृहातील भूमिका सरकारला अनुकूल असल्याचा आरोप केला. या कार्यक्रमाला ' उद्धव साहेब ' आधी आले आणि ते जायच्या आधी राणे निघून गेल्याने शिवसेनेत उलट सुलट चर्चा सुरू आहे. सावंत आयोगाच्या अहवालावरून विधानसभेत झालेल्या चचेर्त राणे यांनी सरकारवर आणि संबंधित मंत्र्यांवर कडक टीका करण्याऐवजी ज्येष्ठ समाजसेवक अण्णा हजारे यांनाच लक्ष्य केले. एवढेच नव्हे तर उच्च शिक्षणमंत्री सुरेश जैन, माजी मंत्री पद्मसिंह पाटील व समाजकल्याणमंत्री डॉ. विजयकुमार गावित यांच्याविषयी जाहीर सहानुभूती व्यक्त केल्याने पक्षाची भ्रष्टाचाराबाबत नेमकी काय भूमिका आहे आणि मतदारांना कोणत्या तोंडाने सामोरे जाणार, असा सवाल पारनेरचे आमदार आवटी यांनी केला. तर नगरचे आमदार अशोक काळे यांनी विधानसभेचे कामकाज ठीक होत नाही, अशी तक्रार केल्याचे सांगितले जाते.

मुंबईचे आमदार सदा सरवरणकर आणि माजी विधानसभाध्यक्ष दत्ताजी नलावडे यांनीही आपली मते व्यक्त केली. शिवसेनेतून फुटून गेलेले छगन भुजबळ यांच्या विरोधात ते उपमुख्यमंत्री असताना शिवसेनेने कडक भूमिका घेतली होती. मात्र आता जैन आणि गणेश नाईक यांच्यासारख्या मंत्र्यांच्या विरोधात पक्षाची काय भूमिका आहे हे नवीन आमदारांना कळले पाहिजे, अशी सूचना यावेळी करण्यात आल्याचे बैठकीला उपस्थित असणाऱ्या काही आमदारांनी सांगितले.

लोकसभेचे माजी अध्यक्ष आणि राज्याचे माजी मुख्यमंत्री मनोहर जोशी यांनी अप्रत्यक्षपणे आपल्या नेहमीच्या शैलीत आमदारांनी मोकळेपणाने भावना व्यक्त कराव्या, असे सांगितल्यानंतर या आमदारांनी मन मोकळे केल्याचे सांगितले जाते. या संदर्भात जोशी यांच्याशी संपर्क साधला असता , ' आपण कोणाच्याही विरोधात चकार शब्दही काढला नाही ', असे त्यांनी ' मटा ' ला सांगितले. तर विरोधी पक्ष नेते नारायण राणे यांनी , ' काही मंडळींनी काही प्रश्ान् उपस्थित केले आणि आपण त्यांचे समाधान केले ', असा दावा केला. कार्यक्रमातून आपण लवकर जाणार असल्याची कल्पना कार्यकारी अध्यक्षांना दिली होती, असेही राणे यांनी स्पष्ट केले.

मुंबईतील गिरण्यांसंदर्भात विधानसभेत गेल्याच आठवड्यात चर्चा झाली असताना, राणे यांनी हव्या तितक्या जोरकसपणे गिरणी कामगारांची बाजू लावून धरली नाही त्यामुळे मुंबईचे काही आमदार नाराज असल्याचे सांगितले जाते.

 
</text>
</doc>
