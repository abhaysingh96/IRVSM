<doc>
<docno>1063581.cms.txt</docno>
<text>
 
महामुंबई
फेमिना मिस इंडिया
[ Monday, March 28, 2005  12:33:48 am]


म. टा. प्रतिनिधी

मुंबई : धडाकेबाज संगीत...रंगांची उधळण करणारे असंख्य दिवे....तरुणाईचा सळसळणारा उत्साह... भव्य स्टेज आणि स्टेजवरच्या लावण्यखणींची हजरजबाबी उत्तरे... रात्र जणू अधिकच तरुण होत होती.. उत्सुकता शिगेला पोहोचली असताना अखेर पुण्याची अमृता थापर पॉण्डस् फेमिना मिस इंडिया युनिव्हर्स झाली.. अमृताच्या मस्तकावर लखलखता मुकुट विराजमान होताच टाळ्यांचा एकच कडकडाट झाला. ' मिस इंडिया वर्ल्ड ' चा मुकुट सिंधुरा गाडे, तर ' मिस इंडिया अर्थ ' चा मुकुट निहारिका सिंगने पटकावला.

संपूर्ण फॅशन जगताचे लक्ष लागून राहिलेली ' पॉण्डस् फेमिना मिस इंडिया 2005' ची फायनल रविवारी सायंकाळी वांदे-कुर्ला संकुलातील एमएमआरडीएच्या मैदानात पार पडली. मुुंबईचे अवघे फॅशन जगत अन त्यांच्या जोडीला बॉलिवूडचे तारे आणि तारका मैदानात अवतीर्ण झाल्या होत्या. अशा रंगलेल्या वातावरणात ' पॉण्डस फेमिना मिस इंडिया ' चा दिमाखदार सोहळा सुरू झाला. ' इंडियन आयडॉल ' अभिजीत सावंतच्या उपस्थितीने सोहळ्याला अधिकच रंगत आणली. देशभरातील 23 सौंदर्यवतींच्या सौंदर्याच्या जोडीला बुद्धीचाही कस लावणाऱ्या या स्पधेर्कडे अवघ्या फॅशन जगताचे लक्ष होते.

अनेक चाचण्या व परीक्षकांच्या प्रश्नांमधून तावूनसुलाखून अखेर पॉण्डस् फेमिना मिस इंडिया जाहीर झाल्या. फॅशन डिझायनिंगचा डिप्लोमा पूर्ण केलेल्या अमृताला परीक्षक करीना कपूरने स्वत:बद्दल काय सांगशील असा प्रश्न केला. त्यावर आपण खूपच आशावादी असल्याचे तिने सांगितले. आयुष्यात आलेल्या कशाही क्षणांमधून आनंद उपभोगण्याचा प्रयत्न करते, असे उत्तर तिने दिले.

मिस इंडिया र्वल्ड सिंधुरा गाडे मूळची आंध्र प्रदेशातल्या विजयवाड्याची. स्पधेर्साठी तिने थेट न्यूझीलंडवरुन मुंबई गाठली होती. मिस इंडिया अर्थ झालेली निहारिका सिंग उत्तरांचलची. सध्या ती जाहिरात आणि टी. व्ही सिरियलमध्ये काम करते.

अंतिम स्पधेर्तील पहिल्या पाच विजेत्यांत अमृता थापर, सिंधुरा गाडे, निहारिका सिंग, प्रियांका झा आणि प्रिया नायक यांचा समावेश आहे. अन्य विजेत्या पुढीलप्रमाणे : मिस बेस्ट हेअर आणि बेस्ट फोटोजेनिक- निहारिका सिंग, बेस्ट आईज-पूजा अरोरा, परफेक्ट टेन आणि लिसनर्स चॉइस- शिवानी सैदिकी, बेस्ट स्क्रीन अवॉर्ड- सिंधुरा गाडे, बुगी बुगी एट एट एट एट- सोनल चौहान, बेस्ट टॅलेंट आणि गुगुली वुगली कंजॅनिलिटी- सुचित्रा वर्मा, बेस्ट स्माइल-वैशाली देसाई.

करीना कपूर, फॅशन डिझायनर रॉकी एस., सेलिना जेटली, पूजा बेदी, जयदीप बोस, मेजर राज्यवर्धन राठोड, सुनील शेट्टी, आनंद महिंद यांनी विजेत्यांची निवड केली. अभिजीत सावंतने सादर केलेल्या गाण्यांना दाद मिळाली. प्राजक्ता शुक्रेनेही गाणी सादर केली. मात्र खरी धमाल आणली ती राहुल वैद्य व अमित सानाने. पहिल्या पाच विजेत्यांची नावे जाहीर होताना त्यांच्यावर गाणी सादर करून रंगत आणली.

 
</text>
</doc>
