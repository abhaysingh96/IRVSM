<doc>
<docno>1064122.cms.txt</docno>
<text>
 
महाराष्ट्र
खोट्या शिक्क्यांच्या आधारे टेलिफोन ग्राहकांची फसवणूक
[ Monday, March 28, 2005  06:07:42 pm]


मुंबई टाइम्स टीम

वसई : विरार टेलिफोन कार्यालयातील अधिकाऱ्याच्या नातेवाईकाने खोट्या शिक्क्यांच्या आधारे लाखो रुपयांचा भ्रष्टाचार केल्याचा प्रकार उघडकीस आला आहे. वसई-विरारमधील सर्वच टेलिफोन खात्यातील अधिकारी भ्रष्टाचारात गंुतले आहेत, असा आरोप शिवसेनेचे उपतालुकाप्रमुख विलास चोरघे यांनी केला आहे.

बिलाचे पैसे भरले असतानाही फोन लाइन कट झालेल्या ग्राहकांनी विरार टेलिफोन अधिकाऱ्यांक डे धाव घेतली. पण तिथे उडवाउडवीची उत्तरं दिली जात होती. म्हणून काही जणांनी चोरघे यांच्याकडे धाव घेतली. तेव्हा भ्रष्टाचाराचा प्रकार उघडकीस आला.

विरार पश्चिमेला टेलिफोन खात्याचं बिल भरणा केंद आहे. त्या ठिकाणी जेटीओ एस. एन. शुक्ला यांचा भाचा जितू शुक्ला आणि हर्षद नावाची व्यक्ती बिलं स्वीकारण्याचं काम करतात. या दोघांनी टेलिफोन खात्याचा खोटा शिक्का बनवून बिलं स्वीकारण्याचा उद्योग चालवला होता. बिलाचे पैसे दोघेही परस्पर हडप करत असल्याने दोन दिवसांपासून बिल न भरल्याचं कारण दाखवून टेलिफोन खात्याने विरारमधील काही फोन बंद करण्यास सुरुवात केली होती. त्यामुळेच हा प्रकार उघडकीस आला, अशी माहिती चोरघे यांनी दिली. दोन महिन्यांत त्या दोघांनी किमान चार ते पाच लाख रुपये हडप केले असून त्याची पोलिसांत तक्रार करण्याऐवजी प्रकरण दडपण्याचा प्रयत्न केला जात असून त्यात जेटीओ शुक्ला यांच्यासह डीइटी जयरामन यांचा हात आहे, असा चोरघे यांचा आरोप आहे.

निर्मळ एक्सचेंजमधील जेटीओ एस. पी. सिंग भ्रष्टाचारी आहेत. त्यांचीही चौकशी केल्यास अनेक गैरकृत्य उघडकीस येतील, अशी मागणी चोरघे यांनी कल्याण टेलिफोन खात्याचे जनरल मॅनेजर जैनंेद कुमार यांच्याकडे केली आहे.

 
</text>
</doc>
