<doc>
<docno>1064157.cms.txt</docno>
<text>
 
महाराष्ट्र
भ्रष्ट असलेले पोलिस ठाणेच निलंबित करणार!
[ Monday, March 28, 2005  06:34:17 pm]


म. टा. वृत्तसेवा

सांगली : ' भ्रष्टाचारी पोलिस अधिकाऱ्यांची अजिबात गय केली जात नाही. त्याबाबतीत मी अत्यंत कडक धोरण अवलंबिले आहे. एखादे पोलिस ठाणे भ्रष्ट असल्याचे निदर्शनास आले तर ते ठाणेच निलंबित केले जाईल ', अशी घोषणा उपमुख्यमंत्री आणि गृहमंत्री आर. आर. पाटील यांनी शनिवारी येथे केली.

राज्याची सध्याची पोलिस यंत्रणा कशी तोकडी आहे हे विस्ताराने सांगून ते म्हणाले की, आहे त्या यंत्रणेवर प्रचंड ताण पडत असूनही ती चांगल्या प्रकारे राबविण्याचा माझा प्रयत्न आहे.

यापुढे शासकीय मालमत्तेची तोडफोड करणारे, त्यांना आगी लावणारे यांच्याकडून नुकसानभरपाई वसूल केली जाईल हे स्पष्ट करीत गृहमंत्री म्हणाले की, मोचेर् काढणाऱ्यांनी यापुढे ही गोष्ट लक्षात ठेवावी. कायदा हातात घेणाऱ्या, सुव्यवस्था बिघडवू पाहणाऱ्यांवर कडक कारवाई करण्याचे आदेश मी पोलिस यंत्रणेला दिले आहेत.

सांगलीत मोठ्या प्रकाणात उद्भवलेली गॅस्ट्रो व कॉलरा साथ ही खरोखरच चिंतेची बाब असून, त्यामागची कारणे शोधून त्यावर नेमक्या कोणत्या प्रकारे उपाययोजना कराव्या लागतील याचा अभ्यास करण्यासाठी आरोग्य खात्याचे सहसंचालक व पाणीपुरवठा विभागाचे मुख्य अभियंत यांची एक समिती नियुक्त करण्यात येत असून ती समिती तीन दिवसांत आपला प्राथमिक अहवाल शासनाला सादर करेल, अशी माहिती त्यांनी दिली.

जिल्हा शासकीय रुग्णालयाला भेट देऊन त्यांनी रुग्णालयात दाखल झालेल्या रुग्णांची विचारपूस केली आणि संबंधितांना काही सूचना केल्या. ते पुढे म्हणाले, ही साथ प्रामुख्याने दूषित पाणी प्यायल्यामुळेच पसरली आहे. सांगलीची सदोष ड्रेनेज सिस्टिम व पाणी पुरवठा यंत्रणा यामुळेच हे घडले आहे. त्यासाठी सर्वप्रथम गटारीजवळून जाणाऱ्या वाहिन्या बदलणे गरजेचे आहे. विविध कारणांमुळे कृष्णेचे पात्रही प्रदूषित होते हे लक्षात घेता सांगली शहराला वारणा नदीचे पाणी पुरवणारी योजना कार्यान्वित करणे गरजेचे आहे. या कामासाठी देखील राज्य शासन आवश्यक ती सहकार्य करील.

शहरांतही रोहयो ?

सांगली (म. टा. वृत्तसेवा) : रोजगार हमी योजना दुष्काळी काळापुरती मर्यादित न ठेवता ती बारमाही करण्याचा, तसेच शहरांतही या योजनेद्वारे कामे देण्याचा सरकारचा विचार आहे, असे रोजगार हमी योजना मंत्री हर्षवर्धन पाटील यांनी सांगितले.

केंदानेही ही योजना स्वीकारली असून त्याद्वारे महाराष्ट्राला 400 कोटींचा निधी तसेच धान्याचा फायदा मिळाला आहे.

रोजगार हमी योजनेचा राज्याचा कृती आराखडा दोन हजार 100 कोटी रुपयांचा आहे. सांगली जिल्ह्यासाठी या योजनेंतर्गत 2004-05 या आथिर्क वर्षासाठी 112 कोटी 22 लाख रुपये खर्चाचा कृती आराखडा तयार करण्यात आला आहे.

 
</text>
</doc>
