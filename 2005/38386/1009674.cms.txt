<doc>
<docno>1009674.cms.txt</docno>
<text>
 
महामुंबई
'सर्व शिक्षा अभियाना'साठी अवघ्या 278 कोटींचा वापर
[ Thursday, February 03, 2005  12:17:37 am]


समीर कर्वे

मुंबई : शिक्षणाच्या गंगेपासून दूर राहिलेल्यांना शिक्षणप्रवाहात आणण्यासाठी सुरू झालेल्या ' सर्व शिक्षा अभियाना ' त महाराष्ट्राला यंदा केंद सरकारकडून मंजूर झालेल्या 856 कोटी रुपये अनुदानापैकी आतापर्यंत 278 कोटी रुपयेच खर्च झाले असून त्यात राज्य सरकारच्या 78 कोटी रुपयांचा समावेश आहे. हा कार्यक्रम राबविणाऱ्या महाराष्ट्र प्राथमिक शिक्षण परिषदेच्या मते मात्र निधीच्या उपलब्धतेनुसार सर्व रकमेचा योग्य वापर करण्यात आला असून या मोहिमेत भरीव कामगिरी सुरू असल्याचा त्यांचा दावा आहे.

केंद व राज्य सरकार दोघांकडून या योजनेचा वाटा उचलण्यात येतो. सर्वच राज्ये याबाबतीत पिछाडीवर असून अनेकांकडून निधीची उचलच होत नसल्याचे वारंवार स्पष्ट झाले आहे. महाराष्ट्राला यंदाच्या वषीर् 856 कोटी रुपये मंजूर आहेत. त्यापैकी फारच कमी निधी वापरला गेला असून त्यातही 60 कोटी रुपये मोफत पुस्तकांसाठी वापरण्यात आले.

शिक्षक सभेचे नेते रमेश जोशी यांनी या परिस्थितीकडे लक्ष वेधताना सांगितले की, केवळ पैसा वापरला गेला, असे म्हणण्यात अर्थ नाही. त्याबदल्यात सर्व शिक्षा मोहीम किती लोकांपर्यंत पोहोचली, हे महत्त्वाचे आहे. मुंबईसारख्या प्रगत शहरामध्येही अशीच स्थिती असून 14 कोटी रुपयांपैकी 1.53 कोटी रुपये इतकीच रक्कम सर्व शिक्षा मोहिमेसाठी वापरण्यात आली आहे. त्यातही 75 लाख रुपये इतकी रक्कम सवेर्क्षणासाठी स्वयंसेवी संस्थेस देण्याचे ठरले होते. त्यापैकी 54 लाख रुपये त्यांना देण्यात आले आहेत.

आतापर्यंत शिक्षकांच्या प्रशिक्षणासाठी असलेली रक्कम वापरण्यात आली नव्हती. आता घाईघाईने 13 हजार शिक्षकांचे प्रशिक्षण घेण्यासाठी फेब्रुवारी महिन्यात कार्यक्रम आखण्यात आला आहे. वाषिर्क परीक्षा जवळ येत असताना प्रत्येक शनिवार महापालिका शाळांमधील शिक्षकांना या कार्यक्रमासाठी वेळ द्यावा लागणार आहे. वर्गखोल्यांसाठी असलेला निधीही महापालिकेच्या स्तरावर वापरण्यात आला नव्हता. मुंबईत केवळ 3 टक्के इतकाच खर्च झाला असून राज्यभरातही खर्च झालेल्या रकमेचे एकूण प्रमाण केवळ 19 टक्के इतकेच आहे, असे जोशी यांनी सांगितले.

महाराष्ट्र प्राथमिक शिक्षण परिषदेचे प्रकल्प संचालक ज. मो. अभ्यंकर यांनी सांगितले की, पैसा खर्च झाला नाही, या आरोपात अजिबात तथ्य नाही. केंदाकडून आलेले 200 कोटी रुपये वापरले गेले आहेत आणि अजून 100 कोटी रुपयांचा खर्च झाला आहे. केंदाकडून या आठवड्यात आणखी 200 कोटी रुपये येण्याची अपेक्षा आहे. जेवढा निधी मिळेल, तेवढा वापरला जाईल. शाळेबाहेर असलेल्या 2 लाख 29 हजार विद्यार्थ्यांपैकी 35 हजार मुले ऑक्टोबरपर्यंत शाळांमध्ये दाखल झाली आहेत. इतर मुले ही शाळेत दाखल होण्याचे वय उलटून गेलेली असून त्यांच्यासाठी सेतू शाळा तसेच इतर उपक्रम आखण्याचे प्रयत्न सुरू आहेत. काही ठिकाणी 45 दिवसांची शाळा चालविण्याचे प्रयत्नही सुरू आहेत. जिल्हा स्तरावर अधिकाऱ्यांकडून याबाबत भरीव काम सुरू आहे, असा दावा त्यांनी केला.

 
</text>
</doc>
