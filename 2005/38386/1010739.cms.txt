<doc>
<docno>1010739.cms.txt</docno>
<text>
 
महामुंबई
गडकरींच्या आरोपांआधीच कारवाईला सुरुवात
[ Thursday, February 03, 2005  11:50:08 pm]


म. टा. प्रतिनिधी

नाप्था करचुकवेप्रकरणी अर्थमंत्र्यांचे स्पष्टीकरण

मुंबई : पेट्रोलिअम पदार्थांच्या करचोरीकडे आघाडी सरकार दुर्लक्ष करीत असल्याचा आरोप विधान परिषदेतील विरोधी पक्षनेते नितीन गडकरी करीत असले तरी त्यांनी ही प्रकरणे निदर्शनास आणून देण्यापूवीर् नऊ महिने आधीच विक्रीकर आयुक्तांना या प्रकरणाची तपासणी करण्याचे आदेश दिले होते, अशी माहिती अर्थमंत्री जयंत पाटील यांनी दिली.

गडकरी यांच्या उद्देशाबद्दल आपण अजिबात शंका घेत नाही, असे स्पष्ट करून, विक्रीकर खात्याकडून मिळालेल्या कोड नंबरच्या आधारे बक्षीस मागणारे पत्र त्यांनी खात्याला पाठविले आहे. वास्तविक नाव गुप्त ठेवू इच्छिणाऱ्या व्यक्तीला कोड नंबर दिला जातो. पण विरोधी पक्षनेते स्वत:चा कोड नंबर जाहीर करतात. कदाचित बक्षिशीबरोबर राजकीय विरोध व आरोपांमुळे मिळणारी प्रसिद्धी, असा तिहेरी फायदा घेण्याचा त्यांचा उद्देश असावा, असा टोला अर्थमंत्र्यांनी हाणला.

डिसेंबर 2003 ते सप्टेंबर 2004 पर्यंतच्या कालावधीत विक्रीकर विभागाने टँकिंग सवलत असणाऱ्या लोकांकडून आयात पदार्थांची माहिती संकलित करून कर निर्धारण करण्याची कार्यवाही सुरू केली होती. यापैकी भाग्योदय इंटरनॅशनल, विशाल इंटरनॅशनल, मे. अय्यपा ट्रेडलिंक, कोटेश्वर इंटरनॅशनल, मे. लॉएड पेट्रोलियम कंपनी आणि तिरुपती ट्रेडलिंक या कंपन्यांच्या विरोधात कोर्टात केसेस दाखल करण्यात आल्याचे अर्थमंत्र्यांनी सांगितले. अप्पर विक्रीकर आयुक्त, तीन विक्रीकर उपायुक्त व 55 अधिकाऱ्यांनी भारतातील 11 बंदरांना भेटी देऊन पेट्रोलिअम आयात पदार्थांची तसेच महाराष्ट्रात आलेल्या मालाची विक्रीकर विभागाने माहिती संकलित केली आहे. त्यानुसार केरोसिन प्रकरणात 415 कोटी रुपयांचा व्यवहार होऊन 90.14 कोटी रुपयांची करचोरी झाल्याचे निदर्शनास आले आहे. नाफ्ता व फ्युजन ऑइलच्या व्यवहारात हे प्रमाण अनुक्रमे 533.48 कोटी व 50.32 कोटी रुपयांचे असून करचोरीचे प्रमाण 66.01 व 9.44 कोटी रुपयांचे आहे. एकंदर करचोरी 165. 59 कोटी रुपयांची असल्याचे निदर्शनास आले आहे. याशिवाय बोगस सी फॉर्म तयार करण्याच्या पाच प्रकरणात फौजदारी स्वरुपाच्या कारवाया करून एफआयरही दाखल करण्यात आल्याची माहिती अर्थमंत्र्यांनी दिली.

ही करचोरी संघटित गुन्हेगारीचे प्रकरण असल्याची शंका असल्याने संबंधितांना मोका लावण्यास काहीच हरकत नाही. गडकरी यांनी या प्रकरणात केंदीय राज्यमंत्री गावित व चंदकांत रघूवंशी यांची नावे घेतली असल्ी तरी त्याबाबतची माहिती आतार्यंतच्या तपासात पुढे आलेली नाही. मात्र, या प्रकरणात कोणीही असला तरी त्यावर कारवाई करण्यात येईल, असे ते म्हणाले.

 
</text>
</doc>
