<doc>
<docno>1009676.cms.txt</docno>
<text>
 
महामुंबई
दादर स्मशानभूमी कात टाकणार!
[ Thursday, February 03, 2005  12:18:12 am]


म. टा. प्रतिनिधी

मुंबई : शिवाजी पार्कच्या भागोजी कीर स्मशानभूमीचे खासदार विकास निधीतून सुमारे 1 कोटी रूपये खर्च करून नूतनीकरण करण्याची योजना आखण्यात आली आहे. प्रदूषण-धुळीला आळा, नवीन धर्मशाळा, अस्थिविसर्जनासाठी घाट आणि कारंजे असे स्वरूप आहे.

गेल्या काही वर्षात दादरच्या स्मशानभूमीला अवकळा आली आहे. विद्युत दाहिनी असली तरी अद्यापही लाकडांवर अंत्यसंस्कार केले जात असल्याने मोठ्या प्रमाणावर प्रदूषण होते. स्मशानभूमीत झाडे लावण्यात आली असली तरी राख आसपास पसरते. विद्युत दाहिनीत मृतदेहावर अंत्यसंस्कार केल्यानंतरही विशिष्ट प्रकारचा दर्प पसरतो. पोलिसांमार्फत येणाऱ्या बेवारस मृतदेहांवर अंत्यसंस्कार झाल्यावर तर संपूर्ण परिसरात दुर्गंधी पसरते, असा रहिवाशांचा अनुभव आहे. स्मशानभूमीतील धर्मशाळेत तर दिवसकार्यासाठी रांगा लागलेल्या असतात. नातेवाईकांना बसण्यास जागाही नाही. अत्यंत कोंदट वातावरणात होमहवन सुरू असते.

मात्र, आता या स्मशानभूमीचे नूतनीकरण करण्याची योजना आखण्यात आली आहे. माजी लोकसभा अध्यक्ष मनोहर जोशी यांच्या खासदार फंडातून 1 कोटी रूपये खर्च करून ही योजना पूर्ण करण्यात येणार आहे. दादर चौपाटीचे समुदाच्या लाटांपासून संरक्षण करण्यासाठी भिंत बांधण्याची योजना होती. पण अशा प्रकारच्या संरक्षक भिंतीसाठी सुमारे पाच कोटी रुपयांचा खर्च आहे. त्यामुळे ही भिंत बांधण्यासाठी रक्कम अपुरी पडत आहे. म्हणून या भिंतीसाठी राखून ठेवण्यात आलेली खासदार फंडाची एक कोटी रूपयांची रक्कम स्मशानभूमीच्या नूतनीकरणासाठी वापरण्याची मनोहर जोशी यांची योजना आहे. जोशी आता खासदार नसले तरी त्यांच्या फंडातील रक्कम विशिष्ट कारणासाठी राखून ठेवण्यात आल्याने या रकमेचा विनियोग करता येईल. त्यामुळे खासदार फंडातील एक कोटी रुपयांची रक्कम स्मशानभूमीच्या नूतनीकरणासाठी वापरण्यास परवानगी द्यावी, असे पत्र मुंबईच्या जिल्हाधिकाऱ्यांना पाठविण्यात आले आहे. या कामाचा आराखडा करण्याची जबाबदारी ख्यातनाम आकिर्टेक्ट शशी प्रभू यांच्यावर सोपविण्यात आली आहे. स्मशानभूमीतील भयाण वातावरण सौम्य करण्यासाठी कारंजे बांधण्यात येणार आहे. त्याशिवाय नवीन धर्मशाळा बांधण्याची योजना आहे. धूळ आणि प्रदूषण कमी करण्यासाठी ' सेंट्रिफिकल फॅन ' लावण्यात येणार आहे.

 
</text>
</doc>
