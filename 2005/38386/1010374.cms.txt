<doc>
<docno>1010374.cms.txt</docno>
<text>
 
प्रगती फास्ट
कम्प्युटरने दिला आत्मविश्वास
[ Thursday, February 03, 2005  05:22:56 pm]


मी सायन्स शाखेत अकरावीला आहे. दोन महिन्यांपूवीर्च आमच्या घरी कम्प्युटर आणला. आईने पूजा केली. पण का कोणास ठाऊक, मला ती खूप खिन्न वाटली. मी कम्प्युटरसमोर बसलो की, आई तेथे यायची. पण फक्त बघ्याची भूमिका घ्यायची. एकदा बोलता बोलता ती म्हणाली , ' आता पन्नाशी जवळ आली. आता काय कम्प्युटर शिकणार, मला नाही जमणार, जाऊ देत. ' माझ्या लक्षात आलं की आमच्याकडे आलेले नातेवाईक तिला विचारायचे ,' तुम्ही कम्प्युटरचा काही उपयोग करता की नाही ?' तेव्हा तिचा चेहरा पडायचा. ती नेहमी अबोलपणाने घरात वावरायला लागली. मला जाणवत होतं की, तिला कम्प्युटरचं काहीच ज्ञान नव्हत. आपल्याला कम्प्युटर कधीच येणार नाही अशा प्रकारचा न्यूनगंड निर्माण झाला होता.

प्रत्येकाला कम्प्युटरची बेसिक माहिती असणं आवश्यक आहे, असं एकदा मी वाचलं होतं. मी ठरविलं की तिला कम्प्युटरची बेसिक माहिती तरी करून द्यायची. तिला शिकायला थोडा वेळ जाईल. पण तिचा न्यूनगंड नक्कीच दूर होऊ शकतो. तिच्या आवडीच्या विषयाच्या माध्यमातून शिकवलं तर ही अशक्य गोष्टसुद्धा सहज होणार याची मला खात्री होती.

मित्राची सीडी आणून बुद्धिबळाचा गेम कम्प्युटरवर लोड केला. तिला बुद्धिबळ फार आवडतं आणि मला अजिबात आवडत नाही. तिला कम्प्युटरसमोर बसवलं. कम्प्युटर कसा सुरू करायचा, ते दाखवलं. बुद्धिबळाचा पट कम्प्युटरवर दिसताच तिचा चेहरा खुलला. तिला माऊस कसा हलवायचा, ते दाखवलं. सेकंदात समोरील घोडा अडीच घर आपोआप पुढे आलेला बघताच तिला खूपच आनंद झाला. गेम सुरू होऊन नुकती कुठे चार-पाच मिनिटं झाली नव्हती तोच कम्प्युटरने तिला चेक मेट केलं. ती किंचित रागवल्यासारखी वाटली. पण लगेचच तिने तिच्या स्वभावानुसार कम्प्युटरच्या डोक्यावर शाबासकीची थाप दिली.

आता दर शनिवार-रविवार ती कम्प्युटरवर चेस खेळते. अगदी माझ्या मदतीशिवाय. तिला कम्प्युटरविषयी इतरही बऱ्याच गोष्टी शिकायच्या आहेत. कॉलेज वयीन विद्यार्थ्यांसाठी ही कदाचित छोटीशी गोष्ट असेल पण या घटनेमुळे तिचा दृष्टिकोन खूप बदलला. तिच्या मते ' शिकण्याचा आणि वयाचा काहीही संबंध नसतो हेच खरं. नवीन पिढी इतकं पुढे नाही गेलं तरी चालेलं, पण बरोबरीने चालण्याचा प्रयत्न करायला काय हरकत आहे ?'

अशा प्रकारे माझ्यामागची चेस खेळण्याची कटकट गेली. पण त्यापेक्षा महत्त्वाचं म्हणजे आईच्या मनातील न्यूनगंड गेला. तिचा आत्मविश्वास पाहून मलाही खूप बरं वाटतं. चेस खेळताना आजूबाजूच्या जगाचा जणू तिला विसर पडतो. कम्प्युटर आणण्यापूवीर् तिच्या चेहऱ्यावर दिसणारा आत्मविश्वास आणि आनंद कायम पाहायला मिळतो.

प्रसाद लोहोकरे

कॉलेजच्या सेकंड इअरला असतानाची गोष्ट आहे. त्याचवेळी इण्टरनेटचा ट्रेण्ड आला. आमच्या कॉलेजमध्येही इण्टरनेटची क्रेझ निर्माण झाली. इण्टरनेट म्हणजे नक्की काय, हे जाणून घेण्याची खूप इच्छा होती. वर्तमानपत्रात अमुक तमुक नवीन वेबसाइट आहे, त्यातून संपूर्ण जगाची माहिती मिळते, असं म्हटलेलं असायचं. नवीन वेबसाइट म्हणजे काय, हा फण्डा काही कळत नव्हता.

कम्प्युटरच्या 14 इंचाच्या स्क्रीनवर इतकी सगळी माहिती क्षणात कशी मिळते, हे जाणून घेण्यासाठी बैचेन झालो. शेवटी एका मित्राने मला सायबर कॅफेचं दर्शन घडवलं. इण्टरनेटच्या जाळ्यात मी कधी नवे मित्र शोधायचो तर कधी नवनवीन माहिती शोधून काढण्याची सवय लागली. मित्रा तर मला इण्टरनेटतज्ज्ञ समजायला लागले.

इण्टरनेटचा वापर अभ्यासासाठी होऊ शकतो, हे माझ्या लक्षात आलं. कधी कॉलेजच्या प्रोजेक्टसाठी तर कधी इमेलने नोटसची देवाण घेवाण करण्यासाठी सायबरमध्ये जाण येणं व्हायचं. इण्टरनेटचा वापर घरातही होऊ शकतो, याच्याकडे लक्ष गेलं नव्हतं. एकदा आजी गावावरून घरी राहायला आली होती. तिला दादरचं गणेश मंदिर पाहायचं होतं. तिने वडिलांनासुद्धा सांगितलं. पण इच्छा असूनही वडिलांना आजीच्या शारीरिक अवस्थेमुळे मंदिर दाखवणं शक्य झालं नाही. वडिलांनी आमच्या जवळच्या एका मंदिरात तिला नेलं पण तिचं समाधान झाल्यासारखं वाटलं नाही.

आजी आजारीच असायची. माझे मित्रसुद्धा तिला भेटायला यायचे. तेव्हा एका मित्राने दादरच्या सिद्धिविनायक मंदिराच्या वेबसाइटबद्दल सांगितलं. इण्टरनेटवर मी ती साइट पाहिली तेव्हा खूपच आनंद झाला. साइटवर मंदीरातील थेट प्रक्षेपण पाहण्याची सोय होती.

मॉडेम, अकाऊण्ट अशा इण्टरनेटसाठी आवश्यक असणाऱ्या गोष्टी जमवल्या आणि घरी पोहोचलो. घरी आजीला पीसी समोर बसवलं. काही क्षण तर तिला माझी एवढी धडपड कशासाठी चालली आहे, हेच लक्षात येईना. पण साइटवर लॉगइन करताच घंटेचे नाद सुरू झाले. सिद्धिविनायक मंदिराचे फोटो दिसू लागल्यावर तिला देवाचं दर्शन घरी बसल्या मिळणार, याची खात्री पटली. मंदिराचं थेट प्रक्षेपण पाहून आजी क्षण भर दंग झाली. घरातल्यांनाही खूप आनंद झाला. तिच्या चेहऱ्यावर उमटलेले ते भाव...मी कधीच विसरू शकत नाही. आजी आता आमच्यात नाही पण इण्टरनेटवर क्लिक केलं की तिचा चेहरा डोळ्यासमोर दिसतो.

श्रीपाद सोनावणे

 
</text>
</doc>
