<doc>
<docno>1010714.cms.txt</docno>
<text>
 
महाराष्ट्र
पोलिसांच्याच ताब्यातील गाडी जेव्हा चोरीला जाते...
[ Thursday, February 03, 2005  11:30:34 pm]


सुजित तांबडे

पुणे : पोलिसांनी अपघातग्रस्त वाहन ताब्यात घेतले आणि ते पोलिस ठाण्यातूनच चोरीला गेले तर कोणाकडे जायचे ? अशावेळी पोलिस हात झटकून मोकळे झाल्यास ज्याचे वाहन चोरले गेले, त्याची काय अवस्था होते, याचा अनुभव कोथरूड पोलिसांमुळे एकावर आला आहे.

एरंडवणा परिसरात राहाणाऱ्या पी. एच. नाईक यांनी नवी कोरी पल्सर गाडी खरेदी केली. वाहन विक्रेत्यांनी पावती देऊन ती त्यांच्या ताब्यात दिली. तेव्हा गाडीला क्रमांकही मिळाला नव्हता. गाडी घेऊन ते घरी जात असताना पौड फाट्याजवळ रिक्षामुळे अपघात झाला. त्यात नाईक जखमी झाले. शिवाय नवीन गाडीचा चक्काचूर झाला. त्या अवस्थेत त्यांनी सहकाऱ्यांशी संपर्क साधला आणि त्यांनी नाईक यांना रुग्णालयात दाखल केले. उपचार झाल्यावर त्यांनी सहकाऱ्यांना अपघातस्थळी पडलेली गाडी आणण्यास सांगितले. पण तेथे पोचल्यावर गाडी गायब होती. आजुबाजूच्या लोकांकडे चौकशी केल्यावर कोथरूड पोलिस गाडी घेऊन गेल्याचे समजले. त्यावरून नाईक यांचे सहकारी एरंडवणा चौकीत गेले. तेव्हा गाडी पोलिसांच्या ताब्यात असल्याचे स्पष्ट झाले.

गाडी हवी असल्यास कागदपत्रे घेऊन गाडीमालकाला यावे लागेल, असा आदेश चौकीतील पोलिसांनी दिला. मात्र, नाईक हे रुग्णालयात असल्याने ते दोन दिवस पोलिसांकडे जाऊ शकले नाहीत. त्यानंतर ते पोलिस चौकीत गेले असताना त्यांची गाडी चोरीला गेल्याचा अजब प्रकार त्यांना समजला.

पोलिसांनी बाजू मांडताना गाडीची काळजी कशी घेतली, याची माहिती नाईक यांना दिली. गाडी नवीन असल्याने चासी नंबर घेऊन मालकाचा शोध घेतल्याचे त्यांनी सांगितलेे. तसेच, गाडीचे आरसे चोरीला जाऊ नयेत, म्हणून ते काढून चौकीत ठेवल्याचेही त्यांनी ' प्रामाणिकपणे ' नमूद केले. मात्र, तरीही गाडी चोरीला कशी गेली, हे समजू शकले नसल्याचे सांगून पोलिसांनी हतबलता व्यक्त केली. त्यावर गाडी चोरीला गेल्याची तक्रार देण्याचा मार्ग त्यांनी सूचवला. गाडीचे चाक नादुरुस्त झाल्याने ती सुरू करून किंवा ढकलत नेणे अशक्य आहे. त्यामुळे गाडी वाहनातून नेली असावी, असा पोलिसांचाच कयास आहे.

याबाबत कोथरूड पोलिस ठाण्याचे निरीक्षक शेळके यांच्याशी संपर्क साधला असता त्यांना चौकीतील पोलिसांनी यासंदर्भात कल्पना दिली नसल्याचे स्पष्ट झाले.

 
</text>
</doc>
