<doc>
<docno>1010640.cms.txt</docno>
<text>
 
महाराष्ट्र
पोलिसांनीच उघडली हेल्मेटची 'दुकाने'
[ Thursday, February 03, 2005  09:53:25 pm]


म. टा. प्रतिनिधी

नाशिक : नाशिकमधल्या मोटारसायकलस्वारांच्या डोईवर शिरस्त्राणे बसविण्यासाठी पोलिस यंत्रणेने कंबर कसली असून नेहमीप्रमाणे याही मोहिमेला काही ठिकाणी वसूलीचे रुप आलेले दिसतेे. स्वत: डोक्यावर काहीही न घातलेले अनेक पोलिस रस्त्यावर ठिकठिकाणी वरिष्ठांच्या पश्चात हेल्मेटची ' दुकाने ' उघडून नागरिकांना टोप्या घालत आहेत.

नाशिकमधील पोलिस यंत्रणा गेल्या चार दिवसांपासून, सरकारी अध्यादेश फडकावित हेल्मेटसक्तीची मोहिम राबवित आहेत. या मोहिमेअंतर्गत शेकडो जणांवर दंडात्मक कारवाई झाली. त्यात सुरुवातीला थेट वरिष्ठांनी सहभाग घेतला होता. हळूहळू त्यांचा सहभाग कमीकमी होऊ लागल्याने ही मोहिम कॉन्स्टेबल स्तरावर आली. त्यातूनच मग गैरप्रकार फोफावण्याची भीती निर्माण झाली आहे.

सरकारी अध्यादेशानुसार, फक्त आयएसआय मार्कचीच हेल्मेट वापरणे बंधनकारक आहे. अशा हेल्मेटची किंमत पाचशे रुपयांपासून सुरू होते. शहरात मात्र अनेक ठिकाणी रस्त्यावर किंवा छोट्या दुकांनांतून हेल्मेटची विक्री सुरू असून तीनशे रुपयांच्या आसपास किंमती असलेल्या या हेल्मेटना आयएसआय मार्क नाही. अशा हेल्मेटची कुठलीही तपासणी पोलिस करताना दिसत नाहीत.

हेल्मेटसक्ती मोहिमेअंतर्गत पोलिस एखाद्या ठिकाणी मोटारसायकलस्वारांना अडवून थांबवतात. त्या व्यक्तीकडे हेल्मेट नसल्याबद्दल त्याला शंभर रुपयांचा दंड करतात. अशावेळी तो मोटारसायकल चालकाने पोलिसांशी ' मांडवली ' केली तर दंडापेक्षा कमी रकमेत त्याची सुटका होते.

केवळ वाहतूक पोलिसांकडून नव्हे तर अन्य पोलिसांकडूनही हा प्रकार केला जात असल्याचे दृश्य शहरभर दिसते आहे. अवघ्या अर्ध्या तासात पोलिसांच्या या हेल्मेटच्या ' दुकाना ' त अनेक गिऱ्हाईके सापडतात.

नाशिक शहरात सुमारे बावीसशे पोलिस असून त्यांच्या हेल्मेटविषयी पोलिस प्रशासन साफ दुर्लक्ष करत आहे. या पोलिसांना शासन हेल्मेट पुरविणार, की ती त्यांनी स्वत:च विकत घ्यायची, याबाबत निश्चित काहीही जाहीर करण्यात आलेले नाही.

पोलिस मात्र स्वत: हेल्मेट खरेदी करण्यास फारसे उत्सुक दिसत नाहीत. सध्या नाशिकमधल्या किती टक्के पोलिसांकडे हेल्मेट आहे, याबाबत पोलिस प्रशासनाने माहिती जाहीर करावी अशी मागणी होत आहे. काही संस्थांनी शहरात हेल्मेटविरोधात स्वाक्षरी मोहिमही उघडली आहे.

जळगावमध्ये हेल्मेट सक्ती

जळगाव : जळगाव जिल्हयात एक फेब्रुवारी पासून हेल्मेटची सक्ती लागू करण्यात आली असून केवळ महामार्ग नव्हे तर सर्वच रस्त्यांवरही दुचाकी स्वारांना व त्यांच्या मागे बसलेल्या व्यक्तीला हेल्मेट सक्तीचे करण्यात आले आहे. येत्या आठ दिवसात पोलिसांकडून सूचना देण्यात येणार असून त्या नंतर दंडात्मक कारवाई करण्यात येणारअसल्याचे परिवहन विभगाकडून सांगण्यात आले. प्रथम जनजागृती केली जाईल व नंतर कारवाई करण्यात येणार आहे.वाहन धारकांनी कारणे न शाोधता हेल्मेट वापरावे असे आवाहन परिवहन अधिकारी श्री जाधव यांनी केले आहे. जळगाव जिल्हयात अडीच लाखावर दुचााकी वाहने आहेत मात्र शहरात विक्रीसाठी पुरेशा हेल्मेट नसल्याचे दिसून आले आहे.

 
</text>
</doc>
