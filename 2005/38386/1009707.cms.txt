<doc>
<docno>1009707.cms.txt</docno>
<text>
 
महामुंबई
चला, पुन्हा झोपड्या बांधू या!
[ Thursday, February 03, 2005  12:34:44 am]


म. टा. प्रतिनिधी

मुंबई: मुंबईच्या कोणत्याही भागात झोपड्या पाडण्यासाठी आलेले बुलडोझर ' मानवी शरीर ' हे हत्यार बनवून गुरुवार सकाळपासून रोखा आणि राज्य सरकारने झोपड्या जमीनदोस्त करून रिकाम्या केलेल्या सुमारे 300 एकर जमिनीवर पुन्हा झोपड्या बांधण्याच्या कामास सुरुवात करा, असे आवाहन नर्मदा बचाव आंदोलनाच्या नेत्या मेधा पाटकर यांनी आझाद मैदानावर केले.

त्याला झोपडीवासीयांनी हात उंचावून उत्स्फूर्त प्रतिसाद दिला आणि मोकळ्या जमिनीवर पुन्हा निवारे उभारण्याचे ' मिशन ' सुरू करण्याची तयारी दर्शवली. झोपड्या तोडण्याच्या मोहिमेमुळे निर्माण झालेले प्रश्ान् आणि जाहीर-नाम्यातील आश्वासनानुसार 2000 सालापर्यंतच्या झोपड्यांना संरक्षण देण्याच्या कळीच्या प्रश्ानवर मुख्यमंत्री विलासराव देशमुख यांनी गुरुवारी महापालिका अधिकाऱ्यांसह संबंधित विभागांची बैठक आयोजित केली आहे.

शहरातील 27 संघटनांनी एकत्र येऊन ' झोपडी बचाव संयुक्त कृती समिती ' तफेर् हा ' महाराष्ट्र सरकारवर हल्ला बोल ' मोर्चा काढला. पाटकर यांच्या नेतृत्वाखालील शिष्टमंडळाने मंत्रालयात मुख्यमंत्री विलासराव देशमुख आणि उपमुख्यमंत्री आर. आर. पाटील यांची भेट घेऊन झोपड्या पाडण्याची मोहीम तातडीने रोखण्याची मागणी केली.

2000 सालापर्यंतच्या झोपड्या न पाडण्याच्या मागणीबाबत पालिका अधिकाऱ्यांशी गुरुवारी चर्चा करून मग निर्णय घेतला जाईल, असे आश्वासन देशमुख यांनी दिले. पण सरकारचा या संदर्भात नेमका निर्णय काय येतो हे पाहून गुरुवारी सायंकाळी आझाद मैदानातच लाखोंच्या संख्येने जमून पुढील आंदोलनाची दिशा जाहीर करण्यात येईल, असे पाटकर यांनी सांगितले.

 
</text>
</doc>
