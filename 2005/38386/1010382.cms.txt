<doc>
<docno>1010382.cms.txt</docno>
<text>
 
महामुंबई: मुंबई टाइम्स
फुकट्यांच्या लोकल प्रवासासाठी 'मोफत प्रवासी संघ'!
[ Thursday, February 03, 2005  05:30:46 pm]


प्रसाद नेरूरकर

' मुंबई रेल्वेने कुठेही मोफत प्रवास करा, रेल्वे टीसीनं पकडलं, तर रितसर दंड भरा, दंड भरलेली पावती दाखवा आणि रक्कम परत मिळवा ' अशा योजना मुंबई-ठाणे आणि नवी मुंबई परिसरात काही महाभागांनी सुरू केल्या आहेत. मोफत रेल्वे प्रवासी संघ, फुटकात रेल्वे प्रवास, अशा नावाने हे मोफत रेल्वे प्रवासाचे क्लब सध्या बोकाळले असून त्यासाठी बेरोजगार तरुणांना हाताशी धरण्यात आलं आहे.

या संघटनांकडे हजार-हजार सदस्य झाले असून त्यांची कमाई दोन लाखांच्या घरात गेली आहे. हजार सभासदांपैकी केवळ 50 ते 60 जणच जास्तीत जास्त पकडले जातात. त्यांच्या दंडापोटी 25 हजार रुपये खर्च होऊनही तीन महिन्याला पावणेदोन लाख रुपयांचा फायदा या संघटना काढत आहेत. टीसी आणि रेल्वे पोलिस मात्र ही वाटमारी रोखण्याऐवजी तक्रारींची वाट पाहत आहेत.

मध्य रेल्वेच्या प्रवासात अलीकडेच याचा अनुभव आला. मस्जिद भागात एका कंपनीत काम करणारा रमेश हा कुर्ला ते भायखळादरम्यान प्रवास करत होता. माटुंग्याला गाडीत चढलेल्या दोघा टीसींनी त्याला पकडल्यावर त्यानं रीतसर दंड भरण्याची तयारी दर्शवली. मात्र त्यातील एका टीसीने 50 रुपयात ' मांडवली ' करण्याचा प्रस्ताव मांडला. रमेश मात्र 110 रुपयांची पावती घेऊनच प्रकरण मिटवलं. हे पाहून आसपासच्या प्रवाशांना त्यांच्या सचोटीचं कौतुक वाटलं. पण परिस्थिती वेगळी होती. '50 रुपयात काम होत होतं, तर पूर्ण दंड का भरला, असं त्याला विचारल्यावर खरं उत्तर बाहेर पडलं. ' हे सगळे पैसे मला परत मिळतील, केवळ पावती हवी ,' असं उत्तर त्यानं दिलं. त्याच्याकडून माहिती घेतल्यावर या फुकट्यांच्या क्लबची माहिती मिळाली.

रमेश दररोज ठाणे ते छत्रपती शिवाजी टमिर्नस प्रवास करतो. दुसऱ्या वर्गाचं मासिक भाडं 130 रुपये आहे. मात्र पास न काढता तो तीन महिन्यासाठी फक्त शंभर रुपये मोफत रेल्वे प्रवासी संघाकडे भरतो. यामुळे रमेशचे तीन महिन्यात सुमारे 500 रुपये वाचतात. पकडला गेला, तर दंडाची रक्कमही परत मिळते. या रॅकेटमध्ये कमी अंतरासाठी तीन महिन्यांचे केवळ 100 रुपये, तर पनवेल-सीएसटी प्रवासाचे 200 रुपये घेतले जातात. र्फस्टक्लाससाठी 300 ते 500 रुपये भरावे लागतात. त्यात कुणाला पकडल्यास त्यांच्या दंडाची क्लबकडून रक्कम परत मिळते.

विक्रोळी रेल्वे स्टेशनवर तिकीट विण्डोशेजारी दुपारी 12 ते दोन, तसंच संध्याकाळी पाच ते सात या वेळेत संघटनेचे काही तरुण भेटले. फुकट्यांच्या क्लबात सहभागी व्हायचं असेल, तर ते आपल्याला एक कागद देतात. त्यावर आपलं पूर्ण नाव आणि जन्म तारीख नोंदली जाते. त्यानंतर एक कोड नंबर दिला जातो. आपला टेलिफोन नंबर हे तरुण लिहून घेतात.

संघटनेचा कोणताही पत्ता नाही, कुठेही कार्यालय नाही, संपर्कासाठी टेलिफोन अथवा मोबाइल नंबरही नाही. हा सगळा व्यवहार केवळ विश्वासावर चालतो. तरीही या संघटनेचे सभासद एक हजाराहून अधिक असल्याचे फॉर्म नंबर तसंच कोंड नंबरवरून स्पष्ट होतं.

 
</text>
</doc>
