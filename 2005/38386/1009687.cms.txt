<doc>
<docno>1009687.cms.txt</docno>
<text>
 
देश-विदेश
सीबीआयच्या जाळ्यात 194 भ्रष्ट अधिकारी
[ Thursday, February 03, 2005  12:25:03 am]


वृत्तसंस्था

नवी दिल्ली : भ्रष्ट अधिकाऱ्यांविरोधात मोहीम हाती घेत केंदीय अन्वेषण विभागाने (सीबीआय) बुधवारी देशभरात 249 ठिकाणी छापे टाकून 194 जणांना ताब्यात घेतले. त्यात 126 वरिष्ठ सरकारी अधिकारी आहेत.

सीबीआयने हाती घेतलेले छापासत्र बुधवारी रात्रीपर्यंत सुरू होते. त्यात अटक झालेल्या अधिकाऱ्यांमध्ये हैदराबादमधील विमानतळ प्राधिकरणाचे अध्यक्ष, हिंदुस्थान शिपयार्ड लिमिटेडचे महाव्यवस्थापक, रेल्वेचे वरिष्ठ व्यापार व्यवस्थापक आदींचा समावेश आहे. या कारवाईत एक कोटी 11 लाखांची बेहिशेबी रोकड जप्त करण्यात आली, तसेच 10.5 कोटी रुपयांची स्थावर आणि जंगम मालमत्ता त्यात उघडकीस आली.

दरम्यान, सीबीआयने मुंबईतील एका हिऱ्यांची निर्यात करणाऱ्या कंपनीवर छापे घातले. कर चुकविण्यासाठी निर्यातीतून आलेले उत्पन्न हिशेबात न दाखविल्याचा या कंपनीवर आरोप आहे. या छाप्यात यासंदर्भातील कागदपत्रे हस्तगत केल्याचे सांगण्यात आले. अशाच प्रकारे आपल्या ज्ञात उत्पन्नापेक्षा अधिक संपत्ती जमा केल्याच्या आरोपावरून पुण्यात ' भविष्य निर्वाह निधी ' च्या एका अधिकाऱ्याच्या घरावरही छापे घालण्यात आले. त्यात 13 लाख रुपयांची रोकड , 10 लाख रुपयांच्या ठेवी तसेच 20 लाख रुपयांची अन्य मालमत्ता सापडल्याचे सांगण्यात आले.

 
</text>
</doc>
