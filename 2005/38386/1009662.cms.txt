<doc>
<docno>1009662.cms.txt</docno>
<text>
 
महामुंबई
पोटनिवडणुकीत प्रभा राव कुठे होत्या?
[ Thursday, February 03, 2005  12:13:12 am]


सुकृत खांडेकर

मुंबई : दक्षिण नागपूर विधानसभा पोटनिवडणुकीत मिळालेला जेमतेम विजय आणि दक्षिण सोलापूरमध्ये पदरी आलेल्या पराभवानंतर विधानसभेत काँग्रेसचा आणखी एक आमदार कमी झाल्याचे निमित्त करून मुख्यमंत्री विलासराव देशमुख यांना लक्ष्य करण्याचा प्रयत्न सुरू झाला आहे. निवडणुका जिंकणे ही प्रामुख्याने प्रदेशाध्यक्ष म्हणून प्रभा राव यांची जबाबदारी असताना मुख्यमंत्र्यांना दोष का, अशी चर्चा टिळक भवन व गांधी भवनात ऐकू येत आहे. प्रचारात प्रभा राव यांनी किती भाग घेतला, असा प्रश्न विचारला जात आहे.

विलासरावांना मुख्यमंत्री करण्याचा निर्णय सर्वस्वी काँग्रेसाध्यक्ष सोनिया गांधींचा. राष्ट्रवादीपेक्षा काँग्रेसचे आमदार कमी निवडून आले त्यावेळी देशमुख कोणत्याही पदावर नव्हते. विधानसभा निवडणुकीआधीपासून प्रभा रावच प्रदेशाध्यक्ष आहेत. मग जय-पराजयाची त्यांच्यावर काहीच जबाबदारी नाही का ? स्थानिक स्वराज्य संस्थांमधून विधान परिषदेच्या 12 जागांसाठी झालेल्या निवडणुकीत काँग्रेसला एकही जागा ंजिंकता आली नाही, उलट 5 जागा गमवाव्या लागल्या, त्या पाठोपाठ दक्षिण सोलापूर विधानसभा पोटनिवडणुकीत पराभव पत्करावा लागला.

पोटनिवडणुकीच्या काळात प्रभा राव नागपूरला फिरकल्याही नाहीत. दिवंगत नेते गोविंदराव वंजारी यांच्या मुलालाच पक्षाचे तिकीट द्यावे, असे राव यांना वाटत होते. वंजारींचा मुलगा व प्रभा राव यांच्या जवळच्या नातेवाईकांची गॅस एजन्सीत भागीदारी आहे, असेही सांगण्यात येते. त्या एकदाच विलासरावांबरोबर विमानातून सोलापूरला गेल्या. राज्यात एकीकडे राष्ट्रवादी काँग्रेसचा प्रभाव वाढत असताना प्रभा राव व त्यांचे विश्वासू सहकारी पोटनिवडणुकीपासून दूर राहिले.

नागपूरसाठी जयप्रकाश छाजेड प्रचारप्रमुख होते. सतीश चतुवेर्दी, अनीस अहमद, वसंत पुरके, सुनील देशमुख, रणजित कांबळे हे पाच मंत्री प्रचारात गुंतले होते. मुख्यमंत्र्यांच्या सांगण्यावरून अमरावतीहून वसुधा देशमुख, यवतमाळहून माणिकराव ठाकरे, पुण्याहून वीरदास चव्हाण नागपूरला गेले होते. प्रदेश काँग्रेसने शेवटी-शेवटी जनार्दन बोंदे व सुभाष कुलेर्करांना निरीक्षक म्हणून पाठविले. द. सोलापूरमधे मुख्यमंत्र्यांनी हर्षवर्धन पाटील व सिद्धराम म्हेत्रे या दोघा मंत्र्यांवर प्रचाराची जबाबदारी सोपविली होती. समन्वयासाठी गुलाबराव घोरपडे यांची नेमणूक केली. सुशीलकुमार शिंदे यांचे समर्थक सुभाष चव्हाण व महादेव शेलार तळ ठोकून बसले होते पण प्रदेश काँग्रेसची यंत्रणा कुठे होती ?

सरकार चालवायचे, राष्ट्रवादीला तोलायचे, सेना-भाजपला रोखायचे अशा तीन आघाड्यांवर मुख्यमंत्री कसरत करीत असताना पक्ष संघटनाही त्यांनीच चालवावी, अशी अपेक्षा असेल तर प्रदेशाध्यक्ष हवेतच कशाला, असा प्रश्न एका ज्येष्ठ नेत्याने विचारला आहे.

 
</text>
</doc>
