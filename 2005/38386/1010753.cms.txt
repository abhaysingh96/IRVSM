<doc>
<docno>1010753.cms.txt</docno>
<text>
 
महामुंबई
मुंबईकरांच्या आरोग्यासाठी भरीव तरतूद
[ Thursday, February 03, 2005  11:58:32 pm]


म. टा. प्रतिनिधी

कांदिवलीच्या शताब्दी रुग्णालयाच्या जागेवर भव्य रुग्णालय

मुंबई : मुंबई महानगरपालिकेच्या केईएम, नायर व लोकमान्य टिळक रुग्णालयांवरील ताण लक्षात घेऊन कांदिवलीच्या शताब्दी रुग्णालयाच्या जागेवर अद्ययावत रुग्णालय बांधण्यात येणार आहे. केईएम रुग्णालयातील उपकरणांसाठी 5 कोटी 35 लाख रुपयांची तरतूद करण्यात आली आहे. उपनगरातील पालिका रुग्णालयांच्या दर्जामध्ये सुधारणा करण्याचा निर्णय घेण्यात आला आहे.

गेल्या काही वर्षांत मुंबई शहराच्या तुलनेत मुंबईच्या पूर्व व पश्चिम उपनगरांचा झपाट्याने विकास होत असून लोकसंख्याही वाढत असल्याने महापालिकेच्या 2005-2006 च्या अर्थसंकल्पात आरोग्य सेवेसाठी भरीव तरतूद करण्यात आली आहे. मागील वषीर् आरोग्य सेवेसाठी सुमारे साडेसहाशे कोटी रुपयांची तरतूद करण्यात आली होती. यंदा हा आकडा 849 कोटी 87 लाख रुपयांवर पोहोचला आहे. केईएममधील मज्जातंतू शल्य चिकित्सा विभागात ' नेव्हिगेशन सिस्टिम ' खरेदी करण्यासाठी 1 कोटी रुपयांची तरतूद आहे. याच रुग्णालयातील यंत्रे बदलण्यासाठी 5 कोटी 35 लाख रुपयांची आणि लोकमान्य टिळक रुग्णालयासाठी 3 कोटी 84 लाख व नायर रुग्णालयासाठी 1 कोटी रुपयांची तरतूद आहे. नायर व लोकमान्य टिळक रुग्णालयात कॅथलॅब खरेदीसाठी अनुक्रमे 3 कोटी 90 लाख रुपये व 5 कोटी रुपयांची भरीव तरतूद केली आहे.

पश्चिम उपनगरवासीयांची मागणी लक्षात घेऊन कांदिवलीच्या शताब्दी रुग्णालयाच्या भूखंडावर अद्यायावत रुग्णालय बांधण्यात येणार आहे. हे रुग्णालय बांधण्याच्या दृष्टीने अहवाल-आराखडे तयार करण्यासाठी 1 कोटी रुपयांची तरतूद करण्यात आली आहे. हे रुग्णालय महापालिकाच चालविणार आहे. भगवती, राजावाडी व वीर सावरकर रुग्णालयात सी. टी. स्कॅन सुविधा पुरविण्यात येणार आहे. त्यासाठी एकूण 6 कोटी 39 लाख रुपयांची तरतूद केली आहे.

केईएम, नायर, लोकमान्य टिळक, नायर दंत विद्यालय, राजावाडी, भगवती, वांदे व कुर्ला येथील भाभा रुग्णालयातील ओपीडी विभागांचे अत्याधुनिकीकरणासाठी 17 कोटी 21 लाख रुपयांची तरतूद करण्यात आली असून खासगी रुग्णालयांच्या तोडीचा ओपीडी विभाग करण्यात येणार असल्याचे आयुक्त जॉनी जोसेफ म्हणाले.

 
</text>
</doc>
