<doc>
<docno>1010379.cms.txt</docno>
<text>
 
महाराष्ट्र
देवस्थानांचा जिल्हावार कोश
[ Thursday, February 03, 2005  05:28:00 pm]


श्री. वा. नेलेर्कर

ठाणे : दहा हातांचा मारुती, एकमुखी दत्त, पाण्यावर तरंगणाऱ्या वीटा, चोवीस हातांची देवी, गाणारे दगड आणि बोलणारे पाषाण, मंदिरातील प्राणीविश्व अशी मंदिरासंबंधी वैशिष्ट्यपूर्ण आणि आश्चर्यजनक माहिती ऐकायची व पाहायची असेल तर मोरेश्वर आणि विजया कुंटे या दाम्पत्यांनी कल्याणमध्ये आयोजित केलेल्या प्रदर्शनाला भेट द्यायला हवी. मुरबाड रोडवरील मोरेश्वर हॉलमध्ये हे प्रदर्शन पाच ते सात फेब्रुवारी दरम्यान भरत आहे. छायाचित्रं, पुस्तकं, माहिती फलक आदी निवडक गोष्टीतून त्यांनी संकलित केलेली माहिती थक्क करणारी आहे. तर त्याचा तपशील त्यांच्या तोंडून ऐकणंही अनोखा अनुभव ठरू शकेल.

वयाची साठी पार केलेलं पुण्याचं हे दाम्पत्य गेली एक तप अनोखा वानप्रस्थाश्रम साजरा करत आहेत. महाराष्ट्रात ते स्कूटरवरून तीर्थयात्रा गेली बारा वर्षं सुरू आहे. वर्षातील सहा-सात महिने स्कूटरवरून गावोगाव फिरत देवदर्शन घेतात. पण तेवढाच त्यांचा उद्देश नाही. मंदिरासंबंधी बारीकसारीक माहिती गोळा करणं, त्यांची छायाचित्रं काढणं, वैशिष्ट्यपूर्ण माहितीची नोंद करणं आणि मंदिरांची सचित्र माहिती देणारा जिल्हावार कोश प्रसिद्ध करणं असं भरीव कार्य त्यांच्याकडून सुरू आहे.

गेल्या बारा वर्षांत आतापर्यंत त्यांनी सोळा हजारांहून मंदिरं पाहिली असून अठरा हजारावर छायाचित्रं काढली आहेत. जिल्हावार मंदिराची आठ सचित्र पुस्तकं प्रकाशित झाली आहेत. महाराष्ट्रात फिरताना मंदिरामधून त्यांना अनेक प्राण्यांची शिल्पं पाहायला मिळाली. त्यातून सुमारे तीसहून अधिक पशू, पक्षी व प्राण्यांचा देवसृष्टीशी असेलला संबंध त्यांना उलगडला. ' मंदिरातील प्राणी विश्व ' हे त्यावरील त्यांचं पुस्तक मुलांसाठी प्रेक्षणीय तर मोठ्यांसाठी माहितीपूर्ण झालं आहे. गाणारे दगड आणि बोलणारे पाषाण हे त्यांचं पुस्तक असंच मंदिरातील आवाजाची अद्भूत दुनिया कथन करणारे आहे. गाभाऱ्यातून घुमणारा आवाज, नदीकाठी असेलल्या खडकावर अभिषेकपात्र धरलं तरी येणारा सिंहनाद दगडी कोरीव खांबातून येणारा घंटानाद, दगडातून पेटीसारखे येणारे सारेगमपधनीसाचे स्वर, दोन मंदिरांच्या मधल्या भागातून येणारा तार झंकारल्याचा आवाज अशा विविध प्रकारच्या आवाजांची ही दुनिया सजली आहे.

पावसाळा संपला की दरवर्षी हे दाम्पत्य पुण्याहून या भ्रमंतीला निघते आणि कडक उन्हाळा सुरू होण्यापूवीर् मार्च अखेरपर्यंत पुण्यास परततं. उर्वरित काळात गोळा केलेल्या माहितीचं निरीक्षण, लेखन आणि अनुभव कथन या गोष्टी केल्या जातात. आतापर्यंत विदर्भ, मराठवाडा, कोकण आदी परिसराची भ्रमंती पूर्ण झाली आहे. सध्या ठाणे जिल्हा आणि मुंबईच्या दौऱ्यावर ते आहेत. निरनिराळ्या देवळांना भेटी देऊन माहिती गोळा करणं, प्रदर्शनं भरवणं, निवडक लोकांच्या भेटी घेऊन आचार- विचारांचं आदान-प्रदान करणं आणि अनुभव कथन अशा अनेक गोष्टींमुळे दिवस कधी उजाडतो आणि कधी मावळतो हे त्यांना समजतही नाही.

गेल्या बारा वर्षांत एकदोन अपवाद वगळता स्कुटरने क धी त्यांना दगा दिलेला नाही. एखाद-दुसरा अपवाद वगळल्यास हे दाम्पत्य कधी हॉटेलमध्ये उतरलेलं नाही. सुमारे एक हजारांहून अधिक परिचित आणि अपरिचितांच्या अगत्य आणि आतिथ्य लाभ त्यांना आजवर मिळाला. त्यांच्यातील प्रेम, चांगुलपणा, माणुसकी, दातृत्त्व आदी गुणांमुळे काहीही त्यांना कमी पडले नाही. माणुसकीचा ओलावा तर कधीही विसरता येणारा नाही, अशी प्रतिक्रिया त्यांनी व्यक्त केली आहे. सर्वसामान्य समाज जात, पंथ, धर्म, भाषा आणि प्रांत या भेदांच्या पलीकडे असल्याचा अनुभव एक लाख किमी अंतराच्या प्रवासातून आल्याच त्यांनी सांगितलं. ( संपर्क : पुणे - 9520-24349905)

 
</text>
</doc>
