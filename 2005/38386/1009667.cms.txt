<doc>
<docno>1009667.cms.txt</docno>
<text>
 
महामुंबई
भाजपनं संधी गमावली?
[ Thursday, February 03, 2005  12:14:46 am]


म. टा. विशेष प्रतिनिधी

मुंबई : गतवषीर्च्या लोकसभा निवडणुकीपाठोपाठ महाराष्ट्र विधानसभेतही पराभव पदरी आल्यानंतर भारतीय जनता पक्ष या निवडणुकीत साऱ्या ताकदीनिशी उतरेल, अशी अपेक्षा होती. पण ती फोल ठरली यास एकमेव कारण भाजपमधील अंतर्गत बेदिली हेच होतं. उमा भारती या निवडणुकीत भाजपप्रचाराचं अमोघ अस्त्र असेल, असं जाहीर करण्यात आलं होतं. पण त्यांना आजारानं ग्रासलं! तरीही काही सभा त्यांनी घेतल्याच. पण या निवडणुकीपासून ' बिहारी बाबू ' म्हणून सुप्रसिद्ध असलेल्या ' शॉटगन ' उर्फ शत्रुघ्न सिन्हा यांना बाजूला का ठेवण्यात आलं, याचं उत्तर आज प्रत्येक बिहारी दुसऱ्याला विचारत आहे.

खरं तर हरयाणा आणि विशेषत: बिहार येथे ' अॅण्टी इनकम्बन्सी ' लाटेचा फायदा उठवण्यासाठी भाजप जय्यत तयारीनिशी मैदानात उतरेल, अशी अपेक्षा होती. पण ते झालं नाही. शत्रुघ्न सिन्हांना बिहारचं मुख्यमंत्री व्हायचं होतं आणि आपल्याला मुख्यमंत्री म्हणून ' प्रोजेक्ट ' करायला हवं होतं, असं वारंवार त्यांनी बोलूनही दाखवलं. पण प्रत्यक्षात त्यांना प्रचार मोहिमेतही सहभागी करून घेण्यात आलं नाही. परिणामी ते बिहारच्या दिशेनं फिरकलेही नाहीत आणि लालकृष्ण अडवाणी, अरुण जेटली आणि प्रमोद महाजन यांची ' सॉफिस्टिकेटेड ' हिंदी ऐकणंच बिहारी जनतेच्या नशिबी आलं!

लोकसभेतील पराभवानंतर भाजपची धुरा खांद्यावर घेणारे लालकृष्ण अडवाणी यांना लालू प्रसादांना घरी बसवायचं असेल ते 15 वर्षांपूवीर्च्या ' रथयात्रे ' तील अपमानाचा बदला घेण्यासाठी. तेव्हा अडवाणी यांच्या नेतृत्वाखाली निघालेली ' सोमनाथ ते अयोध्या ' या रथयात्रेला रोखून खुद्द अडवाणींना अटक करण्याचं धाडस लालूंनीच दाखवलं होतं. त्यामुळे या प्रचार मोहिमेत लालूंची मुस्लिम व्होट बँक फोडण्याच्या उद्देशानं मुख्तार अब्बास नकवी यांना साथीला घेऊन अडवाणींनी प्रयत्नांची शिकस्त केली आहे. त्यातून लालूंच्या साम्राज्याला ते कितपत खिंडार पाडतात, ते बघावं लागेल. कारण आठ महिन्यांपूवीर् लोकसभेत भाजपला फक्त पाच जागा मिळाल्या असल्या तरी फर्नांडिस आणि नितीशकुमार यांच्या जोरावर ' एनडीए ' च्या पदरात चांगली 37 टक्के मते पडली होती.

हरयाणात मुख्यमंत्री ओमप्रकाश चौटाला आणि त्यांचं इंडियन नॅशनल लोकदल यांचं केंदात सत्ता असताना भाजपबरोबर चांगलंच ' गुफ्तगू ' असे. पण लोकसभा निवडणुकीआधीच त्याचा बाजा वाजला आणि काँग्रेस, लोकदल आणि भाजप अशा तिरंगी लढतीत काँग्रेसनं दोहोंचाही पुरता धुव्वा उडवला. दहापैकी नऊ जागा जिंकताना काँग्रेसच्या पारड्यात 42 टक्के घसघशीत मतं पडली होती. भाजपच्या वाट्याला उरलेली एकमात्र जागा आणि 17 टक्के मतं आली होती. तर चौटाला यांचा मात्र पुरता बोजवारा उडून हरयाणावरच्या चौधरी देवीलाल यांच्या सत्तेला ग्रहण लागलं. पण वाट्याला एकही जागा आली नसली, तरी त्यांनी 22 टक्के मतं घेतलीच होती. त्यामुळेच विधानसभेत काँग्रेसचं निविर्वाद सरकार येतं का राज्यातील 21 टक्के जाट काही वेगळेच डावपेच राज्याचा सुभेदार ठरवताना आखतात, ही कुतुहलाची बाब आहे.

निवडणुकांना सामोऱ्या जात असलेल्या तीन राज्यांपैकी झारखंड या एकमात्र राज्यात भाजपची सत्ता आहे. पण लोकसभेत काँग्रेसने शिबू सोरेन यांच्याशी आघाडी करून 14 पैकी 12 जागा जिंकल्या असल्या तरी काँग्रेस आघाडीच्या 37 टक्के मतांना चांगली टक्कर देऊ शकेल इतपत म्हणजे 33 टक्के मते घेऊन भाजप आघाडीने या निवडणुकीतील चुरस कायम राखली आहे.

बिहारमधील 243 जागांपैकी 64 तर झारखंडच्या 81 पैकी 24 जागांसाठी गुरुवारी मतदान होत असून उर्वरित बिहारमध्ये आणखी दोन टप्प्यांत मतदान होणार आहे. तोपर्यंत तरी चॅनेलवाल्यांसाठी लालू हाच विषय असेल!

 
</text>
</doc>
