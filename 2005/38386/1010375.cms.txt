<doc>
<docno>1010375.cms.txt</docno>
<text>
 
महाराष्ट्र
अर्थसंकल्पातील करवाढीला नगरसेवकांचा तीव्र विरोध
[ Thursday, February 03, 2005  05:25:15 pm]


मुंबई टाइम्स टीम

उल्हासनगर : कर्जमुक्त महापालिका हे स्वप्न साकारण्यासाठी आयुक्त रामनाथ सोनावणे यांनी 35 कोटींच्या करवाढीचे प्रस्ताव सुचवले आहेत. सर्वपक्षीय राजकीय पक्षांच्या आजवरच्या कार्यपद्धतीप्रमाणे या वेळीही आयुक्तांची करवाढ फेटाळली जाईल. एकीकडे कर्जाचा विळखा , 65 कोटींची तूट तर दुसरीकडे किमान अत्यावश्यक नागरी सेवा पुरवण्यासाठी लागणारा निधी अशा चक्रव्यूहात महापालिका अडकली आहे. अर्थात आयुक्तांनी सुचवलेली करवाढ लोकप्रतिनिधींकडून फेटाळली जाण्याची शक्यताच असल्याचं बोललं जात आहे.

या वर्षी मालमत्ता कर, पाणीपुरवठा आणि अनुदानं यापासून अपेक्षित उत्पन्न न मिळाल्यामुळे भुयारी गटार योजनेचे सुमारे 12 कोटींची कर्ज परतफेड, पाणीयोजना कर्ज परतफेडीची 11.50 कोटींची रक्कम महापालिका देऊ शकलेली नाही. त्याचा भुर्दंड महापालिकेला सव्याज फेडावा लागणार आहे. त्या वेळी भुयारी गटार कर्जाचे 13 कोटी 30 लाख एमआयडीसी 33 कोटी 40 लाख, पाणीपुरवठ्याचे 12 कोटी 63 लाख, एमएमआरडीएचे 2 कोटी 65 लाख असे सुमारे 62 कोटी विविध कर्जाच्या हफ्त्यापोटी महापालिकेला द्यावे लागणार आहेत. तर सुमारे 32 कोटी रुपये आस्थापनेवरील खर्च आहे. याशिवाय शिक्षण मंडळ 5 कोटी 47 लाख, कचरा वाहतूक व जंतूनाशकं 5 कोटी , 5 लाख, दिवाबत्ती बिले 2.50 कोटी, पाणीपुरवठा 6.50 कोटी, ड्रेनेज 6 कोटी तर नवीन बांधकामांसाठी 25 कोटींचा खर्च दाखवण्यात आला आहे. करवाढ मंजूर न झाल्यास महापालिकेचे वित्तीय व्यवस्थापन पूर्णपणे कोलमडून पडणार आहे.

महापालिकेने गेल्या सहा वर्षांमध्ये मोफत टँकरवर केलेला खर्च तीन कोटींच्या घरात गेला आहे. या वषीर् 1 कोटी 88 लाख रुपये टँकरने पाणीपुरवठ्यावर उधळले जात आहेत. तर मालमत्ता करांची वसुली कठोरपणे न झाल्याने तसंच मालमत्ता कर मोफत करण्याच्या घोषणेमुळे रहिवाशांनी करभरणाच न केल्याने 50 कोटींच्या उत्पन्नावर महापालिकेला पाणी सोडावं लागलं आहे. शिक्षण मंडळाच्या अंदाजपत्रकात महापालिका शाळेतील विद्यार्थ्यांना मोफत पादत्राणं व सॉक्स पुरवण्यासाठी केलेली तरतूद अनाठायी असल्याची माहिती आहे..

करवाढीचा उपयोग

आयुक्तांनी सुचवलेल्या करवाढीमध्ये जकात करापासून 72 कोटी ( 20 कोटींची करवाढ), मालमत्ता कर 23 कोटी ( 6.60 कोटी करवाढ), पथकरात वाढ 1.50 कोटी, मलप्रवाह सुविधा लाभ कर 74 लाख रु. वाढ, पाणी पुरवठा कर, अग्निशमन कर, साफसफाई र यातील वाढीबरोबरच पाणीपुरवठा दरांमध्येही समारे 8.50 कोटींची दरवाढ प्रस्तावित करण्यात आली आहे. खर्चांमध्ये आस्थापनेवरील खर्च 33 कोटी, महापालिकेने घेतलेल्या पाणीपुरवठा व मलनिस्सारण योजनेच्या घेतलेल्या कर्जाच्या परतफेडीसाठी 19 कोटी यापूवीर् अंतर्गत रस्ते, पायवाटा आणि अनावश्यक रस्त्यांचे काँक्रीटीकरण यावर अनियंत्रित खर्च केल्यामुळे महापालिकेचे वित्तीय व्यवस्थापन कोलमडलं आहे. सुमारे 20 कोटींची या कामांची देयके ठेकेदारांना अदा करणं अनिवार्य बनलं आहे. नवीन रस्तेबांधणी, उद्यान विकास, नगरसेवक निधी यासाठी 17 कोटी, देखभाल दुुरुस्तीच्या विविध कामांसाठी 15 कोटी, महापालिका शाळांची दुरुस्ती व नवीन खोल्या बांधण्यासाठी 2 कोटी, नालेबांधणी, घनकचरा व्यवस्थापन, पाणीपुरवठा, मलनिस्सारण आणि भुयारी गटार योजना अशा विविध नागरी प्रकल्पांचा अंदाजपत्रकात समावेश आहे.

या वित्तीय वर्षात सर्वसाधारण सभेने 186 कोटी रुपये उत्पन्न अपेक्षित धरलं होतं. मात्र प्रत्यक्षात जकातीचं उत्पन्न वगळता मालमत्ता कर 27 कोटींनी कमी पाणीपुरवठ्यातून 30 कोटींची तूट तर, महापालिकेला मिळणारी अनुदानं 3.50 कोटींहूनही कमी मिळाल्याने प्रत्यक्षात 120 कोटी रुपयेच उत्पन्न मिळू शकले आहे. त्यामुळे सुमारे 65 कोटी रुपयांची तूट भरून काढण्याचं आव्हान महापालिकेसमोर आहे.

 
</text>
</doc>
