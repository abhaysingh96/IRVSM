<doc>
<docno>1010414.cms.txt</docno>
<text>
 
महाराष्ट्र
रत्नागिरीमध्ये शिवसेनेच्या जिल्हाप्रमुखपदी रवींद माने
[ Thursday, February 03, 2005  06:14:52 pm]


म. टा. वृत्तसेवा

रत्नागिरी : रत्नागिरी जिल्ह्यातील शिवसेनेचा प्रभाव कमी झाल्याचे दिसू लागल्यावर शिवसेनेच्या रत्नागिरी जिल्हा प्रमुखपदी देवरुखचे आमदार व माजी मंत्री रवींद माने यांची निवड करण्यात आली असून, राजन साळवी यांच्या जागी आता माने हे काम करतील.

शिवसेनाप्रमुखांचा आदेश मानून आपण 2000 मध्ये जिल्हाप्रमुखपद स्वीकारले व अनेक निवडणुकांमध्ये सेनेचा उमेदवारास विजयी करण्यात सिंहाचा वाटा उचलला, असे राजन साळवी यांनी सांगितले. जिल्हाध्यक्षपदी निवड होताच रवींद माने सेनाप्रमुखांचे आशीर्वाद घेण्यासाठी बुधवारी रात्रीच देवरुखहून मुंबईला रवाना झाले.

विधानसभा निवडणुकीनंतर राज्यातील काही प्रमुख जिल्ह्यांतील नेतृत्वबदलाचे संकेत सेनानेत्यांनी दिले होते. यावेळच्या विधानसभा निवडणुकीत इच्छुक असूनही माने यांनी पक्षाचा नवा उमेदवार स्वीकारून काम केले होते. त्यांच्या त्यागाची दखल घेत श्रेष्ठींनी त्यांना हे पद दिले असावे, अशी येथे चर्चा आहे.

26 मुलांना विषबाधा

संगमश्वर तालुक्यातील निवधे गावच्या प्राथमिक शाळेतील 26 मुलांना अचानक विषबाधा झाल्याने शालेय पोषण आहार पुरविणाऱ्या शिक्षकांचे धाबे दणाणले होते. परंतु या मुलांनी एरंडाची फळे खाल्ल्याने हा प्रकार झाल्याचे नंतर उघडकीस आले. दुपारी जेवणाच्या सुटीनंतर या मुलांनी एरंडाची फळे खाल्ल्याने त्यांना उलट्या होऊ लागल्या. त्यांना तातडीने रुग्णालयात दाखल केले. नंतर त्यांना रत्नागिरीच्या रुग्णालयात नेण्यात आले.

गॅस्ट्रोची साथ

चिपळूण तालुक्यात मांडकी येथे गेले चार दिवस गॅस्ट्रोची साथ सुरू असून, एकूण 21 जणांना त्याची लागण झाल्याचे उघडकीस आले आहे. मात्र कोणीही दगावले नसल्याचा खुलासा जिल्हा आरोग्य अधिकाऱ्यांनी केला आहे. वैद्यकीय पथकाने उपाययोजना सुरू केल्या आहेत.

 
</text>
</doc>
