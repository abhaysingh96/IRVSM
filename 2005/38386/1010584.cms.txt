<doc>
<docno>1010584.cms.txt</docno>
<text>
 
बहुतांची अंतरे
डोंबिवलीच्या भारनियमनाचे निकष कोणते?
[ Thursday, February 03, 2005  08:58:57 pm]


महाराष्ट्र राज्य विद्युत मंडळ आणि महाराष्ट्र शासनाने संपूर्ण महाराष्ट्रातील जनतेवर अन्यायकारक भारनियमन लादून निर्दयपणाचा कळस गाठलेला आहे. मंडळाने आणि शासनाने वीज निमिर्तीकडे लक्ष पुरविण्याऐवजी भारनियमन करण्याकडेच जास्त लक्ष दिलेले आहे. या भारनियमनासाठी कोणते निकष लावले आहेत, याचा अंदाज जनतेला येत नाही.

डोंबिवलीतील जनता या भार-नियमनाला कंटाळली असून, मुलांच्या परीक्षा आणि हॉस्पिटलकडेही पूर्णपणे दुर्लक्ष केलेले आहे. विद्युत मंडळाचे अधिकारी भारनियमन जनतेवर लादतात, तेव्हा काही निकष लावीत असतील, तर ते जनतेच्या माहितीसाठी प्रसिद्ध का करीत नाहीत ? महाराष्ट्राच्या काही महानगरपालिकांच्या क्षेत्रांमध्ये भारनियमन केले जात नाही. मग महाराष्ट्रामध्ये कल्याण-डोंबिवली येत नाही की कल्याण-डोंबिवली महापालिका नाही ? विद्युत मंडळाचे अधिकारी कल्याण-डोंबिवलीचे सर्व क्षेत्र ग्रामीणमध्ये धरत असतील तर या परिसरातील सर्व जनतेला ग्रामीण भागांप्रमाणे युनिट दर, नवीन मीटरची किंमत आणि मासिक भाडे व इतर सुविधा मिळाल्या पाहिजेत. ग्राहकांना आताचे दर आणि भाडे शहरी भागांप्रमाणे लावले जात असतानाही इतर शहरी भागांप्रमाणे कल्याण-डोंबिवली महापालिका क्षेत्रामध्ये विद्युत मंडळ भारनियमन का लादते, याचा खुलासा मराविमं आणि सरकार करेल का ?

अनंत शंकर सावंत, डोंबिवली.

 
</text>
</doc>
