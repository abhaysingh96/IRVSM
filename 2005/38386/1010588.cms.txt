<doc>
<docno>1010588.cms.txt</docno>
<text>
 
धावते जग
किशलयची सुटका
[ Thursday, February 03, 2005  09:01:15 pm]


बिहार विधानसभा निवडणुकीच्या पार्श्वभूमीवर गेले दोन आठवडे वृत्तपत्रे आणि न्यूज चॅनेल्स गाजविणारा किशलय अखेर मतदानाच्या आदल्या दिवशी घरी परतल्याने सर्वांचाच जीव भांड्यात पडला असेल.

किशलय हा बिहारमधील एका विक्रीकर आयुक्तांचा मुलगा. राजधानीतील दिल्ली पब्लिक स्कूलमध्ये तो शिकत होता. तेथून त्याचे 19 जानेवारीला अपहरण झाले आणि त्या पाठोपाठ बिहारमधल्याच भागलपूर येथील एका पब्लिक स्कूलमधून दीपक कुमार हा आणखी एक मुलगा गायब झाला.

बिहार विधानसभेच्या प्रचारमोहिमेत लालू प्रसाद यादव यांच्या गेल्या 15 वर्षांच्या राजवटीतील कायदा आणि सुव्यवस्था हा कळीचा मुद्दा बनला होताच. या पार्श्वभूमीवर बिहारमधील मुलांचे अपहरण, या विषयाचे लालूविरोधक भांडवल करणार, हे उघडच होते. पण राष्ट्रपती अब्दुल कलाम आणि बिहारचे राज्यपाल बुटासिंग यांनीही या अपहरणाबाबत चिंता व्यक्त केल्याने या घटनांना वेगळेच परिमाण प्राप्त झाले.

या अपहरणानंतर भारतीय जनता पक्ष आणि त्याचे सहकारी यांनी मोठे आंदोलन उभारण्याचा प्रयत्न केला होता, एवढेच नव्हे तर या निमित्ताने लालू प्रसाद यादव आणि मुख्यमंत्री राबडीदेवी यांच्यावर यथेच्छ राळही उडविण्यात आली. पण त्याहीपेक्षा महत्त्वाची बाब प्रसारमाध्यमांमध्ये या बातम्यांना ज्या पद्धतीने स्थान मिळाले आणि बिहारमधील एका विशिष्ट वर्गातील ' हाय-फाय ' इंग्लिश बोलणारी मुले ज्या पद्धतीने कॅमेऱ्यासमोर पोपटासारखी बोलत होती,

ते बघता या साऱ्या प्रकारात काहीतरी काळेबेरे असल्याची शंका अनेकांना येत होती. आता प्रचार संपल्यावर आणि विशेषत: मतदानाच्या आदल्या दिवशीच प्रथम किशलय आणि त्या पाठोपाठ दीपक घरी परत आल्याने संशयाचे पटल अधिकच गडद झाले आहे. दरम्यानच्या काळात किशलयच्या अपहरण प्रकरणी हाजीपूर तुरुंगात असलेला बिहारमधील कुविख्यात गुंड चुन्नू ठाकूर याची पत्नी आणि अन्य काही जणांना अटक करण्यात आल्याने तर साऱ्याच प्रकरणाला वेगळे वळण मिळाले ;

कारण चुन्नू हा लालूंचे या निवडणुकीतील कट्टर विरोधक रामविलास पासवान यांच्या लोकजनशक्ती पाटीर्शी संबंधित असल्याचा आरोप केला जाऊ लागला आहे. किशलय आणि दीपक घरी परतले याचा आनंद आहेच ; पण राजकीय लढाईसाठी बिहारमध्ये जर शाळकरी मुलांना वेठीस धरले जात असेल, तर त्याची गंभीर दखल घ्यावी लागेल, हाच या घटनेचा बोध आहे.

 
</text>
</doc>
