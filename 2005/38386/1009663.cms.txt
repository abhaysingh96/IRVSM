<doc>
<docno>1009663.cms.txt</docno>
<text>
 
महामुंबई
तळेकरप्रकरणी सरकारला प्रतिज्ञापत्र करण्याचा आदेश
[ Thursday, February 03, 2005  12:13:39 am]


तळेकरप्रकरणी सरकारला प्रतिज्ञापत्र करण्याचा आदेश

मुंबई : महानंद डेअरीचे कार्यकारी संचालक शिवाजी तळेकर यांच्या मालमत्ता जप्तीविषयी, तसेच त्यांच्या अटकेविषयी आतापर्यंत काय पावले उचलली गेली, याचे तपशीलवार प्रतिज्ञापत्र करण्याचा आदेश मुंबई हायकोर्टाने राज्य सरकारला दिला आहे. तसेच, पोलिसांच्या छाप्याआधीच हलवला गेेलेला, तळेकर यांच्या गैरव्यवहारांबद्दल सहा आयएएस अधिकाऱ्यांनी दिलेला अहवाल तसेच अन्य महत्त्वाच्या कागदपत्रांसंदर्भात पुरवणीअर्ज सादर करण्यास अर्जदारांचे वकील एम. पी. वशी यांना संमती दिली.

तळेकरप्रकरणी सरकारने केलेल्या कारवाईचा तपशील देताना विशेष सरकारी वकील सी. जे. सावंत यांनी त्यांच्या मालमत्ताजप्तीचे, तसेच अन्य तपशील सादर केले. मात्र, अनेक महत्त्वाच्या बाबींवर अजून प्रकाश टाकण्यात आलेला नाही, तसेच तळेकर यांच्या अटकेसंदर्भातही हालचाल झालेली नाही, असा युक्तिवाद अॅड. वशी यांनी केला. मुख्य न्यायमूतीर् दलवीर भंडारी व न्या. शरद बोबडे यांच्या खंडपीठाने याची दखल घेत, आतापर्यंत माहीत असलेले मुद्देच सरकारने पुन्हा मांडले असून आणखी काय पावले उचलली आहेत, त्याचे तपशीलवार प्रतिज्ञापत्र देण्याचा आदेश राज्याच्या मुख्य सचिवांना दिला.

महानंदच्या कामकाजात तळेकरांनी अनेक गैरव्यवहार केले असून कोर्टाच्याच आधीच्या आदेशानुसार त्याची सहा अधिकाऱ्यांमार्फत चौकशी करण्यात आली होती. या चौकशीतून अनेक धक्कादायक बाबी निष्पन्न झाल्या असल्या तरी त्याचा अहवाल अद्याप उघड करण्यात आलेला नाही, असे अर्जदार विद्या चव्हाण यांचे वकील एम. पी. वशी यांनी कोर्टास सांगितले. मात्र, असा काही अहवाल ; नसल्याचे विशेष सरकारी वकील सी. जे. सावंत यांचे म्हणणे होते. यावर याचे सारे तपशील आपल्याकडे असून आपल्या अर्जात पुरवणी जोड करण्याची परवानगी द्यावी अशी विनंती अॅड. वशी यांनी केली, ती मान्य करण्यात आली.

 
</text>
</doc>
