<doc>
<docno>1009668.cms.txt</docno>
<text>
 
महामुंबई
आता बनावट युरो हस्तगत!
[ Thursday, February 03, 2005  12:15:18 am]


म. टा. प्रतिनिधी

मुंबई : जर्मनी, बेल्जियम, ग्रीस, स्पेन, फ्रान्स इटली अशा युरोपीय देशांमध्ये सध्या व्यवहारात असलेल्या युरो या विदेशी चलनाच्या बनावट नोटा मुंबईत प्रथमच हस्तगत करण्यात आल्या असून कफ परेड पोलिसांनी या प्रकरणी एका नायजेरियन नागरिकास अटक केली आहे. सध्या एका युरोचा भाव 66 रुपये इतका असून बाजारपेठेत या बनावट नोटा टोळीवाल्यांनी मोठ्या प्रमाणात पेरल्याची शक्यता पोलिसांना वाटत आहे.

कफ परेड परिसरातील मेकर आकेर्ड येथील ' जस्टप्रेट ' या कपड्यांच्या दुकानात खरेदीसाठी गेल्या आठवड्यात एक नायजेरियन नागरिक आला. पत्नीसाठी त्याने सुमारे साडेपाच हजार रुपयांचा ड्रेस घेतला. पैसे देताना त्याने परदेशी चलनातील 100 युरो दिले. ड्रेस पसंत न पडल्यास परत येऊ, असे त्याने सांगितले. 100 युरो घेतल्यानंतर दुकान मालकाने ताबडतोब या बदल्यात भारतीय नोटा घेण्याकरिता ' थॉमस कूक ' या कार्यालयात संपर्क साधला. मात्र त्यांनी या नोटा बनावट असल्याचे सांगितले.

नायजेरियन परत येणार असल्याने दुकान मालकाने दरम्यानच्या काळात कफपरेड पोलिसांना सर्व हकिगत सांगितली. काही तासांनी हा नायजेरियन पुन्हा दुकानात ड्रेस बदलण्यासाठी आला. त्यावेळी दबा धरून बसलेल्या पोलिसांनी ताबडतोब त्याला ताब्यात घेतले. पॅट्रीक इंडिको ग्रोगरी असे त्याचे नाव आहे. पैसे वठलत की नाहीत, याचा अंदाज घेण्यासाठी आलेल्या ग्रोगरीच्या मागे मोठी टोळी कार्यरत असल्याची दाट शक्यता पोलिसांनी व्यक्त केली आहे.

कफ परेड पोलिस ठाण्याचे वरिष्ठ पोलिस निरीक्षक पंडित म्हणाले की, बनावट नोटा सापडल्यानंतर त्या नाशिक छापखान्यात पडताळणीसाठी पाठविण्यात येतात. मात्र युरोच्या बनावट नोटा प्रथमच सापडल्याने आम्ही वरिष्ठांशी सल्लामसलत करीत आहोत. ' थॉमस कूक ' ने या नोटा बनावट असल्याचे सांगितले असले तरी आम्ही संबंधित देशाच्या वकिलातीकडे त्या पडताळणीसाठी पाठविणार आहोत.

 
</text>
</doc>
