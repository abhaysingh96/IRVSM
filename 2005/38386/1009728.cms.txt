<doc>
<docno>1009728.cms.txt</docno>
<text>
 
देश-विदेश
राणे पुन्हा मुख्यमंत्री
[ Thursday, February 03, 2005  12:47:23 am]


वृत्तसंस्था

पणजी : गोव्यातील चार दिवसांच्या भूमिगत हालचालींनंतर राजकीय भूकंपाचा तडाखा बुधवारी बसला. मुख्यमंत्री मनोहर पर्रीकर यांनी जिंकलेल्या विश्वास ठरावाची प्रक्रियाच घटनाबाह्य ठरवून त्यांचे सरकार राज्यपाल एस. सी. जमीर यांनी बरखास्त केल्यानंतर, काँग्रेसने प्रतापसिंह राणे यांच्या नेतृत्वाखाली सरकार स्थापण्याचा दावा केला आणि मध्यरात्री-पूवीर्च राणे यांनी पाचव्यांदा मुख्यमंत्रीपदाची शपथ घेतली.

ज्या अपक्ष आमदार फिलिप नेरी रॉड्रिग्ज यांना मतदानापासून रोखण्याचा विधानसभाध्यक्षांचा निर्णय राज्यपालांनी घटनाविरोधी ठरवला, त्यांचाही मंत्रिपदी शपथविधी झाला. रॉड्रिग्ज आता उपमुख्यमंत्री होणार आहेत. राजभवनात घाईने झालेल्या या छोटेखानी सोहळ्याला काँग्रेसचे सर्व आमदार, निरीक्षक मार्गारेट अल्वा, तसेच अन्य मंडळी उपस्थित होते.

गोव्याच्या या राजकीय तियात्रात राज्यपाल अधिक पक्षपाती की विधानसभाध्यक्ष, अशी राजकीय धुळवड बुधवारी उडाली, तिचे पडसाद दिल्लीत पोहोचले. कायदेपंडितांनी राज्यपाल बेकायदा वागले, असे म्हटले आहे ; तर भाजपने राष्ट्रपतींकडे दाद मागण्याचे ठरवले आहे. परीर्कर यांनी 18 : 17 अशा आवाजी मतविभागणीने बुधवारी विश्वासदर्शक ठराव जिंकला खरा ; पण, भाजपचा जल्लोष काही तासांतच विरून त्याऐवजी क्षोभाची लाट उसळली. भाजप या निर्णयाविरुद्ध कोर्टात जाईल आणि प्रचाराचे रान उठवील, असे संकेत परीर्कर यांनीही दिले आहेत.

अपक्ष आमदार फिलिप नेरी रॉड्रिग्ज यांनी काँग्रेसशी जवळीक केली, त्याचवेळी विधानसभाध्यक्ष सत्तरकर यांनी त्यांच्यावर पदभ्रष्टता कारवाईचा बडगा उगारला होता. नोटिशीवर उत्तर द्यायला वेळ हवा, ही रॉड्रिग्ज यांची मागणी सत्तरकर यांनी फेटाळली आणि गदारोळ सुरू झाला. सदस्यांनी माइक उचकटले नाहीत ; पण एकमेकांच्या अंगावर धावून जाणे सुरू केले. विधानसभेतील एकमेव महिला व्हिक्टोरिया फर्नांडिस यासुद्धा या ' लढाई ' त सहभागी होत्या.

या ' यूपी स्टाइल ' गदारोळातच अध्यक्षांनी विश्वासदर्शक ठरावावर आवाजी मतदान पुकारले आणि ' होयचे बहुमत ' जाहीरही केले. गदारोळ त्यानंतरही सुरूच राहिला होता ; पण भाजपचे सदस्य जल्लोषाच्या तयारीला लागले होते. संध्याकाळी आतषबाजीच बाकी असताना राज्यपालांनी बरखास्तीचा संदेश पाठवला. 36 पैकी 18 : 18 ही स्थिती भाजपला अडचणीची ठरणार असताना विधानसभाध्यक्षांनी रॉड्रिग्जना रोखले आणि 36 पैकी 18 : 17 असे संख्याबळ झाले.

गोव्याला 15 वर्षांत 15 वा मुख्यमंत्री देणारी ही राजकीय उलथापालथ काहीशी अनपेक्षित असली तरी , ' हे सारे पूर्वनियोजित होते. राज्यपाल माझे सरकार बरखास्त करणार, असे आधीच ठरल्याचे यातून दिसते. म्हणूनच, विधानसभाध्यक्षांचा अहवाल येईपर्यंतसुद्धा राज्यपाल थांबले नाहीत ', अशी प्रतिक्रिया मुख्यमंत्र्यांनी एका वाहिनीला दिली. पण, विधासभाध्यक्षांनी केलेल्या पक्षपाताचे काय, असे विचारता , ' पदभ्रष्टता कारवाईची सुनावणी प्रलंबित असल्यामुळे विधानसभाध्यक्षांनी त्याला फक्त मतदानात सहभागी होण्यापासून रोखले, असे ते म्हणाले.

सकाळी :

विश्वासदर्शक ठराव एक दिवस अलीकडे आणल्याने परीर्करांची राज्यपालांवर उघड नाराजी.

राज्यपाल निर्णयावर ठाम.

दुपारी:

काँग्रेसधाजिर्णे अपक्ष फिलिप नेरी रॉड्रिग्ज यांना अध्यक्षांनी मतदानापासून रोखले.

गदारोळातच विश्वासदर्शक ठराव आवाजी मतदानाने मंजूर.

सायंकाळी:

राज्यपालांकडून सरकार बरखास्त.

काँग्रेस शिष्टमंडळ राजभवनावर.

रात्री:

प्रतापसिंह राणे यांचा शपथविधी.

फिलिप नेरी रॉड्रिग्ज उपमुख्यमंत्री.

 
</text>
</doc>
