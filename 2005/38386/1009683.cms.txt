<doc>
<docno>1009683.cms.txt</docno>
<text>
 
महामुंबई
बुलडोझरांपुढे देह झोकू या!
[ Thursday, February 03, 2005  12:20:41 am]


म. टा. प्रतिनिधी

मुंबई : आझाद मैदानावर बुधवारी दुपारी दोन वाजल्यापासून झोपडपट्ट्यांतील रहिवासी घोषणा देत आझाद मैदानात दाखल होत होते. यात मराठी, कन्नड, उत्तर भारतीय आणि दलित मंडळी होती. या फाटक्यातुटक्या माणसांच्या चेहऱ्यांवर सरकारी कारवाईचे सावट दिसत होते. मोर्च्यात महिलांची संख्या सर्वाधिक होती.

मोरागाव मांगेलवाडी झोपडपट्टीतून आलेल्या कोळी महिला पारंपरिक वेशात सर्वांचे लक्ष वेधून घेत होत्या. हातात कोयते, डोईवर माशांची टोपली, खोल समुदातील मासेमारीचे मोठे जाळे आणि तुटलेल्या झोपड्यांची प्रतिकृती या महिलांच्या हातात होती. मुंबईचे आद्य नागरिक समजल्या जाणाऱ्या कोळ्यांना हटवून दोन तीन पिढ्यांचा संसार उद्ध्वस्त करणाऱ्या सरकारला धडा शिकवू. आमच्या हातात कोयता आहे. मुळावर पाय देणाऱ्याची गर्दन कापू. सोनिया गांधी परदेशी असल्याने देश विकण्यासाठीच त्या हे करीत असल्याचा आरोप एका वृद्ध कोळी महिलेने केला.

अभिनेत्री शबाना आझमी झोपडीधारकांच्या प्रश्ानवर रस्त्यावर उतरणार असल्याने त्यांना पाहण्याची उपस्थितांमध्ये मोठी उत्सुकता होती. त्या बुधवारी मुंबईबाहेर असल्याने मोर्च्यास येऊ शकल्या नाहीत, असे समितीतफेर् नंतर सांगण्यात आले. पण तशी घोषणा मोर्च्यासमोर झाली नाही. रस्त्यावर निराधार मुलांसाठी काम करणाऱ्या योगेश नावाच्या ' स्मार्ट ' मुलाने थेट मुख्यमंत्र्यांनाच आव्हान दिले आणि या आंदोलनात मुलांची ताकद उभी राहिली, तर ही सत्ता हालू शकते, असे सांगत प्रचंड टाळ्या घेतल्या.

मेधा पाटकर यांनी मोर्च्यासमोर सुमारे 40 मिनिटांच्या आक्रमक भाषणात झोपडीधारकांच्या मनातील अनेक प्रश्ानंना तोंड फोडले. सहज संवाद साधत हे आंदोलन हिंसेच्या मार्गावर भरकटरणार नाही, याची काळजी घेत त्यांनी, लोकशाही मार्गाने व शांततेनेच ते पुढे न्यायला हवे, असे आवाहन केले. दगड हातात घेऊन नव्हे, तर लहान मुले, महिला, पुरुष आणि वृद्ध माणसे यांच्या फळ्या उभारून झोपड्यांवर येणारे बुलडोझर रोखायचे आहेत, असे त्या म्हणाल्या.

या मोर्च्यामुळे सरकार प्रथमच हलले, असा दावा करून झोपडीधारकांच्या संतापाचा रेटा सरकारवर कायम ठेवण्याचे आवाहन मंत्रालयात यापूवीर् हल्ला बोल मोर्चा नेणाऱ्या संजय शिंदे व समितीचे निमंत्रक प्रकाश रेड्डी यांनी केला. या कारवाईत किडामुंगीसारखे आम्हाला रगडण्यात आले, असा विदारक अनुभव अनेकांनी सांगितले. मानखुर्दच्या साठेनगरमध्ये पाशवी पोलिस बळाच्या जोरावर भूखंड रिकामे केल्याने आम्हांला गेल्या सहा दिवसापासून गटाराच्या आड जीवन जगावे लागत असल्याचे मूळच्या सोलापूर आणि लातूर भागातील लता धोत्रे, अंजमा, मल्लमा देसाई, बाबुभाई अब्दुल हमीद शेख, मीरादेवी यांचे म्हणणे होते.

सत्तेवर येण्यासाठी मतांची भीक मागणाऱ्या काँग्रेसवाल्यांनी धनदांडग्या बिल्डरांचे हित जोपासण्यासाठी जागा खाली करून घेतल्या. त्यांना गरीबांचा शाप भोवणार असे तळतळत सांगत मुख्यमंत्री, उपमुख्यमंत्री यांचे नाव घेत काही झोपडीधारकांनी आपल्या भाषणात शिव्या देत त्यांच्या उद्धार केला. झोपडीधारक हा रिपब्लिकन पक्षाचा प्राण असून, त्या राहिल्या नाहीत तर पक्ष मरणपंथाला लागेल, असे सांगत या आंदोलनात सक्रिय सहभाग असल्याचे आठवले गटाचे मुंबई अध्यक्ष गौतम सोनवणे यांना सांगावे लागले.

 
</text>
</doc>
