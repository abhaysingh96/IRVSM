<doc>
<docno>1010638.cms.txt</docno>
<text>
 
महाराष्ट्र
48 हजार लुटले; एकाची गोळी झाडून हत्या
[ Thursday, February 03, 2005  09:52:12 pm]


म. टा. वृत्तसेवा

जिल्हा बँकेच्या जामठी शाखेवर सिनेस्टाइल दरोडा

जळगाव : बोदवड तालुक्यातील जामठी येथे जिल्हा बँकेच्या शाखेत ' धूम ' चित्रपटात दाखवल्याप्रमाणे भरदुपारी बुधवारी दरोडा पडला. दरोडेखोरांनी बँकेत केलेल्या गोळीबारात एक ग्राहक ठार झाला, तर 48 हजाराची रोकड घेऊन दरोडेखोर मोटारसायकल वरून फरार झाले. सध्या जळगाव शहरात याच पध्दतीने दरोडे पडत असल्याने नागरिकांमध्ये भीतीचे वातावरण पसरले आहे.

या बाबत मिळालेल्या माहितीनुसार, जामठी येथे बुधवारी नेहमी प्रमाणे जिल्हा बँकेची शाखा सुरु झाली. व्यवस्थापकासह चार कर्मचारी बँकेत हजर होते. साधारण दुपारी 1.45 वाजता बँकेच्या मागील दाराने तोंडाला काळे फडके व डोक्याला रंगीत रुमाल बांधलेले 25 ते 27 वर्षाचे तीन जण आत आले. त्यांच्यापैकी एकाने शाखाप्रमुख ज्ञानेश्वर महाजन यांच्या कमरेला पिस्तुल लावून पैशाची मागणी केली व इतर उपस्थितांना हात वर करण्यास संगितले. घाबरलेल्या रोखपालाने तिजोरी उघडली. त्यातील 48 हजार 190 रुपये काढून घेतले.

यावेळी पैशाचा भरणा करण्यासाठी भगवान दत्तू ठाकूर व त्यांचे वडील दत्तू वामन ठाकूर आले होते. भगवान ठाकूर यांनी हालचाल करण्याचा प्रयत्न करताच दरोडेखोरांनी भगवान ठाकूर यास गोळी घातली. त्यात भगवान ठाकूर जागीच ठार झाले. या घटनेनंतर दरोडेखोर पुन्हा मागील दरवाजाने निघून गेले. पळून जाताना त्यांनी बँकेचा दरवाजा बाहेरुन लावून घेतला व मोटार सायकल वरुन गायब झााले.

या घटनेचे वृत्त कळताच जिल्हा पोलिस अधिक्षक प्रवीण साळंुके व भुसावळ मुक्ताईनगर येथील अधिकाऱ्यांनी घटनास्थही धाव घेतली. रात्री उशीरा या दरोड्याचा गुन्हा नोंदवला गेला. पण महासंघाचे संचालक अॅड. रवींद पाटील यांनीही घटनास्थळाला भेट दिली. ही संपूर्ण घटना केवळ तीन मिनिटात आटोपली असल्याचे प्रत्यक्षदशीर्ंनी सांगितले.

जळगाव शहरातही याच पध्दतीने मोठ्या प्रमाणावर चोऱ्या होत आहेत, दरोडे पडत आहेत. पोलिसांना मात्र याचा अटकाव करता आलेला नाही. त्यामुळे पोलिसांच्या निष्क्रीय भूमिकेबद्दल नागरिकांमध्ये तीव्र नाराजी आहे.

 
</text>
</doc>
