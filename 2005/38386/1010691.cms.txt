<doc>
<docno>1010691.cms.txt</docno>
<text>
 
लेख
दारूबंदीसाठी सरसावल्या रणरागिणी
[ Thursday, February 03, 2005  11:05:01 pm]


नववर्षाच्या पूर्वसंध्येला मुंबईच्या परिसरात गावठी दारूचे सेवन केल्याने अनेकजण मृत्युमुखी पडले आणि हाहाकार माजला. त्यानंतर राज्यभर पोलिसांनी हातभट्ट्या नष्ट करायची मोहीम चालविली. त्या मोहिमेअंतर्गत कोकणातही पोलिसांनी अनेक हातभट्ट्यांवर छापे टाकले. असे असले, तरी केवळ हातभट्ट्या बंद करून गावठी दारूच्या सेवनाला आळा बसणे कदापि शक्य नाही. त्यासाठी सरकारी यंत्रणेद्वारे दारूबंदीबाबत लोकशिक्षण होणे जेवढे गरजेचे आहे, तेवढेच हातभट्टीच्या निमिर्तीला स्थानिक पातळीवरच लोकांनी प्रतिबंध करणेही महत्त्वाचे आहे. त्यादृष्टीने कोकणातील काही ठिकाणी स्थानिक लोकांनी, विशेेषत: महिलांनी, हातभट्ट्यांविरुद्ध आवाज उठवून दारूबंदीसाठी एकत्रितपणे जे प्रयत्न सुरू केले आहेत, त्यांची दखल सर्वांनीच घ्यायला हवी.

सिधुदुर्ग जिल्ह्याच्या देवगड तालुक्यात कुणकेश्वर हे महादेवाचे प्रसिद्ध स्थान आहे. दक्षिण महाराष्ट्राची काशी म्हणून ओळखल्या जाणाऱ्या या देवस्थानाच्या गावातही दारूची सर्रास विक्री होत असे. मात्र गेल्या वषीर् हे गाव तेथील जागरुक महिलांनी शंभर टक्के व्यसनमुक्त केले. त्यासाठी दारुबंदी मोहिमेचे नेतृत्व करणाऱ्या या गावातील मीना भंडारी, पार्वती चव्हाण या दोन महिलांना सुमारे अडीच वषेर् सातत्याने झगडावे लागलेे.

रत्नागिरी जिल्ह्याच्या लांजा तालुक्यातील खावटी या गावातही गावकऱ्यांनी, विशेषत: महिलांनी, दारूला हद्दपार करण्याचा दोन वर्षार्ंूवीर् निर्णय घेतला. त्यानंतर त्याचे अनुकरण खावटी पंचक्रोशीतील इतर गावांनीही केलेे. गावातील काही व्यक्तींचे अतिमद्यप्राशनामुळे निधन झाल्याने गावकरी एकमताने दारूबंदीच्या या निर्णयाप्रत आले.

रायगड जिल्ह्याच्या गोरेगाव पोलिस ठाण्याच्या हद्दीतील वडघर-मुदे या गावातील प्रमिला घडशी व प्रतिभा म्हामुणकर या दोन महिलांनी तीन वर्षांपूवीर् दारूबंदीसाठी केलेल्या प्रयत्नांची सरकारी पातळीवर फारशी दखल घेतली गेली नाही. या दोघींनी ऐन भाऊबीजेच्या दिवशी गावाजवळच्या जंगलात जाऊन पोलिसांच्या मदतीशिवाय तेथील हातभट्ट्या नष्ट केल्या. या महिला हातभट्टीवाल्यांशी दोन हात करीत असताना पोलिसांनी मात्र गप्प बसून स्वत:चे हसे करून घेतले. अखेर या महिलांनी हातभट्ट्या नष्ट करण्यासाठी दाखविलेले धैर्य पाहून त्यांना पाठिंबा देण्यासाठी वडगर-मुदे गावच्या पंचक्रोशीतील पंधरा गावांमधील ग्रामस्थ एकत्र आले आणि त्यांनी प्रत्येक गावात दोन महिला व पुरुषांची दक्षता समिती नेमली. आपल्या परिसरात कोणी दारूची भट्टी लावली, तर ते काम पोलिसांना कळवण्याची जबाबदारी या समितीने स्वत:कडे घेतली. आपल्या घरी एखादा पाहुणा दारू पिऊन आला, तर त्याला जेवण वाढायचे नाही, असा निर्धारही पंचक्रोशीतील महिलांनी केला आहे.

राजापूर तालुक्यातील हसोळ गावच्या ' नवलादेवी महिला मंडळा ' ने हातभट्टीची वाहतूक करणाऱ्या दोघांना रंगेहात पकडून पोलिसांच्या ताब्यात दिले. पोलिसांनी दारू जप्त केली ; पण ती गाळणाऱ्याविरुद्ध कोणतीच कारवाई केली नाही. त्यामुळे संतप्त झालेल्या महिलांनी आता वरिष्ठांकडे दाद मागितली आहे.

खेड तालुक्यातील पंधरागाव परिसरातील महिलांनी दारूबंदीसाठी सुरू केलेले प्रयत्नही वाखाणण्याजोगे आहेत. आपल्याकडील दारूचे धंदे बंद तर झाले पाहिजेतच ; पण त्याबरोबर ग्रामस्थानींदेखील स्वत:हून दारू पिणे सोडावे यासाठी महिलांनी पुढाकार घेतला आहे. पोलिसांनी गेल्या महिनाभरात पंधरागाव परिसरातील 50 हून अधिक हातभट्ट्या व दारूविक्री केंदे बंद पाडली ; पण कोणालाच तात्काळ अटक केली नाही. त्यामुळे दारूचे हे धंदे पुन्हा सुरू होतील की काय, अशी भीती महिलांना वाटते. आता या महिलांनी ' महिला मंडळा ' च्या माध्यमातून एकत्र येऊन ग्रामपंचायतीमार्फत ठराव करून गावात दारूबंदीचा निर्णय अंमलात आणण्याचे ठरविले आहे.

खेडचे आमदार आणि माजी राज्यमंत्री रामदास कदम यांनी गेल्यावषीर् आपल्या मतदारसंघात आयोजिलेल्या आरोग्य शिबिरातून गावागावातील दारूभट्ट्या नष्ट करण्याचा निर्धार व्यक्त केला होता. त्यांच्या मतदारसंघात 108 गावांमधून हातभट्ट्या लागत असल्याची माहिती त्यावेळी दिली गेली. या हातभट्ट्यांना तसेच दारू गाळणाऱ्यांना महिलावर्गाचे सहकार्य घेऊन आपला ' खास हिसका ' दाखविण्याचे, तसेच आपल्या मतदारसंघापुरती तरी दारूबंदी यशस्वी करण्याचे आमदारांनी जाहीर केले होतेे. जे काम पोलिसांना जमत नाही, ते आपण महिलांच्या सहकार्याने करू, असा दावाही त्यांनी केला होता. मात्र दरम्यानच्या काळात लोकसभेच्या आणि विधानसभेच्या सार्वत्रिक निवडणुका लागल्या आणि हातभट्ट्या बंद करण्याचा आमदारांचा कार्यक्रम बाजूला पडला. आता त्या हातभट्ट्या बंद पाडण्यासाठी महिला पुढे सरसावल्या आहेत.

कोकणातील महिलांनी सुरू केलेल्या या दारूबंदी मोहिमेला बळकटी देण्याचे काम सरकारी यंत्रणेने करायला हवे. सरकारी यंत्रणा आणि सामान्य माणूस एकत्र आल्याशिवाय हातभट्ट्यांचे संपूर्ण उच्चाटन होणे अशक्य आहे. आज वस्तुस्थिती अशी आहे की, या कामी आलेले स्वत:चे अपयश झाकण्यासाठी पोलिस यंत्रणा या महिलांना कोणतेही सहकार्य करण्यास तयार नाही. उलट, अशा हातभट्ट्या होत्याच कुठे ? असा सवाल उपस्थित करीत आहे. पोलिसांच्या अशा वागण्यामुळेच महिलांनी जागोजागी स्वयंस्फूतीर्ने हाती घेतलेल्या हातभट्ट्या निर्मूलनाच्या कार्याला अनन्य महत्त्व प्राप्त झाले आहे.

दरम्यानच्या काळात खेड येथील व्यसनमुक्ती सुसंवाद मंडळाचे अध्यक्ष जयंत घोडे यांनी रत्नागिरी आणि सिंधुदुर्ग जिल्ह्यात ठिकठिकाणी व्याख्याने देऊन, चर्चासत्रं घेऊन अनेकांना व्यसनमुक्त केले आहे. त्यांची व्यसनमुक्तीची मोहीम व्यापक स्वरूपाची असून दारूमुळे उद्ध्वस्त झालेले अनेक संसार सावरण्यात त्यांनी यश मिळविले आहे.

कुमार कदम

 
</text>
</doc>
