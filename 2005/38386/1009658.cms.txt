<doc>
<docno>1009658.cms.txt</docno>
<text>
 
महामुंबई
वीज मंडळ विभाजनाला विरोध कायम
[ Thursday, February 03, 2005  12:11:29 am]


म. टा. प्रतिनिधी

मुंबई : राज्य वीज मंडळाच्या विभाजनाचा राज्य सरकारचा निर्णय कर्मचारी, इंजिनिअर व ग्राहकांची फसवणूक करणारा असून त्याविरुद्ध आंदोलन केले जाईल, असा इशारा सबॉडिर्नेट इंजिनिअर्स असोसिएशनने दिला आहे. राज्य सरकारने मंडळाचे खाजगीकरण सुरू केले असून मंडळाची पुनर्रचना करण्यापूवीर् इंजिनिअर व कर्मचारी संघटनांशी आश्वासन देऊनही चर्चा न करताच मंडळाचे विभाजन करण्याचा निर्णय राज्य सरकारने घेतला असल्याचा आरोप संघटनेचे सरचिटणीस सुनील जगताप यांनी केला आहे.

मंडळाचे विभाजन करून चार कंपन्या स्थापन करण्याचा निर्णय म्हणजे खाजगीकरणाच्या दिशेने टाकलेले पहिले पाऊल असल्याचा आरोप असोसिएशने केला असून सरकारने या निर्णयाचा फेरविचार करावा, असे आवाहनही केले आहे. मात्र, हा निर्णय रद्द न केल्यास व्यापक आंदोलन केले जाईल, असा इशारा जगताप यांनी दिला. नागपूरच्या हिवाळी अधिवेशनात ऊर्जामंत्री दिलीप वळसे पाटील यांनी दिलेली आश्वासने पाळली नसल्याचा संघटनेचा आरोप आहे.

दरम्यान, मंडळाची पुनर्रचना करण्याचे आश्वासन दिले असताना प्रत्यक्षात विभाजन करून सरकारने कर्मचाऱ्यांची फसवणूक केली आहे. मंडळाची पुनर्रचना करावयाची होती तर मालमत्ता विभागणीची सूचना परिपत्रकात का देण्यात आली, असा सवाल एम.एस.ई.बी. वर्कर्स युनियनेचे कार्याध्यक्ष राकेश जाधव यांनी केला आहे. प्रशासन खर्चाने दौरे करणाऱ्या संघटनांनी साथ दिल्यानेच सरकारला हे शक्य बनले असल्याची टीका जाधव यांनी केली आहे.

 
</text>
</doc>
