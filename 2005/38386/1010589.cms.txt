<doc>
<docno>1010589.cms.txt</docno>
<text>
 
धावते जग
हे क्रिकेट नव्हे!
[ Thursday, February 03, 2005  09:02:20 pm]


भारतीय राज्यघटनेने मूलभूत हक्कांच्या पायमल्लीविरुद्ध थेट सुप्रीम कोर्टाकडे दाद मागण्याचा अधिकार नागरिकांना दिला असून, या हक्कालाही मूलभूत हक्काचा दर्जा दिला आहे. मात्र घटनेच्या कलम 32 मध्ये ग्रथित केलेल्या या अधिकाराचा वापर केवळ शासनसंस्थेकडून मूलभूत हक्काची पायमल्ली झाल्यासच करता येतो.

घटनेच्या कलम 12 मध्ये शासनसंस्था किंवा ' स्टेट ' ची व्याख्या दिली आहे. शिवाय लोकशाहीच्या विकासाबरोबरच सार्वजनिक उपक्रमांचे नियंत्रण करण्यासाठी गेल्या अर्धशतकात अस्तित्वात आलेल्या अनेक संस्थांचे निर्णय वेळोवेळी वादाचे विषय होत आल्याने, या संस्थांचा समावेश या कलमाला अभिप्रेत असलेल्या ' स्टेट ' च्या व्याख्येत होतो की नाही, याचे निवाडे सुप्रीम कोर्टाला द्यावे लागले आहेत.

त्यातून ही व्याख्या अधिक स्पष्ट होत गेली आहे. मात्र सार्वजनिक व्यवहारांतील गुंतागुंत, त्याबाबतच्या सर्व शक्यता शब्दांत सामावणारे निकष निश्चित करणे किती कठीण आहे, याचा प्रत्यय वारंवार येत असतो. या विषयावरील मतांतरांमुळेच, सात न्यायमूतीर्ंच्या घटनापीठाने याआधी ' स्टेट ' च्या व्याख्येतील समावेशाचे निकष आखून देणारा निर्णय दिला होता.

सुप्रीम कोर्टाच्या पाच न्यायमूतीर्ंनी ताजा निर्णय या निकषांच्या आधारे दिला असला, तरी तीन न्यायमूतीर् क्रिकेट नियामक मंडळ हे ' स्टेट ' च्या व्याख्येत बसत नाही, अशा निष्कर्षाला आले आहेत, तर दोन न्यायमूतीर्ंना मात्र ते मान्य नाही! न्यायालयीन निर्णयांतील इतकीअनिश्चितता, हेही कोर्टावरील भार वाढण्याचे एक मुख्य कारण आहे.

भारतीय क्रिकेट नियामक मंडळ हे ' स्टेट ' च्या व्याख्येत बसत नसल्याच्या निर्णयामुळे, मंडळाच्या मनमानी निर्णयप्रक्रियेला थेट सुप्रीम कोर्टात ' मूलभूत हक्क ' म्हणून आव्हान देण्याचा मार्ग बंद झाला आहे. मात्र मंडळाला ' हम करेसो कायदा ' या प्रकारचे वर्तन करण्यास मुभा मिळाली आहे, असा याचा अर्थ नाही.

दिवाणी वा फौजदारी कोर्टांतील वेळकाढू प्रक्रियेबरोबरच, हायकोर्टाकडेही मंडळाच्या मनमानीविरुद्ध दाद मागितली जाऊ शकते. सार्वजनिक स्वरूपाचेच कार्य करणाऱ्या, पण स्वायत्त अशा संस्थांच्या कारभारातील सरकारी हस्तक्षेप कमी करण्याकडे सध्या धोरणात्मक कल आहे आणि त्याची दखल घेऊन क्रिकेट मंडळाच्या स्वायत्ततेला कोर्टाने प्राधान्य दिले आहे. शिवाय क्रिकेटचे नियंत्रण करणाऱ्या संस्थेला ' स्टेट ' मानले, तर अन्य खेळांशी निगडित संस्था, तसेच सांस्कृतिक संस्थांचाही त्या व्याख्येत समावेश करावा लागेल, याचीही दखल कोर्टाने घेतली आहे. मात्र कोर्टाने स्वायत्तता जपण्याला दिलेले प्राधान्य, अब्जावधी रुपयांच्या व्यवहारांत होणाऱ्या गैरप्रकारांवर पांघरुण टाकण्यासाठी नाही, याची जाणीव मंडळ ठेवणार नसेल, तर केंद सरकारला कायदा करून क्रिकेट नियामक मंडळाला सरकारी यंत्रणेच्या कक्षेत आणावे लागेल.

 
</text>
</doc>
