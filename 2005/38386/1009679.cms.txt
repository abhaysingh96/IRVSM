<doc>
<docno>1009679.cms.txt</docno>
<text>
 
महामुंबई
संघटनात्मक बदलांमुळे शिवसेनेत नाराजी
[ Thursday, February 03, 2005  12:19:13 am]


म. टा. प्रतिनिधी

मुंबई : शिवसेनेतील संघटनात्मक बदलांची पूर्व- पश्चिम उपनगरांत तीव्र प्रतिक्रिया उमटली असून अनेक ठिकाणी शाखाप्रमुख, गटप्रमुख तसेच महिला संघटकांनी राजीनामे देण्याबरोबरच ' मातोश्री ' चेही दरवाजे ठोठावण्यात येत आहेत.

शिवसेनेचे मुखपत्र असलेल्या ' दैनिक सामना ' मधून बुधवारी अचानक संघटनात्मक बदलांची घोषणा करण्यात आली. काही जिल्हाप्रमुखांप्रमाणेच मुंबईतील सात उपविभागप्रमुख , 43 शाखप्रमुख , 13 महिला उपविभाग संघटक व 14 महिला शाखा संघटक बदलण्यात आले आहेत. शिवसेनाप्रमुख बाळासाहेब ठाकरे यांच्या नावाने हे बदल करण्यात आले असले तरी प्रत्यक्षात स्थानिक नेत्यांनी या निमित्ताने आपापल्या मजीर्तील व्यक्तींची पदाधिकारी म्हणून वणीर् लावून घेतल्याचा आरोप केला जात आहे.

हे बदल बुधवारी सकाळी जाहीर झाले असले तरी गेले तीनचार दिवस या बदलांची चर्चा सुरू होती. त्यामुळे मालाड-कांदिवली परिसरातील अनेक शिवसैनिकांनी शिवसेनाप्रमुखांना पत्र पाठवून, तसेच विभागप्रमुख विनोद घोसाळकर यांना निवेदन देऊन आपापल्या भागातील बदलांना विरोध दर्शविला होता. गटप्रमुख शिवसेनेचा कणा असल्याचे बाळासाहेब सांगतात, पण विभागातील शाखाप्रमुख बदलण्याबाबत गटप्रमुखांना विश्वासात घेण्यात आलेले नाही. त्यामुळे हा निर्णय होण्यापूवीर् आमच्याशी चर्चा व्हावी, अशी मागणीच कांदिवली, मालाड भागातून करण्यात आली होती. तसे होणार नसेल तर आम्ही या बदलाचा निषेध करीत असल्याचे घोसाळकर यांना दिलेल्या निवेदनात म्हटले होते.

मात्र, त्यानंतरही ठरल्याप्रमाणे बदल झाल्याने शाखा क्रमांक 134, 136, 137, 139 मधील शिवसैनिकांकडून तीव्र नाराजी व्यक्त होत आहे. विभागप्रमुखांकडून न्याय न मिळाल्याने आता खुद्द बाळासाहेबांकडे दाद मागण्याचे प्रयत्न सुरू आहेत. यासाठी मातोश्रीवरही निवेदन पाठविण्यात आले असल्याचे काही शिवसैनिकांनी सांगितले. बाळासाहेबांना पाठविण्यात आलेल्या काही निवेदनांमध्ये स्थानिक पदाधिकाऱ्यांच्या विरोधात गंभीर आरोप करण्यात आले आहेत. त्याचबरोबर ज्यांनी गेल्या कित्येक वर्षांत शाखेचे तोंडही पाहिले नव्हते, अशांचीही ते कुणाच्या तरी मजीर्तील आहेत, म्हणून शाखाप्रमुख म्हणून वणीर् लावण्यात आल्याचाही आरोप करण्यात आला आहे.

शिवसेना नेते सुभाष देसाई यांनाही रात्री या बदलांच्या विरोधात निवेदन देण्यात आले. यावेळी अनेक गटप्रमुख, महिला संघटकांनी देसाई यांच्याकडे आपापल्या पदांचे राजीनामेच दिल्याचे सांगण्यात आले.

 
</text>
</doc>
