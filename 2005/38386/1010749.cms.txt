<doc>
<docno>1010749.cms.txt</docno>
<text>
 
महामुंबई
मुंबईत एक्स्प्रेस गाड्यांवर दरोडे घालणारे दरोडेखोर अटकेत
[ Thursday, February 03, 2005  11:56:42 pm]


म. टा. प्रतिनिधी

मुंबई : मत्स्यगंधा, अरवली, हैदराबाद तसेच अहिंसा आदी लांब पल्ल्याच्या गाड्यांमध्ये घुसून चाकूच्या धाकाने प्रवाशांना लुबाडणाऱ्या दोघाजणांना रेल्वे पोलिसांनी अटक केली आहे. हैदराबाद एक्स्प्रेसमधील दरोड्यात प्रतिकार करणाऱ्या एका प्रवाशाला या दोघांनी चाकूने वार करून जखमीही केले होते.

गेल्या तीन महिन्यात मुंबईच्या दिशेने येणाऱ्या या लांब पल्ल्याच्या गाड्यांमध्ये प्रवाशांना लुबाडल्याची मालिकाच घडल्याने रेल्वे पोलिसांची झोप उडाली होती. 4 नोव्हेंबर रोजी डेहरादून एक्स्प्रेस , 10 डिसेंबर रोजी अरवली एक्स्प्रेस , 13 डिसेंबर रोजी लोकशक्ती एक्स्प्रेस , 5 जानेवारी रोजी अरवली एक्स्प्रेस , 8 जानेवारी रोजी मत्स्यगंधा एक्स्प्रेस , 16 जानेवारी रोजी हैदराबाद एक्स्प्रेस आणि 21 जानेवारी रोजी अहिंसा एक्स्प्रेसवर दरोडा पडला होता.

या घटनांमुळे हादरलेल्या पोलिस दलातील वरिष्ठ अधिकाऱ्यांच्या बैठकांचीही मालिका सुरू झाली. आरोपी सराईत असण्याबरोबरच ते तुरुंगातून सुटलेले असावेत, असे मत या बैठकांमध्ये व्यक्त झाल्यानंतर तुरुंगातून सुटलेल्या आरोपींची चौकशी सुरू करण्यात आली.

त्यानुसार सुरत, वापी, बलसाड या ठिकाणी आरोपी सक्रिय असल्याची माहिती मिळाली. यातील एक आरोपी सुरत येथे आपल्या मित्राला भेटायला येणार असल्याची माहिती मिळाल्यानंतर रेल्वेचे पोलिस आयुक्त सुरेश खोपडे यांच्या मार्गदर्शनाखाली सहायक पोलिस आयुक्तपारगुंडे, पोलिस निरीक्षक राठोड व त्यांच्या सहकाऱ्यांनी सापळा रचून राजू अर्जुन करंगिया ( 26) याला अटक केली. त्याने दिलेल्या माहितीनुसार त्याचा साथीदार अजय ऊर्फ मुन्ना जगन्नाथ भदाणे यालाही अटक करण्यात आली. या दोघांची कसून चौकशी केली असता त्यांनी सर्व गुन्ह्यांची कबुली दिली.

सौराष्ट्र येथील उप्लेटा गावचा राजू वाईट मित्रांच्या संगतीने रेल्वेत गुन्हे करू लागला. भदाणे हा मूळचा धुळे जिल्ह्यातील नेर गावाचा! मात्र, तो लहानपणापासूनच सुरतमध्ये येऊन राहिला आणि उपजिविकेसाठी रेल्वेत झोपलेल्या प्रवाशांचे दागिने, पैसे चोरू लागला. सहा महिन्यांपूवीर् हे दोघेही तुरुंगातून सुटले. त्यानंतर महिन्याभराने त्यांची एकमेकांशी ओळख झाली आणि त्यांनी रेल्वेत दरोडे घालण्याचे ठरविले.

या दोघांनी या दरोड्यांमध्ये साडेतीन लाखांहून अधिक रक्कम लुबाडली असून आतापर्यंत त्यांच्याकडून सव्वालाखांची रक्कम हस्तगत करण्यात आली आहे.

 
</text>
</doc>
