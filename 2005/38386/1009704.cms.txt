<doc>
<docno>1009704.cms.txt</docno>
<text>
 
महामुंबई
'मांढरदेवी'च्या पुनरावृत्तीची
[ Thursday, February 03, 2005  12:33:16 am]


म. टा. प्रतिनिधी

मुंबई : मांढरदेवी डोंगरावरील चेंगराचेंगरीच्या भीषण दुर्घटनेच्या पार्श्वभूमीवर मंदिरांच्या सुरक्षेसंदर्भात सरकारी पातळीवर उपाययोजना आखल्या जात असताना, प्रभादेवीच्या जगप्रसिद्ध सिद्धिविनायक मंदिरासमोरही कोणत्याही गदीर्च्या दिवशी याच दुर्घटनेची पुनरावृत्ती होण्याची भीती आहे. महिला भाविकांच्या रांगेला शिस्त लावण्यासाठी बसवलेल्या लोखंडी रेलिंगचाच आधार घेऊन थाटलेली अनधिकृत दुकाने, चिंचोळा मार्ग, आणि त्या मार्गाच्या वरून गेलेल्या, या दुकानांना वीजपुरवठा करणाऱ्या तारा यांच्यामुळे एका छोट्याशा अपघाताचेही पर्यवसान भयंकर दुर्घटनेत होऊ शकते.

दर्शनासाठी मंदिर-परिसरात लाखो भाविकांची वर्दळ असते. तिला शिस्त लावण्यासाठी काकासाहेब गाडगीळ मार्गावर वृद्ध भाविकांसाठी तसेच स्त्रिया आणि पुरुषांसाठी तीन रांगा करण्यात आल्या आहेत. मंदिराशेजारी निवासी संकुले असून त्यांच्या संरक्षक भिंतीला लागून महिलांच्या रांगेची व्यवस्था करण्यात आली आहे. रांगेचे व्यवस्थापन आणि महिलांची सुरक्षा लक्षात घेऊन येथे लोखंडी रेलिंग करण्यात आले आहे. बाजूलाच पुरुषांच्या रांगेची व्यवस्था आहे.

रांगेच्या बाजूला असलेल्या मोकळ्या जागेचा फायदा घेऊन फूलविक्रेत्यांनी अनधिकृत दुकाने थाटली आहेत. त्यामुळे महिलांच्या रांगेच्या एका बाजूला संरक्षक भिंत, तर दुसऱ्या बाजूला दुकाने अशी अवस्था आहे. दुकानातील नारळाच्या गोणी, फुलांच्या टोपल्या रांगेतच ठेवण्यात येत असल्याने अनेकदा त्यांच्यावरून चालत जाण्याची वेळ भाविकांवर येते. शिवाय या दुकानांच्या विजेच्या तारा या रांगेवरूनच गेल्या आहेत. या दुकानांच्या शेजारी तसेच समोर खाद्यपदार्थांचीही दुकाने आहेत.

दर मंगळवारी हा परिसर भाविकांनी फुलून जातो. त्यातच नऊ फेब्रुवारीपासून माघी गणेशात्सवाला सुरुवात होत असून या उत्सवादरम्यान रोज दीड ते दोन लाख भाविक दर्शनासाठी जमतात. 12 फेब्रुवारी रोजी गणेश जयंती असून गेल्या गणेश जयंतीला सुमारे तीन लाखांहून अधिक भाविकांनी दर्शन घेतले होते. या वेळी त्याहीपेक्षा अधिक गदीर् होण्याची शक्यता आहे. या पार्श्वभूमीवर मांढरदेवीसारखा प्रकार येथे घडल्यास भाविकांच्या जिवाला मोठा धोका उद्भवू शकेल अशी भीती व्यक्त होत आहे.

फूलविक्रेत्यांच्या बाजूलाच खाद्यपदार्थांची दुकाने असून तिथे सिलिंडरही आहेत. या दुकानांवर पसरलेल्या वायरींच्या जाळ्यामुळे शॉर्ट सकिर्टसारखी एखादी घटना घडल्यास भाविकांना पळण्यासाठीही येथे जागा नाही. त्यामुळे येथील दुकाने हटवावीत, अशी मागणी सिद्धिविनायक मंदिर न्यासाचे अध्यक्ष सुभाष मयेकर यांनी केली आहे. ते म्हणाले , ' यापूवीर्ही आम्ही पालिकेच्या वरिष्ठ अधिकाऱ्यांची वारंवार भेेट घेऊन त्यांच्या निर्दशनास हा प्रकार आणून दिला आहे. मात्र पोलिस संरक्षणाचे कारण पुढे करून ही दुकाने हटवण्याचे टाळले जात आहे. ' त्याचवेळी, मंदिराचे मुख्य कार्यकारी अधिकारी संजय भागवत म्हणाले की, दुकानांसाठी लागणारे नारळ घेऊन रात्री-अपरात्री येथे ट्रक येतात. त्यांची तपासणीही होत नाही. समाजकंटक याचा दुरुपयोग करू शकतात.

 
</text>
</doc>
