<doc>
<docno>1009650.cms.txt</docno>
<text>
 
महामुंबई
निर्मात्यांची नाट्य परिषदेवर खप्पामर्जी
[ Thursday, February 03, 2005  12:01:39 am]


म. टा. सांस्कृतिक प्रतिनिधी

मुंबई : डोंबिवलीत भरलेल्या अखिल भारतीय मराठी नाट्य संमेलनाचे सूप वाजले तरी त्याचे कवित्व अजून शिल्लकच आहे. संमेलनाच्या उद्घाटकीय सोहळ्यात राष्ट्रवादीचे वर्चस्व पाहून नाराज झालेल्या काँग्रेसजनांपाठोपाठ आता खुद्द नाट्यनिर्मातेही संमेलनाचे आयोजन करणाऱ्या नाट्यपरिषदेच्या पदाधिकाऱ्यांवर खप्पा झाले आहेत.

अ. भा. नाट्यपरिषदेत सत्ताबदल झाल्यावर निर्मात्यांचा तेथील राबता कमी होऊन कलाकारांची सद्दी वाढल्याची तक्रार अनेक निर्माते खाजगीत करू लागले असून त्याचेच प्रतिबिंब नुकत्याच पार पडलेल्या नाट्यसंमेलनात पडल्याचे त्यांचे म्हणणे आहे. नाट्यसंमेलनाचे कार्यक्रम ठरवताना निर्मात्यांना विचारात घेतले नाही. उद्घाटन सोहळ्यातही त्यांची फारशी दखल घेण्यात आली नाही. संमेलनातल्या ' नाटकाच्या बुकिंगची बोंबाबोंब ' या एकमेव परिसंवादात एकाही प्रमुख निर्मात्याला स्थान नव्हते. बरेच निर्माते पहिल्या दिवशी संमेलनात, आपल्याला कोणी विचारीत नाही, हे पाहून मुंबईला पळाले.

' संमेलनाच्या पहिल्या दिवशी सर्व व्यावसायिक निर्मात्यांनी आपले प्रयोग बंद ठेवावेत, अशी नाट्यपरिषदेची सूचना असते. पण आम्हाला कोणी विचारणारच नसेल तर आम्ही प्रयोग बंद ठेवून नुकसान का करून घ्यायचं ? पुढच्या वषीर्ही असेच घडणार असेल तर आम्ही संमेलनाच्या दिवशी टिच्चून प्रयोग करू ', असे एक बडा निर्माता म्हणाला. आपल्याला डावलतानाच काही कलावंतांना मंचावर आणि कार्यक्रमाच्या आखणीत ज्यादा महत्त्व दिले गेल्याचेही अनेक निर्मात्यांना खुपले आहे.

नाट्यपरिषदेत सत्ता बदल होण्यापूवीर् नाट्य निर्माता संघाचा तेथे वरचष्मा होता. तत्कालीन अध्यक्ष मच्छिंद कांबळी अभिनेते असले तरी प्रथम ते निर्माते होते. त्यामुळे त्यांच्या काळात निर्मात्यांचे हितसंबंधही अनेकदा जपले गेले. परंतु, मोहन जोशी अध्यक्ष झाल्यावर कलावंतांना महत्त्व येऊ लागले आहे. परिषदेच्या प्रत्येक कार्यक्रमात कलावंतांनी मोठ्या प्रमाणात सामील व्हावे, म्हणून जोशी वैयक्तिक पातळीवर प्रयत्न करतात व कलावंतांना आणतात. कलावंतांच्या या ग्लॅमरमध्ये आपल्याकडे दुर्लक्ष होऊ लागल्याची भावना निर्मात्यांत बळ धरू लागली आहे.

 
</text>
</doc>
