<doc>
<docno>1010593.cms.txt</docno>
<text>
 
लेख: जाता जाता
चकोरचे बजेट
[ Thursday, February 03, 2005  09:07:35 pm]


दोन्ही मुलं आपापल्या मित्रांबरोबर बाहेर गेली असल्यानं आणि रविवारपर्यंत परतणार नसल्यानं घरात तसा निवांतपणा होता. एरवी छोटसं वाटणारं घर आज मोठं वाटत होतं. त्यातच चकोरलाही ऑफिसला जायची घाई नव्हती. सुटी नव्हती, पण उशिरा येतो असं त्यानं कालच ऑफिसला कळवून टाकलं होतं. अर्थात उशिरा जाणंही त्याच्या जिवावरच आलं होतं हा भाग वेगळा. त्यामुळंच शांतपणे पेपर चाळत तो बसला होता. शांततेचा भंग केला चकोरीनंच.

' अहो, पेपरमध्ये काही विशेष आहे का ?'

चकोरनं नजर टाकली. पण उत्साहानं सांगावी, अशी एकही बातमी नव्हती. हे पेपरवाले पहिल्या पानावर सकारात्मक काही छापतच नाहीत, कायम आपलं हा नेता अडचणीत, तो तुरुंगात, हे सरकार पडलं, ते अडचणीत आणलं वगैरेच छापतात असं त्याचं ठाम मत होतं. त्यामुळे चकोरीला काय उत्तर द्यावं या विचारात तो पडला. शेवटी चकोरीनं तोच प्रश्ान् पुन्हा एकदा केला. मग मात्र चकोरनं काही उत्तर देण्याऐवजी पेपरच तिच्या हाती दिला आणि स्वत: दाढी करायला उठला. ' एकंदर दिवस रटाळ जाणार ', असेच भाव त्याच्या चेहऱ्यावर होते.

तेवढ्यात चकोरीचे डोळे लकाकल्याचा भास त्याला झाला. तो थांबला.

' अहो, स्टँडर्ड डिडक्शनची मर्यादा वाढणार म्हणे ', इति चकोरी.

' नाही ग. ती फक्त मागणी आहे. आता नजीकच्या काळात कोणत्याही निवडणुका नसल्यानं ती मागणी मान्य होणार नाही. उगाच अपेक्षा वाढवून ठेवू नकोस, कळलं ?'

' पण काय हो, खरंच ती मर्यादा वाढली तर तुमचा कर किती वाचेल हो ?'

' ते जाऊ दे ग. उगाच कल्पनाविश्वात रमू नकोस. फारसा फरक पडत नाही. अर्थमंत्री कोणीही असो, कोणत्याही पक्षाचा असो, तो एका हातानं देतो आणि दुसऱ्या हातानं दुप्पट वसूल करतो. त्यामुळे पगारात उलट कपातच होते. '

' असू दे हो, जो फायदा मिळेल तो आपला, असं समजायचं आणि गप्प बसायचं '

आता मात्र चकोर खवळला. ' अगं गप्प बसायचं हे काय सांगायला लागतं काय. दुसरं आपण काय करतो ? प्रामाणिकपणे कर भरतो आणि गप्प बसतो. '

चकोरीलाही ते पटलं. बजेटला अजून जवळपास तीन आठवडे असताना आतापासूनच कशाला डोकं तापवून घ्या, असा विचार तिनंही केला आणि गप्पच बसली. तरीही मनातून विचार जाईना. तिच्या मनात राहून राहून येत होतं,

आपण महिन्याचं बजेट आखून ते पाळताना मेटाकुटीला येतो, मग अर्थमंत्र्यांचं काय... - चकोर

 
</text>
</doc>
