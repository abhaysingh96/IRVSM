<doc>
<docno>1010748.cms.txt</docno>
<text>
 
महामुंबई
नेपाळकडे पर्यटकांचा प्रवाह आटला
[ Thursday, February 03, 2005  11:55:57 pm]


म. टा. प्रतिनिधी

मुंबई : नेपाळमधील राजकीय उलथापालथीमुळे भारतातून नेपाळकडे जाणाऱ्या पयर्टकांकडून बुकिंग रद्द केले जात असल्याचे टेलिफोन अनेक टॅव्हल एजन्सींना येत असले तरी ही संख्या तूर्त तरी फारशी नसल्याचे सांगण्यात येत आहे.

मात्र, काठमांडूला भारतातून जाणाऱ्या पयर्टकांंपैकी सुमारे 10 टक्के बुकिंग रद्द करण्यात आले आहे, अशी माहिती इंडियन टुअर ऑपरेटर्सचे अध्यक्ष सुभाष गोयल यांनी दिली, तर रॉयल नेपाळ एअरलाइन्सच्या नेपाळकडे जाणाऱ्या विमानाचे 5 ते 10 टक्के बुकिंग बुधवारी रद्द झाले, असे या एअरलाइन्सचे विभागीय संचालक जी. खटका यांनी सांगितले.

नेपाळशी हवाई वाहतूक बंद करण्यात आल्याच्या प्रसारमाध्यमांच्या बातम्यांमुळे हा परिणाम झाला असून प्रत्यक्षात चित्र एवढे गंभीर नाही, असे खटका यांनी स्पष्ट केले. बुधवारी आमच्या विमानसेवेने काठमांडू-दिल्ली उड्डाण केले होते. याशिवाय नेपाळच्या खाजगी कॉस्मिक एअर व भुतान ड्रक या विमान कंपन्यांची सेवाही सुरळीत चालू आहे. मात्र, जेट एअरवेज आणि एअर सहारा यांनी तात्पुरती सेवा स्थगित केली आहे.

या संदर्भात सचिन ट्रॅव्हल्स, राजा-राणी ट्रॅव्हल्स यांच्या मुंबईतील कार्यालयांशी संपर्क साधला असता, एप्रिलपासून भारतातून नेपाळला पर्यटक जात असल्याने सध्या तरी बुकिंग रद्द होण्याचा प्रश्ान् नसल्याचे सचिन ट्रॅव्हल्सने सांगितले.

नेपाळमधील परिस्थिती अचानक निर्माण झाली नसून वर्षभरापासून तेथे तणाव आहे, असे राजा-राणी ट्रॅव्हल्सचे संचालक भरत पाटील म्हणाले. आमच्याकडे येणाऱ्या पर्यटकांना आम्ही त्याची अगोदरच कल्पना दिली असल्याचे त्यांनी स्पष्ट केले. तेथील विमानतळच बंद आहे, हे लक्षात घेता परिस्थिती सुधारली तर पर्यटकांचे बुकिंग केली जाईल, मात्र, या हिवाळ्यात आमच्याकडे बुकिंगच नव्हते ; त्यामुळे आमच्या व्यवसायावर फारसा परिणाम झालेला नाही, अशी माहिती त्यांनी दिली.

गेल्या वर्षी भारतातून नेपाळमध्ये साडेतीन लाख पर्यटक गेले होते व त्यापैकी सुमारे एक लाख 25 हजार पर्यटक भारतीय होते. तब्बल 71 टक्के भारतीय पर्यटक एप्रिल ते जून या दरम्यान नेपाळला भेट देत असतात. नेपाळमधील सध्याच्या परिस्थितीचा पर्यटनावर परिणाम होण्याची शक्यता नसल्याचे नेपाळ पर्यटन मंडळाच्या अधिकाऱ्यांकडून सांगण्यात येत आहे.

सध्या नेपाळमधील घडामोडींमुळे भारतीय टुअर ऑपरेटर व टॅव्हल्स कंपन्यांमध्ये चिंतेचे वातावरण आहे. माओवादी बंडखोरांच्या उठावामुळे पर्यटनक्षेत्रावर परिणाम झालेला आहे. डिसेंबर , 1999 मध्ये इंडियन एअरलाइन्सच्या विमानाचे अपहरण झाल्याचा फटका नेपाळला बसला होता.

परिस्थिती आणखी बिघडली तर पर्यटक भारतात परतण्याची शक्यता आहे, असा अंदाज होत येत आहे. भारतातून काठमांडूसाठी दररोज चार हजार प्रवासी जातात ; त्यापैकी बहुसंख्य दिल्ली, मुंबई, कोलकाता, वाराणसी, बंगलोर येथून निघतात.

 
</text>
</doc>
