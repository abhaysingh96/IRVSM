<doc>
<docno>1010603.cms.txt</docno>
<text>
 
अग्रलेख
अंधारातील पाप
[ Thursday, February 03, 2005  09:28:16 pm]


' आम्ही जातो आमुच्या गावा ' या चित्रपटातील गाण्याच्या ओळी होत्या , ' उजेडात होते पुण्य, अंधारात पाप... ' गोव्यात मध्यरात्रीच्या अंधारात मुख्यमंत्रीपदासाठी राज्यपाल जमीर यांनी प्रतापसिंह राणे यांना शपथ दिल्याने असेच पापकृत्य घडले आहे.

लोकशाही नांदवायची तर कारभारात पारदर्शकता हवी. संध्याकाळी तडकाफडकी मनोहर परीर्कर यांचे सरकार बरखास्त केल्यानंतर तातडीने नव्या मुख्यमंत्र्यांना शपथ देऊन राज्यपालांनी कार्यक्षमता दाखवून दिली.

त्यामुळे कदाचित दिल्ली सरकार त्यांच्यावर खुश होऊन त्यांची बढती एखाद्या मोठ्या राज्यात करेलही, पण जमीर यांनी जे काही केले, ते लोकशाही संकेतांचा आणि शुचितेचा भंग करणारे आहे. इथे राणे यांना मुहुर्तालाच अपशकुन करण्याचा हेतू नाही.

ते विरोधी पक्षनेते होते व सरकारपक्षाला खिंडीत गाठून त्याचा पराभव करणे, ही विरोधकांची नीती असणारच. त्याप्रमाणे त्यांनी विधानसभेतील गोंधळानंतर परीर्कर सरकार बरखास्त करण्याची मागणी केली.

त्यानंतर लोकशाही संकेतांचे आणि घटनेचे रक्षण करण्याची जबाबदारी जमीर यांची होती. जमीर हे ईशान्य भारतातील राजकारणात बरीच वषेर् होते.

लहान राज्यांत पक्षांतरांमुळे कोणते घटनात्मक पेच उद्भवतात, हे त्यांनी जवळून बघितले आहे. परीर्कर यांच्या सरकारने विधानसभेत विश्वासदर्शक ठराव मंजूर करून घेताना गडबड केली असे त्यांना वाटले असेल, तर सरकार बरखास्तीसाठी जे प्राथमिक उपचार असतात,

त्यात विधानसभा अध्यक्षांकडून खुलासा मागवणे, ही महत्त्वाची पायरी आहे. तसे काही झालेले दिसत नाही. सरकारने विश्वासदर्शक ठराव मंजूर करून घेतल्यानंतर अवघ्या तासाभरात सरकार बरखास्तीचा आदेश जमीर यांनी दिला. ही घिसाडघाई कुणाला खुश करण्यासाठी ?

सरकार बरखास्त करायचेच होते, तर राणेंना शपथ देण्याची घाई कशासाठी ? गोव्याच्या राजकारणात बुधवारी जे चित्र समोर आले, त्यावरून असे दिसते की, सत्ताधारी भारतीय जनता पक्ष अल्पमतात आला.

सरकारला विरोध करणाऱ्या फिलिप्स नेरी रॉड्रिक्स यांना मतदानाची संधी न देताच अध्यक्षांच्या निर्णायक मताच्या आधारावर सरकार तरले. असे सरकार चालू देणे, संसदीय लोकशाहीच्या संकेतांच्या विरुद्ध असल्याने ते सरकार जमीर यांनी बरखास्त केले, तर त्यात घटनाविरोधी काही नाही. पण त्याच वेळी हेही स्पष्ट झाले की, राणे यांच्या काँग्रेस पक्षाकडेही सरकार चालवण्याइतके बहुमत नाही. अशा स्थितीत भाजपकडील सत्ता काढून घेऊन ती दुसऱ्या अल्पमतातील सरकारकडेच देण्यातही लोकशाहीच्या संकेतांचा पराभवच झाला.

याला जबाबदार स्वत: राज्यपाल जमीर आहेत. राज्याला स्थिर सरकार देऊ शकेल, अशा पक्षाच्या वा गटाच्या हातात सत्तेच्या किल्ल्या देण्याचे काम राज्यपालांचे असते. राणे यांच्याकडे आज तरी केवळ 18 आमदारांचे पाठबळ दिसते. गोवा विधानसभेची सदस्यसंख्या 40 वरून 36 वर आली आहे, हे वास्तव लक्षात घेतले, तर राणेंकडे बहुमत नाही, हे स्पष्ट होते. काँग्रेसचे सरकार आले, तर त्याच आघाडीचा सदस्य विधानसभा अध्यक्ष बनेल. त्यामुळे सभागृहातील सदस्यांची संख्या 17 वर येईल. याचाच अर्थ ज्या चार सदस्यांनी राजीनामे दिले, त्या जागांच्या निवडणुका होईपर्यंत तरी राणे सरकार अल्पमतात राहणार. असे सरकार नेमण्याचा जमीर यांना नैतिक अधिकार नाही. जेव्हा पक्षांतरे वा अन्य कारणांनी कोणत्याही पक्षास बहुमत नाही, अशी राजकीय अस्थिरतेची परिस्थिती निर्माण होते, तेव्हा सभागृह बरखास्त करुन जनतेचा पुन्हा कौल मागणे हा लोकशाही पर्याय असतो. तसे करण्याची राज्यपालांची इच्छा नसेल, तर विधानसभा काही काळासाठी स्थगित करून राजकीय पुनर्रचना होऊ शकते का, याचा विचार करता येतो. या काळात सरकार अस्तित्वात नसल्याने राष्ट्रपतींची राजवट आणण्याची तरतूद घटनेत आहे. पण अशा कोणत्याही शक्यतेचा विचार करण्याइतकी फुरसदच जमीर यांना नसावी. त्यामुळेच त्यांनी रातोरात राणेंना मुख्यमंत्री आणि रॉड्रिक्स यांना उपमुख्यमंत्रीपदाची शपथ दिली. यापैकी रॉड्रिक्स अपक्ष म्हणून निवडून आले होते. नंतर त्यांनी भाजपमध्ये प्रवेश केला व आता भाजपला सोडचिठ्ठी दिली. या प्रकारामुळे त्यांचे विधानसभा सदस्यत्वच संशयास्पद बनले आहे. अशा व्यक्तीला उपमुख्यमंत्रीपद राणेंनी दिले. तो त्यांच्या राजकारणाचा भाग आहे. पण त्यांना मंत्रीपदाची शपथ देताना राज्यपालांनी मात्र संकेताचा भंग केला आहे. असो. राणे मुरब्बी राजकारणी आणि कसलेले प्रशासक आहेत. यापूवीर् चार वेळा ते मुख्यमंत्री राहिले होते. दयानंद बांदोडकर आणि शशिकला काकोडकर यांच्यानंतर सर्वाधिक काळ गोव्याला स्थिर सरकार देण्याचे काम त्यांनी केले. त्यांच्याकडून गोव्याच्या जनतेच्या मोठ्या अपेक्षा आहेत. पण त्यांचे सरकारच अस्थिरतेच्या भुसभुशीत पायावर असल्याने त्याच्याकडून कोणतीच अपेक्षा ठेवणे चूक ठरेल. त्यापेक्षा हे स्वाथीर् सत्तानाट्य गुंडाळून पुन्हा निवडणुका घेणे उचित ठरेल.

 
</text>
</doc>
