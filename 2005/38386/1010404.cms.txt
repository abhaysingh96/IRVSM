<doc>
<docno>1010404.cms.txt</docno>
<text>
 
हेल्थ
भोवळ येणे...
[ Thursday, February 03, 2005  06:09:02 pm]


घरात अथवा बाहेर एखादी व्यक्ती चक्कर येऊन पडली की सगळेच घाबरून जातात.

काही मिनिटांकरिता मेंदूला रक्तपुरवठा कमी झाला की, त्या व्यक्तीस अचानक डोळ्यासमोर अंधारी येते, थोडे गरगरल्यासारखे होते, कानात कानठळ्या बसल्यासारखा आवाज येतो, शरीरातील ताकद गेल्यासारखी वाटते आणि ती व्यक्ती खाली पडते. त्याचे अंग फिके पडते. घाम फुटतो व हालचाल एकदम बंद होते. परंतु आडवे पडल्यानंतर ती व्यक्ती काही मिनिटांतच पूर्ण शुद्धीवर येते.

भोवळ येण्याची विविध कारणे - 1] प्रमाणाबाहेर पडलेला शारीरिक किंवा मानसिक ताण.

2] शरीरातील रक्तदाब हा स्वयंचलित मज्जासंस्थेद्वारा नियंत्रित केला जातो. जर या स्वयंचलित मज्जासंस्थेमध्ये काही बिघाड झाला तर त्यामुळे झोपून उठताना किंवा उभे रहाताना रक्तदाब प्रमाणाबाहेर कमी होऊन भोवळ येऊ शकते. मधुमेह, दारूचे अतिसेवन, बी जीवनसत्त्वाची कमतरता, सूक्ष्मांणूमुळे मज्जातंतूना झालेला जंतुसंसर्ग या गोष्टींमुळे स्वयंचलित मज्जासंस्थेवर परिणाम होऊ शकतो.

3] मेंदूला रक्तपुरवठा करणाऱ्या रक्तवाहिन्या अरुंद झाल्यास.

4] हृदयाचे आजार - हृदयाचे ठोके अनियंत्रित झाल्यास (जलद किंवा मंद), हृदयातील कप्पे अरुंद झाल्यास, हृदयाला रक्तपुरवठा करणाऱ्या रक्तवाहिन्या अरुंद झाल्यास, हृदय कमकुवत होते आणि त्यामुळे श्रम करताना मेंदूला होणारा रक्तपुरवठा अपुरा पडतो व त्यामुळे भोवळ येऊ शकते.

5] अंतर्गत रक्तसाव झाल्यामुळे रक्तदाब कमी होऊन भोवळ येऊ शकते.

या किंवा इतर कोणत्याही कारणामुळे एखाद्या व्यक्तीस भोवळ आल्यास त्या व्यक्तीला पटकन जमिनीवर आडवे झोपवावे.

पायाकडील भाग थोडा उंच ठेवावा. डोक्याखाली उशी देऊ नये व शुद्ध हवा खेळू द्यावी. असे केल्याने काही मिनिटांतच ती व्यक्ती शुद्धीवर येते. खोकल्याची मोठी उबळ आल्याने येणारी भोवळ, लघवी करताना येणारी भोवळ, साखर उतरल्यामुळे येणारी भोवळ, आखडीचा झटका ही भोवळ येण्याची अन्य कारणे होत आणि म्हणूनच लवकर शुद्ध न आल्यास डॉक्टरांचा सल्ला आवश्यक ठरतो.

डॉ. राजशेखर सिंहासन

 
</text>
</doc>
