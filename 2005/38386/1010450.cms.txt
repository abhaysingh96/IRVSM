<doc>
<docno>1010450.cms.txt</docno>
<text>
 
देश-विदेश
'श्वास'ला सुवर्णकमळ प्रदान
[ Thursday, February 03, 2005  07:01:59 pm]


वृत्तसंस्था

नवी दिल्ली : ' श्यामची आई ' नंतर तब्बल अर्धशतकानंतर मराठी चित्रपटाला सुवर्णकमळाचा मान मिळवून देणाऱ्या ' श्वास ' या चित्रपटाला बुधवारी राष्ट्रपती ए. पी. जे. अब्दुल कलाम यांच्या हस्ते हा मानाचा पुरस्कार प्रदान करण्यात आला. या 51 व्या राष्ट्रीय चित्रपट पुरस्कार वितरण सोहळ्यात ज्येष्ठ चित्रपट निर्माते आणि दिग्दर्शक मृणाल सेन यांना प्रतिष्ठेचा समजला जाणारा दादासाहेब फाळके पुरस्कार देतानाच, हा मान सेन यांना उशीरा मिळाल्याने राष्ट्रपती आणि पंतप्रधानांसह अनेकांनी खंतयुक्त आश्चर्य व्यक्त केले.

' श्वास ' चे निर्माते, दिग्दर्शक अरुण नलावडे आणि संदीप सावंत यांनी त्याबद्दल आनंद व्यक्त करत चित्रपटाने ऑस्करपर्यंत मजल मारल्याचे प्रामुख्याने उल्लेख केला. ' श्वास ' च्या अनपेक्षित यशामुळे पुढे कोणत्या विषयावर काम करायचे ते मात्र ठरवायला वेळ मिळाला नसल्याचे ते म्हणाले.

' नील अकाशेर निचे ', ' पदातिक ', ' इंटरव्ह्यू ', ' कोलकोता एकात्तोर ', ' ओका यूरी कथा ', ' जेनेसिस ', ' महापृथ्वी ', ' खारीज ', ' एक दिन प्रोतीदिन ', ' भुवन शोम ', ' अकालेर संधानेय ', ' खंदाहार ', ' एक दिन अचानक ', ' अंतरिन ' यासारखे अनेक उत्कृष्ट चित्रपट सेन यांनी बंगाली आणि हिंदी चित्रपटसृष्टीला दिले. त्यांच्या ' खारीज ' या चित्रपटाला 1983 मध्ये अनेक आंतरराष्ट्रीय पुरस्कार मिळाले आणि कान चित्रपट महोत्सवात त्याला परीक्षकांकडून विशेष पुरस्कार मिळाला. 1998 ते 2003 मध्ये सेन हे राज्यसभेचे सदस्य होते. भारत सरकारने त्यांना पद्मभूषण पुरस्कारानेही गौरवले आहे.

त्यांना पुरस्काराबद्दल शुभेच्छा द्यायला पंतप्रधान मनमोहन सिंग यांनीही फोन केला होता. त्यावेळी उशीरा पुरस्कार मिळाल्याबद्दल पंतप्रधानांनी खंत व्यक्त केली. त्यावर , ' आता माझ्या बायकोला मी सामान्य नाही, असा विश्वास वाटेल ', असे सेन म्हणाले. पंतप्रधानांनी त्यांना पुढच्या चित्रपटांबद्दल विचारले असता, सवोर्कृष्ट पुरस्कार मिळाला तरी आपण निवृत्त होणार नाही असे त्यांनी आत्मविश्वासाने सांगितले. 14 मे 1923 रोजी फरीदापूर येथे जन्मलेले मृणार सेन सध्या बांगलादेशात आहेत. त्यांच्या चित्रपटांनी त्यांना डाव्या विचारसरणीचे म्हणून ओळख मिळवून दिली. तसेच समांतर चित्रपटांच्या चळवळीत ते आघाडीवर होते. हिंदी, बंगालीशिवाय त्यांनी ओरिया आणि तेलुगु भाषेतही चित्रपट केले आहेत.

यावेळी , ' मुन्नाभाई एमबीबीएस ' ला लोकप्रिय चित्रपटाचा तर नृत्यदिग्दशिर्का फराह खान हिला ' कोई मिल गया ' चित्रपटासाठी उत्कृष्ट नृत्यदिग्दर्शनाचा राष्ट्रीय पुरस्कार मिळाला.

 
</text>
</doc>
