<doc>
<docno>1010695.cms.txt</docno>
<text>
 
महाराष्ट्र
अध्यादेशाची वाट न पाहता पालिका आकारणार पुस्तकांवर जकात
[ Thursday, February 03, 2005  11:10:24 pm]


म. टा. प्रतिनिधी

राज्य सरकारचा निर्णयच अमान्य ?

पुणे : मराठी साहित्य अधिकाधिक लोकांपर्यंत पोहोचावे यासाठी पुस्तकावरील जकात रद्द करण्याचा निर्णय राज्य सरकारने घेतला असताना पुणे महापालिकेने मात्र पुस्तकांवर जकात लादण्याचा निर्णय घेतला आहे. जकात माफीचा कोणताही अध्यादेश अद्याप आपल्याला मिळाला नसून तो मिळाला तर पुढचा निर्णय घेतला जाईल, असे जकात विभागाचे प्रमुख नितीन गोसावी यांनी सांगितले.

केवळ मराठी पुस्तकांनाच सवलत असताना, या सवलतीच्या नावाखाली अन्य भाषेतील पुस्तकेही आणली जातात. त्यामुळे बरेच नुकसान होते. त्यामुळे जकातमाफी देणे योग्य नाही, असे गोसावी म्हणाले.

राज्यभरात पुस्तकांवर जकात माफ करावी अशी मागणी प्रकाशक संघटनांकडून वारंवार करण्यात येत होती. अखेर चारच दिवसांपूवीर् मुख्यमंत्री विलासराव देशमुख यांनी पुस्तकांवरील जकात माफीची घोषणा केली. तसा अध्यादेशही नाशिकच्या साहित्य संमेलनात भर व्यासपीठावर वाचून दाखवण्यात आला, सर्वांनी या निर्णयाचे स्वागतही केले.

पुणे महापालिकेने मात्र पुस्तकांवर जकात आकारण्याचा निर्णय घेतला आहे. सध्या पुस्तकांवर जकात आकारली जात नसली तरी, यापुढे नियतकालिके, तद्नुषंगिक माल, वस्तू, जिन्नस यांच्यावर जकात लावली जाईल असे त्या प्रसिद्धीपत्रकांत नमूद केले आहे.

 
</text>
</doc>
