<doc>
<docno>1009678.cms.txt</docno>
<text>
 
महामुंबई
नंदलाल कमिटी अहवालप्रकरणी सरकारवर हायकोर्ट नाराज
[ Thursday, February 03, 2005  12:18:42 am]


म. टा. प्रतिनिधी

मुंबई : नवी मुंबईतील सिडकोच्या भूखंड भ्रष्टाचार प्रकरणाचा पर्दाफाश करणाऱ्या नंदलाल समितीचा अहवाल अद्याप विधानसभेत तर जाऊच दे ; पण केवळ भाषांतर नसल्याचे कारण देत कोर्टासमोरही सादर केला जात नाही, ही लाजिरवाणी बाब आहे, अशा शब्दांत मुंबई हायकोर्टाने नाराजी व्यक्त केली. हा अहवाल एक आठवड्यात हायकोर्टासमोर आणण्याचा आदेश मुख्य न्यायमूतीर् दलवीर भंडारी व न्या. शरद बोबडे यांनी राज्य सरकारला बुधवारी दिला.

सिडकोतील भ्रष्टाचारासंदर्भात सरकारने सनदी अधिकारी नंदलाल यांची चौकशी समिती नेमली होती. नगरसेवकांच्या गैरव्यवहाराची अनेक प्रकरणे चौकशीत उघडकीस आली होती. हा अहवाल अद्याप विधानसभा पटलावरही ठेवण्यात आलेला नाही, असे राज्याचे अॅडव्होकेट जनरल विजयसिंह थोरात यांनी हायकोर्टास सांगितले. यावर तो विधानसभेत ठेवायचा निर्णय कधी घ्यायचा तेव्हा घ्या, पण कोर्टाला याबाबत माहिती का दिली गेली नाही, असा प्रश्ान् खंडपीठाने उपस्थित केला. त्यावर, सदर अहवाल मराठीत असून त्याचे इंग्रजी भाषांतर अद्याप झालेले नाही, अशी माहिती अॅडव्होकेट जनरलनी दिली. केवळ भाषांतर नाही हे कारण पुरेसे नाही असा अभिप्राय व्यक्त करत, एक आठवड्याच्या आत हा अहवाल सादर करण्याचे आदेश हायकोर्टाने दिले.

सतीश भिडे यांचे गायन

मुुंबई (म. टा. प्रतिनिधी) : स्वातंत्र्यवीर सावरकरांचे चरित्र गायनातून सांगणाऱ्या सतीश भिडे यांचा 1082 वा प्रयोग 3 फेब्रुवारीला शिवडी येथे आशीर्वाद सोसायटीत होत आहे. त्यांनी आतापर्यंत दुबई, अबुधाबी आदी देशातही आपले प्रयोग सादर केले आहेत.

 
</text>
</doc>
