<doc>
<docno>1009720.cms.txt</docno>
<text>
 
देश-विदेश
'बिहार का बादशहा'चा 'टीआरपी' किती?
[ Thursday, February 03, 2005  12:39:53 am]


प्रकाश अकोलकर

मुंबई : गतवर्षी सुरू झालेला निवडणुकांचा सिलसिला नव्या वर्षातही पुढे चालूच आहे. बिहार आणि झारखंड या दोन राज्यांतील नक्षलवाद्यांच्या प्रभावाखालील इलाख्यात तसेच संपूर्ण हरयाणात आपापल्या राज्यांचे ' सुभेदार ' ठरवण्यासाठी गुरुवारी मतदान होत असले, तरी साऱ्या देशाचे लक्ष गेली 15 वर्षे बिहारवर अनिर्बंध सत्ता कायम राखणाऱ्या लालूप्रसाद यादवांच्या राष्ट्रीय जनता पक्षाच्या ' लालटेन ' ची बत्ती बिहारी जनता आणखी किती काळ पेटती ठेवणार, याकडेच लागले आहे.

भारतातील घराघरांत घुसलेल्या असंख्य ' न्यूज चॅनेल्स ' चा गेले जवळपास 15 दिवस ' लालू ' हाच एकमात्र केंदबिंदू आहे. या मातीतल्या हिंदी भाषिक चॅनेल्सना तर लालू प्रिय आहेच ; पण इतर वेळी लालू पान-तंबाखू खात पचापचा कसे थंुकतात एवढेच दाखवणाऱ्या इंग्रजाळलेल्या आणि केवळ ' हाय ब्रो ' सोसायटीतच बघितल्या जाणाऱ्या चॅनेल्सनाही ' लालू ' हाच बातम्यांचा विषय करणे भाग पडले आहे.

लालूंचा ' टीआरपी ' जबरदस्त आहे, हे त्याचे एक कारण आहेच ; शिवाय लालूंना या निवडणुकीत कितपत यश मिळतं, यावर केंदातील काँग्रेसप्रणीत आघाडी सरकारचे एक वजनदार पार्टनर असलेले लालू आणि काँग्रेस यांच्यातील तानेबाने निश्चित होणार आहेत. याचे एक महत्त्वाचं कारण म्हणजे आठच महिन्यांपूवीर् झालेल्या लोकसभा निवडणुका हातात हात घालून लढवणारे लालू आणि सोनिया यावेळी एकमेकांशी मैत्रीच्या लढती खेळत आहेत. काँग्रेस लढवत असलेल्या 80 जागांपैकी 68 जागी त्यांची गाठ लालूंशीच आहे... आणि त्याचवेळी दिल्लीत लालू प्रसादांच्या रेल्वे खात्याच्या बजेटमध्ये साक्षात पंतप्रधान मनमोहन सिंग यांनी लक्ष घातले आहे!

लोकसभा निवडणुकीत लालू आणि सोनिया यांंनी लोकजनशक्तीचे रामविलास पासवान यांना साथीला घेऊन बिहारमधील 40 पैकी 26 जागा जिंकताना 44.3 टक्के मते मिळविली होती. पण त्यात काँग्रेसचा वाटा अवघ्या 4.8 टक्क्यांचा तर लोकजनशक्तीचा 8.7 होता. पण 19 जागा जिंकणाऱ्या लालूंच्या यशात या दोन पक्षांच्या साथीमुळे बदललेल्या सामाजिक समीकरणांचा मोठा वाटा होता. आता मात्र सारेच चित्र बदलले आहे ; कारण लालूंच्या विरोधात भारतीय जनता पक्ष आणि जॉर्ज फर्नांडिस व नितीशकुमार यांच्या जनता दल (यु)च्या बरोबरीने सोनिया आणि पासवानही उभे ठाकले आहेत.

भागलपूर येथे 1989 मध्ये झालेल्या दंगलींनंतर काँग्रेसची राजवट संपुष्टात आली. त्यानंतर दलित आणि मुस्लिम ' व्होट बँक ' उभारून लालूंनी बिहार जिंकला. त्या अपमानाचा बदला घेण्यास काँग्रेस उत्सुक असली, तरी अनपेक्षितपणे हाती आलेल्या केंदातील सत्तेत लालू साथीदार असल्याने काँग्रेसला नमतं घेणं भाग पडलं आहे!

 
</text>
</doc>
