<doc>
<docno>1009684.cms.txt</docno>
<text>
 
देश-विदेश
भारताच्या सहभागाअभावी सार्क परिषद तहकूब
[ Thursday, February 03, 2005  12:23:46 am]


वृत्तसंस्था

नवी दिल्ली : बांगला देश आणि नेपाळमधील अस्थिरतेमुळे सार्क परिषदेस उपस्थित राहण्यात भारताने असमर्थता दर्शविल्यानंतर बुधवारी ही परिषद बेमुदत पुढे ढकलण्यात आली. ही परिषद सहा आणि सात फेब्रुवारीला ढाक्का येथे होणार होती. याआधी त्सुनामी तडाख्यामुळे जानेवारीत होणारी ही बैठक पुढे ढकलावी लागली होती. सार्कच्या नियमावलीनुसार सात सदस्यराष्ट्रांपैकी एक जरी देश अनुपस्थित राहिला तरी परिषद घेता येत नाही.

पंतप्रधान मनमोहन सिंग यांनी केंदीय मंत्रिमंडळ, राजकीय व्यवहारविषयक समिती आणि विरोधी पक्षनेत्यांशी केलेल्या सविस्तर चचेर्नंतर हा निर्णय घेण्यात आला. परराष्ट्र सचिव श्याम सरन यांनी सांगितले की, बांगला देशात हिंसाचार वाढत आहे. नेपाळात तर चित्रच स्पष्ट नाही. त्यामुळे विभागीय सहकार्याच्या दृष्टीने कोणतेही ठोस निर्णय घेणे परिषदेला कठीण जाणार आहे. त्यामुळेच भारताने सहभागी न होण्याचे ठरविले आहे. यात कोणताही एककल्लीपणा नाही, असेही सरन म्हणाले.

या घोषणेनंतर सार्क परिषदेचे अध्यक्षपद सांभाळत असलेले पाकिस्तानचे माहिती मंत्री शेख रशीद अहमद यांनी इस्लामाबादमध्ये भारताच्या पवित्र्याबद्दल आश्चर्य व्यक्त केले.

 
</text>
</doc>
