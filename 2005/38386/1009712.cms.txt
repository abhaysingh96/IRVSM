<doc>
<docno>1009712.cms.txt</docno>
<text>
 
देश-विदेश
दूरसंचार क्षेत्रात 74 टक्के परकीय गुंतवणूक मंजूर
[ Thursday, February 03, 2005  12:36:47 am]


वृत्तसंस्था

नवी दिल्ली : दूरसंचार क्षेत्रातील थेट परकीय गुंतवणुकीची मर्यादा तब्बल 74 टक्क्यांपर्यंत वाढवण्यात आली आहे. डाव्या पक्षांच्या सूचना लक्षात घेऊन देशी आणि सरकारी गुंतवणूकदारांचे हितरक्षण करणारे तसेच देशाच्या संरक्षणाची जपणूक करणारे नियमही लागू करण्यात आले आहेत.

मूलभूत क्षेत्र, सेल्युलर, युनिफाइड अॅक्सेस सव्हिर्सेस, एसटीडी, आयएसडी, व्हीसॅट, पब्लिक मोबाइल रेडिओ ट्रंक सव्हिर्स आदी सेवांमध्ये ही परवानगी देण्यात आली आहे.

याआधी गुंतवणुकीची मर्यादा 49 टक्के होती. ती वाढवण्यास परवानगी देण्याआधी संरक्षण संस्था, संशोधक, संबंधित खात्यांचे मंत्री यांच्याशी अर्थमंत्री पी. चिदम्बरम यांनी चर्चा केली.

या संरक्षक उपायांनुसार, अध्यक्ष, व्यवस्थापकीय संचालक, मुख्य कार्यकारी अधिकारी, मुख्य तांत्रिक आणि वित्तीय अधिकाऱ्यांसह बहुसंख्य संचालक हे निवासी भारतीय असले पाहिजेत, ही मुख्य अट आहे.

 
</text>
</doc>
