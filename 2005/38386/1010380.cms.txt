<doc>
<docno>1010380.cms.txt</docno>
<text>
 
महाराष्ट्र
कचऱ्याची दुर्गंधी कमी करण्याचा प्रयोग यशस्वी
[ Thursday, February 03, 2005  05:28:42 pm]


मुंबई टाइम्स टीम

कल्याण : आधारवाडी इथल्या कचरा डेपोमधून येणाऱ्या दुर्गंधीमुळे कल्याणकर त्रस्त झाले आहे. त्यातच छत्रपती प्रतिष्ठानने रासायनिक प्रक्रिया करून हा त्रास करण्याचा प्रयत्न केला आहे.

गेल्या अनेक वर्षांपासून कचऱ्याच्या दुर्गंधीचा त्रास सहन करावा लागत आहे. कचरा डेपो हलवण्याच्या मागणीसाठी रहिवाशांनी आंदोलनंही केली आहेत. मात्र या त्रासातून सुटका झालेली नाही. ही दुर्गंधी कमी व्हावी म्हणून छत्रपती प्रतिष्ठानचे डॉ. राहुल जगताप व त्यांच्या सहकाऱ्यांना महापालिकेने प्रायोगिक तत्त्वावर प्रकल्प करण्यास सांगितलं. त्यानुसार 8 डिसेंबरपासून त्यांनी आधारवाडी कचरा डेपोतील कचऱ्यावर रासायनिक प्रक्रिया सुरू केली.

या प्रक्रियेसाठी ' एम सोल्युशन ' रसायन वापरलं. कचऱ्यावर प्रक्रियेसाठी हे रसायन वापरल्याने कचरा कुजून कमी झाला व त्याचा वासही नष्ट झाला. 8 डिसेंबर पासून एक महिनाभर ही प्रक्रिया करण्यात आली. त्यासाठी सुमारे तीन लाख रुपये खर्च आला. केमिकल इंजिनीअर सचिन नवले यांनी या कामाची देखरेख केली. महिनाभर हे काम केलं. या प्रयोगामुळे कचरा डेपोतील दुर्गंधी कमी होण्यास मदत झाली आहे. याबाबत डॉ. जगताप यांनी, गेल्या दीड महिन्यापासून हा प्रकल्प राबवत असून त्यावर मोठा खर्च झाला आहे. दुर्गंधी नष्ट झाल्याने प्रकल्प यशस्वी झाल्याची पोचपावती मिळाली आहे.

महापालिकेने आता महापालिकेने स्वत: ही प्रक्रिया सुरु करावी अथवा या प्रकल्पासाठी येणारा खर्च द्यावा, अशी मागणी केली. या प्रकरणी महापालिका आयुक्त धनराज खामतकर कोणती भूमिका घेतात यावर या प्रकल्पाचं भवितव्य अवलंबून आहे.

 
</text>
</doc>
