<doc>
<docno>1010692.cms.txt</docno>
<text>
 
लेख
वेदनांच्याअसंख्य त्सुनामी!
[ Thursday, February 03, 2005  11:07:06 pm]


समुदाच्या तळाशी असलेली जमीन हादरली आणि त्यातून उसळलेल्या महाकाय लाटांनी दीड लाख माणसांचा घास घेतला, त्या घटनेला दीड महिना उलटून गेला आहे. या घटनेमुळे ज्यांच्या आयुष्यात काहीच बदल झाला नाही, असे अब्जावधी लोक आता ती घटना विसरूनही गेले असतील. तसं तर या वाताहतीनंतर चारच दिवसांनी आलेल्या नव्या वर्षाचं स्वागतही पूर्वापार उत्साहातच झालं होतं. याला मनुष्यजातीचा चिवटपणा म्हणायचं, विनाशातही टिकून राहण्याचं कसब म्हणायचं, दु:खावर मात करण्याची जिद्द म्हणायचं की आत्मकेंदित कोडगेपणा म्हणायचं हे ज्याचं त्यानं ठरवायचं!

तसं तर या महाकाय त्सुनामींमुळे पार उद्ध्वस्त झालेलं श्ाीलंका, थायलँड, मलेशिया आणि भारताताच्या दक्षिण किनाऱ्यासकट अंदमान-निकोबारमधलं लोकजीवनही आता पूर्वपदावर यायला लागलं आहे. या महाकाय आपत्तीतून जे जगले-वाचले आहेत, त्यांना पोटाची खळगी भरण्यासाठी पुन्हा नव्यानं उभं राहणं भागच आहे. काळाच्या पडद्याआड वाहून गेेलेल्या जिवलगांशिवायचं नवं आयुष्य अर्थातच सर्वच बाबतीत कष्ट देणारं असणार आहे. ठणकत्या वेदना उरात दडवत पुन्हा काडी काडी जमवून जगणं सोपं नसलं, तरी अपरिहार्य आहे.

हे सगळं लिहाय-बोलायला ठीक आहे. पण अशा आपत्तींनंतर उभे राहणारे प्रश्ान् खूपच गुंतागुंतीचे असतात. प्रश्ान् नुसता घर उभारण्याचा आणि उदरनिर्वाहाचाच नसतो. पुनर्वसनासाठी इतरही खूप सोपस्कार पार पाडावे लागतात. मृत आप्तस्वकीयांची ओळख पटवणं हे असंच जिकिरीचं काम आहे.

अशा घटना घडून गेल्यानंतर हरवलेल्या माणसांच्या, ओळख न पटणाऱ्या मृतदेहांच्या आणि त्यांच्या सैरभैर झालेल्या नातेवाईकांच्या अनेकविध समस्या निर्माण होतात. कुटुंबियांना शोधण्यापासून ते ती व्यक्ती आपलीच नातेवाईक आहे हे सिद्ध करण्यापर्यंत माणसांना जीवघेण्या दिव्यातून जावं लागतं. केवळ कोणी सांगितलं म्हणून कोणाचा नातेसंबंध सिद्ध होत नाही. तसं केलं तर एकच गोंधळ माजेल. हरवलेली माणसं आणि मृतदेह ताब्यात देताना ती व्यक्ती संबंधित कुटुंबाचीच सदस्य असल्याची खातरजमा करून घ्यावी लागते. आणि अशी खातरजमा करून घेण्यासाठी उपलब्ध पर्यायांतला एक आहे डीएनए चाचणीचा. कोणाही माणसाचं कौटुंबिक नातं सिद्ध करणारी ती एकमेव विश्वासू चाचणी मानली जाते. निसर्गानं बहाल केलेल्या गुणसूत्रांमध्ये अद्याप तरी घपलेबाजी किंवा बनावटगिरी आढळून आलेली नाही. त्सुनामीग्रस्तांबाबत आता सगळ्यांत मोठं दिव्य या डीएनए चाचणीचं आहे.

चार वर्षं उलटून गेली तरीही अमेरिकेसारखी महासत्ता अजूनही ज्याबाबत हुळहुळी आहे, त्या नाइन इलेव्हनच्या ट्वीन टॉवर दुर्घटनेत सापडलेल्यांच्या डीएनए चाचण्या अजून पूर्ण व्हायच्या आहेत. या दुर्घटनेनंतर अंदाजे एक लाख चाचण्या करण्यात आल्या आहेत. टॉवर्सच्या ढिगाऱ्यांतून मांसाचे आणि हाडांचे 20 हजार नमुने गोळा करण्यात आले होते. शिवाय कंगवे, नेलकटर्स, यासारख्या वस्तूही चाचणीसाठी जमा करण्यात आल्या होत्या. या प्रत्येक वस्तूचं किमान दोनदा, कधी कधी तर मृताच्या ताबा मागणाऱ्या नातेवाईकांच्या संख्येनुसार सात-आठवेळा चाचणीसाठी विश्लेषण केलं गेलं. हे काम करणारी प्रयोगशाळेतली तंत्रज्ञ मंडळी तेच ते काम करून थकून गेली ; तरीही अनेक पेचप्रसंग कायम राहिले, तर काहींमधली गुंतागुंत वाढत गेली. मानवी नात्यांची कित्येक नाट्यं उभी राहिली आणि माणसाच्या स्वभावाच्या भल्याबुऱ्या अशा दोन्ही बाजूंचं दर्शन त्यातून घडलं.

डीएनए चाचणी विश्वासार्ह असली, तरी त्यातही खूप कटकटी निर्माण होतात. न्युक्लियर डीएनएमुळे दोन व्यक्ती किती जवळच्या रक्तसंबंधांतल्या आहेत ते कळतं ; पण सहसा ही नाती वडिलांकडील कुटुंबापैकी असतात. उदा: मुलगा, भाऊ, पुतण्या, काका, आत्या यापैकी. पण अनेकदा ते शक्य होत नाही. नोव्हेंबर 2001 मध्ये झालेल्या डॉमिनिकन रिपब्लिकच्या विमान दुर्घटनेत कुटुंबंच्या कुटुंबं मृत्युमुखी पडली. पितृघराण्यापैकी चाचणी करण्यासारखं कोणी नव्हतं. अशावेळी मिटोकोनोरियल डीएनए चाचणी घेतली जाते. त्यामुळं मातृघराण्यातील नातेसंबंध प्रस्थापित होतात.

त्सुनामी लाटांमुळे सर्वस्व गमावलेल्यांच्या बाबतीत ही गुंतागुंत अधिक भयावह आहे. एकतर यातले बव्हंश आपत्तीग्रस्त प्रांत आथिर्क आणि तांत्रिकदृष्ट्या पुरेसे प्रगत नाहीत. दुसरं म्हणजे संख्या लाखांच्या घरात आहे. तिसरं म्हणजे समुदाच्या पाण्यामुळं शरीरं कुजण्याची प्रकिया लवकर सुरू होते आणि काम कठीण होऊन बसतं. बोटांचे ठसे ही जगभर मान्यता पावलेली ओळख पटवण्याची महत्त्वाची खूणही येथे कामाला त्यामुळंच येत नाही. इतक्या मोठ्या संख्येनं असलेले आपत्तीग्रस्त आणि तुलनेनं कमी असलेलं तंत्रसाह्य याच्या फेऱ्यात आता त्सुनामीग्रस्त सापडले आहेत.

श्ाीलंकेतल्या कल्मुनालमधील जेनिता आणि मुरुगुपिल्लाई जयराजा हे जोडपं असंच या फेऱ्याचं शिकार बनलं आहे. त्यांचं तीन-चार महिन्यांचं छोटं बाळ त्सुनामी लाटांमध्ये वाहून गेलं. त्याला शोधत भटकणाऱ्या या जोडप्याला तिथल्या हॉस्पिटलमध्ये ते बाळ सापडलं. या बाळाचं नाव हॉस्पिटलनं ' बेबी 81' असं ठेवलं आहे ; कारण अशा प्रकारे सापडलेलं ते 81 वं बाळ आहे. ते सापडलंही मोठ्या विलक्षण अवस्थेत. त्सुनामींमुळं वाहून गेलेल्या वस्तूंच्या ढिगाऱ्याखाली ते अर्धमेल्या अवस्थेत सापडलं. अजूनही त्याची स्थिती नाजुकच आहे. पण जेनिता आणि मुरुगुपिल्लाई म्हणतात म्हणून ते बाळ त्यांच्या स्वाधीन कसं करणार ? कारण आणखी आठ कुटुंबांनीही त्या बाळावर आपला हक्क सांगितला आहे. अखेर कोर्टाने बाळ आणि आईबाबांची डीएनए चाचणी करण्याचा आदेश दिला आहे आणि बाळ आजारी असल्यानं ते हॉस्पिटलमध्येच राहणार आहे. कोर्टाची पुढची तारीख आहे 20 एप्रिल! तोपर्यंत ? जेनिता दु:खानं वेडीपिशी झाली आहे. बाळाला उराशी कवटाळण्यासाठी ती आसुसलेली आहे. पण नियम, कायदेकानू, आणि वैज्ञानिक चाचण्यांपुढं ती अगतिक आहे.

किनाऱ्यावरची त्सुनामी केव्हाच ओसरली. पण जेनितासारख्या असंख्यांच्या उरात ताटातुटीच्या, वेदनांच्या असंख्य त्सुनामी पुढं किती काळ उसळत राहणार आहेत.. मोडतोड करणार आहेत.. कुणास ठाऊक!

प्रतिमा जोशी

 
</text>
</doc>
