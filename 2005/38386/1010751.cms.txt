<doc>
<docno>1010751.cms.txt</docno>
<text>
 
महामुंबई
अनुकंपा तत्वावर वारसाला नोकरी
[ Thursday, February 03, 2005  11:57:21 pm]


म. टा. प्रतिनिधी

पालिका कामगारांना दिलासा

मुंबई : मुंबई महापालिका प्रशासनाने 2005- 2006 या आथिर्क वर्षाचा अर्थसंकल्प सादर करताना कामगारांना मोठा दिलासा दिला आहे. अनुकंपा तत्वावर वारसाला नोकरी देण्याच्या बरोबरच कर्मचारी मृत्यू पावल्यास कटुंबियांना निवासस्थानाचा वापर एक वर्षांसाठी करण्यास मान्यता देण्यात आली आहे.

महापालिकेचा वसाहतीत राहाणार कर्मचारी मृत्युमुखी पडल्यास कुटुंबियांना सहा महिन्यात निवासस्थान रिकामे करावे लागत होते. पण आता निवासस्थानात कर्मचाऱ्याच्या कुटुंबाला एक वर्षापर्यंत राहाता येईल असा प्रस्ताव आहे.

तसेच, सेवेत असताना मृत्यु आल्यास कर्मचाऱ्याच्या वारसाला महापालिकेच्या सेवेत अनुकंपातत्वावर सामावून घेण्याचे धोरण आता प्रभावीपणे राबविण्यात येणार आहे. मागासवगीर्य उमेदवारांचा अनुशेष भरून काढण्यासाठी विशेष भरती मोहिम राबविण्यात येणार आहे.

घनकचरा विभागातील सफाई कामगारांना गट विमा योजना लागू करण्यासाठी 2 कोटी 64 लाख रूपयांची तरतूद करण्यात आली आहे.

 
</text>
</doc>
