<doc>
<docno>1117818.cms.txt</docno>
<text>
 
महामुंबई
'राजकारण करायचे, तर मैदानातच जा'
[ Sunday, May 22, 2005  12:03:07 am]


म. टा. प्रतिनिधी

मुंबई : राज्य सरकार शिवसेना भाजपच्याच सल्ल्याने झोपड्या पाडण्याची कारवाई करीत असल्याचा आरोप झोपडपट्टी बचाव आंदोलनाच्या नेत्या मेधा पाटकर यांनी करताच, या प्रश्ानवर राजकारण करावयाचे असल्यास मैदानात भाषणे करा, असा टोला हाणत मोकळ्या भूखंडांवर पुन्हा झोपड्या बांधू देण्याची मागणी मुख्यमंत्री विलासराव देशमुख यांनी फेटाळून लावली. झोपडपट्टीवासींचे आझाद मैदानातील धरणे सुरू ठेवण्याचा निर्धार पाटकर यांनी नंतर व्यक्त केला.

मुंबई महापालिकेने 1995 नंतरच्या अनधिकृत झोपड्या पाडून मोकळे केलेल्या भूखंडांवर पावसाळा लक्षात घेऊन झोपड्या बांधण्यास परवानगी देण्यात यावी या व अन्य मागण्यांसाठी मेधा पाटकर यांच्या नेतृत्वाखालील शिष्टमंडळाने मंत्रालयात देशमुख यांची भेट घेतली. यावेळी देशमुख व पाटकर यांच्यात शाद्बिक चकमक उडाल्याचे कळते. मोकळ्या केलेल्या भूखंडांवर पुन्हा झोपड्या उभारण्याची परवानगी मुख्यमंत्र्यांनी फेटाळताच, सरकार शिवसेना-भाजपच्या सल्ल्याने काम करीत असल्याचा आरोप मेधा पाटकर यांनी केला. त्याचवेळी, 'तुम्हाला राजकारण करावयाचे असल्यास मैदानात जा' असा टोला देशमुख यांनी मारला. तसेच तुम्ही या आंदोलनात उशीरा आल्या असल्याचेही देशमुख यांनी सुनावले, असे कळते.

महापालिकेने झोपड्या पाडताना 1995 च्या अधिकृत झोपड्याही पाडल्याचा आरोप पाटकर यांनी करताच, तसे पुरावे दिल्यास सरकार त्यांचे पुनर्वसन करील, असे आश्वासन देशमुख यांनी दिल्याचे सांगण्यात येते. मात्र 1995 नंतरच्या झोपड्या अधिकृत करण्याबद्दलही कोर्टाचा निर्णय 24 मे रोजी अपेक्षित असून त्यानंतरच त्याची अमलबजावणी होईल, आपण यासंदर्भात लगेच काही आश्वासन देऊ शकत नाही, त्यासाठी मंत्रिमंडळाचीही संमती लागेल असे सांगत कोणतेही आश्वासन मुख्यमंत्र्यांनी टाळले. उपमुख्यमंत्री आर. आर. पाटीलही या बैठकीला उपस्थित होते. शिष्टमंडळात मोहन चव्हाण, लीना जोशी, कौशल्या साळवी, रंजना दिक्षीत, शकील शेख, प्रमिला चौधरी, सुभाष मराठे यांचा समावेश होता.

मंत्रालयातच पत्रकारांनी मेधा पाटकर यांना गाठले. पण सहकाऱ्यांशी चर्चा करून आझाद मैदानात धरणेकऱ्यां-समोरच भूमिका मांडू, असे सांगून पत्रकारांशी काहीही बोलण्यास त्यांनी नकार दिला. आझाद मैदानात केलेल्या भाषणात, सरकारकडून आश्वासनही न मिळाल्याने आंदोलन सुरूच ठेवण्याचा निर्धार त्यांनी व्यक्त केला. पाडलेल्या झोपड्यांच्या जागीच पुनर्वसनाची प्रमुख मागणी त्यांनी पुन्हा मांडली. झोपडपट्टीवासींच्या मागण्यांबाबत 24 मे रोजी पुन्हा आझाद मैदानात मोर्चा आणण्याचा इशारा त्यांनी दिला.

 
</text>
</doc>
