<doc>
<docno>1118083.cms.txt</docno>
<text>
 
महामुंबई
नालासोपारा परिसरातील बांगलादेशींना अटक
[ Sunday, May 22, 2005  08:11:53 pm]


मुंबई टाइम्स टीम

वसई : नालासोपारा शहरातील वेगवेगळ्या परिसरातून 15 बांगलादेशी नागरिकांना पोलिसांनी अटक केली. या आधी अर्नाळा इथून आठ बांगलादेशी नागरीकांना अटक करण्यात आली होती.

वसई तालुक्यातील काही भागात विशेषत: नालासोपारा परिसरात बांगलादेशी नागरिकांचं वास्तव्य असल्याच्या अनेक तक्रारी करण्यात आल्या आहेत. त्या तक्रारींची दखल घेऊन पोलिस उपअधीक्षक महेश पाटील यांनी कोम्बिंग ऑपरेशन करून काही जणांना अटकही केली होती. मात्र त्यांच्याजवळ रेशनकार्ड आणि निवडणूक मतदान ओळखपत्रांसारखी महत्त्वाची सरकारी कागदपत्रं आढळून येत असल्याने पोलिस कारवाई करण्यास असमर्थ ठरत आहेत. त्यातही अर्नाळ्यातील आठ आणि आता पंधरा बांगलादेशी नागरिकांवर पोलिसांनी कारवाई केली आहे.

शुक्रवारी रात्री मिळालेल्या माहितीवरून पाटील आणि पोलिस निरीक्षक बाजीराव भोसले यांच्या पथकाने नालासोपाऱ्यातील गास रोड, टाकीपाडा, वसंतनगरी आणि आचोळे परिसरातून काही संशयितांना ताब्यात घेतलं. त्यात 15 बांगलादेशी नागरिक आढळून आले.

वसई गावातही पोलिसांनी संशयितांना अटक केली होती. पण त्यांच्याजवळ रेशनकार्ड आणि निवडणूक मतदान ओळखपत्रं आढळून आली होती. हा प्रश्न नुकत्याच झालेल्या विधानसभेच्या अधिवेशनात गाजला होता. पण महसूल खात्याने रेशनकार्डांचं रितसर वाटप केल्याचं म्हटलं होतं. मात्र नव्याने रेशनकार्ड देताना जुन्या रेशनकार्डांचा पुरावाच ठेवला नसल्याचं आढळून आलं. त्यावरून वसईच्या तहसील पुरवठा कार्यालयातून लाखो बोगस रेशनकार्डांचं वाटप झाल्याचा संशय व्यक्त करण्यात येत आहे. तलाठी कार्यालयात अवघ्या पाचशे रुपयांत रेशनकार्ड बनवून मिळत असल्याचंही जाणकारांचं म्हणणं आहे. त्यामुळे बांगलादेशी आणि इतरांना वसईत सहजपणे वावरता येत असल्याचं बोललं जातं.

 
</text>
</doc>
