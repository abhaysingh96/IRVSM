<doc>
<docno>1118075.cms.txt</docno>
<text>
 
महामुंबई
वीज कर्मचाऱ्यांवरील हल्ले थांबवण्याचं आवाहन
[ Sunday, May 22, 2005  08:03:01 pm]


मुंबई टाइम्स टीम

ठाणे : लोडशेडिंगचा कार्यक्रम राज्य सरकारने ठरवून दिल्याप्रमाणे सुरू असून यास वीज मंडळाचे कर्मचारी, इंजिनीअर व अधिकारी जबाबदार नसल्यामुळे वीज ग्राहकांनी, पक्ष व संघटनांनी वीज कर्मचाऱ्यांवर हल्ले करू नयेत, तसंच उपलब्ध विजेनुसार पुरवठा करण्यास मंडळास सहकार्य करावं, असं आवाहन मंडळातील सर्व कर्मचारी संघटनांच्या पदाधिकाऱ्यांनी केलं आहे.

एसईए, म. रा. मागासवगीर्य वि. क. संघटना, एमएसईबी वर्कर्स फेडरेशन, वीज मंडळ कामगार महासंघ, वीज कामगार सेना आणि इंजिनीअर असोसिएशन आदी संघटनांनी संयुक्तपणे प्रसिद्धीस दिलेल्या पत्रकात हे आवाहन करण्यात आलं आहे.

अर्थमंत्री जयंत पाटील आणि ऊर्जामंत्री दिलीप वळसे-पाटील यांनी वीजपुरवठ्याची सद्यस्थिती आणि त्याबाबतच्या उपाययोजनांविषयी वेळोवेळी माहिती दिलेली आहे. तरीही लोडशेडिंगमुळे रहिवाशांमध्ये असलेल्या असंतोषाचा फायदा

घेऊन काही राजकीय पक्ष व संघटना वीज मंडळ कार्यालयं व कर्मचाऱ्यांना लक्ष्य ठरवून कार्यालयातील साधनसामुग्रीची मोडतोड, कर्मचाऱ्यांना मारहाण करत आहेत.

या घटनांच्या कर्मचाऱ्यांच्या मनोबलावर विपरीत परिणाम होत असल्यामुळे असे प्रकार करू नयेत, असे आवाहन या संघटनांनी केलं आहे.

 
</text>
</doc>
