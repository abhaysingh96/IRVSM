<doc>
<docno>1118093.cms.txt</docno>
<text>
 
महामुंबई: मुंबई टाइम्स
'रॉक्सी' नव्या आवाजात
[ Sunday, May 22, 2005  08:27:27 pm]


मंुबई टाइम्स टीम

पहिला बोलपट 'आलमआरा' ऑपेरा हाऊसच्या ज्या 'रॉक्सी थिएटर'मध्ये लागला ते काळाच्या पडद्याआड जाण्याची शक्यता निर्माण झाली होती, पण मल्टिप्लेक्सच्या रूपेरी दुनियेत जुन्या रॉक्सी थिएटरची कवाडं पुन्हा एकदा खुली होत आहेत. येत्या 2 जूनला नव्या दमात सुरू होणाऱ्या रॉक्सी थिएटरला नवा आवाजही लाभला आहे. साऊन्ड डिझायनिंगच्या क्षेत्रातील एक्स्पर्ट असलेले लंडनचे रॉजर डासीर् यांनी या थिएटरची नवी ध्वनीयंत्रणा डिझाईन केली आहे. या वैशिष्ट्यांमुळे मल्टिप्लेक्सच्या सध्याच्या दुनियेत नवीन रूपातील सिंगलस्क्रीन रॉक्सी आपलं वेगळेपण जपण्याचा प्रयत्न करणार आहे.

एक फूल दो माली, आराधना, स्वर्ग नरक, जंगली, अमरप्रेम, कटी पतंग आणि एक दुजे के लिए या चित्रपटांनी सिल्वर आणि गोल्डन ज्युबिली करून प्रेक्षकांच्या मनात या थिएटरने स्थान निर्माण केलं. 'ओए ओए'फेम 'त्रिदेव'च्या सिल्वर ज्युबिलीनंतर रॉक्सी थिएटरचे दरवाजे प्रेक्षकांसाठी बंद झाले.

यात सिक्स टॅक्स डॉल्बी डिजिटल साऊण्ड असून 343 जण चित्रपट पाहू शकतात. जुन्या रॉक्सीपेक्षा 671 सीट्स यामध्ये कमी झाल्या, ही गोष्ट लक्षणीय आहे. लकडावाला यांच्या प्रयत्नांमुळे या थिएटर पुन्हा एकदा नव्याने सुरू होत आहे.

या रॉक्सीमध्ये ज्येष्ठ सिने-टीव्ही कलाकारांच्या मदतीसाठी तब्बल 21 जुन्या गाजलेल्या चित्रपटांचा महोत्सव भरवला जात आहे. या महोत्सवाचं उत्पन्न रॉक्सीतर्फे 'सिण्टा' या सिने टीव्ही कलावंतांच्या संस्थेला देण्यात येईल, अशी माहितीही लकडावाला यांनी दिली.

1932 मध्ये जिथे 'वेलिंग्टन ऑपेरा' परफॉर्म झाला आणि त्या थिएटरला 'रॉक्सी' हे नाव मिळालं, तेच रॉक्सी आता नव्याने प्रेक्षकांच्या स्वागताला सज्ज होत आहे.

 
</text>
</doc>
