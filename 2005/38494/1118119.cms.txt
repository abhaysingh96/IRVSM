<doc>
<docno>1118119.cms.txt</docno>
<text>
 
धावते जग
कुपोषणाचा शाप!
[ Sunday, May 22, 2005  08:50:48 pm]


लहान वयामध्ये लागणाऱ्या सवयींचा गडद ठसा संबंधिताच्या आयुष्यावर पडत असतो आणि त्याच वयातील संस्कारांतूनच संबंधिताचे व्यक्तिमत्त्व घडत असते. या दोनही गोष्टी जितक्या खऱ्या आहेत, तितकीच हीसुद्धा गोष्ट खरी आहे की लहान वयात जसा आहार मिळतो, तशीच त्याची शरीरप्रकृती राहते.

ती चांगली आणि निरोगी राहण्यासाठी योग्य वयात योग्य आहार मिळणे आवश्यक असते. असा आहार घेणे सर्वांनाच शक्य होते, असे नाही. आपल्या देशामध्ये तर आवश्यक तितके अन्नपदार्थ रोजच्या रोज मिळणे हीच गोष्ट अनेकांसाठी स्वप्नवत असते. त्यामुळेच कुपोषित मुलांचे प्रमाण आपल्या देशात बरेच आहे.

अनेकांची अशी समजूत आहे की कुपोषण फक्त आदिवासींमध्येच आढळून येते. त्यामुळे कुपोषित बालके म्हटल्यावर मेळघाटचे नाव डोळ्यांसमोर येते. परंतु हा समज खोटा आहे. मेळघाटप्रमाणे शहरांतीलच नाही, तर महानगरांतील झोपडपट्ट्यांमध्ये राहणाऱ्या मुलांमध्येही कुपोषणाचे प्रमाण बरेच आहे.

काही स्वयंसेवी संघटनांनी केलेल्या पाहणीनुसार झोपडपट्ट्यांतील 75 टक्के बालके कुपोषित असतात. त्यांच्या आहारामध्ये पुरेशा भाज्या-फळे यांचा समावेश नसतो आणि साखर-स्निग्ध पदार्थ यांचे प्रमाणही अत्यल्प असते. परिणामी ही बालके खुरटीच राहतात. वयाच्या तीन वर्षांपर्यंतच्याच बालकांची ही पाहणी आहे,

हे लक्षात घेतले की या झपाट्याने शरीर वाढण्याच्याच काळात पुरेशी पाोषक मूल्ये न मिळण्याचे किती दूरगामी परिणाम त्यांच्या प्रकृतीवर होत असतील, हे ध्यानात येते. अशा बालकांचे शरीर दुर्बळ राहतेच; परंतु सातत्याने अपुरे आणि कमी पोषणमूल्ये असलेले अन्नच खावे लागल्याने त्यांच्या मेंदूच्या विकासावरही विपरीत परिणाम होऊ शकतो.

अशा मुलांमध्ये न्यूनगंडही येऊ शकतो. ज्या समाजात अशा व्यक्ती मोठ्या संख्येने असतात, तो समाज प्रगतीचे स्वप्नच पाहू शकतो. ते संपूर्णपणे सत्यात येणे अवघडच असते. याचे कारण त्या समाजातील एक मोठा घटक हा नवनिमिर्तीच्या कामात पूर्णांशाने आणि सर्वार्थाने सहभागी होऊ शकत नाही. याच पाहणीमध्ये झोपडपट्ट्यांतील 19 टक्के मुले ही कमालीची बारीक असल्याचेही दिसून आले आहे.

हे आपल्या संपूर्ण समाजालाच लांच्छनास्पद आहे. मुंबईचे शांघाय करण्याचे स्वप्न पाहताना सरकारचे अशा बालकांकडे लक्ष जाऊ नये आणि त्यांच्यासाठी काहीही करण्याची इच्छाही दाखवू नये, हे लज्जास्पद आहे.

 
</text>
</doc>
