<doc>
<docno>1118214.cms.txt</docno>
<text>
 
महाराष्ट्र
पंकज शिंदे खून प्रकरणी एकास सक्तमजुरी
[ Sunday, May 22, 2005  10:30:19 pm]


म. टा. प्रतिनिधी

नाशिक : गेल्या वर्षी 10 जुलैला सिडकोतील पेलिकन पार्कमध्ये झालेल्या पंकज शिंदे खून प्रकरणातील एक आरोपी आनंदा आडले याला कोर्टाने सक्तमजुरीची शिक्षा सुनावली आहे. या खटल्यातील अन्य नऊ आरोपींची पुराव्याअभावी निदोर्ष सुटका करण्यात आली आहे.

पंकजचा भाऊ ललित आणि राजू बाणे या दोघांमध्ये भांडण झाले होते. त्यावेळी ललितने त्याच्या काही मित्रांसोबत बाणेला मारहाण केली होती. त्याचा राग मनात धरून बाणे आणि त्याचे काही साथीदार 10 जुलैला ललित राहत असलेल्या सप्तश्रृंगी चौकात गेले. तेथे त्यांना ललित भेटला नाही. पंकज आणि त्याचा मित्र केतन कुमट हे दोघेही गप्पा मारताना त्यांना दिसले. डोक्यात राग भरलेला बाणे आणि त्याचे साथीदार यांनी त्या दोघांनाही मारहाण केली. केतनला तेथेच सोडून बाणे आणि त्याचे साथीदार पंकजला रिक्षात घालून पेलिकन पार्कमध्ये घेऊन आले. तेथे बाणे आणि त्याच्या साथीदारांनी पंकजला बेदम मारहाण केली; त्यात पंकजचा मृत्यू झाला.

पंकजचा मृत्यू झाल्याच्या दिवशी पोलिसांनी या प्रकरणाचा माग काढत काही आरोपींना अटक केली. या प्रकरणात पोलिसांनी गुन्हा नोंदवून शशिकांत मधुकर ठोंबरे, आनंदा बंडू आडले, निलेश कमलाकर शिंपी, बाळू सदाशिव ढाकणे, चंदहास अविनाश जाधव, लक्ष्मण अनंत रेड्डी, राजू भगवान बाणे, संतोष तुकाराम पाताडे, गिरिश प्रकाश पाटील आणि रविंद दामोदर कर्डक या दहा जणांविरोधात गुन्हा नोंदविला होता.

 
</text>
</doc>
