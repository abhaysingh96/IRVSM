<doc>
<docno>1118096.cms.txt</docno>
<text>
 
महामुंबई: मुंबई टाइम्स
मराठी लग्नांना अमराठी टेस्ट
[ Sunday, May 22, 2005  08:30:52 pm]


प्रवीण मुळ्ये

इटालियन पास्ता, थाय करी, अमेरिकन बर्गर, स्वीस चीज सॉस... मंुबईतल्या एखाद्या इंटरनॅशनल फूड फेस्टिव्हलची ही झलक नाही. मराठी लग्नांच्या बदलत्या टेस्टची ही 'खाद्यनामावली' आहे. मराठी लग्नांतून जेवणाच्या पंक्ती केव्हाच 'उठल्या' आहेत. सोयीच्या बुफेमध्ये आता रुमाली रोटी, पंजाबी पदार्थ आणि इतर फास्ट फूडबरोबरच चायनीज, इटालियन, अमेरिकन क्विझिन्सची रेलचेल आहे.

लग्नातील पेहरावापासून ते वरातीपर्यंत मराठी लग्नांचं रूपडंच गेल्या दोन वर्षांत बदलून गेलंय... या लग्नांमधलं प्रीतिभोजनही याला अपवाद नाही. वरण- भात, नंतरचा मसालेभात, बटाट्याची सुकी भाजी, मठ्ठा, जिलबी किंवा श्रीखंडपुरीचं मेन्यूकार्ड आउटडेटेड झालं असून त्याची जागा चायनीज न्यूडल्स, फ्राइड राइस, रसमलाई, बासुंदी, उंधियो, रुमाली रोटी, स्प्रिंग रोल, समोसे अशा 'राष्ट्रीय- आंतरराष्ट्रीय' पदार्थांनी घेतली आहे. लग्नातल्या स्नेहभोजनाचं बजेटही दिवसेंदिवस वाढत असून अनेक लग्नांमध्ये 60 हजार रुपयांपासून ते एक लाखांपर्यंत खर्च केला जातोय. काही लग्नांमध्ये तर जेवणावरचा खर्च दोन लाख रुपयांपर्यंत पोहोचलाय. मराठी लग्नांच्या या बदलत्या टेस्टमुळे केटरर्सचे चेहरे खुलले आहेत. 'लग्नासाठी स्पेशल डिश सांगा' हा वधू- वरांकडील मंडळींकडून येणारा कॉमन प्रश्न आहे. त्यामुळे लग्नासाठी 'स्पेशल' ठरतील, अशा डिश देणं हे केटरर्ससाठीही चॅलेंज ठरत आहे. मराठी लग्नांमध्ये गुजराती, पंजाबी, बंगाली, दक्षिणी टेस्ट डेव्हलप होत आहे.

अनेक बड्या लग्नांमध्ये इव्हेण्ट मॅनेजमेण्टइतकंच महत्त्व 'शेफ' या शब्दालाही आहे. लग्नासाठी आलेला शेफ हा कुठून आणलाय, हाही अनेक बड्या लग्नांमध्ये प्रतिष्ठेचा विषय बनू लागल्याचं नॅशनल स्कूल ऑफ इव्हेण्ट््सच्या अमित आरते यांनी सांगितलं.

एक्झॉटिक फ्रुट्स, गोडी चिंच, चॉम्लेट फाउण्टन, वाइन चिली अशा अनेक वेगवेगळ्या आकर्षक डिशेससह कोलकाता, अहमदाबाद, दिल्ली, पंजाब इथून आलेले शेफ मंुबईच्या लग्नांमध्ये हीरो ठरत असल्याकडे आरते यांनी लक्ष वेधलं.

विक्रमी लग्नांचा 'मे' महिना

नटून-थटून बच्चे कंपनीसह ट्रेन पकडण्यासाठी धावणारी मंडळी.. इमारतींवर झगमगणारी रोषणाई... ठिकठिकाणी कानी पडणारा सनई चौघड्याचा आवाज... ढोल-ताशांच्या तालावर निघालेल्या मिरवणुका... हे दृश्य मुंबईत सध्या अनेक ठिकाणी पाहायला मिळतंय. नेहमीच कुठल्या न कुठल्या फेस्टिव मूडमध्ये रंगणारी मंुबई सध्या लग्नांच्या मूडमध्ये आहे. मे महिन्यात आलेल्या अनेक चांगल्या मुहूर्तांमुळे लग्नाच्या बेडीत अडकणाऱ्यांची संख्या एक लाखाच्या घरात जाण्याची चिन्हं लग्नांच्या हॉलवर लागलेल्या हाऊसफुलच्या बोर्डांवरून दिसत आहेत. 20 आणि 22 मे रोजी या दोन दिवसांसाठी सहा महिने अगोदरच लग्नाचे हॉल बुक झाले होते. त्यामुळे अनेकांना मोकळ्या मैदानांपासून बिल्डिंगच्या टेरेसपर्यंत विविध ठिकाणी मंडप उभारावे लागले.

 
</text>
</doc>
