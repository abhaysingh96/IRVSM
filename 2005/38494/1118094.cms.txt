<doc>
<docno>1118094.cms.txt</docno>
<text>
 
महामुंबई: मुंबई टाइम्स
मराठी चित्रपटसृष्टी कामाला...
[ Sunday, May 22, 2005  08:28:44 pm]


अमित भंडारी

यंदा मराठी चित्रपट प्रदर्शनाचा आकडा सत्तरी पार करणार, अशी चर्चा चित्रपट वर्तुळात रंगू लागलीय. राज्य चित्रपट पुरस्कार वितरण सोहळ्यात दस्तुरखुद्द सांस्कृतिक कार्यमंत्र्यांनी हा आकडा नव्वदीच्या घरात गेला, तर आनंदच आहे, असं विधान करून या मराठी चित्रपटाच्या निमिर्तीत आलेल्या उत्साहाच्या लाटेचा गौरवच केलाय.

अनेक मान्यवर मराठी चित्रपट करण्यासाठी उतरत आहेत. हिंदी चित्रपटात नाव कमावलेले अनेक चेहरे मराठी चित्रपट करण्यासाठी उत्सुक आहेत. बॉलिवुड बिग्गीजमध्ये गणना होणारा महेश मांजरेकर अस्सल मऱ्हाटी माणसाच्या जिवाभावाची कथा घेऊन येतोय आगामी 'नग्न' या चित्रपटाद्वारे. अजय फणसेकरही पहिला मराठी चित्रपट करतोय 'रामचंद पुरुषोत्तम जोशी' 'ज्युली' या चित्रपटाचा पटकथा लेखक निशिकांत कामतच्या 'डोंबिवली फास्ट'चं चित्रीकरण रविवारीच सुरू झालंय. केदार शिंदेचा भरत जाधवची भू्मिका असलेला 'याला गाड रे त्याला गाड' हा चित्रपट ऑक्टोबरमध्ये येत आहे.

'सावरखेड...एक गाव' करणाऱ्या राजीव पाटीलचे तीन चित्रपट या वर्षांत दाखल होत आहेत. त्यामधील 'जय अष्टभुजा सप्तशृंगीमाता' या मायथॅलॉजिकल फिल्मसोबत एक सामाजिक आशयाची फिल्म आहे. वर्षअखेरीस 'राष्ट्रसंत तुकडोजी महाराज' यांच्यावरही एक फिल्म करण्याचा त्याचा मानस आहे. तसंच 'इन्स्टण्ट फिल्ममेकर' गजेंद अहिरेची को-ऑपरेटिव फिल्म मूव्हमेण्ट 'बयो'पासून सुरू होतेय. नाटकांमध्ये स्वत:चं प्रस्थ निर्माण करणाऱ्या लता नार्वेकर आता फिल्ममध्ये उतरत आहेत. आता या बॅनरचं नाव झालंय श्रीचिंतामणी चित्र. 'सरी वर सरी' या चित्रपटाच्या माध्यमातून आता हिटचा सिलसिला इथेही सुरू होतोय का, ते थोड्याच दिवसांत स्पष्ट होईल. बडी बडी दिग्गज मंडळी आणि हिट स्टार्सची रेलचेल या चित्रपटात असेल, हे वेगळं सांगण्याची आवश्यकता नाही.

भरत जाधव, संजय नार्वेकर आणि निमिर्ती सावंत यांना घेऊन महेश कोठारे 'खबरदार' हा चित्रपट घेऊन येत आहेत. त्याचं चित्रीकरण कोल्हापूरमध्ये सुरू आहे. अ.भा.मराठी चित्रपट महामंडळाचे अध्यक्ष यशवंत भालकर यांचा अदिती सारंगधर आणि मकरंद अनासपुरे यांची भूमिका असलेला 'नाथा पुरे आता', तमाशापटांच्या जातकुळीचा अशोक सराफ, मधु कांबीकर, अजिंक्य देव आणि वर्षा उसगांवकर यांचा 'सवाल माझ्या प्रेमाचा', तसंच विराज राजे याचा स्त्री प्रश्नांवर आधारलेला 'तिघी' येतोय.

महेश देशपांडे यांचा 'झुळूक' आणि मराठी फिल्म हिट फॉर्म्युला असणारा 'सप्तपदी', संजीव कोलते दिग्दशिर्त गृहलक्ष्मी आणि 'नारी अजब तुझी कहाणी' हे चित्रपट येऊ घातलेत. बंजारा भाषेतील 'देसरूढ' अंडरर्वल्ड वॉरवर आधारलेला आनंद शिशुपाल यांचा 'थैमान' प्रतीक्षा लोणकर आणि मिलिंद गुणाजीमुळे उठावदार होण्याकडे वाटचाल करतोय. एवढ्या सगळ्या चित्रपटांतून 'हिट' कोणते, किंवा त्यांचा दर्जा कितपत, या गोष्टींचा विचार होणं जरी गरजेचं असलं तरी, एकेकाळी दुष्काळाच्या छायेत असणाऱ्या मराठी फिल्मर्वल्डला या सगळ्या चित्रपटांमुळे कामं मिळताहेत, हे तरी काय कमी आहे??

 
</text>
</doc>
