<doc>
<docno>1118202.cms.txt</docno>
<text>
 
अर्थव्यवहार
बँकेतून पैसे काढल्यास व भरल्यास इन्कमटॅक्स भरावा लागत नाही
[ Sunday, May 22, 2005  10:15:37 pm]


प्रफुल्ल छाजेड

माझे 2005- 2006 या नव्या आथिर्क वर्षातील सरकारी नोकरीतील पगाराचे अंदाजित उत्पन्न 2,15,000 रु. आहे. त्यातून व्यवसाय कर रु. 2,500, अधिक वाहतूक भत्ता रु. 900, भविष्य निर्वाह निधीत प्रस्तावित वाषिर्क जमा रु. 48,000, गट विमा योजना वर्गणी रु. 2880, 'जीवन निधी' पॉलिसी वाषिर्क प्रिमियम रु. 11,600 इतकी वजावट असल्यास नवीन अर्थसंकल्पातील तरतुदींनुसार किती इन्कमटॅक्स देय होईल?

- अरविंद वऱ्हाडे, नाशिक-4.

मार्च 2006 अखेरीस संपणाऱ्या वर्षासाठी प्रमाणित वजावट संपुष्टात आली आहे. आपण दिलेल्या माहितीवरून वाहतूक भत्ता रु. 900 मासिक आहे, असे गृहित धरल्यास रु. 800 पर्यंत वाहतूक भत्ता माफ असतो. त्यामुळे पगाराच्या उत्पन्नातून रु. 2500 व्यवसाय कर व रु. 9600 वाहतूक भत्ता वजा केल्यास उत्पन्न रु. 2,02,900 एवढे होईल. आपण केलेली संपूर्ण गुंतवणूक वजावटीसाठी पात्र होईल. त्यामुळे आपले उत्पन्न रु. 1,40,420 एवढे होईल. त्यावर इन्कमटॅक्स व शैक्षणिक कर रु. 4,123 एवढा देय होईल.

एप्रिल 2004 ते मार्च 2005 आथिर्क वर्षात माझी निवृत्तीवेतनाची रक्कम रु. 63,500, अधिक टपाल खात्याच्या मासिक प्राप्ती योजनेअंतर्गत मिळालेले व्याज रु. 48,000 धरून एकूण उत्पन्न रु. 1,11,500 होत आहे. प्रमाणित वजावटीसह मला इन्कमटॅक्स किती, कसा लागू होईल?

- गोपीनाथ घरत, पालघर, जि. ठाणे.

आपणास निवृत्ती वेतनाच्या 40 टक्के म्हणजेच रु. 25,400 एवढी प्रमाणित वजावट घेता येईल. आपले पगाराचे उत्पन्न रु. 38,100 होईल. आपणास पोस्टाचे मिळणारे रु. 48,000 चे उत्पन्न एकत्र केल्यास आपले एकत्र उत्पन्न रु. 86,100 होईल. आपणास कलम 80 एल खाली रु. 12,000 पर्यंतची सूट मिळेल.

त्यामुळे करपात्र उत्पन्न रु. 74,100 एवढे होईल. मार्च 2005 साठी एक लाखापर्यंतच्या उत्पन्नावर आयकरातून कलम 88 ड प्रमाणे सूट मिळेल, त्यामुळे इन्कमटॅक्स भरावा लागणार नाही. परंतु विवरणपत्र भरावे लागेल.

मागील आथिर्क वर्षात मी जुलै 2004 मध्ये माझ्या मुलास दोन बँक खात्यांतून रु. 80,000 आणि 68,000, असे एकूण 1,48,000 रु. त्याला काही कामानिमित्त हवे होते म्हणून काढून दिले.

त्याने ही रक्कम लगेच औरंगाबाद येथील त्याच्या सेव्हिंग्ज बँक खात्यात भरली. पण, त्याचे काम न झाल्यामुळे तीच रक्कम त्याने मला मार्च 2005 मध्ये परत केली. जेथून रकमा काढल्या होत्या त्याच माझ्या बँक खात्यांत मी त्या परत जमा केल्या. हा रोखीचा व्यवहार केल्यामुळे मला त्या रकमांवर इन्कमटॅक्स भरावा लागेल का?

- हरीहर मारुति, नांदेड.

पैसे बँकेतून काढले व परत भरले तर इन्कम टॅक्स भरावा लागत नाही. फक्त व्यवहाराच्या नोंदी नीट ठेवाव्यात, म्हणजे भविष्यात त्रास होणार नाही.

 
</text>
</doc>
