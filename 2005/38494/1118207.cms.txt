<doc>
<docno>1118207.cms.txt</docno>
<text>
 
देश-विदेश
गॅसवाहिनीच्या सुरक्षेसाठी पाकला दरवर्षी 10 कोटी डॉलर?
[ Sunday, May 22, 2005  10:21:59 pm]


वृत्तसंस्था

नवी दिल्ली : इराण-भारत दरम्यान टाकण्यात येणाऱ्या गॅस पाइपलाइनच्या पाकिस्तानातून जाणाऱ्या 760 किमी पट्ट्याच्या सुरक्षेसाठी पाकिस्तानी लष्कराशी प्रतिवषीर् 10 कोटी डॉलरचा करार होण्याची शक्यता आहे.

याखेरीज ही पाइपलाइन पाकिस्तानी भूमीतून जाऊ देण्यासाठी पाकिस्तानला वेगळी 'ट्रान्झिट फी'ही दिली जाणार आहे.

या इराण- पाकिस्तान-भारत गॅस पाइपलाइन संदर्भातील कृती दलाची नुकतीच तेहरान येथे बैठक झाली. यावेळी या पाइपलाइनची संपूर्ण सुरक्षाच पाकिस्तानी लष्कराकडे प्रतिवषीर् 10 कोटी डॉलर दराने सोपवण्यात यावी, असा प्रस्ताव इराणने मांडला होता.

पेट्रोलियम मंत्री मणीशंकर अय्यर येत्या 5 जूनला पाकिस्तानभेटीस जाणार असून त्यावेळी ते या पाइपलाइनचा मार्ग, त्यासाठीची फी, आणि सुरक्षाव्यवस्था यांसंबंधात चर्चा करतील.

तेहरान येथील बैठकीतच इराणने भारताने या गॅससाठी देऊ केलेला 2.25 डॉलरचा (प्रति एमबीटीयु) दर नाकारला. त्याऐवजी त्यांनी सुमारे 4 डॉलर इतक्या दराची मागणी केली आहे. ऑस्ट्रेलियातील एका आंतरराष्ट्रीय कंपनीने पाइपलाइनमार्फत येणाऱ्या या इराणी गॅसची किंमत 2.40 ते 2.49 डॉलर इतकी असल्याचा अंदाज व्यक्त केला आहे. 2600 किमी लांबीची ही पाइपलाइन 2010 सालापासून कार्यान्वित होण्याची शक्यता आहे. गॅसपुरवठा करणे शक्य न झाल्यास इराणने त्याची किंमत चुकती करावी, ही भारताची अट इराणने फेटाळून लावली असून पाकिस्तानातील मार्गात काही अडथळे निर्माण झाल्यास त्याची हमी घेण्याचे नाकारले आहे.

 
</text>
</doc>
