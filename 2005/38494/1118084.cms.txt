<doc>
<docno>1118084.cms.txt</docno>
<text>
 
महामुंबई
कल्याण-बदलापूर रस्ता पाण्याखाली बुडण्याची भीती
[ Sunday, May 22, 2005  08:13:12 pm]


मुंबई टाइम्स टीम

कल्याण : जानेवारी महिन्यात सुरू करण्यात आलेले कल्याण-बदलापूर मार्गाचं रस्ता रुंदीकरण कासव गतीने सुरू असल्यामुळे पावसाळ्यात हा रस्ता पाण्यात बुडण्याची भीती अंबरनाथ- बदलापूरकर व्यक्त करत आहेत.

सार्वजनिक बांधकाम विभागाने जानेवारी 2005 मध्ये कल्याण-बदलापूर रस्त्याच्या रुंदीकरणाचं काम हाती घेतले होते. साईबाबा मंदिर ते फॉरेस्ट नाका या दरम्यानच्या रस्तारुंदीकरणासाठी नाबार्ड आणि हुडको या वित्तीय संस्थांतफेर् दोन कोटींचा निधीही सार्वजनिक बांधकाम विभागास उपलब्ध झाला. अंबरनाथमधील विविध राजकीय पक्षांनी आंदोलन, रास्ता रोको केल्यानंतर कल्याण- बदलापूर रस्तारुंदीकरणास काही प्रमाणात गती मिळाली होती. प्रारंभी कल्याण-बदलापूर रस्ता 100 फुट रूंद होणार होता. मात्र शंभर फुट रस्ता रूंद झाल्यास रस्त्याच्या बाजूस असणाऱ्या व्यापाऱ्यांचं मोठ्या प्रमाणावर नुकसान होईल. ते टाळण्यासाठी हा रस्ता कागदोपत्री 80 फुटांवर आणण्यात आला. मात्र प्रत्यक्षात अंबरनाथ आयटीआय सेंटर ते फॉरेस्ट नाका दरम्यान 60 फुटी रस्ता रूंद करण्याचं ठरवण्यात आलं. दरम्यान सुमारे सहाशे व्यापारी दुकानं रुंदीकरणासाठी हटवण्यात आली. पावसाळयात साचलेल्या पाण्याचा निचरा होण्यासाठी रस्त्याच्या दुतर्फा गटार आणि भूमीगत केबल टाकण्याचं काम सुरू आहे. मात्र काही ठिकाणी गटारं अर्धवट बांधण्यात आली असून केबल वायर टाकण्यासाठी रस्ता खोदण्यात आला आहे. पण अद्यापि केबल वायर टाकलेली नाही. आधीच अरूंद असणारा हा रस्ता बांधकामाचं साहित्य आणि केबल वायरची मोठमोठी बंडले रस्त्याच्या बाजुलाच पडलेली असल्यामुळे अधिक अरुंद झाला आहे. पावसाळ्यात कल्याण-बदलापूर मार्गावरील डीएमसी कंपनी ते विम्को नाका हा रस्त्याचा भाग पाण्यातच बुडलेला असतो. त्यात आता रस्तारुंदीकरणाच्या अर्धवट कामाची भर पडत असल्यामुळे यंदाच्या पावसाळ्यात येत्या पंधरा दिवसांमध्ये जलद गतीने काम न झाल्यास कल्याण- बदलापूर रोड पावसाळ्यात पाण्यात बुडण्याची भीती अंबरनाथ, बदलापूरकर व्यक्त करत आहेत.

विम्को नाक्यादरम्यान गटारांची व्यवस्था नसल्यामुळे शहरातील सांडपाणी कल्याण- बदलापूर रोडवरूनच वाहत आहे. त्याचाही त्रास रहिवाशांना होत असून नाक मुठीत धरून वाहनचालकांना व प्रवाशांना मार्ग काढावा लागत आहे. अंबरनाथ पालिका निवडणुकीत या रस्त्याचं काम जलद गतीने करण्याचं आश्वासन सर्वच पक्षांनी दिले होते. मात्र निवडणुका होऊन महिना उलटत नाही तोच कासव गतीचा कारभार संपला नसल्याचा अनुभव अंबरनाथ- बदलापूरकरांना येत आहे.

 
</text>
</doc>
