<doc>
<docno>1118225.cms.txt</docno>
<text>
 
लेख
घास राज्यातील जनतेला देणार काय?
[ Sunday, May 22, 2005  10:40:16 pm]


गेल्या काही महिन्यांत महाराष्ट्रातील वीजटंचाईने भीषण स्वरूप धारण केले आहे. मुंबईचा अपवाद वगळता महाराष्ट्रातील अन्य शहरांत चार तास, तर ग्रामीण भागात नऊ तास विजेसारखी अत्यावश्यक सेवा दररोज खंडित करण्यात येत आहे. महाराष्ट्रात विजेच्या टंचाईमुळे इतक्या मोठ्या प्रमाणावर भारनियमन करावे लागत आहे की, त्यामुळे राज्यातील जनतेला फार मोठ्या प्रमाणावर हाल सहन करावे लागत आहेत.

या वीजटंचाईचे राजकीय भांडवल करून विरोधी पक्ष रस्त्यावर उतरून राज्य वीज मंडळाच्या कार्यालयावर मोचेर् नेऊन दगडफेक करून कार्यालयाची नासधूस करत आहेत. वीजटंचाईबद्दल आणि एकंदरीतच वीज मंडळाच्या अनागोंदी कारभाराबद्दल ग्राहकांना आपला असंतोष व्यक्त करण्याचा निश्चितच अधिकार आहे; परंतु दगडफेक, तोडफोड आणि जाळपोळ करून ही मंडळी निश्चित काय साधणार? खरे म्हटले तर महाराष्ट्रातील आजच्या वीजटंचाईला सर्वच प्रमुख राजकीय पक्ष जबाबदार आहेत. कारण या सर्वच पक्षांनी गेल्या दहा वर्षांत राज्य चालवून आपापल्या परीने गोंधळ घालून वीज मंडळाची आजची दयनीय अवस्था करण्यात योगदान दिले आहे. किंबहुना राज्यातील साऱ्या जनतेनेच या चारही प्रमुख राजकीय पक्षांना विजेच्या अत्यावश्यक सेवेचा खेळखंडोबा केल्याबद्दल जबाबदार धरून त्यांच्याकडून मोठ्या प्रमाणावर नुकसानभरपाई वसूल केली पाहिजे; परंतु ही फुरसतीत करण्याची गोष्ट झाली. राज्यातील या वीजटंचाईला कोणकोणते राजकीय पक्ष आणि पुढारी, वीज मंडळाचे कोणकोणते अधिकारी किती प्रमाणात जबाबदार आहेत, याची एकदा नि:पक्षरीतीने जाहीर चौकशी होणे आवश्यकच आहे.

पण आजच्या घडीला राज्यातील जनतेला विजेच्या दुष्काळामुळे ज्या अतोनात यातना सहन कराव्या लागत आहेत आणि आणखी काही काळ सहन कराव्या लागणार आहेत, त्यावर तातडीचे उपाय योजणेही आवश्यक आहे.

ज्या ठिकाणी आठ-नऊ तास भारनियमन आहे, त्या राज्याच्या ग्रामीण भागातील 10 वी आणि 12 वीच्या विद्यार्थ्यांना त्यांच्या आयुष्याचे भवितव्य ठरवणाऱ्या परीक्षा भारनियमनामुळे रात्रीचा अथवा पहाटेचा अभ्यास न करताच द्याव्या लागल्या. गावात विजेची खरी गरज पहाटे चार ते सहा आणि संध्याकाळी सात ते 10 या वेळात. नेमकी त्याच वेळी वीज नसते. बरे रॉकेलचे कंदील वापरावे तर त्यासाठी पुरेसे रॉकेलही उपलब्ध नाही. ग्रामीण भागातील प्राथमिक आरोग्य केंदातील सर्पदंशावरील लसी किंवा जीव वाचवणारी अन्य महत्त्वाची औषधे जी रेफ्रिजरेटरमध्ये थंड तपमानात ठेवणे आवश्यक असते, त्याची नऊ तासांच्या भारनियमनामुळे काय अवस्था होत असेल याची कल्पना केलेली बरी. शीतगारात ठेवलेले मासे आणि अन्न पदार्थांची या भारनियमनामुळे काय वाट लागत असेल, याचाही विचार करणे आवश्यक ठरते. याच भारनियमनामुळे कित्येक लघुउद्योग, गृहउद्योग बंद पडायची वेळ आली आहे. विदर्भातील भारनियमनाला कंटाळून तेथील उद्योगधंदे महाराष्ट्राबाहेर स्थलांतर करू लागल्याच्या बातम्या आणि त्यासाठी नजीकच्या अन्य राज्यांनी मुबलक वीज देऊ केलेल्या बातम्या टी.व्ही.वर आता दिसू लागल्यात, तर अकोल्यात भारनियमनामुळे वीज उपलब्ध नसल्यामुळे एका रुग्णाला प्राण गमवावे लागल्याचे वृत्तपत्रात वाचायला मिळाले.

महाराष्ट्रात विजेच्या दुष्काळामुळे अशा प्रकारे हाहाकार माजला असला तरी मुंबईत त्याचा काहीच परिणाम जाणवत नाही. किंबहुना मुंबईत ज्या पद्धतीने कालपरवापर्यंत विजेची रोषणाई आणि उधळण चालली होती, ती पाहता मुंबई ही खरोखरच या वीजटंचाईत होरपळून निघणाऱ्या महाराष्ट्राची राजधानी आहे का, असा प्रश्ान् पडावा. सुदैवाने महाराष्ट्र वीज नियामक आयोगाने 26 एप्रिल 05 च्या आदेशानुसार मुंबईसह राज्यातील सर्वच शहरांतील होडिर्ंग्ज आणि निऑन साईन्सच्या वीजवापरावर सायंकाळी सहा ते 10 या कालावधीपुरते निर्बंध लादले. त्याचप्रमाणे 500 युनिटस्पेक्षा जास्त वीज वापरणाऱ्या ग्राहकांवर प्रती युनिट एक रुपया अधिभार तर गेल्या वषीर्च्या याच कालावधीच्या तुलनेत वीज बचत करणाऱ्या ग्राहकांना वाचवलेल्या वीज युनिटस्वर प्रती युनिट 50 पैसे सवलत मिळणार आहे. त्यामुळे इतर शहरांप्रमाणेच मुंबईतील वीज वापरावर थोडेसे का होईना, पण निर्बंध आले आहेत.

परंतु एवढे करूनही मुंबईतील बेलगाम आणि अनावश्यक वीज वापर अजूनही फार मोठ्या प्रमाणावर चालू आहेच. एकीकडे विजेअभावी विदर्भासारखा भाग 45-46 डिग्री तपमानात होरपळत असताना मुंबईकर मात्र घराघरात, कार्यालयांत विजेचा अमर्याद आणि गरज नसतानाही वापर करताना दिसत आहेत. मुंबई ही केवळ महाराष्ट्राची राजकीय राजधानी नसून, भारताची आथिर्क राजधानी आहे. म्हणूनच टाटा पॉवर, रिलायन्स एनजीर् आणि राज्य वीज मंडळ यात विशेष करार करून टाटा आणि रिलायन्स मुंबईला पुरवीत असलेल्या विजेत काही कारणाने खंड पडल्यास राज्य वीज मंडळ आपली वीज मुंबईला ताबडतोब उपलब्ध करून देईल, अशी व्यवस्था करण्यात आली आहे. त्यामुळे मुंबईला वीज भारनियमनाला कधीही सामोरे जावे लागत नाही. त्यासाठी अर्थातच मुंबईकर जादा किंमत मोजत असतात; परंतु त्याचा अर्थ असा नव्हे की, जेव्हा उभ्या महाराष्ट्रात विजेची भीषण टंचाई आहे, तेव्हासुद्धा मुंबईकर आपल्या अन्य बांधवांच्या हालअपेष्टांबाबत संवेदनहीन वा बेफिकीर राहून विजेची उधळण करतच राहतील.

भौगोलिकदृष्ट्या मुंबई हे एक बेट आहे, हे जरी खरे असले तरी उर्वरित राज्यापासून मुंबईकरांनी एवढी फारकत घ्यावी की, त्यांना भारनियमनामुळे होरपळणाऱ्या राज्यातील आपल्याच बांधवांच्या वेदना कळू नयेत? ज्यावेळी देशात कोठेही एखाद्या नैसगिर्क आपत्तीमुळे मोठ्या प्रमाणावर जीवित व वित्तहानी होते, त्यावेळी हेच आम्ही मुंबईकर पुढचा मागचा विचार न करता सढळ हाताने मदत करायला पुढे सरसावतो. मग आज मंुबई वगळता उभा महाराष्ट्र वीजटंचाईमुळे होरपळत असता आम्ही मुंबईकर या बाबतीत उदासीन का?

विजेच्या बाबतीत मुंबईकरांचे ताट आज पंचपक्वान्नाने भरलेले दिसत असताना उर्वरित महाराष्ट्रातील जनतेच्या थाळीत मात्र आज खडखडाट आहे. एक तीळ सात जणात वाटून खाण्याची आपली संस्कृती. खारीच्या छोट्याशा वाट्याचं महत्त्व आम्हीच लहानांच्या मनावर बिंबवत आलो. अशा वेळी महाराष्ट्रातील जनतेची वेदना जाणून सहसंवेदनाच्या भावनेतून, माणुसकीच्या दृष्टिकोनातून मुंबईकर जनता आपल्या भरलेल्या ताटातील एक घास महाराष्ट्रातील जनतेसाठी देऊ शकणार नाहीत काय? यावर काही वीज तज्ज्ञांचे म्हणणे असे की, यामुळे वीजटंचाईचा प्रश्ान् सुटणार नाही, हे 100 टक्के खरेही आहे; पण हा वीजटंचाईवरील उपाय नसून, सामाजिक सहसंवेदनेचा आविष्कार आहे. राज्यातील जनता विजेवाचून होरपळत असता मुंबईकरांनी मात्र विजेचा अमर्याद आणि अनावश्यक वापर करत चंगळवादी आणि उपभोगवादी जीवनशैलीचे हिडीस प्रदर्शन करणे हे सामाजिक न्यायाच्या आणि समतेच्या चौकटीत बसूच शकत नाही.

महाराष्ट्रातील भीषण वीज टंचाईच्या पार्श्वभूमीवर मुंबईकर जनतेने आपल्या दैनंदिन जीवनात वीज वापरावर स्वयं निर्बंध घालून अनावश्यक वीज वापर टाळला पाहिजे. आपण वापरत असलेल्या विजेची सामाजिक जबाबदारीच्या भावनेतून बचत करून ती वीज राज्यातील आपल्या अन्य बांधवांसाठी मुंबईकरांनी उपलब्ध करून देणे आवश्यक आहे. मी एकट्याने थोडी वीज वाचवून काय फरक पडणार आहे, असा नकारात्मक विचार करण्यापेक्षा आपण सर्वांनीच आपला खारीचा वाटा उचलला तर राज्यातील होरपळणाऱ्या जनतेला बराच दिलासा मिळू शकेल, या सकारात्मक विचाराने स्वयंस्फूतीर्ने आपण आपल्या ताटातील एक घास राज्यातील आपल्या बांधवांसाठी देण्याचा आज निश्चत करूया.

- अॅड. शिरीष वा. देशपांडे

 
</text>
</doc>
