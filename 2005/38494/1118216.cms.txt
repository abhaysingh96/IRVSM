<doc>
<docno>1118216.cms.txt</docno>
<text>
 
महाराष्ट्र
वाघूर प्रकल्पाला आमदार खीळ घालत असल्याचा आरोप
[ Sunday, May 22, 2005  10:32:45 pm]


म. टा. वृत्तसेवा

जळगाव : वाघूर धरणातून जळगाव शहरास पाणी पुरवठा करण्याची महत्वाकांक्षी योजना 90 टक्के पूर्ण झाली असताना प्रकल्पग्रसस्तांचे पुनर्वसन करण्याच्या कामात भारतीय जनता पक्षाचे आमदार गिरीष महाजन खीळ घालत असल्याचा आरोप जळगाव महापालिकेचे उपमहापौर करीम सालार यांनी केला आहे.

जळगावला सध्या गिरणा नदीतून पाणी पुरवठा होतो. हा पुरवठा अत्यंत कमी असून त्यामुळे शहराला तीव्र पाणी टंचाईस सामोरे जावे लागते आहे. त्यावर उपाय म्हणून शहराजवळ होत असलेल्या वाघूर धरणातून पाणी पुरवठ्याची योजना आखण्यात आली आहे. त्याचे काम 90 टक्के पूर्ण झाले आहे. वाघूर प्रकल्पातील काही गावांचे पुनर्वसन बाकी आहे.

या गावांतील लोक इतरत्र जाण्यास तयार आहेत, पण भाजपचे स्थानिक आमदार गिरीष महाजन हे त्या लोकांना चिथावणी देऊन पुनर्वसनापासून परावृत्त करत आहेत. त्यामुळे वाघूर प्रकल्प रखडला आहे, असा आरोप करीम सालार यांनी केला आहे.

 
</text>
</doc>
