<doc>
<docno>1117820.cms.txt</docno>
<text>
 
महामुंबई
स्तिमित करणारा विकासाचा वेग
[ Sunday, May 22, 2005  12:04:22 am]


भारतावर 1962 साली केलेल्या आक्रमणाची सल मनात सलत असतानाच चीनच्या विमानात पाऊल ठेवले आणि त्याक्षणीच त्यांच्या बदललेल्या दृष्टिकोनाची झलक पाहायला मिळाली. त्यांनी ना आमचा पासपोर्ट पाहिला ना बॅगा तपासल्या. सतत मैत्रीचे गुणगान गाणाऱ्या अमेरिकेत भारताच्या संरक्षणमंत्र्यांची झडती घेण्याचा प्रकार घडला होता. अलीकडेच या घटनेच्या पार्श्वभूमीवर चीनच्या विमानात पाऊल ठेवताना हा सुखद धक्का होता. चीनच्या कम्युनिस्ट पक्षाने भारतातील राजकीय पक्षांशी संबंध प्रस्थापित करण्याचे काम हाती घेतले आहे. या प्रयत्नाचा एक भाग म्हणून राष्ट्रवादी काँग्रेस पक्षाला चीन भेटीचे निमंत्रण देण्यात आले होते. मध्यंतरी आमच्या पक्षाचे नेते शरद पवार चीनला गेले होते. त्यावेळी भारतातून आणि विशेषत: महाराष्ट्रातून आंबे, दाक्षे आणि कारली यांच्या निर्यातीचा करार झाला. त्याचवेळी चीनच्या नेत्यांनी राष्ट्रवादी काँग्रेसला चीनभेटीचे निमंत्रण दिले होते. राष्ट्रवादी काँग्रेस पक्ष हा नवीन आणि छोटा पक्ष असला तरी चीनच्या भेटीचा पहिला मान आमच्या पक्षाला मिळाला.

चीन आणि भारत या दोन्ही देशात काही साम्यस्थळे आहेत. भारत 1947 साली स्वतंत्र झाला होता तर चीन नंतर दोन वर्षांनी उदयाला आला.

चीन हा भारता- सारखाच विशाल. लोकसंख्याही अधिक. दोन्ही देशांना हजारो वर्षांच्या प्राचीन संस्कृतीचा वारसा. भारतात लोकशाही कारभार चालू झाला तर चीनमध्ये कम्युनिस्ट. मध्यंतरी या देशात क्रूर कारभार केला गेला. पोलादी भिंतीच्या आत असलेल्या या देशात काय चालले आहे, हे कुणालाच कळत नव्हते. 1978 साली चीनने खुल्या आथिर्क व्यवस्थेचा स्वीकार केला आणि पाहता पाहता जगातील शक्तिशाली देश म्हणून पुढे आला. जगात कोणत्याही देशात नाही इतका प्रचंड विकासाचा वेग या देशाने निर्माण केला. त्यामुळे चीनबद्दल कमालीचे कुतूहल होते.

राष्ट्रवादी काँग्रेसच्या शिष्टमंडळात सहा सदस्य होते. दिल्लीत गेल्यानंतर चीनच्या राजदूताने स्नेहभोजनाच्या निमित्ताने बरीच माहिती दिली. परराष्ट्र सचिवांनी भारताची भूमिका काय आहे, याची कल्पना दिली. तर पक्षाच्या वतीने कोणती भूमिका मांडायची याची माहिती पवारसाहेबांनी दिली होती...

 
</text>
</doc>
