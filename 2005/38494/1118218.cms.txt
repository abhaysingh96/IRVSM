<doc>
<docno>1118218.cms.txt</docno>
<text>
 
महाराष्ट्र
जळगावमधील धरणे आटली
[ Sunday, May 22, 2005  10:34:31 pm]


म. टा. वृत्तसेवा

जळगाव : तीव्र उन्हाच्या झळांनी जळगाव जिल्ह्यातील जनता अक्षरश: भाजून निघत असून या वाढत्या तापमानामुळे जिल्ह्यायातील तीन धरणे पूर्णपणे कोरडी पडली आहेत. परिणामी 212 गावात तीव्र पाणी टंचाई जाणवते आहे.

वाढत्या तापमानामुळे जिल्हा होरपळून निघत आहे. मुक्ताईनगर, चाळीसगाव, पारोळा, जामनेर ,पाचोरा, भडगाव या तालुक्यांत मोठ्या प्रमाणावर पाणी टंचाई जाणवते आहे. या पार्श्वभूमीवर शुक्रवारी सकाळी जिल्हाधिकारी प्रकाश साबदे यांनी एक विशेष बैठक आयोजित केली हाती. पाणी स्थितीचा तालुकावार आढावा व सरकारी उपाययोजना यांची माहिती त्यांनी घेतली. या उष्म्यामुळे पाचोरा तालुक्यातील बहुळा व अग्नावती तसेच पारोळा तालुक्यातील बोरी अशी तीन धरणे पूर्णपणे आटली आहेत, अशी माहिती निवासी उपजिल्हाधिकारी डॉ. माणिकराव गुरसळ यांनी दिली. गिरणा व हतनूर या धरणांत केवळ 26 टक्के व 13 टक्केच साठा उपलब्ध आहे.

जिल्ह्यातील 212 गावात पाणी टंचाई जाणवत असून 60 गावांना टँकरच्या माध्यमातून पाणी पुरवठा केला जात आहे. यात चाळीसगाव तालुक्यातील 16, पारोळा-22, जामनेर- 9, पाचोरा-5, भडगाव-4 अशा गावांचा समावेश आहे, असे गुरसळ यांनी सांगितले.

पाणी टंचाईची परिस्थिती लक्षात घेऊन 137 गावांतील 141 खासगी विहिरींचे अधीग्रहण करण्यात आले आहे. सहा गावांत विहिरी खेाल करण्याचा प्रस्ताव मंजूर करण्यात आला असून सात बोअरवेलना मान्यता देण्यात आली आहे. तसेच दोन गावांत तात्पुरती पाणी पुरवठा योजना मंजूर करण्यात आली आहे, असे त्यांनी सांगितले.

वाढत्या उन्हामुळे चाऱ्याचाही प्रश्न गंभीर झाला आहे. चाळीसगाव, पारोळा, अमळनेर तालुक्यांत ही समस्या मोठ्या प्रमाणात जाणवत आहे. अनेक ठिकाणी चारा उपलब्ध असला तरी त्यासाठी फार मोठी किंमत मोजावी लागते आहे.

 
</text>
</doc>
