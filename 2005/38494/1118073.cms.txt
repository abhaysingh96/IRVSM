<doc>
<docno>1118073.cms.txt</docno>
<text>
 
महामुंबई
शिक्षण मंडळाला पाहिजेत किमान चौथी पास सदस्य
[ Sunday, May 22, 2005  08:01:09 pm]


मुंबई टाइम्स टीम

नवी मुंबई : नवी मुंबई महापालिका शिक्षण मंडळ सदस्यांची निवडणूक 16 जून रोजी होणार आहे. सदस्य पदासाठी किमान शैक्षणिक पात्रता चौथी पास आणि कमाल शैक्षणिक पात्रता दहावी पास अशी आहे. त्यामुळे शिक्षण मंडळाचा कारभार चौथी-दहावी पास सदस्य पाहणार हे स्पष्ट झालं आहे.

महापालिका शिक्षण मंडळाची एकूण सदस्यसंख्या 14 आहे. त्यापैकी एक सदस्य हा सरकारी अधिकारी व दोन सदस्य सरकारनियुक्त असतील. उर्वरीत 11 सदस्यांची निवड महापालिका सदस्य करतील. निवडणुकीचा कार्यक्रम जाहीर होताच सर्वपक्षीय मंडळीनी मोचेर् बांधणीस सुरूवात केली आहे.

11 पैकी दोन सदस्य अनुसूचित जाती व जमातीचे, तीन सदस्य विशेष शैक्षणिक पात्रता धारण करणारे तर सहा सदस्य सर्वसाधारण प्रवर्गातील असणार आहेत. अनुसूचित जाती व जमातीच्या सदस्यांसाठी तसंच सर्वसाधारण प्रवर्गातील सदस्यांसाठी शैक्षणिक पात्रता किमान चौथी पास अशी आहे. तर विशेष शैक्षणिक पात्रता धारण करणाऱ्या सदस्यांसाठी किमान शैक्षणिक पात्रता दहावी पास किंवा समकक्ष परीक्षा उत्तीर्ण अशी आहे. विशेष म्हणजे, शिक्षण मंडळ सदस्य पदासाठी आवश्यक शैक्षणिक पात्रता मुंबई प्राथमिक शिक्षण अधिनियम 1947 च्या कलम 4 अन्वये आणि मुंबई प्राथमिक शिक्षण नियम 1947 मधील नियम 3 मध्ये उल्लेखलेल्या अनुसूची-सी मधील नियमानुसार निश्चित करण्यात आली आहे.

 
</text>
</doc>
