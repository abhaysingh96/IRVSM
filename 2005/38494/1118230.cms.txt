<doc>
<docno>1118230.cms.txt</docno>
<text>
 
महाराष्ट्र
स्त्री-साहित्याच्या बहुअंगी अभ्यासाची गरज
[ Sunday, May 22, 2005  10:50:40 pm]


म. टा. प्रतिनिधी

पुणे : पुरुषांप्रमाणे स्त्रियांच्या लेखनाला मोठी परंपरा एकोणिसाव्या शतकापासून असूनही स्त्रियांच्या अभ्यासाकडे मात्र 1975 नंतरच विशेष लक्ष देण्यात येऊ लागले. या काळातील स्त्रियांची साहित्यसंपदा त्या काळातला समाज, कुटुंब अशा अनेक अंगांनी समजून घ्यायला हवी, असे प्रतिपादन ज्येष्ठ स्त्री साहित्यिक ज्योत्स्ना देवधर यांनी व्यक्त केले.

डॉ. मधुबाला खोपडे यांचे 'स्त्रियांचे गद्यलेखन' या पुस्तकाचे त्यांच्या हस्ते रविवारी प्रकाशन झाले. त्यावेळी त्या बोलत होत्या. ज्येष्ठ समीक्षक प्रा. रा. ग. जाधव अध्यक्षस्थानी असणाऱ्या या कार्यक्रमात 'मिळून साऱ्याजणी'च्या संपादक विद्या बाळ उपस्थित होत्या.

1850 ते 1920 या कालखंडातील स्त्रियांचे गद्यलेखनाची मांडणी करताना डॉ. खोपडे यांनी ती अनेक दृष्टीकोनांमधून केली आहे. तत्कालिन बारीक संदर्भ, व्याप्ती, हर्षखेद, नाती-गोती अशी एकेक वीट जमवून गद्य साहित्याचा गोपूरच बांधला आहे, असे श्रीमती देवधर यांनी सांगितले. त्या म्हणाल्या की, या पुस्तकाच्या निमित्ताने आजच्या लेखिकांनीही आपली मुळे शोधता येतील.

एकोणिसाव्या शतकातील राजकीय, सामजिक आणि सांस्कृतिक चळवळींमध्ये स्त्री सुधारणांना महत्त्वाचे स्थान होते, असे डॉ. खोपडे यांनी सांगितले. त्या म्हणाल्या की, यामध्ये प्रामुख्याने स्त्रीशिक्षण, बालविवाह निषेध, विधवा पुनविर्वाह इत्यादी सुधारणांवर विशेष लक्ष देण्यात आले होते.

स्त्रीशिक्षणातून तत्कालीन स्त्रिया स्वत:च्या स्थितीविषयी हळूहळू जागरुक व्हायला लागल्या होत्या आणि आपल्या लेखनातून सामाजिक प्रश्ानंचा विचार केला होता. स्त्रीशिक्षण, देशप्रेम, पातिव्रत्य, ईश्वरनिष्ठ, रूढिपरंपरा यावर त्यांचा विशेष भर होता. त्यांच्या गद्यलिखाणातून एकोणिसावे शतकच आपल्यासमोर प्रातिनिधिक स्वरूपात उभे राहाते, असेही डॉ. खोपडे यांनी स्पष्ट केले.

या पुस्तकात स्त्रियांचे कथा-कादंबरीलेखन, नाटक, चरित्र, आत्मचरित्र, प्रवासवर्णने, विविध विषयांवरील लेख इत्यादींचा समावेश आहे. स्त्रियांनी नाट्यलेखन केलेच नाही असा जो समज आहे, असे सांगून डॉ. खोपडे म्हणाल्या की, काशिबाई फडके यांचे 'संगीत सीताशुद्धी', हिराबाई पेडणेकरांचे 'संगीत जयदथविडंबन', 'संगीत दामिनी' तसेच गिरिजाबाई केळकर यांचे 'पुरुषांचे बंड' हे त्यामधील सन्मान्य अपवाद आहेत.

पंडिता रमाबाई यांचा 'इंग्लंडचा प्रवास' हे 1883 मधले तसेच त्यापुढचे 1889 मधले 'युनायटेड स्टेटस्चग्ी लोकस्थिती व प्रवासवृत्त' ही तत्कालीन प्रवासवर्णनात्मक पुस्तकेही अत्यंत वाचनीय झाली आहे. विशेषत: एकंदर स्त्री लेखनातून म्हणींचा सढळ वापर हा तत्कालीन मराठीचे भाषावैभव दाखवतात.

कथा कादंबऱ्यातून मात्र तत्कालीन पुरुष लेखकांचे अनुकरण अधिक जाणवते, असे डॉ. खोपडे यांनी सांगितले.

 
</text>
</doc>
