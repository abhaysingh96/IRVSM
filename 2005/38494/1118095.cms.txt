<doc>
<docno>1118095.cms.txt</docno>
<text>
 
महामुंबई: मुंबई टाइम्स
मुंबईनंतर परप्रांतीयांचा पनवेलवर 'लोभ'
[ Sunday, May 22, 2005  08:29:51 pm]


अविनाश चंदने

परप्रांतीयांना मुंबईत होणारा विरोध आणि मुंबईची नवी माणसं सामावण्यासाठी संपलेली क्षमता पाहून परप्रांतीयांनीच आता 'ऑपरेशन मुंबई'नंतर पनवेलकडे मोर्चा वळवल्याचं पनवेलचं बदलेलं स्वरूप स्पष्ट करतं. मराठमोळ्या पनवेल आणि नवीन पनवेलच्या बाजारात, दुकानातील भाषा हिंदी झाली आहे. इस्त्रीवाले आणि दूधवाले हे तर 'हक्काने' हिंदी भाषिकच हवेत, या महाराष्ट्रातील नियमाला पनवेलचा अपवाद नाही. आंब्यांचे प्रकारही माहीत नसलेले भय्ये जागोजागी हापूस आंबे विकताना दिसतात. त्यामुळे किमान पनवेलने तरी मुंबईच्या पावलावर पाऊल टाकू नये, यासाठी योग्य ती काळजी घेण्याची वेळ आली आहे.

परप्रांतीयांच्या आक्रमणामुळे मुंबईचा बोऱ्या वाजल्यामुळे तिथले मराठी राज्यकतेर् हतबल झालेत. अशातच नवीन पनवेलची घडी दिवसेंदिवस विस्कटत आहे, याकडे सिडको प्रशासनाचे दुर्लक्ष करतंय. नवीन पनवेल पूर्व, पश्चिम (खांदा कॉलनी) भागातील रस्त्यांच्या दोन्ही बाजूला परप्रांतीयांच्या अनधिकृत टपऱ्या, हातगाड्या आढळतात. सिडकोच्या 'ना फेरीवाला झोन' फलकांचीही यातून सुटका नाही. सिडकोने कोट्यवधी रुपये खर्चून बांधलेले फूटपाथ ही मंडळी धंद्यांसाठी वापरत आहेत. हे सर्व कमी म्हणूनच की काय, काही मंडळी 'सेकंड हॅण्ड' गाड्यांची विक्री नवीन पनवेलच्या रस्त्यांवरच करतात.

पनवेल शहरातही काही वेगळी परिस्थिती नाही. इथल्याही रस्त्यांवर परप्रांतीयांचा ठसा दिसतो. कृषी उत्पन्न बाजार समितीच्या आवारातील व्यापाऱ्यांचाही याला अपवाद नाही. कधीकधी सिडको आणि नगरपालिका अनधिकृत फेरीवाल्यांना हटवण्याची मोहीम राबवते. थोडीफार कारवाई होते. त्यामुळे अधिकाऱ्यांना कारवाई केल्याचं समाधान; तर रहिवाशांना काही काळ रस्ते मोकळे पाहिल्याचा आनंद उपभोगता येतो.

पनवेल रेल्वे स्टेशनच्या मेन गेटलाही अनधिकृत टपऱ्या, दुकानं आणि उघड्या हॉटेलांनी वेढा घातला आहे. याकडेही सिडको लक्ष देत नाही. परप्रांतीयांचं आक्रमण होत असताना राजकीय पक्षांचा डोळा केवळ मतांच्या पेटीवर आहे. नवीन पनवेलच्या बाजूला असलेल्या सुकापूर, विचंुबे आणि इतर गावातील चाळीत या मंडळींची व्यवस्था होते. त्यांच्यामुळे भाडं मिळतं, म्हणून गावकरी खुश, तर कमी खर्चात राहण्याची सोय होते म्हणून पाहुणेही खुश.

पुणे-गोवा मार्गावरील मोक्याचं ठिकाण, पनवेल ते सीएसटी उपनगरी सेवा, कोकण रेल्वेचे जंक्शन आणि मुंबईचं प्रवेशद्वार, यामुळे गेल्या सहा-सात वर्षांत पनवेलकडे मुंबईनंतरचं 'डेस्टिनेशन' म्हणूनच पाहिलं जातं. त्यामुळे इथले रस्ते व्यापण्यास, अनधिकृत व्यवसाय करण्यास पनवेल योग्य आहे, असा बाहेरून येणाऱ्यांचा समज झाला आहे. आणि तो बऱ्यापैकी यशस्वी झाला आहे. म्हणूनच 2001 च्या जनगणनेनुसार एक लाख चार हजार असलेली लोकसंख्या केवळ चार वर्षांतच दोन लाखांवर गेली आहे, असं सरकारी अधिकारी सांगतात.

 
</text>
</doc>
