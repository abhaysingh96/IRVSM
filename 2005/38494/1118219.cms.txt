<doc>
<docno>1118219.cms.txt</docno>
<text>
 
महाराष्ट्र
रायगड जिल्ह्यावरही भगवा फडकविण्याचा निर्धार
[ Sunday, May 22, 2005  10:36:00 pm]


म. टा. वृत्तसेवा

अलिबाग : शिवाजी महाराजांनी मोठ्या विश्वासाने राजधानी बनविलेल्या रायगड येथे शिवसेनेला यश मिळाले नाही, ही सेना-प्रमुखांची खंत दूर करण्यासाठी कंबर कसू या, असे आवाहन करत शिवसेना नेते मनोहर जोशी यांनी शिवसैनिकांना मावळत्या सूर्याच्या साक्षीने शपथबद्ध होण्यास सांगितले. येथे रायगड जिल्ह्यातील लोकप्रतिनिधींच्या शिबिरात त्यांनी रविवारी मार्गदर्शन केले.

लोकशाहीवरचा लोकांचा विश्वास उडत चालला असताना त्यांना दिलासा देईल, असे काम शिवसेनेच्या लोकप्रतिनिधीने करावे; त्याने जनतेच्या समस्या सोडविणारा, अभ्यासू प्रतिनिधी होण्यासाठी कष्ट घ्यावेत, असे जोेशी म्हणाले. प्रशासनसंस्थांचे सभागृह हे लोकप्रतिनिधीचे शिक्षणाचे केंद आहे, असे म्हणत त्यांनी सभागृहातील उपस्थिती आवश्यक असल्याचे ते म्हणाले.

व्यक्तिगत महत्त्वाकांक्षा असावी पण त्याबरोबर पक्षाची महत्त्वाकांक्षा गाठण्यासाठी सतत झटले पाहिजे, असा सल्ला त्यांनी शिबिराथीर्ंना दिला. लोकप्रतिनिधी आणि पक्षाचे पदाधिकारी जेथे एकत्रितपणे काम करतात असा आपला एकमेव पक्ष असल्याचे प्रतिपादन करून ते म्हणाले की, रायगड जिल्हा ही काहींना आपली मक्तेदारी वाटते. पण त्यांची मिजास उतरविण्याची जबाबदारी शिवसैनिकांची आहे.

गुणात्मक काम वाढावे

यावेळी विरोधी पक्षनेते नारायण राणे यांनी आपल्या खड्या आवाजातील भाषणाने सेनाप्रतिनिधींना मार्गदर्शन केले. सेनेच्या लोकप्रतिनिधींचा सन्मान कमी का होत चालला आहे, याचा प्रत्येकाने विचार करावा आणि नावलौकिक हवे असेल तर गुणात्मक कामाला पर्याय नाही, असे त्यांनी सुनावले. कल्याणकारी शासनासाठी तळमळ बाळगली तरच व्यक्ती उमेदवारीसाठी पात्र ठरेल, असेही ते म्हणाले.

 
</text>
</doc>
