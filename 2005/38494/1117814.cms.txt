<doc>
<docno>1117814.cms.txt</docno>
<text>
 
देश-विदेश
मोबाइल 'रोमिंग चार्ज' मुक्त!
[ Sunday, May 22, 2005  12:00:02 am]


वृत्तसंस्था

नवी दिल्ली : देशातील तीन महानगरे व संबंधित राज्याचा उर्वरित भाग यातील मोबाइल संपर्कावर लागू होणारा रोमिंग चार्ज पूर्णपणे रद्द करण्याचा महत्वाचा निर्णय केंद सरकारने घेतला असून त्यामुळे लोकल कॉलच्याच दरात हा संपर्क शक्य होणार आहे.

केंदीय दळणवळण आणि आयटी मंत्री दयानिधी मारन यांनी शनिवारी येथे एका पत्रकार परिषदेत ही घोषणा केली. या निर्णयाला खासगी कंपन्यांचाही पाठिंबा असल्याचे मारन यांनी यावेळी नमूद केले. येत्या बुधवारपासून या निर्णयाची अमलबजावणी केली जाणार आहे. मारन यांनी केेलेली ही घोषणा सरकारी मोबाइल कंपन्यांपुरती असली तरी खासगी कंपन्यांनी त्याचे स्वागत केले आहे. ही सुविधा आपल्या ग्राहकांना उपलब्ध करून दिली जाईल, असे 'एअरटेल' तसेच 'बीपीएल'ने जाहीरही केले आहे.

मुंबई आणि उर्वरित महाराष्ट्र, चेन्नई आणि उर्वरित तामिळनाडू, कोलकाता आणि उर्वरित पश्चिम बंगाल तसेच उत्तर प्रदेशातील पूर्व आणि पश्चिम भाग ही संबंधित राज्यातील वेगवेगळी सर्कल आहेत. त्यातील एका सर्कलमधून दुसऱ्या सर्कलमध्ये मोबाइल संपर्क साधण्यासाठी रोमिंग चार्ज लावण्यात येत होता. हा चार्ज पूर्णत: रद्द करण्यात येणार आहे. यामुळे दोन सर्कलमधील मोबाइल ते मोबाइल तसेच लँडलाईन ते मोबाइल संपर्क आता अतिशय स्वस्त होईल. या संपर्कासाठी फक्त लोकल कॉलचाच दर आकारला जाईल. मोबाइल ते लँडलाइन संपर्काचे दर मात्र कायम राहणार आहेत.

'सेल्यूलर ऑपरेटर्स असोसिएशन' या मोबाइल कंपन्यांच्या संघटनेने या निर्णयाचे स्वागत केले आहे. या निर्णयाचा मोठा फायदा ग्राहकांना होईल, असे या संघटनेचे टी. व्ही. रामचंदन यांनी म्हटले आहे.

 
</text>
</doc>
