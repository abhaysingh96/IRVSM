<doc>
<docno>1117816.cms.txt</docno>
<text>
 
महामुंबई
उरणजवळ मोठा शस्त्रसाठा हस्तगत
[ Sunday, May 22, 2005  12:01:19 am]


म. टा. प्रतिनिधी

मुंबई : सिंगापूरहून मुंबईत जे.एन.पी.टी. बंदरात आलेल्या एका कंटेनरमधील ग्रीसच्या पिंपात लपविलेली विदेशी बनावटीची 37 अत्याधुनिक पिस्तुले व सुमारे बाराशे जिवंत काडतुसे गुन्हे शाखेच्या पोलिसांनी शुक्रवारी रात्री हस्तगत केली. कोट्यवधी रुपयांची ही शस्त्रे छोटा राजनचा हस्तक भरत नेपाळी याने आयात केल्याचे निष्पन्न झाले आहे.

कांदिवली युनिटचे वरिष्ठ पोलिस निरीक्षक प्रदीप शर्मा यांनी कांदिवली (प.) येथील लता बारमधून दोन दिवसांपूवीर् मुकुंद कन्हैयालाल (37) याला अटक करून त्याच्याकडून एक रिव्हॉल्व्हर हस्तगत केले. अधिक चौकशी केली असता रिव्हॉल्व्हरची तस्करी करणाऱ्या पटेलने जे.एन.पी.टी. बंदरात रिव्हॉल्व्हरचा मोठा साठा आयात केल्याची माहिती मिळाली. त्यानुसार शुक्रवारी रात्री पोलिस सह आयुक्त (गुन्हे) मीरा बोरवणकर आणि पोलिस उपायुक्त (गुन्हे) धनंजय कमलाकर यांच्या मार्गदर्शनाखाली कांदिवली युनिटचे अधिकारी जे. एन. पी. टी. बंदरात पोहचले.

समुद शिपिंग लाईन या कंपनीने ममित्सा या जहाजामधून टीटीएन 707 क्रमांकाचा हा कंटेनर सिंगापूरहून बंदरात आणला होता. हा कंटेनर हाताळण्याचे काम 'ट्रान्स इंडिया लॉजिस्टिक पार्क' या कंपनीकडे होते. कंटेनरमध्ये ग्रीसचे 27 पिंप होते. त्यापैकी एका पिंपामध्ये 37 अत्याधुनिक पिस्तुले, एक सायलेन्सर आणि 1228 जिवंत काडतुसे आढळून आली. स्मिथ अॅण्ड व्हेसन तसेच कोल्ड कंपनीची ही पिस्तुले असून एका पिस्तुलाची किंमत चार लाखांपेक्षाही जास्त आहे. कोणाला संशयही येऊ नये अशारितीने ग्रीसमध्ये लपवलेली ही शस्त्रे काढताना पोलिसही चक्रावून गेले.

सिंगापुरहून 24 एप्रिल रोजी निघालेला हा कंटेनर 11 मे रोजी बंदरात पोहचला होता. कुख्यात छोटा राजनचा हस्तक भरत नेपाळी याने हा शस्त्रसाठा मुंबईत मागवला होता अशी माहिती पोलिस आयुक्त अनामी रॉय यांनी शनिवारी दिली. या कारवाईत सहायक पोलिस निरीक्षक अविनाश धर्माधिकारी, दिलीप पालांडे तसेच बबन सानप, हरीष नातू, विनय सांगळे आणि त्यांचे पथक सहभागी झाले होते.

शिपिंग कंपनीमध्ये काम करणारा कन्हैयालाल याच्याकडे या शस्त्रसाठ्याच्या हाताळण्याची जबाबदारी होती. तो महिन्याभरापूवीर्च या साठ्यासंदर्भात बँकॉकला जाऊन आल्याची माहिती आहे.

यामुळे गुन्हेगारी टोळ्यांनी पुन्हा शहरात बस्तान बसवायला सुरूवात केली जात असल्याचे बोलले जात आहे.

 
</text>
</doc>
