<doc>
<docno>1118087.cms.txt</docno>
<text>
 
महामुंबई
ठाण्याचा विचार करताय तर...
[ Sunday, May 22, 2005  08:19:02 pm]


मुंबईलगतचा परिसर असूनही आजवर ठाण्याकडे दुय्यम लक्ष दिलं गेलं. मुंबईतील विस्ताराला मर्यादा आल्यानंतर आता विकासाचा वेग हा नव्या मुंबईपेक्षाही अधिक वेगाने ठाण्याच्या दिशेने येऊ लागला. मुंबईतील लोकांनी स्थलांतर केल्यानंतर प्रथम पसंती मिळाली ती ठाणे जिल्ह्यालाच. वैविध्यपूर्णतेनं नटलेल्या या जिल्ह्याच्या सर्वांगीण विकासाच्याबाबतीत मात्र ठोस कार्यक्रम हाती घेतला आहे आणि त्याप्रमाणे कार्यवाही सुरू झाली आहे, असं आजवर कधी घडलंच नाही. त्या त्या भागाच्या महापालिका आणि पालिका विकासाच्या दृष्टीने जी काही उत्सुकता दाखवतील, तेवढीच. पण त्यांना मुळातच आथिर्क मर्यादा पडल्या. तात्पर्य काय तर मुंबई 'जिल्ह्या'चा जसा एकात्मिक विकास झाला तसा ठाण्यातील पश्चिम किंवा पूर्व भागाचा विकास होऊ शकला नाही. शहरे वाढत गेली आणि बकालपणाही त्यापाठोपाठ येऊ लागला.

या सगळ्या समस्यांचा साकल्याने विचार करण्याइतके दष्टेपण दाखवणारे जिल्हा स्तरावरचं नेतृत्व नसल्यामुळे कदाचित असं घडलं असावं. परंतु आता मात्र त्या संदर्भात काहीतरी होऊ शकेल, असे मानायला वाव मिळाला आहे.

जिल्हाधिकारी नंदकुमार जंत्रे यांनी पुढाकार घेऊन जिल्ह्याच्या एकात्मिक आणि सर्वांगीण विकासासाठी संबंधित असलेल्या ज्येष्ठ अधिकाऱ्यांची बैठक मुख्य सचिव आर. एम. पेमकुमार यांच्या अध्यक्षतेखाली ठाण्यात शनिवारी पार पडली. मुंबई महानगर विकास प्राधिकरण या संस्थेनं सर्वच प्राधिकरण क्षेत्राचा विकास करावा, अशी भूमिका आहे. परंतु त्यांनी सर्वाधिक लक्ष केंदित केलं ते मुंबईकडे. त्यामुळेच मुंबई सभोवतालाच्या परिसराकडे आजवर दुर्लक्षच झालं. ठाणे जिल्ह्याची लोकसंख्या आता सुमारे 82 लाखांच्या घरात आहे. तिची वाढ राज्याच्या सरासरी अडीचपटीने होत आहे. नऊ पालिका आणि 6 महापालिका एवढा मोठा डोलारा या जिल्ह्यात आहे. प्राधिकरणाच्या क्षेत्रात या सहाही महापालिकांचा समावेश आहे.

मुख्य प्रश्न आहे तो वाहतूक व्यवस्थेचा. जिल्ह्यात सर्वत्र विनाअडथळा प्रवास करता येईल, अशी परिस्थिती नाही. रस्ते, पिण्याचं पाणी, झोपडपट्टी पुनर्वसन, पर्यावरण संरक्षण, खारफुटीची समस्या आणि सगळ्यात महत्त्वाचं म्हणजे कायदा व सुव्यवस्थेचा प्रश्न अशा सर्वच समस्यांवर महापालिकांनी स्वतंत्र विचार करण्यापेक्षा एकात्मिक विचार केल्यास, समस्यांचं समाधान शोधणं अधिक सोपं होईल. नागरीकरणाचा झपाट्याने वाढणारा वेग लक्षात घेता या प्रश्नांवर लवकरच निर्णय घ्यायला हवा. कारण सद्यस्थितीत महापालिकांच्या नियोजनाचे अंदाज चुकवण्यास हे नागरीकरण कारणीभूत होत आहे. शिवाय या भागाचा विकास झाल्यास मुंबई शहरावरचा ताण मोठ्या प्रमाणावर कमी होईल.

ठाण्याचे आयुक्त संजय सेठी यांनी या दृष्टीने विचार करताना ठाण्याचे 'व्हीजन डॉक्युमेंट' तयार करण्यास घेतलं आहे. त्यांच्या या कामाचा आणि माहितीचा फायदा एमएमआरडीएला होऊ शकतो. त्याचबरोबर एमएमआरडीएचे अध्यक्ष सुरेश जोशी आणि उपाध्यक्ष टी. चंदशेखर यांनी ठाणे जिल्ह्यात काम केलं आहे. त्यामुळे त्यांच्याही अुनभवाचा उपयोग हे नियोजन करत असताना होणार आहे.

अशाप्रकारची बैठक आयोजित करून जिल्हाधिकाऱ्यांनी आणि त्याला सकारात्मक प्रतिसाद देऊन मुख्य सचिवांनी चांगला पायंडा पाडला आहे. ठाणे जिल्ह्याच्या इतिहासात बहुदा प्रथमच मुख्य सचिवांनी जिल्हाधिकारी कार्यालयात येऊन जिल्ह्याच्या प्रश्नांबाबत चर्चा केली. याच बैठकीनंतर जिल्हा नियोजन आणि विकास या संदर्भात सातत्याने माहिती घेणारे व जागरुक असलेले कुळगाव- बदलापूरचे नगराध्यक्ष राम पातकर यांनीही मुख्य सचिवांकडे काही सूचना केल्या.

नवी मुंबईत वाशीहून शीळफाटा पाइपलाइनमागेर् कुळगांव-बदलापूर हद्दीतून मुंबई-पुणे दुतगती महामार्गाला मिळणारा शंभर फुटी रस्ता आंतरराष्ट्रीय मानकांप्रमाणे तयार करण्यात यावा. या रस्त्याला क्रॉसिंगसाठी निरनिराळ्या ठिकाणी सबवे, पादचारी पूल तयार करण्यात यावं, अशी सूचना राम पातकर यांनी केली आहे.

याशिवाय अंबरनाथ तालुक्यातील नेवाळी फाटा इथे ट्रक टमिर्नस उभारण्यात यावं. उर्वरीत महानगर क्षेत्रातील निरनिराळ्या शहरातील पालिका व महापालिका हद्दीतील 40, 60 व 100 फूटी डीपी रस्त्यांची निमिर्ती करण्यात यावी. ठाणे-दिवा रेल्वे ट्रॅकला समांतर ठाणे नगर रस्ता बनवण्यात यावा. कल्याण ते कर्जत व कल्याण कसारा इथे दोनच्या जागी चार मार्ग असावेत. चिखलोली रेल्वे स्टेशनची निमिर्ती करण्यात यावी. सर्व उपनगरीय रेल्वे गाड्या 12 डब्यांच्या केल्या जाव्यात. ठाणे जिल्ह्यातही विमानतळाची सोय व्हावी, असे काही मार्ग पातकर यांनी सुचवले आहेत.

एमएमआरडीएकडे तज्ज्ञांची कमतरता नाही. त्यांनी या क्षेत्राचा सर्वांगीण विकास होईल, अशा पद्धतीने विकास प्रकल्पाची आखणी करून तो अंमलात आणावा आणि त्यासाठी लागणारे राजकीय पाठबळ सर्वच राजकीय पक्षांनी द्यावं, अशी आम ठाणेकरांची इच्छा आहे.

- रवींद मांजरेकर

 
</text>
</doc>
