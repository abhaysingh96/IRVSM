<doc>
<docno>1118211.cms.txt</docno>
<text>
 
महाराष्ट्र
'रसायनांपेक्षा जैविक कीटनाशके वापरा'
[ Sunday, May 22, 2005  10:26:43 pm]


म. टा. प्रतिनिधी

नाशिक : कृषिविकासाला खरा अर्थ प्राप्त करुन देण्यासाठी शेतकऱ्यांनी केवळ रासायनिक प्रयोगांमागे न लागता, कमी खर्चाच्या आणि जास्त उत्पादन देणाऱ्या जैविक कीटनाशकांचा वापर करावा, असे प्रतिपादन महाराष्ट्राचे कृषी आयुक्त डॉ. सुधीरकुमार गोयल यांनी केले.

दिंडोरी तालुक्यातील ढकांबे येथे 'बायोटेक्स नॅचरल' या राज्यातील पहिल्या जैविक कीड नियंत्रण प्रयोगशाळेचे उद्घाटन झाल्यावर डॉ. गोयल बोलत होते. वाराणसीचे दामोदरानंद सरस्वती महाराज यांच्या हस्ते आणि विनायकराव पाटील यांच्या अध्यक्षतेखाली या प्रयोगशाळेचे उद्घाटन करण्यात आले.

देशात 55 टक्के खते आणि कीटनाशके आयात करावी लागतात. त्यामुळे खरी स्वयंपूर्णता अद्याप दूर आहे. विविध पिकांवरील रोगांचे नियंत्रण करण्यासाठी जैविक कीटनाशकांचा वापर अत्यंत उपयुक्त आहे. शेतीचे उत्पन्न वाढून खर्च कमी करण्यासाठी ते आवश्यक आहे, असा सल्लाही डॉ. गोयल यांनी दिला.

सध्या शेतमालाच्या दर्जाविषयी विलक्षण जागृती होत आहे. अशा पार्श्वभूमीवर जैविक कीड नियंत्रणासारख्या उपक्रमाचे विशेष स्थान राहणार आहे', असे कौतूक विनायकराव पाटील यांनी केले.

वसंतदादा सहकारी साखर कारखान्याचे अध्यक्ष डॉ. दौलतराव आहेर यांनी उसासाठी जैव कीड नियंत्रणाची मागणी नोंदवून प्रयोगशाळेचे पहिले ग्राहक होण्याचा मान पटकावला.

या कार्यक्रमासाठी नाशिक जिल्हा मराठा विद्या प्रसारक समाजचे सरचिटणीस आ. डॉ. वसंत पवार, बँक ऑफ महाराष्ट्रचे सहाय्यक महाप्रबंधक मोहन फडणीस, कृषि सहसंचालक डॉ. आर. एच पाटील आदी मान्यवर उपस्थित होते.

 
</text>
</doc>
