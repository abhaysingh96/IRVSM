<doc>
<docno>1118135.cms.txt</docno>
<text>
 
अग्रलेख
प्लॅस्टिकबंदीची ऐशीतैशी
[ Sunday, May 22, 2005  08:56:01 pm]


पावसाळ्याच्या तोंडावर का होईना, प्लॅस्टिक बॅगांच्या वाढत्या सुळसुळाटाची दखल महापालिका प्रशासनाला घ्यायला लावली, याबद्दल मुंबईचे महापौर दत्ता दळवी यांचे अभिनंदन केले पाहिजे. महापौर दळवी यांनी महापालिकेच्या पथकासोबत जाऊन काळबादेवी परिसरातील प्लॅस्टिक उत्पादकांवर धाडी टाकल्या आणि बंदी असलेल्या समोर 900 किलो पातळ प्लॅस्टिकच्या पिशव्या जप्त केल्या.

एकप्रकारे प्लॅस्टिक बॅगांविरुद्ध सुमारे पाच वर्षांपूवीर् मोठा गाजावाजा करून महापालिकेने हाती घेतलेल्या मोहिमेच्या अपयशावरच यामुळे शिक्कामोर्तब झाले आहे. दैनंदिन वापरातील बहुसंख्य उत्पादनांतील प्लॅस्टिकचे जैविक पद्धतीने विघटन होत नाहीे. परिणामी या कचऱ्याच्या विल्हेवाटीची समस्या देशभर सर्वत्रच भेडसावू लागल्याने, सरसकट प्लॅस्टिक पिशव्यांच्या वापरावर बंदी घालण्याच्या प्रस्तावावर केंद सरकारने सन 1997च्या सुमारास विचार चालू केला होता.

परंतु प्लॅस्टिक उत्पादकांनी त्याविरुद्ध गदारोळ केला. महाराष्ट्रात मात्र 1999च्या सुमाराला 20 मायक्रॉनपेक्षा कमी जाडीच्या प्लॅस्टिक पिशव्यांचे उत्पादन आणि वापर यावर पर्यावरण संरक्षण कायद्याचा आधार घेऊन बंदी घालण्यात आली. पाच वर्षांपूवीर् स्वातंत्र्यदिनी मुंबई महापालिकेने प्लॅस्टिक पिशव्यांचे उत्पादन व वापर याविरुद्ध व्यापक मोहीम हाती घेतली आणि दंडापोटी लक्षावधी रुपये वसूल केल्याचे दावेही करण्यात आले.

त्यानंतर काही काळ या पिशव्या बाजारातून गायब झाल्या होत्या आणि कागदी पिशव्यांनी त्यांची जागा घेतली होती. पण गेल्या दोन वर्षांत पुन्हा सर्वत्र पातळ प्लॅस्टिकच्या पिशव्यांचा वापर इतका सार्वत्रिक झाला आहे की, हे वर्तन गुन्हा ठरवणारा कायदा अस्तित्वात आहे हे सर्वच विसरले आहेत. वास्तविक मुंबईतच नव्हे, तर अन्य शहरांतही प्लॅस्टिकच्या कचऱ्यामुळे सांडपाणी वाहून नेणारी गटारे तुंबण्याचे प्रकार वाढले आहेत.

पावसाळ्याच्या सुरुवातीला मुंबईसारख्या महानगरात पाणी साचून वाहतूक बंद पडते, अनेक वस्त्या पाण्याखाली जातात, त्यात प्लॅस्टिकच्या कचऱ्याचा वाटा मोठा असतो, हे मुंबईकरांनाही माहीत आहे. या काळात आथिर्क व्यवहार ठप्प झाल्यामुळे लक्षावधी रुपयांचे नुकसान होते आणि सामान्य नागरिकांना, विशेषत: झोपडीवासीयांना हालअपेष्टा भोगाव्या लागतात. दुदैर्वाने याची आठवण हेच महानगरवासी लगेच विसरतात.

प्लॅस्टिकच्या पिशव्या देण्याची सवय लावून, विक्रेत्यांनी मुंबईसह अनेक शहरांतील नागरिकांच्या सवयीच बदलून टाकल्या आहेत. खरेदीसाठी बाहेर पडताना कापडी पिशवी आठवणीने नेण्याची गरज आता लोकांना वाटेनाशी झाली आहे. प्लॅस्टिकची पिशवी हक्काने मागून घेणारी आणि वेगवेगळ्या वस्तूसाठी स्वतंत्र पिशवी घेणारी जमात वाढते आहे. या पिशव्या जेमतेम दहा पैशांत विक्रेत्यांच्या हातात पडत असल्याने, ते मोठ्या औदार्याचा आव आणून ही अतिरिक्त सुविधा ग्राहकांना पुरवीत असतात.

ही सवय मोडून काढण्यासाठी केवळ प्रबोधन पुरेसे नाही. किंबहुना प्लॅस्टिकचा वापर समाजहिताला मारक आहे, याची जाणीव असूनही शिक्षित, सुस्थित वर्गही तो करीत असतो. तेव्हा त्यासाठी कायद्याचा बडगाच कठोरपणे उगारला पाहिजे. अशा पिशव्यांचे उत्पादन करणाऱ्यांना एक लाख रुपयांपर्यंत दंड आणि पाच वषेर् तुरुंगवास अशा जबर शिक्षेची कायद्यातील तरतूद केवळ हप्तेबाजीसाठी वापरली जात असल्यामुळेच, या पिशव्या पुन्हा उघडपणे वापरात आल्या आहेत.

पिशव्या देणारे विक्रेते आणि त्यांचा वापर करणारे ग्राहक यांना जागोजागी दंड करण्याची आणि वारंवार हा गुन्हा करणाऱ्यांना तुरुंगात डांबण्याची मोहीम सातत्याने राबवली गेली, तरच या सामाजिक गुन्हेगारीला आळा घालता येईल. राजकीय पक्ष तसेच स्वयंसेवी संघटना यात मोठी भूमिका बजावू शकतात. मुंबईच्या महापौरांनी आता पुढाकार घेतला आहेच, तर उत्पादक, विक्रेते तसेच ग्राहक या तिघांनाही जरब बसवण्याची मोहीम ही कायमस्वरूपी असावी आणि अन्य महापौरांनीही त्यांच्यापासून प्रेरणा घ्यावी, ही अपेक्षा.

 
</text>
</doc>
