<doc>
<docno>1118201.cms.txt</docno>
<text>
 
अर्थव्यवहार
प्लीज डोन्ट गो अवे!
[ Sunday, May 22, 2005  10:14:45 pm]


मोठाले 'मॉल्स' बघून तुमचं काय होतं कुणास ठाऊक? पण खरं सांगतो, माझी (एक विती) छाती मात्र दडपून जाते! अनंत वस्तू तिथे विक्रीसाठी मांडलेल्या असतात. कधी खपत असतील हे नग? किती पैका अडकलेला असेल त्या वस्तूंमध्ये?

या भारी गुंतवणुकीमुळेच अनेक 'मॉल्'वाल्यांना परदेशी गुंतवणूकदारांची मदत लागते. तर, टर्नर मॉरिसनसारखे उद्योगपती इथे स्वत:च 'मॉल्स' उघडतात. दिल्लीत त्यानीच 'आर्कस' हा मोठा 'मॉल्' उघडला. गृहसजावटीसाठी सर्व काही असलेला तो 'मॉल्' चांगला चालला आहे. मुंबईतलं 'आर्कस' मात्र अल्पजीवी ठरलं. बाळाला पुरेसं 'एम' व्हिटॅमिन मिळालं नाही तर ते तगणार कसं? फक्त पंधरा कोटीत काय होणार? चक्क भूणहत्त्याच झाली ती! 'लॅकोस्टे' नामक त्यांच्याच दुसऱ्या 'रिटेल'चीदेखील तीच गत झाली.

या परकीय उद्योगपतींचं इथलं गणित का चुकावं?

1) 'मॉल्'ला भेट देणारे सर्वच काही ग्राहक नसतात. फुकटात टाइमपास करायला (प्रवेश शुल्क भरूनही) 'मॉल्'सारखी अन्य जागा नाही.

2) जिज्ञासापूतीर्करिता 'मॉल्' हे उत्तम ठिकाण आहे. बाजारात आलेली नवीन वस्तू, तिची किंमत, तिचं पॅकिंग, तिचा उपयोग, तिचा निर्माता असं बरंच ज्ञान तिथे पदरात पडतं. शिवाय वस्तूस्पर्शाचा आनंद!

3) घर गाठण्याचं आव्हान यशस्वीरित्या पेलल्यावर खरेदीसाठी इथे कुणा लेकाकडे (आणि लेकीसुनांकडे) त्राण उरलेलं असतं?

4) नेहमी दसरा-दिवाळी करण्याची ऐपत असलेले भारतीय सध्या फारच थोडे आहेत. त्यांची संख्या हळूहळू वाढत आहे. पाश्चात्य 'शॉपिंग कल्चर' हळूहळू इथेही मूळ धरत आहे. आजचे 'मॉल्'दार उद्या मालदार होणार हे निश्चित! तेव्हा परदेशी 'मॉल्'वाल्यांनो, तुम्हालाही ब्रेक मिळणारच आहे. सो, डोण्ट गो अवे! बी विथ अस!

- सुधीर सुखठणकर

 
</text>
</doc>
