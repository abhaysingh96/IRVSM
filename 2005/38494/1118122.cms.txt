<doc>
<docno>1118122.cms.txt</docno>
<text>
 
धावते जग
भावना बाजूला ठेवा!
[ Sunday, May 22, 2005  08:51:53 pm]


भारत आणि पाकिस्तान यांच्यातील तिढा लवकर सुटणारा नसला, तरी पाकिस्तानचे अध्यक्ष जनरल परवेझ मुशर्रफ हे अधूनमधून काहीतरी बोलत असतात आणि हा प्रश्न आंतरराष्ट्रीय पातळीवर धगधगता राहील, हे पाहतात. क्वचित कधी या म्हणण्याला भावनेची किनार असते. परंतु ती तेवढ्यापुरतीच.

अन्यथा काश्मीर वादग्रस्तच आहे, या भूमिकेवरून ते कधी माघारी आलेले नाहीत. त्यांना त्यांचे स्वत:चे अस्तित्व टिकविण्यासाठी हे करावेच लागेल. शुक्रवारीही मुशर्रफ यांनी हेच केले. 'सार्क' देशांमधील संसद सदस्य आणि पत्रकारांपुढे त्यांनी, 'हा प्रश्ान् मी व पंतप्रधान मनमोहन सिंग यांच्याच कारकीदीर्त सुटावा.

आमच्या पुढील नेते काय करतील ते सांगता येत नाही', असे भावनिक आवाहन केले. त्याचवेळी काश्मीर प्रश्ान् सोडविण्यासाठी धर्म हा निकष असणार नाही, असा साक्षात्कारही मुशर्रफ यांना झाला आहे. भारतात धर्मनिरपेक्षता महत्त्वाची असल्याने हा प्रश्ान् सोडवितानाही धर्म या निकषाऐवजी 'जनता' हा निकष असावा, असे ते म्हणतात.

ही गोष्ट त्यांना आज कळली हे आश्चर्यच आहे. यातील भावनात्मकता सोडली तर फारसा अर्थ नाही; कारण भारताने कधीच धर्माचा आधार घेऊन काश्मीर प्रश्ान् सोडवा, असे म्हटले नव्हते. यापेक्षा त्यांची दुसरी सूचना अधिक महत्त्वाची आहे. दोन्ही देश सीमाविरहित व्हावेत, असा त्यांच्या बोलण्याचा आशय होता. सीमेजवळ काश्मीरमधल्या एका भागात सैन्य ठेवायचे नाही, तेथील लोकांना जास्तीतजास्त स्वयंप्रशासनाचा अधिकार द्यायचा,

सीमाच अस्तित्वात उरल्या नाहीत की प्रश्न मिटेल, असे मुशर्रफ यांचे म्हणणे आहे. ही सूचना करताना त्यांनी, काश्मिरींना दुसऱ्या कोणाची (म्हणजे भारताची) नव्हे, तर स्वयंशासनाची गरज वाटते आहे, त्यांना स्वत:चे भविष्य स्वत:च घडवायचे आहे, असे सांगायला कमी केलेले नाही. मुळात काश्मिरींना काय हवे ते त्यांना सांगू दे. त्यांनी मुशर्रफ यांना प्रतिनिधी नेमलेले नाही. त्यामुळे काश्मिरी लोकांना काय हवे आहे, याची काळजी मुशर्रफ यांना करण्याचे कारण नाही.

तरीही त्यांनी खरेच जाणून घेतले तर बहुसंख्य काश्मिरींना भारतातच राहायचे आहे, हे त्यांच्या लक्षात येईल. योगायोगाने गळ्यात पडलेले नेतेपद हा आपण व मनमोहन सिंग यांच्यातील समान दुवा आहे, असे मुशर्रफ म्हणतात. परंतु डॉ. मनमोहन सिंग हे लोकशाही पद्धतीने पंतप्रधान झालेले आहेत आणि मुशर्रफ यांनी स्वत:ला देशावर लादले आहे, हा फरक ते विसरून जातात. पाकिस्तानला खरेच हा प्रश्ान् सोडविण्याची इच्छा असती, तर तो एव्हाना सुटलाही असता.

परंतु, तिथेच अडचण असल्याने दिवसेंदिवस गुंतागुंत वाढत आहे. दोन्ही देशांमध्ये बससेवेमुळे संबंध सुधारल्या-सारखे दिसत असले तरी परिस्थितीत फारसा फरक पडलेला नाही. अतिरेकी कारवाया थांबत नाहीत, तोपर्यंत ती तशीच राहील!

 
</text>
</doc>
