<doc>
<docno>1118113.cms.txt</docno>
<text>
 
बहुतांची अंतरे
मुंबईला प्राणवायू पुरवणारा वसई-विरार पट्टाच गॅसवर!
[ Sunday, May 22, 2005  08:48:37 pm]


'विकास कर की जिझिया कर' हे संपादकीय व 'सिडकोचा वाढीव कर वसईकर भरणार नाहीत', हे वृत्त (म. टा. 11 मे) वाचले. 1988 साली राज्य सरकारने विकासाच्या नावाखाली वसई- विरार सिडकोच्या स्वाधीन केले. विकासाच्या परवानग्या केवळ सिडको देते. नगरविकास खातेही परस्पर परवानग्या देऊन टाकते. माजी मुख्यमंत्री सुशीलकुमार शिंदे यांनी मन मानेल तशा परवानग्या दिल्या आहेत.

अवघ्या वीस वर्षांपूवीर् मुंबईला प्राणवायू पुरविणारा हा प्रदेश आज मोठ्या प्रमाणात प्रदूषणयुक्त झाला आहे. बांधकामाच्या अतोनात परवानग्या देऊन कोट्यवधी रुपयांचा महसूल सिडकोने वसूल केला. त्या बदल्यात वसईचा कुठचा विकास झाला, हा संशोधनाचा विषय आहे.

'सिडको हटाव' हा संघर्ष आम्ही वसईकरांनी दशकाहून अधिक काळ चालविला. नगरपरिषदांना पूवीर् असलेले विकासाचे अधिकार बहाल करावेत, अशी वारंवार मागणी केली. पण राज्य शासनाने दखल घेतली नाही. विकास आराखड्यासंदर्भात आतापर्यंत कैक सुनावण्या झाल्या, मात्र त्याचा अहवाल सरकारने आजपर्यंत प्रसिद्ध केलेला नाही. सरकारने नेमलेल्या कमिटीचे काय झाले?

सिडकोच्या 17 वर्षांच्या काळात शेकडो अनधिकृत इमारती या विभागात उभ्या राहिल्या आहेत. पिण्याच्या पाण्याची वानवा असताना दहा- दहा मजली इमारती उभ्या करण्यास सिडकोने परवानग्या कशा दिल्या? 1981 साली या भागाची लोकसंख्या 2 लाख 41 हजार होती. आज ती 12 लाखांवर आहे. याला विकास म्हणायचे का?

राज्य सरकारने नेमलेल्या कमिटीने नायगाव ते विरार रेल्वेलगतच्या नव्याने विकसित झालेल्या शहरांसाठी स्वतंत्र यंत्रणा निर्माण करण्याची सूचना केली आहे. तिचा विचार शासनाने करावा. उर्वरित भागात नगरपरिषद व ग्रामपंचायती कायम ठेवून त्या भागात बहुमजली इमारतींना पूर्णपणे बंदी असावी. तसे झाल्यास मुंबईला प्राणवायू पुरविणारा हा विभाग काही प्रमाणात शिल्लक राहील.

मार्कुस डाबरे, अध्यक्ष, हरित वसई संरक्षण समिती.

 
</text>
</doc>
