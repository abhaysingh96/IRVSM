<doc>
<docno>1118049.cms.txt</docno>
<text>
 
प्रगती फास्ट
संवादाची दरी
[ Sunday, May 22, 2005  07:28:15 pm]


प्रत्येक घरात आढळणारा तसा हा कॉमन कॅटेगरीतला किस्सा आहे. शेफाली आणि तिच्या नवऱ्यात सारखी कोणत्या न कोणत्या गोष्टीवरून कुरबूर चालू राहायची. नवरा-बायको काय, जवळपास सगळ्याच नात्यात तुम्हाला अशा प्रकारची छोटी-मोठी भांडण दिसून येतील. माझ्या मते, नात्यातला गोडवा टिकवून ठेवण्यासाठी हे आवश्यकच असतं.

त्याने आपल्याला समजून घेतलं पाहिजे, अशी दोघांचीही अपेक्षा असायची. खरं पाहिलं तर दोन व्यक्तींच्या नात्यात तिसऱ्या माणसाच्या वाट्याला काही भूमिकाच नसते. त्यामुळे इतरांनी समजवणं किंवा उपदेश करावासा वाटण्याचा मोह टाळणं बरं. पण कधीकधी ही छोटीशी वाटणारी भांडणं नकोशी होतात. त्यांचा नकळत मनावर स्ट्रेस निर्माण व्हायला लागतो. अशा परिस्थितीत मात्र तुम्ही या तक्रारींची वेळीच दखल घ्यायला हवी.

प्रत्येक क्षणाला होणारं भांडण टाळण्यासाठी शेफाली स्वत:च्या विचारांचं विश्लेषण करायला लागली. वादाचं नक्की कारण काय, त्या वेळी काय होतं, यासारख्या गोष्टींचा ती मागोवा घ्यायला लागली. शेफालीच्या तात्काळ लक्षात आलं, की नवरा काहीही बोलला तरी नकळत तिच्या तोंडून एखादी नकारात्मक कमेण्ट निघायची. त्यातूनच एकूण भांडणाला सुरुवात होते. शेफालीच्या नवऱ्याने लग्नाच्या वाढदिवसाचं निमित्त साधून तिला एक छानशी साडी गिफ्ट दिली.

शेफाली सवयीप्रमाणे 'नशीब माझं, तुमच्या निदान एवढं तरी लक्षात राहिलं,' असं जळजळीत काहीतरी बोलणार होती. पण या वेळी तिला स्वत:च्या तोंडून निघणारे शब्द वादाला कारणीभूत ठरू शकतात, याची जाणीव झाल्यामुळे तिने ते शब्द गिळले आणि छानसं हसली.

तिच्या नवऱ्याला एक गोड धक्काच बसला. शेफाली आपल्याला टोचेल असं काहीच कसं बोलली नाही, याचं आश्चर्य वाटलं. 'आपण डिनरला बाहेर जाऊ या का,' हा त्याचा प्रश्न ऐकून आश्चर्यचकित होण्याची वेळ आता शेफालीची होती. हळूहळू त्यांच्या नात्यात आश्चर्यकारक बदल झाले. त्याने मला समजून घेतलं पाहिजे, या विचारांची जागा मी त्याला समजून घेऊ शकते, यांनी घेतली. तुमच्या नात्यातही अशा प्रकारची संवादातून निर्माण होणारी दरी असेल तर त्याच्यामागची कारणं शोधण्याचा प्रयत्न करा. कारण तर मिळेलच शिवाय उत्तरसुद्धा सापडण्याच्या शक्यता आहेत. आधी सुरुवात तर करा.

- डॉ. तुषार गुहा

 
</text>
</doc>
