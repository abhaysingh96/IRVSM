<doc>
<docno>1087049.cms.txt</docno>
<text>
 
महामुंबई
देशाला विघटनापासून वाचवण्याची जबाबदारी पत्रकारांची
[ Sunday, April 24, 2005  11:57:38 pm]


म. टा. प्रतिनिधी

मुंबई : देशात आणि समाजात वाढत असलेली अनैतिकता आणि विघटनापासून समाजाला वाचिवण्याची जबाबदारी साहित्यिक व पत्रकारांवर असल्याचे प्रतिपादन गुजरातचे राज्यपाल नवलकिशोर शर्मा यांनी केले.

अहिंसा चळवळीचे प्रचारक आणि पत्रकार नंदकिशोर नौटीयाल यांना यंदाचा ' आचार्य तुलसी सन्मान ' देण्याचा सोहळा काळबादेवीतील महाप्रज्ञ शाळेत आयोजित केला होता. याप्रसंगी मुख्यमंत्री विलासराव देशमुख, माजी पंतप्रधान विश्वनाथ प्रताप सिंग, आमदार भाई जगताप, नवभारत टाइम्सचे माजी संपादक विश्वनाथ सचदेव उपस्थित होते. मुख्यमंत्री देशमुख यांच्या हस्ते नौटीयाल यांनी पुरस्कार देण्यात आला. 51 हजार रुपये व मानचिन्ह असे या पुरस्काराचे स्वरूप आहे.

राज्यपाल शर्मा म्हणाले, युगाचा प्रवाह बदलण्यासाठी आवश्यक गुण पत्रकारांमध्ये असावे लागतात. आणि नौटीयाल यांच्यामध्ये हे सर्व गुण आहेत. मुख्यमंत्री देशमुख म्हणाले, महाराष्ट्र राज्य हिंदी साहित्य अकादमीच्या कामकाजाला अधिक गतिमान करण्यासाठी नौटीयाल यांची भूमिका मोलाची आहे. या कार्यक्रमाला आचार्य तुलसी महाप्रज्ञ विचार मंचचे अध्यक्ष राजकुमार पुगलिया व चिटणीस शांतिलाल जैन उपस्थित होते.

 
</text>
</doc>
