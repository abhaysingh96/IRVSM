<doc>
<docno>1086806.cms.txt</docno>
<text>
 
महामुंबई
शिवसेना नगरसेवकांची कानउघडणी
[ Sunday, April 24, 2005  05:48:02 pm]


मुंबई टाइम्स टीम

कल्याण : सप्टेंबरमध्ये होणाऱ्या महापालिका निवडणुकीत भाजपशी युती करण्याचे संकेत शिवसेनेने दिले आहेत. शिवसेना नगरसेवक आणि पदाधिकाऱ्यांची तातडीची बैठक शिवसेना कार्याध्यक्ष उद्धव ठाकरे यांनी नुकतीच मातोश्रीवर आयोजित केली होती. या वेळी निष्क्रिय नगरसेवकांची कानउघडणी केल्याचं समजतं. विरोधी पक्षनेते नारायण राणे यांनी शिवसेना प्रतिनिधी अधिवेशनात राज्यातील सेनेच्या ताब्यात असलेल्या महापालिका आणि पालिकांच्या कारभारावर उघडपणे टीका केली होती. नारायण राणेंची ही लस सर्वप्रथम इथल्या नगरसेवकांना टोचण्यात आली आहे.

2000 मध्ये सत्तेवर आलेल्या शिवसेनेने 45 आश्वासनं वचननाम्यात दिली होती. यातील 35 वचनं पूर्ण करण्यात आल्याचा दावा पदाधिकाऱ्यांतफेर् करण्यात आला. मात्र प्रत्यक्षात कल्याणातील काळा तलाव सुशोभिकरण, डोंबिवलीतील नाट्यगृह, स्पोर्ट्स कॉम्प्लेक्स, कल्याण-डोंबिवली रेल्वे समांतर रस्ता, टिटवाळा गणपती मंदिर सुशोभिकरण असे महत्त्वपूर्ण प्रकल्प अजूनही पूर्ण झालेले नाहीत. टिटवाळा गणपती मंदिर तलावाचं बांधकाम जरी पूर्ण होत आलं असलं तरी ठाण्याच्या सहाय्यक धर्मादाय आयुक्तांनी टिटवाळा गणपती मंदिर ट्रस्टने महापालिकेला दिलेल्या दीड कोटी अर्थसहाय्याबाबत आक्षेप घेतल्याने हे प्रकरण हायकोर्टात गेलं आहे. तर काळा तलाव सुशोभिकरण पावसाळ्यापूवीर् होण्याची सुतराम शक्यता नाही.

डोंबिवलीतील नाट्यगृह डिसेंबरपर्यंत पूर्ण करण्याचा प्रयत्न असल्याचं महापालिका प्रशासन सांगत आहे. प्रत्यक्षात निवडणुकीपूवीर् या कामांचा शिवसेनेला कितपत फायदा होईल, त्या दृष्टीने चाचपणी करण्यात येत आहे. डोंबिवली स्विमिंग पूल आणि इनडोअर गेम्स हॉलसाठी 1 कोटी 20 लाख रुपये केंद सरकारच्या क्रीडा खात्याकडून अर्थसहाय्य मिळवण्यात आल्याचं स्थायी समिती सभापती रमेश म्हात्रे यांनी सांगितलं.

वॉर्डातील महत्त्वाच्या विकासकामांसाठी खासदार, आमदारांचे निधी उपलब्ध करून देण्याची तयारी दर्शवली आहे. या बैठकीत गेल्या साडेचार वर्षांच्या काळात कोणतंही ठोस काम वॉर्डात न करणाऱ्या, सभागृहात प्रभाव न पाडणाऱ्या तिकीटं देण्यात येणार नाहीत, अशी स्पष्ट तंबी कार्याध्यक्ष उद्धव ठाकरे यांनी दिल्याचं सांगण्यात आलं. नगरसेवकांच्या कारभाराबाबत या वेळी कानपिचक्याही देण्यात आल्या.

 
</text>
</doc>
