<doc>
<docno>1086809.cms.txt</docno>
<text>
 
महामुंबई
...तरीही ठाणे स्टेशन बेस्ट!
[ Sunday, April 24, 2005  05:51:02 pm]


रवींद मांजरेकर

ठाणे : ठाण्यातील प्रवाशांना दोन्ही ब्रिजवर कायम तुंबलेली गर्दी, प्लॅटफॉर्मवर स्टॉलच्या फुटलेल्या पाइपमधून बाहेर वाहणारं पाणी, सैरावैरा भिरभिरणारी कुत्री, गाड्यांचे आयत्या वेळी बदलणारे प्लॅटफॉर्म, मर्यादित तिकीट खिडक्या यासारख्या असंख्य समस्या असल्या, तरी सरकारी ' श्रेणी ' नुसार मुंबई विभागात ठाणे हेच ' बेस्ट ' स्टेशन ठरलंय.

सहा लाख प्रवाशांच्या ' यातायाती ' चा भार सहन करणाऱ्या आणि 2002 मध्ये स्वच्छ स्टेशनचा पुरस्कार पटकावणाऱ्या ठाणे स्टेशनच्या लौकिकात आणखी एका सन्मानाची भर पडली असून ' उपनगरीय मोठे स्थानक ' या प्रकारात उत्तम मॅनेजमेण्ट असलेलं स्टेशन म्हणून मुंबई विभागात ठाण्याला प्रथम क्रमांक मिळाला आहे. दुसऱ्या क्रमांकासाठी अंबरनाथची, तर तिसऱ्या क्रमांकासाठी इगतपुरी स्टेशनची निवड झाली. मध्य रेल्वेच्या मुख्यालयात पुरस्कारांचं वितरण करण्यात आलं.

या सन्मानाबरोबर ठाण्याचे स्टेशन मॅनेजर एम. पी. शर्मा यांना चांगल्या कामासाठीचं व्यक्तिगत पारितोषिक आणि स्टेशनवरील सफाई मुकादम किकाराम रामकला यांनाही चांगल्या कामाबद्दलचं पारितोषिक आणि प्रशस्तीपत्रक देण्यात आलं आहे. हा पुरस्कार 1998 नंतर पुन्हा ठाणे स्टेशनला मिळाला आहे. दादर, भायखळा आणि ठाणे या तिन्ही स्टेशन्सनी या पुरस्कारावर दोनदा नाव कोरलं.

मुंबई ते इगतपुरी आणि लोणावळा अशा विस्तृत विभागात झालेल्या या स्पधेर्त ठाणे स्टेशनमधील स्वच्छता, स्टेशनमधून बाहेर पडण्याचे मोकळे मार्ग, नियमित आणि स्पष्ट उद्घोषणा आणि तक्रारी तातडीने निकालात काढण्याची पद्धत या गोष्टी निर्णायक ठरल्याचं एम.पी. शर्मा यांनी सांगितलं. शर्मा दुसऱ्यांदा ठाणे स्टेशन मॅनेजरपदाचा कार्यभार सांभाळत आहेत. त्यांच्या हाताखाली सुमारे 350 कर्मचारी काम करतात. दहा फ्लॅटफार्मचा परिसर स्वच्छ राखायला शर्मा यांनी प्राधान्य दिलं. त्याचबरोबर इण्डिकेटरवर नेमक्या वेळा दर्शवणं, गाडी स्टेशनमधून बाहेर पडली, की इण्डिकेटर बदलणं आदी गोष्टींचा निवड समितीने विचार केला.

ठाण्याहून सीएसटीकडे जाणारी गाडी अमूक एक गाडी सकाळी गदीर्च्या वेळी प्लॅटफॉर्म क्रमांक सातवरूनच सोडावी, अनाऊन्समेण्टमध्ये काही बदल करावेत, अशा प्रवाशांनी केलेल्या सूचनांवर तातडीने कृती केल्याचं शर्मा यांनी सांगितलं. काम करत राहणं, हे तत्त्व स्वीकारल्यामुळे कोणत्याही पुरस्काराच्या मागे न लागता ज्यांच्यासाठी हे काम करतोय, त्यांना त्याचा जास्तीत जास्त फायदा व्हायला पाहिजे, हे सूत्र आपण स्वीकारलं आहे. माझ्या हाताखालील कर्मचारी वर्गानेही तीच भावना ठेवून काम करावं, असा माझा प्रयत्न आहे. त्या काही प्रमाणात यश मिळाल्याची पावती म्हणजे हा पुरस्कार असल्याचं शर्मा म्हणाले.

कुत्रे आणि भिकाऱ्यांच्या त्रासाबद्दल शर्मा म्हणाले, की कुत्र्यांबाबत त्यांना रेल्वे हद्दीबाहेर हाकलणं किंवा निर्जन ठिकाणी नेऊन सोडणं, याव्यतिरिक्त कोणताही उपाय करता येत नाही. पण भिकाऱ्यांबाबत मात्र वेळोवेळी मोहीम उघडून कारवाई केली जाते.

प्रवाशांना आनंद पण...

ठाणे स्टेशनला पुरस्कार मिळाल्याबद्दल आनंद व्यक्त करताना गेली दहा वर्षं प्रवास करणारे राजू शेलार म्हणाले, की गेल्या काही दिवसांपासून गाड्यांचे प्लॅटफॉर्म आयत्या वेळी बदलण्याचं प्रमाण खूपच कमी झालं आहे, हे खरं आहे. स्वच्छतेच्या बाबतीत मात्र अजूनही काळजी घ्यायला पाहिजे.

प्लॅटफॉर्मवर गाड्या येणार असल्याचं निश्चित झाल्यानंतर आता लोकांनी ब्रिजवर थांबणं बंद करायला हवं, अशी प्रतिक्रिया सुनंदा पाटणकर यांनी व्यक्त केली. दोन्ही प्लॅटफॉर्मवर गाड्या आल्या, की उतरणाऱ्यांची आणि वर येणाऱ्यांची तोबा गदीर् होते. त्यामुळे बऱ्याच वेळा गाडी प्लॅटफॉर्मवर दिसत असूनही त्या गदीर्मुळे गाडी पकडता येत नाही, असं त्या म्हणाल्या.

 
</text>
</doc>
