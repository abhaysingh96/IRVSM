<doc>
<docno>1086790.cms.txt</docno>
<text>
 
सदर
मुच्छड पानवाला
[ Sunday, April 24, 2005  05:37:08 pm]


पान खाण्याची सवय वैदिक काळापासूनची आहे. जेवणानंतरच पान खाणारे तसे हौशीच. मुखशुद्धी म्हणून ते खातात. चुना, कात, बडीशेप, लवंग, वेलदोडा, सुपारी हे प्रकार असतातच. पण हौशींचं सोडा, मुंबईमध्येही आता सतत पान चघळणारे, मध्येच पिंक टाकणारे रस्त्यारस्त्यांवर दिसतात. पान खात बोलणं ही कला अवघडच. रोजच्या रोज खाणाऱ्यांनाही ही कला सहज साधता येत नाही.

आपल्याकडे पान आणलं ते उत्तर भारतीयांनी. आता नाही म्हणायला शेट्टींच्या हॉटेलांबाहेर कानडी पानवाले आले आहेत. पण पान खावं, ते उत्तर भारतीयांच्या म्हणजे भय्यांच्या ठेल्यावरचं. स्वत: पान चघळत इतरांसाठी पान लावणारे भय्ये ही आता मुंबईकरांची गरज होऊन बसली आहे.

पानं मुख्यत: दोन प्रकारची वापरली जातात. पिकलेली आणि थोडी जून अशी. यात कलकत्ता पान आणि बनारसी पान असे प्रकारही आहेत. शिवाय अगदी लहान, म्हणजे तीन ते चार इंचाचीच, जी पानं असतात ( थोडीशी कडक, पण पिवळसर) त्यांना मघई पान असंही म्हणतात. अर्थात, ही मघई पानं थोडी महाग असल्याने केवळ खास शौकीन जिथे जातात, त्यांच्याकडेच ठेवलेली दिसतात. पान लावण्याची पद्धतही प्रत्येकाची वेगवेगळी असते.

असंच एक विविधतेने परिपूर्ण असं पानाचं एक छोटंसं दुकान अंधेरी पश्चिमेच्या जे.पी. रोडवरील अंधेरी स्पोर्ट्स कॉम्प्लेक्सच्या समोर आहे. अजय तिवारी यांच्या या पानाला जी चव आहे, ती तुम्हाला इथे वारंवार खेचून आणते. या पानाची जी क्वालिटी ( खरं तर रंगतच) अप्रतिमच.

अजय तिवारी मूळचा यूपीचा. भदोही(बनारसचा ग्यानपूर व काही भाग यांचा बनलेला हा नवा जिल्हा.) मधील चौरी गावातला. चौदा वर्षांपूवीर् अजय आणि अरुण तिवारी या दोन भावांनी पानाचं दुकान सुरू केलं. सुरुवातीला जम बसेना, पण हळूहळू अजय तिवारीच्या ( त्याला आता अंधेरीतला मुच्छड पानवाला म्हणूनही ओळखलं जातं.) पान लावण्याच्या पद्धतीच्या प्रेमात पडून ददीर् त्याच्याकडे येऊ लागले. त्यामुळे त्याचा आत्मविश्वास दुणावला. आज तो तासाला 200 पान सहज बनवू शकतो. ' आमच्या इथल्या पानात असलेला कात हा थोडा वेगळा असतो. पानाला लावून चुन्यासोबत मिक्स करताना तो लवकर सर्वत्र पसरत नाही. त्यात असणाऱ्या काही पदार्थांमुळे तुमच्या शरीराला निश्चितच अपाय होत नाही. तंबाखूविरहित पान फ्रिझमध्ये दोन-तीन दिवस सहज चांगलं राहतं. इथे पान हे बर्फावर ठेवूनच बनवलं जातं. मग ते साधं, मसाला वा मघई पान असो. पान बर्फावर ठेवल्याने त्याच्या शिरा तर नरम होतातच, पण ते कितीही मोठं असलं तरी त्याची घडी घालताना ते तुटत नाही. असं थंड पान कुणाला आवडणार नाही ?' अजय तिवारी आपल्या व्यवसायाचं थोडंसं गमक उलगडून सांगतो. त्याच्याकडील कात बनारसहूनच मागवला जातो. त्याच्याकडे खस, पायनॅपल, मँगो, नाइट बीन, गुलाब, ऑरेंज इत्यादी चवीच्या चटण्या मिळतात.

इथलं मसाला पान तर मस्तच. मोठ्या, तरीही सहज तोंडात विरघळून जाईल, अशा पानात बडीशेप, तीन प्रकारची सल्ली सुपारी, दोन प्रकारचा खजूर, गुलकंद, टुटीफ्रुटी, दोन प्रकारचं रंगीत खोबरं असे असंख्य प्रकार असतात. त्यावर चेरी ठेवून पान नेहमीप्रमाणे त्रिकोणी बंद करून त्यावर चटणी लावून ते तुम्हाला दिलं जातं. हा मुच्छड पानवाला समारंभाची, शोभा वाढवेलच, पण पान खायला समारंभ कशाला हवा ? एरवीही त्या भागात गेलात तर तिथे पान खायचंच. कळणारही नाही, त्याची तुम्हाला कधी सवय लागेल. होय, त्याच्याकडे मोबाइलही आहे. पण तुम्ही नेहमीचे कस्टमर झालात, तरच 9821023581 या मोबाइलवर ऑर्डर देता येईल.

तिथे त्याच्यावर वेगवेगळ्या इंग्रजी, हिंदी वृत्तपत्रांत छापून आलेल्या लेखांची कात्रणं पाहायला मिळतात. शिवाय अनेक फिल्मवाले, पत्रकार, राजकारणी यांचा अजय तिवारी त्याच्याकडचं मस्त पान आणि सतत हसणारा चेहरा यांमुळे आवडता बनून गेलाय.

चौरसिया

 
</text>
</doc>
