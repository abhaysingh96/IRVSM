<doc>
<docno>1086805.cms.txt</docno>
<text>
 
महामुंबई
मासुंदा तलावातले मासे मेले
[ Sunday, April 24, 2005  05:47:25 pm]


मुंबई टाइम्स टीम

ठाणे : इथल्या मासुंदा तलावातील शेकडो मासे मृत पावल्याचं आढळून आलं. मासे कशामुळे मेले ते समजू शकलेलं नाही. परंतु हवेतील प्रचंड उष्णतेमुळे मासे मेले असावेत, असा अंदाज व्यक्त केला जात आहे.

' सिल्व्हर ' जातीचे मासे नुकतेच तलावात सोडण्यात आले होते. तेच मासे मृत पावल्याचे आढळून आलं आहे. इतर जातीच्या माशांना काही झालं नाही. ते तलावात विहार करताना आढळून आले.

ठाण्यात गेल्या आठवडाभरात कमालीचा उष्मा होता. अधूनमधून आभाळ येत होतं. या उष्णतेचा परिणाम होऊन मासे मेले असावेत, असा प्राथमिक अंदाज आहे. मासुंदा तलावात मासे मरण्याची ही तिसरी किंवा चौथी वेळ असावी.

मासुंदा तलाव जैविक पद्धतीने शुद्ध करण्यात आलेला आहे. या तलावामध्ये निर्माल्य तसंच प्लास्टिकच्या पिशव्या टाकण्याचे प्रमाण पूवीर्पेक्षा कमी झालेलं असलं तरी शिळे-पाके अन्न व खरकटे सर्रास टाकलं जात असल्याच्या तक्रारी आहेत. सांडपाणीही तलावामध्ये जात असावे, असा संशय दक्ष नागरिक मंचचे नितीन देशपांडे यांनी व्यक्त केला आहे.

मासुंदा तलाव हा शहराच्या मध्यवर्ती ठिकाणी आहे. भेळपुरी व अन्य खाद्यपदार्थांच्या गाड्या तलावासभोवती गराडा पडलेला असतो. त्यामुळेही वायफळ कचरा तलावामध्ये जात असतो.

 
</text>
</doc>
