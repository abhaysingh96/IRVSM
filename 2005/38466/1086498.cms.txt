<doc>
<docno>1086498.cms.txt</docno>
<text>
 
देश-विदेश
त्यागण्याच्या तयारीत!
[ Sunday, April 24, 2005  12:08:49 am]


म. टा. विशेष प्रतिनिधी

नवी दिल्ली : सरसंघचालक के. एस. सुदर्शन यांच्यापाठोपाठ अटलबिहारी वाजपेयी यांनी मुक्तछंदात केलेली शेरेबाजी आणि शुक्रवारी भोपाळमध्ये उमा भारती यांनी ' पक्षांतर्गत धर्मयुद्धा ' चा बिगुल वाजवल्यानंतर अस्वस्थ असलेले लालकृष्ण अडवाणी पक्षाध्यक्षापदाचा लवकरच त्याग करण्याच्या मन:स्थितीत आहेत, असे भारतीय जनता पक्षाच्या वरिष्ठ वर्तुळातून समजले. त्यांच्या जागी सुषमा स्वराज आणि राजनाथ सिंग यांची नावे अध्यक्षपदासाठी सध्या सर्वात आघाडीवर आहेत.

वस्तुत: अडवाणी यांच्या अध्यक्षपदाची मुदत आणखी दोन वषेर् म्हणजे 2007 पर्यंत आहे. गेल्या महिन्याभरात मात्र अध्यक्षपद सोडण्याचा इरादा त्यांनी वारंवार सहकाऱ्यांकडे बोलून दाखवल्यामुळे पक्षाचे नेते नव्या सारथ्याच्या शोधात आहेत.

राजनाथ सिंगांना वाजपेयी गटाचे पाठबळ अचानक लाभले आहे. उत्तरेतल्या ठाकूर समाजावरील त्यांचा प्रभाव, देशातल्या सर्वात मोठ्या आणि प्रभावशाली राज्याचे, उत्तर प्रदेशाचे त्यांनी समर्थपणे सांभाळलेले मुख्यमंत्रीपद, प्रभावी वक्तृत्व, संघटनकौशल्य, इत्यादी गुणांची चर्चाही प्रसारमाध्यमांच्या प्रतिनिधींपुढे सध्या जाणीवपूर्वक घडवली जात आहे.

अध्यक्षपद हा भाजपचा पक्षांतर्गत विषय असल्याचे भाष्य रा. स्व. संघाने जाहीरपणे केले असले, तरी संघाची पहिली पसंत सुषमा स्वराज याच असल्याचे लपून राहिलेले नाही. सोनिया गांधी यांच्या जनमानसावर वाढत चाललेल्या प्रभावाला केवळ स्वराजच समर्थपणे आव्हान देऊ शकतात, अशी कुजबूजही जाणीवपूर्वक सुरू झाली आहे. भाजपचे अध्यक्षपद आजवर एकाही महिलेने भूषवलेले नाही आणि पुढल्या किमान वीस वर्षांत स्वराज यांच्या तोडीचे नेतृत्व पक्षात निर्माण होणे शक्य नाही. स्वत: अडवाणी, भैरोसिंग शेखावत, मुरली मनोहर जोशी, कल्याणसिंग यांच्यासारख्या बुजुर्ग नेत्यांचे पाठबळ स्वराज यांनाच मिळेल, असे त्यांचे समर्थक बोलून दाखवतात.

या पार्श्वभूमीवर राजनाथ सिंगांचे नाव अध्यक्षपदासाठी अचानक पुढे रेटण्यात आले असून प्रमोद महाजन, जसवंतसिंग यांच्यासारखे नेते या हालचालीच्या मागे असल्याचे समजले आहे. सर्वसंमतीने नव्या अध्यक्षाची निवड होईपर्यंत अडवाणी अध्यक्षपद सांभाळणार आहेत. यंदा अध्यक्ष कोणीही होवो, किमानपक्षी त्याने कार्यकाल पूर्ण करावा, अशी कार्यर्कत्यांची इच्छा आहे. कारण गेल्या पाच वर्षात तीनदा अध्यक्ष बदलले, यापैकी एकालाही आपला कार्यकाल पूर्ण करता आलेला नाही, याची खंत कार्यर्कत्यांच्या मनात आहे.

' लालजीं ' शी ' तात्विक ' मतभेद

नवी दिल्ली ( वृत्तसंस्था) : पक्ष आणि देशाच्या भल्यासाठी स्वकीयांविरुद्धच लढण्याची घोषणा करणाऱ्या भाजपच्या सदादु:खी नेत्या उमा भारती यांनी पक्षाध्यक्ष लालकृष्ण अडवाणी यांच्याशीच थेट ' तात्विक मतभेद ' आहेत, अशी कबुली शनिवारी दिली.

' पक्षातील काही सहकारी माझ्याविरुद्ध कारवाया करत असताना कोणीही वरिष्ठ मदतीला धावून आले नाहीत. त्यामुळे मी दुखावले आहे ,' असे त्यांनी ' एनडीटीव्ही ' ला दिलेल्या मुलाखतीत मान्य केले. ' अडवाणींबरोबरचे माझे मतभेद वैयक्तिक अजिबात नाहीत. ते इतके मोठे नेते आहेत की, त्यांच्याशी मतभेद आहेत, असेदेखील मला म्हणता येणार नाही. पण काही गोष्टी अशा आहेत, ज्या फक्त त्यांच्यात आणि माझ्यातच आहेत. आणि त्यावर उपाय सापडला की नाही, हेसुद्धा मला माहीत नाही ', अशी भावना उमा यांनी व्यक्त केली.

मध्य प्रदेशाचे मुख्यमंत्री बाबूलाल गौर आणि आपण यांच्यात कोणतीही दरी नाही. ज्यांच्याबरोबरच्या संबंधांत तणाव आहे ते नेते भोपाळमध्ये नव्हे, दिल्लीत आहेत. आपल्याविरुद्ध कोणता तरी ' अदृश्य हात ' कार्यरत आहे आणि हा हात दिल्लीतील अत्यंत प्रभावशाली व्यक्तीचा आहे, असा आरोपही त्यांनी केला.

आपण गौर यांच्या विरोधात नाही. पण त्यांना तसे वाटत असेल, तर ती चूक दुरुस्त करण्यासाठी त्यांनी उपचार करून घ्यावेत, असा सल्लाही त्यांनी दिला.

 
</text>
</doc>
