<doc>
<docno>1086491.cms.txt</docno>
<text>
 
महामुंबई
महाराष्ट्र 'ब्लॅक आऊट'कडे!
[ Sunday, April 24, 2005  12:04:02 am]


धनंजय गोडबोले

मुंबई : ठरवून दिलेल्या कोट्यापेक्षा जास्त वीज खेचत असल्याबद्दल पॉवर ग्रिड कॉपोर्रेशनने महाराष्ट्र राज्य वीज मंडळाला तंबी दिली असून शिस्त पाळली नाही, तर राज्याचा कोटा बंद करावा लागेल, असा अप्रत्यक्ष इशारा राज्य सरकारला दिला आहे. वीज मंडळाने शिस्तीचे पालन न केल्यास पॉवर ग्रिड एक्स्ट्रा हाय व्होल्टेज बंद करील आणि तसे झाल्यास राज्यात ' ब्लॅक आऊट ' शिवाय पर्याय राहणार नाही.

गेल्या काही दिवसांत महाराष्ट्राने जादा वीज खेचल्याचे निदर्शनास आल्यानंतर पॉवर ग्रिडने ही तंबी दिली. राज्यात लोडशेडिंगचे प्रमाण वाढवा आणि त्याचे अत्यंत कसोशीने पालन करा, अशी सूचना पॉवर ग्रिडकडून आल्यानंतर ऊर्जामंत्री दिलीप वळसे पाटील यांनी गुरुवारी शहरी भागातील लोडशेडिंग तीनऐवजी चार तासांवर तसेच ग्रामीण भागातील लोडशेडिंग सहा तासांवरून नऊ तासांपर्यंत वाढवण्याचा निर्णय घेतला.

वेस्टर्न पॉवर ग्रिड लोड- डिस्पॅच केंदात महाराष्ट्र, मध्य प्रदेश, छत्तीसगड, गुजरात आणि गोवा या चार राज्यांचा समावेश असून या राज्यांमधील लोडशेडिंगचे प्रमाण सात हजार 500 मेगावॉट इतके आहे. त्यात एकट्या महाराष्ट्राचा वाटा तीन हजार 800 मेगवॉट आहे. येत्या काही दिवसांत हे प्रमाण चार हजार मेगावॉटवर जाण्याची शक्यता आहे. वेस्टर्न ग्रिडमधून महाराष्ट्राचा कोटा 2000 हजार मेगावॉट ठरवण्यात आला होता. प्रत्यक्षात वीज मंडळाने 2900 मेगावॉट वीज वापरल्याचे निदर्शनास आले.

वीज मंडळाने शिस्तीचे पालन केले नाही, तर महाराष्ट्राचा एक्स्ट्रा हाय व्होल्टेज बंद करण्यात येईल, असे पॉवर ग्रिडने स्पष्ट केल्याने राज्य अंधारात जाईल. वेस्टर्न ग्रिडमधील वीजपुरवठा सुरळित राहण्यासाठी 50 किलोहर्ट्झ फ्रिक्वेन्सी ठेवणे आवश्यक आहे. ही फ्रिक्वेन्सी 48 च्या खाली गेली, तर पाचही राज्यांच्या ग्रिडमध्यील यंत्रणाच कोलमडून पडण्याची शक्यता आहे. तसे झाले तर राज्यात हलकल्लोळ माजेल, असे वीज मंडळाच्या अधिकाऱ्याचे म्हणणे आहे.

यासंदर्भात वीज मंडळाचे अध्यक्ष जयंत कावळे यांच्याशी संपर्क साधला असता कडक लोडशेडिंगशिवाय दुसरा कोणताही मार्ग नाही, असे त्यांनी स्पष्ट केले. उन्हाळ्यात विजेच्या मागणीत कमालीची वाढ झाल्याने तसेच सेंट्रल सेक्टर आणि खाजगी कंपन्यांकडून मिळणारी अतिरिक्त वीजही कमी प्रमाणात मिळत असल्याने लोडशेडिंग करावे लागत असून अतिरिक्त वीज मिळवण्याचा प्रयत्न सुरू आहे. तेव्हा या संकटातून मार्ग निघेपर्यंत नगरिकांनी सहकार्य करण्याचे आवाहन ऊर्जामंत्र्यांनी केले आहे.

भाजपचे प्रदेशाध्यक्ष नितीन गडकरी यांनी वाढीव लोडशेडिंगला जोरदार विरोध केला असून सध्याच्या परिस्थितीला आघाडी सरकारचा काळा कारभार जबाबदार असल्याचा आरोप त्यांनी केला आहे.

 
</text>
</doc>
