<doc>
<docno>1086981.cms.txt</docno>
<text>
 
महाराष्ट्र
'सोलापुरात सुरू व्हावे राम जोशी प्रतिष्ठान'
[ Sunday, April 24, 2005  11:04:12 pm]


म. टा. वृत्तसेवा

सोलापूर : महाराष्ट्राच्या लोकसंस्कृतीचा सूर्य मावळत चालला असला, तरी तो पुन्हा उगवावा यासाठी सांस्कृतिक वारसा जतन केला पाहिजे, असे मत ज्येष्ठ गीतकार जगदीश खेबुडकर यांनी व्यक्त केले. प्रसिद्ध शाहीर राम जोशी यांचा जन्म सोलापुरातला, त्यांची ओळख राज्यभर होण्यासाठी लोकशाहीर राम जोशी प्रतिष्ठानची स्थापना व्हावी, असा मानस त्यांनी व्यक्त केला. ' सोलापूर वृत्तदर्शन ' या स्थानिक केबल वाहिनीच्या दहाव्या वर्धापनदिनानिमित्त बुधवारी आयोजित केलेल्या कार्यक्रमात ते बोलत होते.

राम जोशींनी लावणीपासून भक्तिगीतापर्यंत वाटचाल केली. श्रृंगारापासून भक्तिपर्यंत सर्व रस त्यांनी सशक्तपणे हाताळले. नव्या पिढीला त्यांची ओळख व्हावी यासाठी या प्रतिष्ठानने वाचनालय चालवावे आणि लोकसंस्कृती जपणारे उपक्रम राबवावेत, अशी अपेक्षा खेबुडकर यांनी व्यक्त केली. टीव्ही चॅनल्सनी स्त्रियांचे खेळ, लोकगीते, लोकसंस्कृती जपणाऱ्या स्पर्धा घ्याव्यात, असे आवाहनही त्यांनी केले. अध्यक्षस्थानी ज्येष्ठ साहित्यिक निर्मलकुमार फडकुले होते. महापौर विठ्ठल जाधव, अरुण रामतीर्थकर, इंगळे महाराज कार्यक्रमाला हजर होते.

 
</text>
</doc>
