<doc>
<docno>1086987.cms.txt</docno>
<text>
 
देश-विदेश
46 हजार कोटींचे रेल्वे प्रकल्प अपूर्ण
[ Sunday, April 24, 2005  11:06:56 pm]


वृत्तसंस्था

नवी दिल्ली : रेल्वेच्या प्रकल्पांत गरज आणि अभ्यासाचा अभाव आढळतो. परिणाम रेल्वेचे कोट्यवधी रुपयांचे प्रकल्प अपूर्ण राहतात. म्हणून यापुढे गुंतवणूक करताना प्रकल्पांना प्राधान्य देण्याची सूचना रेल्वेच्या संसदीय स्थायी समितीने केली आहे.

रेल्वेचा आठवा अनुदान मागणी अहवाल संसदेच्या पटलावर ठेवण्यात आला. प्रकल्प पूर्ण न झाल्यामुळे रेल्वेची कोट्यवधींची गुंतवणूक व्यर्थ होते, असा निष्कर्ष समितीने काढला. आजच्या घडीला रेल्वेचे 46 हजार कोटींचे प्रकल्पांचे काम सुरू असून ते अपूर्णावस्थेत आहेत, अशी माहिती देण्यात आली.

रेल्वेचे उत्पन्न वाढवण्यासाठी समितीने अतिरिक्त जमिनीचे व्यापारी उपयोग, व्यवहारातील योजनांमध्ये बदल, बजेटमध्ये अधिक निधीची तजविज असे उपाय सुचवले आहेत. तसेच रेल्वेच्या प्रकल्पांचा विचार करताना अधिक गदीर्चे मार्ग आणि तांत्रिक सुधारणांकडे लक्ष द्यावे, असे समितीने सांगितले आहे.

तंत्रज्ञान, प्रकल्पांचा विचार करताना कर्मचाऱ्यांची जास्त कार्यक्षमतेने काम करावे यासाठी अकुशल कामगारांना प्रशिक्षण व कर्मचाऱ्यांच्या मानसिकतेत बदल करण्यासाठी काही कार्यक्रम आखावेत, असेही समितीला वाटते.

उत्पन्न व प्रवाशांची वाढती संख्या लक्षात घेतली तर नवीन मार्ग, गेजमधील बदल, दुहेरी मार्ग, रुळांचे नुतनीकरण, पुलांची कामे, रुळांचे एकसंधीकरण, रेल्वेचे फाटक, विद्युतीकरण आदी कामे करावीत यामुळे रेल्वेची सेवा तत्पर, सरक्षित आणि कार्यक्षम होईल, अशी सूचना करून प्रशासनाच्या भंगार विक्रीत भ्रष्टाचार, विनातिकीट प्रवाशांकडे दुर्लक्ष यामुळे रेल्वेचे नुकसान होत आहे, याकडे लक्ष वेधले आहे. वीजबिलात कपात करण्यासाठी वीजनिमिर्ती संस्थेकडून थेट वीज विकत घ्यावी किंवा स्वत:चे वीज निमिर्ती प्रकल्प उभारावे, अशी समितीची सूचना आहे.

डबे, वाघिणी आणि कन्टेनर आता कालबाह्य झाले असून यात बदल करावेत, मालवाहतूकीसाठी अधिक क्षमतेचे कन्टेनर व वाघिणी उपयोगात आणाव्यात आणि रेल्वे मंत्रालयानेही मालवाहतुकीच्या मागणीचा विचार करून अधिक क्षमतेचे कन्टेनर वाढवण्यासाठी कार्यक्रम राबवावा, याबाबत समिती आग्रही राहिली आहे.

 
</text>
</doc>
