<doc>
<docno>1087048.cms.txt</docno>
<text>
 
महामुंबई
बारबालांच्या कालबद्ध पुनर्वसनाची मागणी
[ Sunday, April 24, 2005  11:56:49 pm]


म. टा. प्रतिनिधी

मुंबई : बारबालांच्या कालबद्ध पुनर्वसनाची योजना आखल्यानंतरच डान्सबारवरील बंदीची अमलबजावणी करावी, अशी मागणी जनवादी महिला संघटनेने केली आहे. तर, कामगार, शेतकरी, बेरोजगार तरूण यांचे इतके प्रश्न प्रलंबित असताना बारबालांच्या पुनर्वसनाला अवास्तव महत्त्व देण्यात येत असल्याची टीका भारतीय रिपब्लिकन पक्षाचे सुरेश अहिरे यांनी केली.

डान्सबारवरील बंदीबाबत गोविंदा यांनी घेतलेल्या भूमिकेवर टीका करून अहिरे म्हणाले , ' बारबालांचा कळवळा आलेल्या गोविंदाने बंद पडलेल्या गिरण्या, खासगीकरणाने नोकरी गमावून बसलेला कामगार, बेरोजगार तरूण, कंत्राटी कामगार यांचीही काळजी करावी. ' स्वयंसेवी संघटना या प्रश्नाला वेगळे वळण देत असल्याचा आरोपही त्यांनी केला.

' डान्सबारमध्ये काम करणाऱ्या महिलांमध्ये कोणताही भेदभाव न करता सरकारने त्यांचे पुनर्वसन करावे. सरकारच्या अर्थसंकल्पात यासाठीची तरतूद करण्यात यावी ,' अशी मागणी जनवादी महिला संघटनेच्या अध्यक्ष किरण मोघे यांनी केली. हा निर्णय दांभिकपणाचा कळस असल्याची टीका करून, महत्त्वाच्या प्रश्नांवरून इतरत्र लक्ष वळविण्यासाठी हा बंदीचा घाट सरकारने घातल्याचा आरोपही त्यांनी केला.

 
</text>
</doc>
