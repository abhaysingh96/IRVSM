<doc>
<docno>1086861.cms.txt</docno>
<text>
 
धावते जग
भ्रष्टाचारात अव्वल
[ Sunday, April 24, 2005  08:22:14 pm]


भारतीय उद्योग क्षेत्राला जागतिक पातळीवर पाय रोवायचे असतील तर चांगले मॅनेजर्स व तंत्रज्ञ राखणे आणि भ्रष्टाचाराचे प्रमाण कमी करणे हे उपाय तातडीने करावे लागतील, यावर नामवंत उद्योगपतींचे एकमत झाले आहे.

इन्फोसिसचे नंदन नीलकेणी, महींदचे अरुण नंदा, आणि टाटा स्टीलचे मुथुरामन यांच्यासारखे बडे व्यावसायिक जेव्हा अशी मते मांडतात, तेव्हा संबंधितांनी विचार करण्याची गरज आहे. भ्रष्टाचारमुक्त देश सापडणार नाही हे जितके खरे, तितकेच भारतात या रोगाचे वाढते प्रमाण ही चिंतेची बाब बनली आहे यात शंका नाही.

भ्रष्टाचार, विशेषत: सरकारी पातळीवर, गेली साडेपाच दशके सतत वाढतो आहे. भ्रष्टाचार या निकषावर भारताचा बराच वरचा क्रमांक आहे, असे जागतिक पातळीवरील पाहणीत आढळून आले आहे. याचे एक प्रमुख कारण दिले जाते ते म्हणजे, सरकारी कायदेकानूच असे बनवले गेले आहेत की सरकारी कार्यालयातील शिपायालाही चिरीमिरी दिल्याशिवाय कामे होत नाहीत, असा अनुभव सामान्य नागरिकापासून सर्वात बलाढ्य उद्योजकाला वारंवार येतो.

दीड दशकांपूर्वी आथिर्क उदारीकरणाचे, सरकारी नियमांच्या शिथिलीकरणाचे धोरण स्वीकारले गेले असले तरी परिस्थितीत लक्षणीय फरक पडलेला दिसत नाही. आजही अनेक बाबींसाठी सरकारी अधिकारी आणि सत्ताधारी यांच्या केबिनबाहेर ताटकळत उभे राहण्याची वेळ खाजगी क्षेत्रातील अधिकारी आणि सामान्य- जनांवर येतेच आहे. भारतात गुंतवणूक करण्यापेक्षा चीनकडे परदेशी गुंतवणूकदारांचा ओढा असण्याचे एक प्रमुख कारण वाढता भ्रष्टाचार हे आहे, असे अनेक परदेशी कंपन्यांच्या अधिकाऱ्यांनी भारतीय सत्ताधाऱ्यांना स्पष्टपणे सांगितले आहे.

अशा परिस्थितीत भारतातील गुंतवणूक वाढणार कशी आणि पर्यायाने रोजगार कसे निर्माण होणार, असे प्रश्ान् पडतात. अर्थात टाळी एका हाताने वाजत नाही या न्यायाने व्यापार आणि उद्योगक्षेत्रांतील काहीजण, म्हणजे प्रामुख्याने कोणत्याही मार्गाने पैसे कमावण्यात रस असणारे आपली कामे करून घेण्यासाठी कोणत्याही मार्गाचा अवलंब करतात आणि भ्रष्टाचारात सहभागी होतात, हेही उद्योग क्षेत्राने लक्षात घ्यायला हवे. जागतिक पातळीवर नाव कमवायचे असेल, तर देशांतर्गत व्यवस्था सुधारणे आवश्यक आहे, याची जाणीव सर्वच स्तरांवर निर्माण होणे आवश्यक आहे.

 
</text>
</doc>
