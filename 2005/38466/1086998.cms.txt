<doc>
<docno>1086998.cms.txt</docno>
<text>
 
महाराष्ट्र
जळगाव काँग्रेसच्या जिल्हाध्यक्षपदी प्रा. व्ही. जी. पाटील
[ Sunday, April 24, 2005  11:12:12 pm]


म. टा. वृत्तसेवा

जळगाव : जळगाव जिल्ह्यातील काँग्रेसचे भवितव्य ठरवणाऱ्या आणि संपूर्ण जिल्ह्याचे लक्ष लागून राहिलेल्या जिल्हाध्यक्षपदासाठी अत्यंत चुरशीच्या निवडणुकीत प्रा. व्ही. जी. पाटील विजयी झाले. त्यांनी विद्यमान अध्यक्ष व राजस्थानच्या राज्यपाल प्रतिभाताई पाटील यांचे बंधू डॉ. जी. एन. पाटील यांचा 13 मतांनी पराभव केला.

जी. एन. पाटील व प्रा व्ही. जी. पाटील यांच्या गटांत समझोता न झाल्याने व दोघांनीही हा प्रतिष्ठेचा प्रश्न केल्याने निवडणूकहोणार हे निश्चित होते. शुक्रवारी दुपारी चार वाजता सुरू झालेली निवडणूक प्रक्रिया रात्री दहा वाजता संपेपर्यंत काँग्रेस भवनमध्ये प्रचंड तणाव होता. कार्यर्कत्यांची धक्काबुक्की आणि शाब्दिक चकमक वाढत गेल्याने काहीही घडू शकते, याचा अंदाज येताच बंदोबस्तासाठी प्रचंड कुमक मागवण्यात आली.

पक्षाचे निरीक्षक संजय लाखेपाटील यांच्या देखरेखीखाली ही निवडणूक पार पडली. 162 पैकी 155 जणांनी त्यात भाग घेतला. प्रा. व्ही. जी. पाटील यांना 84, तर डॉ. जी. एन. पाटील यांना 71 मते मिळाली. प्रा. पाटील 13 मतांनी निवडून आल्याचे जाहीर होताच कार्यर्कत्यांनी आतषबाजी केली.

जळगाव महापालिकेच्या दीड वर्षापूवीर् झालेल्या निवडणुकीत काँग्रेसला एकही जागा जिंकता न आल्याने तत्कालीन जिल्हाध्यक्ष प्रा. व्ही. जी. पाटील यांची उचलबांगडी करण्यात आली होती. त्यावेळी त्यांनी आपण नैतिक जबाबदारी स्वीकारून राजीनामा देत असल्याचे म्हटले होते. यानंतरही बरेच दिवस अंतर्गत धुसफुशीमुळे काँग्रेसचे जिल्हाध्यक्षपद रिक्तच होते. लोकसभा मतदारसंघनिहाय दोन जिल्हाध्यक्ष नेमण्याची मागणीही पुढे आली होती. अखेर प्रतिभाताई पाटील यांच्या करिश्म्याने डॉ. जी. एन. पाटील यांच्याकडे या पदाची सूत्रे सोपवण्यात आली होती.

डॉ. पाटील यांच्या कार्यकाळात लोकसभा आणि विधानसभेची निवडणूक झाली. मात्र, पक्षाला पुन्हा अपयशाचे तोंड पाहावे लागले. त्याला एकही जागा जिंकता आली नाही. मोठ्या प्रमाणावर गटबाजी झाल्याने कार्यर्कत्यांनी काँग्रेस भवनकडे पाठ फिरवली. त्याचा परिणाम म्हणून काँग्रेस संपल्यागत स्थिती निर्माण झाली होती.

सलग दहा वषेर् अध्यक्षपद भूषवल्यानंतर आणखी एक संधी मिळालेल्या प्रा. पाटील यांच्यापुढे पक्ष बळकट करण्याचे आणि त्याचे अस्तित्व दाखवून देण्याचे मोठे आव्हान आहे. पक्षाची प्रतिमा उंचावण्यासाठी प्रामाणिक प्रयत्न करू, अशी ग्वाही त्यांनी दिली आहे. सर्वांना बरोबर घेऊन चालण्याची आपली पद्धत आहे. त्याचा उपयोग पक्ष मजबूत होण्यासाठी होईल. गटबाजीला थारा न देतानाच जुन्यांचा आदर केला जाईल, असेही त्यांनी स्पष्ट केले.

या निवडणुकीनंतर जी. एन. पाटील यांची पराभवाची परंपरा कायम राहिली आहे.

 
</text>
</doc>
