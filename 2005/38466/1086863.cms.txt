<doc>
<docno>1086863.cms.txt</docno>
<text>
 
धावते जग
कल्पनाच सुखद!
[ Sunday, April 24, 2005  08:23:28 pm]


मुंबईतल्या लोकलच्या डब्यातून आणि तोही दुसऱ्या वर्गातून प्रवास करायचा म्हणजे किती कठीण आहे, हे सांगायला नको. सध्याच्या उन्हाळ्यात तर पहिल्या दर्जाच्या डब्यातूनही गदीर्च्या वेळी प्रवास नकोसा वाटतो. अशा वेळी, हा डबा ' एसी ' असता तर किती बरे झाले असते, असे प्रत्येकाला वाटून जाते. हे स्वप्न प्रत्यक्षात येण्याची शक्यता असल्याची बातमीही सुखद आहे.

आपण एसी डब्यात बसलो आहोत, डब्यातच गरमागरम ब्रेकफास्ट आपण खातोय, मुख्य म्हणजे लोकलचा प्रवास एन्जॉय करतोय, ही कल्पनाच किती चांगली आहे ना ? परंतु या कल्पनाविश्वात रमताना वस्तुस्थितीचे भान प्रशासनाला असलेले बरे. राज्यातील विजेची स्थिती पाहता प्रत्येक गाडीला एसी डबा लावण्यासाठीची वीज व अन्य साधनसामग्री रेल्वे कोठून आणणार आहे ?

ती नजीकच्या काळात तरी उपलब्ध होण्याची शक्यता नाही. तरीही ती मिळून हे डबे गाडीला जोडले गेलेच, तर या डब्यात बसण्यासाठी प्रवाशांना र्फस्ट क्लासपेक्षाही अधिक पैसे मोजावे लागतील, हे उघड आहे. ते पैसे मोजू शकतील असे लोकही आज समाजात आहेत. परंतु, प्रश्ान् असा आहे की कालांतराने अशा गाडीमुळे खर्च वाढून रेल्वेने सरसकट भाडेवाढ करायची ठरवली तर त्याचा काही भार कधी ना कधी तरी दुसऱ्या वर्गातील प्रवाशांवर पडणार हे उघड आहे.

काही मोजक्या धनिकांसाठी त्यांनी हा भार का उचलावा, असे कोणीही विचारील. यापेक्षा रेल्वेने सध्याच्या गाड्यांमध्ये अधिक सुविधा देण्यास प्राधान्य द्यायला हवे. र्फस्ट क्लासमधून केलेला प्रवास म्हणजे सर्वकाही आलबेल असते, असा समज करून घ्यायचे काहीच कारण नाही. भिकारी, तृतीयपंथीय हे आपल्यासाठीच हा डबा आहे, असे समजून चढत असतात. पहाटेच्या वेळेस प्रवास करणाऱ्यांना डब्यात काहीजणांनी आधीच प्रातविर्धी उरकल्याचेही लक्षात येत असते. महिलांच्या डब्यात हा त्रास अधिकच जाणवतो.

याशिवाय अपुरी सुरक्षा व्यवस्था, अपुऱ्या गाड्या याखेरीजही रेल्वे प्रवाशांच्या असंख्य समस्या आहेत. त्या सोडवण्यापेक्षा एसी डबा जोडणे हा प्राधान्यक्रम असू शकतो काय ? स्वत:ची मोटार काढून रस्त्यांवर गदीर् करण्यापेक्षा हे लोक रेल्वेने गेले तर रस्त्यावरची वाहतूक कमी होईल, असा विचार या डब्यामागे असल्याचे सांगण्यात येते. ते तितकेसे पटणारे नाही. ' बेस्ट ' ने हाच हेतू मनात ठेवून एसी बसेस सुरू केल्या. परंतु त्याला म्हणावा तसा प्रतिसाद मिळाला नाही. लोकांनी स्वत:च्याच गाडीतून जाणे पसंत केले.

एकेकट्याने जाण्याऐवजी चारजण एका गाडीतून गेले तरी रस्त्यावरील वाहतूक कमी होईल, अशीही सूचना झाली होती. त्याकडेही कोणी लक्ष दिले नाही. यामुळे एसी डब्याला प्रत्यक्षात किती प्रतिसाद मिळेल, हे सांगणे कठीणच आहे.

 
</text>
</doc>
