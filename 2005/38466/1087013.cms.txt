<doc>
<docno>1087013.cms.txt</docno>
<text>
 
महाराष्ट्र
बीएसएनएल मोबाइलचा खेळ
[ Sunday, April 24, 2005  11:20:22 pm]


म. टा. प्रतिनिधी

नाशिक : बीएसएनएल अर्थात भारत संचार निगम लिमिटेडच्या मोबाइल सेवेने ' कनेक्टिंग इंडिया ' हे आपलं ब्रीद सोडून पुन्हा एकदा ' क्रॉस कनेक्टिंग इंडिया ' चा खेळ सुरू केल्याचा अनुभव गेल्या दोन दिवसांपासून येथील ग्राहकांना येत आहे.

क्रॉस कनेक्शनच्या त्रांगड्यामुळे ग्राहकांचे मनोरंजन होत आहे. अनेकांना मनस्तापालाही तोंड द्यावे लागते आहे. ' अ ' ला ' ब ' शी आणि ' क ' ला ' ड ' शी बोलायचे असेल आणि या दोघांनी एकमेकांना फोन लावला तर त्यांच्या मोबाइल स्क्रीनवर परस्परांची नावे अथवा क्रमांक बरोबर दिसतात. पण प्रत्यक्षात वेगळाच गोंधळ होतो. ' अ ' ला ' ब ' चा आवाज येत असतो पण तिकडे ' ब ' ला ' क ' चा आवाज येतो. त्यामुळे आपण फोन लावलेली व्यक्ती दुसऱ्याच कुणाशी तरी बोलत असल्याचे समोरच्याला वाटते. तिकडे ' ड ' चे ही असेच हाल सुरू असतात. या चौघांपैकी कुणाचाही आवाज हव्या त्या व्यक्तीला न जाता दुसऱ्यालाच जात असल्याने त्यांची तारांबळ उडालेली असते. हा गोंधळी कॉल बंद करून लगेच नवा कॉल लावला तरी तसेच होते. यामुळे प्रत्यक्षात शहरातच फोन लावलेला असला तरी कधी परजिल्ह्यात तर कधी परराज्यातही क्रॉस कनेक्शन होते. बीएसएनएलच्या या तांत्रिक बिघाडामुळे ग्राहकांना चांगलाच भुर्दंड सहन करावा लागत आहे.

बीएसएनएलने दोन आठवड्यांपूवीर् नाशिकसह काही ठिकाणी क्षमता आणि सेवांचे विस्तारीकरण हाती घेतले होते. त्यावेळी मोबाइलच्या स्क्रिनवर रेंजचे सर्वच्या सर्व स्तंभ दिसत असूनही प्रत्यक्षात तो मोबाईलधारक कव्हरेज क्षेत्राच्या बाहेर असल्याचा किंवा तो मोबाइल बंद असल्याचा संदेश दुसऱ्याला ऐकू येणे, क्रॉस कनेक्शन होणे, समोरून आवाजच न येणे, मोबाईलधारक बोलत नसला तरी त्या क्रमांकावर एंगेज टोन येणे अशा अनेक अडचणींचा सामना ग्राहकांना करावा लागला होता.

मात्र, नाशिकचे महाप्रबंधक आनंद कुलकणीर् यांनी सेवा विस्तारीकरणामुळे आणखी काही दिवस हा त्रास ग्राहकांना होणार असल्याचे सांगत सहकार्य करण्याचे आवाहन केले होते.

सात एप्रिलला सकाळी राज्यातील दोघा मुख्य स्विचिंग सेंटरपैकी नागपूर केंदातील व्हिजिटर्स लोकेशन रेजिस्टर ( व्हीएलआर) यंत्रणेत मोठा बिघाड झाल्याने त्याच्याशी संबंधित असलेल्या लक्षावधी मोबाइलधारकांची सेवा दिवसभर खंडीत झाली होती. एखाद्याच्या मोबाइलवर फोन केला तर आधी तो मोबाइलधारक ज्या सेंटरशी संलग्न असेल तेथे तो कॉल जातो. त्यानंतर तेथील व्हिजिटर्स लोकेशन रेसिस्टर तो मोबाइलधारक कुठे आहे ते शोधून त्याच्याशी संपर्क साधून देतो. नागपूर केंदाशी नाशिक जिल्ह्याचा बहुतांश भाग, नगर, विदर्भ आणि मराठवाड्यातील बीएसएनएल मोबाइलधारक संलग्नित आहेत. त्यावेळी मात्र नाशिकमधील मोबाइलधारकांना सेवा खंडीत होणे हा आधुनिकीकरणाच्या कामाचाच भाग वाटला होता.

दरम्यान, मोबाईल सेवा सुरळीत झाली. तिच्यात काय सुधारणा झाल्या हे मात्र ग्राहकांना फारसे उमजले नाही. बीएसएनएल प्रशासनालाही तसे काही सांगावेसे वाटले नाही. अशातच शनिवारपासून पुन्हा मोबाईलधारकांच्या गळ्यात क्रॉस कनेक्शनचे त्रांगडे येऊन पडले आहे.

 
</text>
</doc>
