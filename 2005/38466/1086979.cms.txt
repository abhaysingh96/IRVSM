<doc>
<docno>1086979.cms.txt</docno>
<text>
 
महाराष्ट्र
मुदांकांसाठीही 'दाही दिशा'
[ Sunday, April 24, 2005  11:01:36 pm]


म. टा. वृत्तसेवा

सांगली : सतत भासणाऱ्या स्टॅम्प्सच्या (मुदांक) तीव्र टंचाईमुळे सर्व थरांतील नागरिक त्रस्त झाले असून ट्रेेझरी आणि सरकारचे ' क्रियाशून्य ' अधिकारी यांच्याबद्दल लोकांच्या कडवट प्रतिक्रिया आता ऐकू येऊ लागल्या आहेत.

स्टॅम्प्सच्या या टंचाईमुळे काही वेळा जादा किमतीनेही हे स्टॅम्प्स खरेदी करावे लागतात अशा तक्रारी आहेत. खेदाची बाब म्हणजे असे प्रकार वारंवार घडतात. गेले दीड-दोन महिने हे असेच चालू आहे. त्यामुळे लोकांची कामे खोळांबून तर राहतातच शिवाय वेळ वाया जातो. पिण्याच्या पाण्याप्रमाणे - स्टॅम्प्स मिळविण्यासाठीही- त्यांना अक्षरश: ' दाही दिशा '.... करावे लागत आहे.

रुपये 20, 50 आणि शंभर किमतीचे हे स्टॅम्प्स उपलब्ध नसल्याने ग्राहकांची चांगलीच गैरसोय होत आहे. प्रतिज्ञापत्र, मुखत्यारपत्र, उत्पन्नाचे दाखले अशी किरकोळ कामेही स्टॅम्प्सविना खोळंबली आहेत. राज्य सरकारने या मुदाकांच्या 30 टक्के इतकी रक्कम नाशिक व हैदराबाद छपाई केंदांत पाठविली नसल्याने ही टंचाई भासत असल्याचेही सांगितले जात आहे. फ्रँकिंग यंत्राची उपाययोजनाही तितकीशी उपयोगी पडत नाही असा अनुभव आहे. तेलगी मुदांक घोटाळा प्रकरणी ट्रेझरीकडून तपासणीसाठी नेण्यात आलेले मुदांक ही अद्याप परत मिळालेले नाहीत.

लोकांची अशी प्रतिक्रिया आहे की, ज्यापासून सरकारला उत्पन्न मिळते त्या गोष्टींची पूर्तता तरी सरकारने करायला नको कां ? अशा टंचाईमुळेच ' तेलगी स्टँप घोटाळा ' उद्भवतो. पण तरीही सरकारचे वरिष्ठ अधिकारी ' शहाणे व्हायला ' तयार नाहीत. ' सी फॉर्मस् ' ची अशीच टंचाई भासते. सरकारकडील विविध प्रकारचे फॉर्मस् देणे सरकारचे कर्तव्य आहेत, तेही नागरिकांना वेळेवर मिळत नाहीत. काही वेळा तर स्व-खर्चाने छापून घ्यावे लागतात. आजवर यासंदर्भात बरीच ओरड झाली आहे, पण काहीच परिणाम झालेला नाही. गरजू नागरिक मात्र संतप्त भावना व्यक्त करत आहेत.

 
</text>
</doc>
