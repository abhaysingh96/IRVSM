<doc>
<docno>1087056.cms.txt</docno>
<text>
 
महामुंबई
'ती' चौकी हटवल्याने पुरावा नष्ट होण्याची भीती?
[ Sunday, April 24, 2005  11:59:55 pm]


म. टा. प्रतिनिधी

मुंबई : मरीन ड्राइव्ह येथील ज्या चौकीत अल्पवयीन मुलीवर बलात्कार झाला ती चौकी पोलिसांनी तेथून हटविल्याने पुरावा नष्ट करण्यासाठीच हा प्रकार झाला असावा, अशी शक्यता व्यक्त होत आहे. पोलिसांच्या म्हणण्यानुसार मात्र या चौकीची संतप्त जमावाकडून जाळपोळ होऊ नये, तसेच पुराव्यात फेरफार होऊ नये यासाठीच ती दुसरीकडे हलविण्यात आली आहे.

मरीन ड्राइव्ह पोलिस चौकीत बलात्कार करणाऱ्या पोलिस शिपायाने यातील मुलीला दमदाटीबरोबरच मारहाण केली आणि नंतर तिच्यावर बलात्कार केला अशी माहिती पुढे आली आहे. हा सर्व प्रकार केवळ पंधरा ते वीस मिनिटांत घडलेला नसून सुमारे पाऊणतास चाललेल्या या घटनेमधील तपशीलाचा पोलिस शोधत आहेत.

मरीन ड्राइव्ह पोलिस ठाण्यातील पोलिस शिपाई सुनील आत्माराम मोरे याने मरीन ड्राइव्ह पोलिस चौकीत एका अल्पवयीन मुलीवर बलात्कार केला होता. या प्रकरणाचा तपास सध्या गुन्हे शाखा करीत आहे. एकमेकांना खेटून बसलेल्या या मुलीला आणि तिच्या मित्राला मोरेने बरेच घाबरवले. हा सगळा प्रकार घरच्यांना सांगण्याचीही भीती त्याने दाखवली. त्यामुळे घाबरलेली ही मुलगी त्याच्या म्हणण्याप्रमाणे वागत चौकीत एकटीच गेली. चौकीत त्याने या मुलीला आणखी घाबरवत तिला मारहाणही केली. त्यानंतर दारू पिऊन त्याने बलात्कार केला, अशी माहिती तपासात पुढे आली आहे. हा सर्व प्रकारे सुमारे अर्धातास चालू होता, अशी माहिती पुढे आली आहे. त्यामुळे या दरम्यान या दोघांमध्ये नेमके काय संवाद झाले, याचा पोलिस शोध घेत आहेत.

या घटनेमुळे एकीकडे पोलिसांवर जोरदार टीका होत असतानाच, या परिसरातील सामाजिक संस्थांनी येथील वरिष्ठ पोलिस निरीक्षक इसाक बागवान यांची या घटनेनंतर झालेली बदली रद्द करावी, तसेच इतर काही मागण्यांसाठी रविवारी पोलिस सहआयुक्त (कायदा व सुव्यवस्था) जावेद अहमद यांची भेट घेतली. मरीन ड्राइव्ह रेसिडेन्ट असोसिऐशन तसेच इतर काही संस्थांच्या सदस्यांचा यात समावेश होता. या पोलिस ठाण्यात कर्मचाऱ्यांचे बळ अपुरे आहे ते वाढवावे, महिला कर्मचाऱ्यांबरोबरच पोलिस चौक्यांचे प्रमाणही वाढवावे, अशी मागणी यावेळी करण्यात आली. बागवान यांचे या परिसरात चांगले काम असल्याने त्यांचीही बदली रद्द करावी, अशी मागणीही वारंवार करण्यात आली. त्यावर जावेद अहमद यांनी, हा सर्वस्वीपणे सरकारचा निर्णय असल्याने तुमचा निरोप त्यांच्यापर्यंत पोहचवणे एवढेच आपल्या हातात आहे, असेे सांगितले. या संस्था मंगळवारी गृहमंत्री आर. आर. पाटील यांचीही भेट घेणार आहेत.

पोलिस अधिकाऱ्यांच्या पत्नींकडून पुनर्वसनासाठी मदतीचा हात

बलात्काराच्या घटनेतील मुलीला सावरण्यासाठी पोलिस आयुक्त अनामी रॉय तसेच पोलिस सहआयुक्त जावेद अहमद यांच्या पत्नींनी मदतीचा हात पुढे केला आहे. ' पोलिस शिपायानेच हा बलात्कार केल्याने यातील मुलीचे पुनर्वसन करणे हे आमचे कर्तव्यच आहे. जावेद अहमद यांच्या पत्नी शबाना अहमद व आपण या मुलीला दत्तक घेणार असून तिला योग्य मागदर्शन करण्याचा आमचा प्रयत्न राहील ', असे वंदना रॉय म्हणाल्या. शबाना अहमद यांनी, या प्रसंगातून बाहेर पडण्यासाठी या मुलीला काही वेळ लागेल, मात्र आम्ही तिच्या पाठीशी खंबीरपणे उभे राहू, असे सांगितले.

 
</text>
</doc>
