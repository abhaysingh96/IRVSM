<doc>
<docno>1086934.cms.txt</docno>
<text>
 
महाराष्ट्र
चिपळूणचा पर्यटन विकास सहा कोटी आठ लाखांत!
[ Sunday, April 24, 2005  09:19:06 pm]


म. टा. वृत्तसेवा

चिपळूण : चिपळूण परिसराचा विकास पर्यटनाच्या दृष्टीने व्हावा, यासाठी आपण केलेल्या प्रयत्नांना यश आले असून या पर्यटन विकासासाठी सहा कोटी आठ लाख रुपये मंजूरही झाले आहेत, अशी माहिती चिपळूणचे आमदार रमेश कदम यांनी नुकतीच येथे दिली.

येत्या तीन वर्षांत हा प्रकल्प पूर्ण होणार असल्याचे अर्थमंत्री जयंतराव पाटील, पर्यटन मंत्री विजयसिंह मोहिते-पाटील, जलसंपदा मंत्री अजितदादा पवार, यांच्याशी झालेल्या बैठकीत ठरले आहे, असेही कदम यांनी नमूद केले. याखेरीज, चिपळूणच्या बाजारपेठेतील नव्या पुलाच्या बांधकामासह या भागातील रस्ते विकासासाठी जिल्हा परिषदेच्या माध्यमातून चार कोटी आणि सार्वजनिक बांधकाम खात्याकडून दोन कोटी रुपयांची कामे आपण मंजूर करून घेतल्याचे त्यांनी सांगितले. चिपळूणच्या पुलाचे काम रस्ते विकास महामंडळाकडून होणार आहे.

सत्ताधारी आघाडीत सहभागी असलेल्या राष्ट्रवादी काँग्रेसचे आपण प्रतिनिधी असल्याने ही कामे करून घेताना काहीशी मदत होते, हे कदम यांनी मान्य केले.

चिपळूण परिसरात निसर्गसौंदर्याबरोबरच परशुराम, गांधारेश्वर, करंजेश्वरी, विंध्यवासिनी अशी प्राचीन मंदिरे आहेत. शिवाजी महाराजांच्या सैन्याचा तळ असलेले दळवटणे गाव चिपळूनजीक आहे. या भागासाठी आता 6.80 कोटी रु. मंजूर झाले आहेत.

 
</text>
</doc>
