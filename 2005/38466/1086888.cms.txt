<doc>
<docno>1086888.cms.txt</docno>
<text>
 
अग्रलेख
 अपघातानंतरची चिखलफेक
[ Sunday, April 24, 2005  08:41:55 pm]


रेल्वेमंत्री बदलले, तरी रेल्वे प्रशासनातील अनागोंदी आणि मानवी जिवाविषयीची बेपर्वाई यात यत्किंचितही फरक पडत नाही, हे ' साबरमती एक्सप्रेस ' ला गुजरातमधील वडोदराजवळ झालेल्या अपघाताने पुन्हा एकदा दाखवून दिले आहे. मात्र त्याचवेळी हा बदल का घडून येत नाही, याचेही स्पष्टीकरण या अपघाताचे निमित्त करून खेळल्या जात असलेल्या राजकारणाने लोकांपुढे आले आहे.

मुख्य मार्गावरून बाजूला काढलेल्या एका स्थिर मालगाडीवर, अहमदाबादच्या दिशेने जाणारी साबरमती एक्सप्रेस भरवेगात आदळल्याने हा अपघात झाला. सामलिया स्टेशनवर ही गाडी थांबत नाही. शिवाय तिला हिरवा सिग्नल होता. त्यामुळे ही गाडी भरवेगात स्टेशनवरून पुढे नेण्यात चालकाची काहीच चूक नव्हती. मात्र ही सिग्नल यंत्रणा बिघडलेली होती.

शिवाय मालगाडी मुख्य मार्गावरून बाजूच्या लूपवर नेण्यात आल्यानंतर, सांधा आपोआप बदलला जायला हवा होता आणि स्टेशनकडून येणारी गाडी लूपच्या दिशेने न वळता, नियमित मार्गावरून पुढे जायला हवी होती. परंतु हा सांधाही बिघडलेला होता. या जागी काम करणाऱ्या कर्मचाऱ्याला या बिघाडांची कल्पना असूनही त्याने त्याची माहिती अधीक्षकाला दिली नाही.

ती दिली असती, तर गाडी आधीच थांबवली गेली असती, असे सांगितले जात आहे. विशिष्ट पॉइंटवरील दोन कर्मचाऱ्यांनी नियमांचे काटेकोर पालन केले असते, तर अपघात टळला असता, असे सुचवण्याचा हा प्रयत्न आहे. मात्र ही लोकांची फसवणूक आहे. मुळात नियमांचे काटेकोर पालन करणे हे मोक्याच्या जागेवरील कनिष्ठ कर्मचाऱ्यांच्या इतके अंगवळणी पडलेले असायला हवे की तो त्यांच्या प्रतिक्षिप्त क्रियांचा भाग बनायला हवा.

ही जबाबदारी वरिष्ठ प्रशासन यंत्रणेची असून, सातत्यपूर्ण प्रशिक्षणानेच ही वृत्ती अंगी बाणवता येते. याचा पूर्ण अभाव रेल्वे प्रशासनात आहे. शिवाय सांधा बदलणारी यंत्रणा नादुरुस्त असणे, हा देखभालीच्या अपुरेपणाचा पुरावा आहे. तेव्हा मानवी चुकीचे कारण पुढे करून, यंत्रणेतील अराजकावर पांघरूण घालू पाहणे, ही बनवाबनवीच आहे. मात्र रेल्वेमंत्री लालू प्रसाद यादव किंवा अपघाताचे निमित्त करून त्यांच्या राजीनाम्याची मागणी करणारे भारतीय जनता पक्षाचे नेते या दोघांनाही रेल्वेप्रवाशांच्या सुरक्षिततेपेक्षा, राजकीय चिखलफेकीत अधिक रस आहे.

त्यामुळेच जखमींची विचारपूस करण्यासाठी आलेल्या लालू प्रसाद यांच्या मोटारीवर नरेंद मोदी यांच्या राज्यात हल्ला करण्यात आला आणि लालूंनीही भीषण अपघातापेक्षा हा हल्लाच चचेर्च्या केंदस्थानी आणला. केंदीय मंत्र्यावर हल्ल्याचा प्रयत्न होणे, हे कोणत्याही सरकारला लांच्छनास्पदच. पण मोदींच्या राज्यात केवळ गाडीच्या काचा फोडण्यावर भागले, यातच समाधान मानावे अशी परिस्थिती आहे! त्यात लालू प्रसाद हे मोदीपरिवारातील संघटनांचे मुख्य शत्रू. गोध्रा येथे तीन वर्षांपूवीर् साबरमती एक्सप्रेसचाच डबा जळून त्यांत 58 कारसेवकांचे भीषण मृत्युकांड घडले होते.

त्यावेळी केंदात भाजपप्रणीत सरकार असताना, या मृत्युकांडाची नियमानुसार चौकशी करण्याचे रेल्वे मंत्रालयाने कसे टाळले आणि पुरावेही कसे नष्ट होऊ दिले, यावर लालूंनी नेमलेल्या न्या. बॅनजीर् समितीने प्रकाश टाकल्यामुळे, त्यांच्या रागात भर पडली तर नवल नाही. त्यामुळे लालूंच्या गाडीवर हल्ला झाला आणि तो अपघातग्रस्तांच्या कुटुंबियांनी केल्याचे भासवले जात आहे. अर्थात संसदेत हंगामा करावा एवढा हा हल्ला गंभीर नव्हता आणि त्याआधारे मोदी सरकार बरखास्त करण्याची मागणी करणे तर हास्यास्पदच होते. केंद सरकार याला बळी पडले असते, तर हा निर्णय कोर्टात रद्द झाला असताच, शिवाय ते मोदींच्याच पथ्यावर पडले असते.

 
</text>
</doc>
