<doc>
<docno>1086808.cms.txt</docno>
<text>
 
महामुंबई
सर्वसामान्यांची कामं महत्त्वाची
[ Sunday, April 24, 2005  05:50:12 pm]


ठाणे महापालिकेच्या कोणत्याही महासभेत सुरू असणारी चर्चा कोणत्याही क्षणी ज्या विषयावर येऊन थबकू शकते असा विषय म्हणजे नगरसेवक निधीतून होणारी कामं. बहुतांश नगरसेवकांची तक्रार असते ती ही कामं न झाल्याची. फाइल्स अडकल्याची आणि त्यामुळे रहिवाशांच्या रोषाला सामोरं जावं लागत असल्याची.

गटारं दुरुस्ती, पायवाटा, शौचालय दुरुस्ती, वीजेचे खांब लावणे, गटारावरील झाकणं बदलणं अशा कामांसाठी नगरसेवकांना नगरसेवक निधी, वॉर्ड विकास निधी आणि मागासवगीर्य निधी यातून पैसे उपलब्ध करून दिले जातात. ही कामं सफाईदारपणे आणि लागलीच करणारा नगरसेवक लोकप्रिय असतो. यातील बहुतांश कामं ही झोपडपट्टी विभागात करायची असतात आणि तोच नगरसेवकाचा प्रमुख मतदार असतो. त्यामुळे त्याच्या मनातील इमेज सावरून ठेवण्यासाठी नगरसेवकांना अशी कामं करावीच लागतात. त्यासाठी त्यांना दरवषीर् विविध प्रमाणात हा निधी उपलब्ध होत असतो. 2004-05 या काळात आठ कोटी 74 लाख रुपयांची नगरसेवक निधीत , 12 कोटी 67 लाख रुपयांची मागासवगीर्य विकास निधीत आणि पाच कोटी रुपयांचा वॉर्ड विकास निधी अशी तरतूद बजेटमध्ये करण्यात आली आहे. या निधीतून इंजिनिअरींग, विद्युत आणि इतर आवश्यक कामांच्या वाषिर्क निविदा काढल्या जातात.

ठाणे पालिकेतील 121 नगरसेवकांनी सूचवलेल्या कामांच्या फाइल्स संबंधित विभागांकडे पाठवूनही त्या बराच काळ रखडल्याने सर्वपक्षीय नगरसेवकांत नाराजी आहे. त्या नाराजीपोटीच महासभेत वारंवार या विषयावर चर्चा केली जाते. ही चर्चा वादळीही होते. परंतु त्यानंतरही त्यावर लगेचच काही कारवाई झाली, असे मात्र होत नाही, असा नगरसेवकांचा आरोप आहे.

प्रस्ताव संमत होण्यामध्ये नेमक्या कोणत्या अडचणी आहेत, याची माहिती प्रशासन देत नाही त्यामुळे संभ्रम निर्माण होतो, असेही नगरसेवक म्हणतात. आम्ही काम सांगितले तर ते होईल याची गॅरंटी नाही. पण आयुक्त संजय सेठी हे प्रशासन आपल्या दारी या मोहिमेअंतर्गत दर बुधवारी मुल्यांकन समितीचा दौरा करतात. या दौऱ्यात एखाद्या कामाचे आदेश दिले तर आठ दिवसांच्या आत काम होते, असाही मुद्दा नगरसेवक मांडतात. गेल्या दहा महिन्यांच्या काळात आयुक्तांनी सुमारे दोन तृतियांश ठाणे पालथे घातले आहे. त्यामुळे त्यांना बुनियादी समस्यांची पुरती माहिती झाली असणार, मग त्याआधारे तरी त्यांनी कामांबाबत सूचना कराव्यात अशी नगरसेवकांची अपेक्षा आहे. नियोजनासाठी विधायक दिशा मिळावी, अशी आयुक्तांची अपेक्षा आहे. तर मग त्यांनी नगरसेवकांच्या भूमिकाही लक्षात घ्यायला पाहिजे.

2002-03 आणि 2003-04 या काळात या निधीचा विनियोग नियमितपणे होत होता. त्यामुळे बहुतांश नगरसेवक त्याबाबत समाधानी होते. प्रत्येक वषीर् या रकमा मार्चअखेरीस खर्च होणे अपेक्षित आहे. यंदा मात्र सुमारे 80 टक्के कामं प्रलंबित आहेत. त्या संदर्भात लवकरात लवकर या संदर्भात निर्णय झाला नाही, तर सत्ताधारी पक्षही आक्रमक होतील, अशी भीती ज्येष्ठ नगरसेवक व्यक्त करतात.

प्रशासनाचा याबाबतचा दृष्टिकोन स्पष्ट करताना संजय सेठी यांनी काटेकोरपणे जाण्याचा मार्ग निवडला आहे. नगरसेवकांनी दिलेल्या कामांच्या फायली जलद गतीने हलल्या पाहिजेत यात वाद नाही. परंतु त्यांनी सुचवलेलं काम आवश्यक आहे का, त्यासाठी दिलेला खर्च योग्य आहे का, आदींची छाननी केल्याशिवाय कोणत्याही खर्चाला मंजुरी देता येणार नाही. एस्टीमेटमध्ये मोठ्या प्रमाणावर चुका आढळल्यामुळे या फायलींची दोन ते तीन पातळ्यांवर छाननी करून मगच त्याबाबतीत निर्णय घेतला जाईल. या धोरणात बदल नाही. कामाची द्विरुक्ती टाळण्यासाठीही ही उपाययोजना आहे.

मूल्यांकन समितीच्या कामाबाबत आयुक्तसमाधानी आहेत. जे काम नगरसेवकांच्या निधीतून करता येण्यासारखे आहे, तिथे संबंधित नगरसेवकांची संमती घेऊन काम होत असल्याचेही प्रशासनाने स्पष्ट केलं. बहुतांश नगरसेवकांनी याबाबत सकारात्मक दृष्टिकोन ठेवला असून त्यांना कामाची ही पद्धत मान्य असल्याचे दिसते.

दोन्ही बाजूंच्या विचारांचा परामर्श घेतला तर एकच काम करण्यासाठी दोन पद्धतीचा वापर केला जात असल्याचे लक्षात येते. महापालिकेच्या खर्चाचा विचार करून आणि नगरसेवकांची राजकीय गरज लक्षात घेऊन समन्वयाने काम करणे आवश्यक आहे. सर्वसामान्य जनतेसाठी कामं होणं महत्त्वाचं आहे, त्याचं श्रेय कोणी घ्यायचं हा प्रश्न तुलनेनं गौणं मानायला हवा.

रवींद मांजरेकर

 
</text>
</doc>
