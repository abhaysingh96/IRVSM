<doc>
<docno>1087002.cms.txt</docno>
<text>
 
महाराष्ट्र
27 जुगाऱ्यांना मनमाडमध्ये अटक
[ Sunday, April 24, 2005  11:13:36 pm]


म. टा. वृत्तसेवा

मनमाड : नाशिक स्थानिक गुन्हे शाखेच्या पथकाने शनिवारी रात्री मनमाड येथे चार ठिकाणी जुगाराच्या अड्ड्यांवर छापे टाकून 27 जणांना अटक केली. त्यांच्याकडून 23 हजार 180 रुपयांचा ऐवज जप्त करण्यात आला आहे.

शनिवारी पावसाच्या सरी कोसळत असताना सिनेमात शोभेल अशा पद्धतीने हे छापे घालण्यात आले. मिळालेल्या गोपनीय माहितीच्या आधारावर शहराचा नकाशा घेऊन आलेल्या पथकाने एकूण सहा ठिकाणी कारवाई केली. त्यात चार ठिकाणी त्यांना जुगाराचे अड्डे आढळले.

या पथकातील 25 जण दोन व्हॅनमधून शहरात दाखल झाले. कोणालाही फारशी खबर न देता त्यांनी एकेका अड्ड्यावर छापा घालण्यास सुरुवात केली. अटक झालेल्या 27 जणांविरुद्ध शहर पोलिस ठाण्यात मुंबई जुगार कायद्यानुसार कारवाई करण्यात आली. अटक झालेल्यांत प्रतिष्ठितांचाही समावेश आहे.

सावत्र आईला मदत केल्याने वडिलांना मारहाण

सावत्र आईला वीटभट्टीच्या व्यवसायात मदत केल्याचा राग येऊन दोघा मुलांनी वडिलांना बेदम मारहाण केली. याप्रकरणी ही मुले व त्यांच्या आईला अटक झाली आहे.

येथील गंडी गजानन शिंदे यांना कमळाबाई आणि सुमनबाई अशा दोन बायका आहेत. त्या दोन्ही एसटी स्टॅण्डजवळ वीटभट्टीचा व्यवसाय करतात. या व्यवसायात गंडी सुमनबाईंना जास्त मदत करतात, याचा राग येऊन कमळाबाई आणि त्यांची मुले गणेश व रवी यांनी रविवारी गंडीला मारहाण केली. डोक्यावर लोखंडी फावड्याने प्रहार करून त्यांना जखमी केले. त्यांना सिव्हिल हॉस्पिटलमध्ये हलवण्यात आले आहे.

पोलिस निरीक्षक जेम्स अंबिलढगे यांच्या मार्गदर्शनाखाली उपनिरीक्षक सुदाम पाचोरकर तपास करत आहेत.

 
</text>
</doc>
