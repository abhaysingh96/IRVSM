<doc>
<docno>1087025.cms.txt</docno>
<text>
 
महाराष्ट्र
आरोग्यावर संवादासाठी येताहेत पुण्यातल्या स्वयंसेवी संस्था एकत्र
[ Sunday, April 24, 2005  11:33:25 pm]


म. टा. प्रतिनिधी

पुणे : ग्रामीण आणि आदिवासी भागातील आरोग्यासंबंधीच्या वैयक्तिक प्रश्ानंवर मनमोकळेपणाने एकमेकांशी बोलता येणे ही आजची खरी गरज आहे. यासाठी ' मासूम ' आणि ' अतुल पेठे प्रॉडक्शन्स ' यांनी मिळून प्रथमच ' आरोग्य संवाद 2005' हा वैशिष्ट्यपूर्ण मेळावा येत्या 30 एप्रिल आणि एक मे रोजी भरत आहे.

दीनानाथ मंगेशकर हॉस्पिटलशेजारी पुणे सेवासदनच्या इंग्लिश मिडियम स्कूल येथे हा मेळावा आयोजित केला असून त्यामध्ये सुमारे 300 प्रतिनिधी सहभागी होणार आहेत.

बाएफ ' मित्र ', हॅलो मेडिकल फौंडेशन अणदूर अशा विविध संस्था यामध्ये आरोग्य संवादाचे यशस्वी प्रयोग हे गाणी, पथनाट्ये तसेच फ्लीपबुक्स, चित्रफिती अशा विविध माध्यमांतून सादर करणार आहेत. हे प्रयोग समजावून घेतानाच आरोग्य संवादामागची संकल्पना, गरज आणि वापरलेली माध्यमे यावर विस्तृत चर्चाही आयोजित केली आहे.

पेठे यांनी निमिर्तीदिग्दर्शन केलेला ' डिरा ' ( पालवी) हा लघुपट यामध्ये दाखवण्यात येणार आहे. स्वयंसेवी संस्थांनी तयार केलेले साहित्य, पुस्तके, कॅसेट्स यांचे स्टॉल्स मेळाव्याच्या ठिकाणी लावण्यात येणार आहेत, असे ' मासूम ' च्या मनीषा गुप्ते आणि प्रसिद्ध रंगकमीं अतुल पेठे यांनी सांगितले.

सर्जनशील पातळीवर जेव्हा आरोग्यासारखा जिव्हाळ्याचा प्रश्ान् मांडला जातो, तेव्हा त्यातून मोठ्या प्रमाणावर लोकसंवाद परिणामकारकरीत्या साधता येतो. स्थानिक संस्कृतीचा आधार घेऊन नाटक अथवा गाण्याच्या पातळीवर तो समजून सांगताना त्यातील जड परिभाषा आपोआप बाजूला पडते, असे ' आभा ' या संस्थेचे डॉ. मोहन देशपांडे आणि ' साथी सेहत ' चे डॉ. अनंत फडके म्हणाले.

गेली दोन दशके आरोग्य संवादाचे कार्य महाराष्ट्रातील सुमारे 900 खेड्यांमध्ये चालू असून त्यातून गरीब, आदिवासी आणि मागासलेल्या ठिकाणी आरोग्य जागृतीसाठी मानसिक तयारी करणे शक्य होत असल्याचे डॉ. देशपांडे यांनी सांगितले.

 
</text>
</doc>
