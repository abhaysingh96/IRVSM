<doc>
<docno>1086489.cms.txt</docno>
<text>
 
महामुंबई
पोलिसांनी 'ती' चौकी रातोरात हलवली
[ Sunday, April 24, 2005  12:01:38 am]


म. टा. विशेष प्रतिनिधी

मुंबई : रक्षकच भक्षक झाल्यावर न्याय कुणाकडे मागायचा, असा उद्विग्न सवाल करून, या प्रकरणातून पोलिस दलाने योग्य धडा घेतला पाहिजे, अशी अपेक्षा मुख्यमंत्री विलासराव देशमुख यांनी शनिवारी येथे व्यक्त केली. या घटनेचे निमित्त करून उपमुख्यमंत्री आणि गृहमंत्री आर. आर. पाटील यांच्यावर शरसंधान करू पाहणाऱ्या आपल्याच पक्षाच्या कार्यर्कत्यांना धुडकावून मुख्यमंत्र्यांनी ' आर. आर. हे योग्य रीतीनेच काम करीत आहेत ', असे शिफारसपत्रही देऊन टाकले.

ज्या पोलिस चौकीत अल्पवयीन मुलीवर बलात्कार झाला ती चौकीच मुंबई पोलिसांनी रातोरात तेथून हलवली आहे. घटनेचा पुरावा असलेली ही चौकी हलवण्यापूवीर् न्यायालयाची परवानगी घेणे आवश्यक होते. तशी न घेताच चौकी हलवण्यात आल्याने हा पुराव्यात ढवळाढवळ करण्याचा पोलिसांचा प्रयत्न असल्याचे बोलले जात आहे.

बलात्काराच्या घटनेचा निषेध करून मुख्यमंत्री म्हणाले की, असा प्रकार पुन्हा घडू नये यासाठी आणखी काही करता येईल का, याचा आपण गांभीर्याने विचार करीत आहोत. या प्रकरणात केवळ कनिष्ठ अधिकाऱ्यांवर कारवाई केल्याचे निदर्शनास

आणले असता, याची जबाबदारी कोणापर्यंत जाते हे पाहून कारवाई करू, असे ते म्हणाले.

या प्रकारामुळे पोलिस दलावरचे नियंत्रण कमी झाल्याचे स्पष्ट झाले नाही का, असे विचारता, एका घटनेने पोलिसांवरचे नियंत्रण कमी झाले असा निष्कर्ष काढणे योग्य नाही, असे उत्तर त्यांनी दिले. जे काही झाले

त्याबाबत प्रशासनाचा प्रमुख या नात्याने आपल्यालाही जबाबदारी टाळता येणार नाही, असे त्यांनी सांगितले.

 
</text>
</doc>
