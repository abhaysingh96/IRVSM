<doc>
<docno>1086802.cms.txt</docno>
<text>
 
महामुंबई
बिस्लेरी बाटलीत शेवाळ
[ Sunday, April 24, 2005  05:46:21 pm]


मुंबई टाइम्स टीम

भाईंदर : पार्ले कंपनीच्या बिस्लेरी पाणी दूषित आढळल्याने मीरा रोड पोलिसांनी तीन अधिकाऱ्यांसह चौघांना अटक केली आहे. कंपनीच्या मालकावर गुन्हा नोंदवण्यात आला आहे.

मीरा रोड इथल्या शांतीपार्क परिसरातील बरखा हॉटेलमध्ये गेलेल्या शिरीष तोडणकर यांनी बिस्लेरी मिनरल वॉटर मागवलं. त्यांनी दिलेल्या बाटलीत शेवाळ आणि कचरायुक्त पाणी आढळलं. तोडणकर यांनी मीरा रोड पोलिस ठाण्यात याबाबत तक्रार नोंदवली. या गुन्ह्यात बरखा हॉटेलचा मालक उस्मान हाजी अब्दुल रहीम चिंगबुरा याच्यासह बिस्लेरी कंपनीचे प्रोडक्ट मॅनेजर रघुराम नरसी, क्वॉलिटी कण्ट्रोलर तानाजी रंगावर अभंग, केमिस्ट श्रीरंग रमेश सामंत यांना अटक करण्यात आली. बिस्लेरी कंपनीचे मालक रमेश चौहान आणि व्यवस्थापकीय संचालक नायर यांच्यावरही गुन्हा नोंदवण्यात आला आला आहे. त्यांनाही अटक होणार असल्याचं सांगण्यात आलं.

पगारवाढ रोखली

लेखन-वाचन प्रकल्पाच्या कामात हेळसांड केल्याप्रकरणी सहा मुख्याध्यापकांची एक पगारवाढ रोखण्यात आली आहे. त्यातल्या तिघांची बदलीही करण्यात आली आहे.

पालिका शिक्षण मंडळाच्या 28 प्राथमिक शाळा आहे. सरकारने लागू केलेल्या लेखन-वाचन प्रकल्पात सुट्टीत लिहिता-वाचता न येणाऱ्या विद्यार्थ्यांसाठी विशेष वर्ग चालवण्यात येतात. हे वर्ग वेळेवर न भरवणं, वर्गाच्या ठिकाणी उपस्थित न राहणं, वरिष्ठांच्या सूचना न पाळणं आदी प्रकरणी सहा मुख्याध्यापकांची एक पगारवाढ रोखण्याची कारवाई केल्याचं शिक्षण मंडळाचे प्रशासन अधिकारी ए.एस. संन्थाशिव यांनी सांगितलं. याखेरीज यातल्या तिघांची बदलीही करण्यात आली आहे. या प्रकल्पाच्या कामात हयगय केल्यास कडक कारवाई करण्याचा इशाराही त्यांनी दिला आहे.

 
</text>
</doc>
