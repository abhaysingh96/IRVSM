<doc>
<docno>1086496.cms.txt</docno>
<text>
 
देश-विदेश
छाजेड यांना कामकाजास मनाई?
[ Sunday, April 24, 2005  12:07:24 am]


म. टा. विशेष प्रतिनिधी

नवी दिल्ली : लाथाळ्यांपासून मारामाऱ्यांपर्यंतच्या अनिष्ट प्रकारांमुळे वादग्रस्त ठरलेल्या पुणे शहर काँग्रेसच्या निवडणुकांची तक्रार घेऊन माजी शहर अध्यक्ष मोहन जोशी, आमदार उल्हास पवार आणि बाळासाहेब शिवरकर यांनी शनिवारी पक्षाध्यक्ष सोनिया गांधी यांची येथे भेट घेतली आणि खासदार सुरेश कलमाडी यांच्याबरोबरच निवडणूक अधिकारी प्रकाश मुगदिया यांच्याविरुद्ध गंभीर स्वरूपाच्या तक्रारी केल्या. सोनिया गांधी यांनी या तक्रारीची गंभीर नोंद घेतल्याचे या शिष्टमंडळाने सांगितले.

तत्पूर्वी, शिष्टमंडळाने प्रदेश निवडणूक प्रमुख पी. जे. कुरियन तसेच केंदीय निवडणूकप्रमुख ऑस्कर फर्नांडिस यांचीही भेट घेतली.

या दोघांकडे पुण्याच्या पक्ष निवडणुकीतील बोगस सभासद नोंदणीचे पुरावे आणि पक्षाला काळिमा फासणाऱ्या घटनांचे छायाचित्रांसह तपशील शिष्टमंडळाने सादर केले. प्रकाश मुगादिया यांनी परस्पर जाहीर केलेल्या पुण्याच्या कार्यकारिणीबद्दल, कुरियन यांनी स्पष्ट शब्दात नाराजी व्यक्त करून नवनियुक्त अध्यक्ष अभय छाजेड यांना पुढील आदेशापर्यंत कामकाज करण्यास मनाई करण्याचे निदेर्शही कुरियन यांनी कलमाडी आणि मुगादिया यांना कळवल्याचे यावेळी समजले. तर ऑस्कर फर्नांडिस यांनी पुण्यात घडलेल्या गैरप्रकारांची चौकशी करण्याचे तसेच सर्व गटांना एकत्र बसवून मार्ग काढण्याचे आश्वासन दिले.

पुणे काँग्रेसच्या निवडणुकीतल्या गोंधळ आणि हाणामाऱ्यांचे तसेच खासदार कलमाडींच्या गाडीच्या काचा फोडल्याचे सविस्तर वृत्त अगोदरच काँग्रेस मुख्यालयात पोहोचले होते. मोतीलाल व्होरा, मुकुल वासनिक आदी पदाधिकाऱ्यांनी मुख्यालयात घडलेल्या प्रकारांची तपशीलवार माहिती शिष्टमंडळाकडून घेतली. पुणे शहरासाठी तटस्थ निवडणूक अधिकारी नियुक्त करून फेरनिवडणूक घ्यावी आणि बोगस सभासदांची नावे काढून टाकण्यात यावी, अशा शिष्टमंडळाच्या दोन प्रमुख मागण्या होत्या. त्यावर विचारविनिमय करण्यासाठी फर्नांडिस यांनी पुढल्या आठवड्यात पुन्हा बोलावल्याचे मोहन जोशी म्हणाले.

 
</text>
</doc>
