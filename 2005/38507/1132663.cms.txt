<doc>
<docno>1132663.cms.txt</docno>
<text>
 
महामुंबई
तारापूरच्या चौथ्या टप्प्याची अणुवीज पॉवर ग्रिडमध्ये!
[ Saturday, June 04, 2005  11:37:59 pm]


म. टा. वृत्तसेवा
पालघर : तारापूर अणुऊर्जा प्रकल्पात सुरू झालेल्या चौथ्या टप्प्याची वीज 'पॉवर ग्रिड'ला जोडण्याच्या कामासाठी भारतीय अणुऊर्जा मंडळाचे पदाधिकारी, इंजिनीअर व कर्मचारी तारापूर येथे शनिवारी दाखल झाले असून हे काम मध्यरात्रीपर्यंत पूर्ण होईल, असे सांगण्यात येते. तसे झाल्यास वीजभुकेल्या महाराष्ट्रालाही काही मेगावॉटचा घास मिळणार आहे.

अणुभट्टी क्रमांक चारने क्रिटिकॅलिटीचा टप्पा सहा मार्च रोजीच गाठला असल्याने या भट्टीतील 540 मेगावॉट वीज आता 'पॉवर ग्रिड'ला जोडण्याचा-सिंक्रोनाइज करण्याचा अखेरचाच टप्पा राहिला आहे. तो गाठण्याचे प्रयत्न शनिवारी दिवसभर सुरू होते.दुपारी दोन वाजून 10 मिनिटांनी, सिंक्रोनाइज करण्याच्या प्रयत्नात काही तांत्रिक अडचणी उद्भवल्याने संपूर्ण सिस्टिम 'ट्रिप' झाली होती, असे विश्वसनीयरीत्या समजले. त्यानंतर पुन्हा प्रयत्नांची शिकस्त सुरू असून मध्यरात्रीपर्यंत कधीही तारापूरची अणुवीज राष्ट्रीय पॉवर ग्रिडशी जोडली जाईल, असे सांगण्यात आले. यापैकी 212 मेगावॉटचा वाटा महाराष्ट्राला मिळणार असल्याचे वृत्त आधीच आले होते. मात्र, कोणतीही अधिकृत माहिती देण्याचे अणुभट्टीशी संबंधित सर्वचजण टाळत होते.

 
</text>
</doc>
