<doc>
<docno>1132067.cms.txt</docno>
<text>
 
महामुंबई
वांदे-वरळी सी लिंकचा खर्च दुप्पट
[ Saturday, June 04, 2005  12:04:28 am]


म. टा. प्रतिनिधी

मुंबई : महत्त्वाकांक्षी वांदे-वरळी सागरी पुलाचे काम मच्छीमारांच्या विरोधामुळे रखडले, ते नियोजित जागेपासून 1.4 किलोमीटर आत घ्यावे लागले तसेच मच्छीमारांच्या सोयीसाठी 'केबल स्टेड' पूल उभारावा लागला आणि यामुळे 650 कोटी रु. अंदाजित खर्चाच्या या पुलाचा खर्च 1300 कोटी रुपयांवर गेला, अशी माहिती सार्वजनिक उपक्रम मंत्री अनिल देशमुख यांनी शुक्रवारी येथे दिली. आता या पुलाचे काम अडीच वर्षांत पूर्ण होईल, अशी अपेक्षाही त्यांनी व्यक्त केली.

सागरी पुलाच्या आतापर्यंत पूर्ण झालेल्या टप्प्यांची माहिती देण्यासाठी तसेच कामाची प्रत्यक्ष पाहणी करण्यासाठी शुक्रवारी पत्रकारांचा पाहणी दौरा आयोजित करण्यात आला होता. 1999मध्ये बांधकाम सुरू झालेल्या या पुलाचा आता चौथा टप्पा सुरू असून त्याचे 18 टक्के काम पूर्ण झाले आहे. अडीच वर्षांत तो पूर्ण झाल्यावर पुलाचा वापर करणाऱ्या वाहनांना 38 रुपये टोल आकारला जाईल, असे त्यांनी सांगितले. टोलमधून वर्षाकाठी 600 कोटींचा महसूल जमा करण्याचे उद्दिष्ट असल्याची माहितीही त्यांनी दिली.

या प्रकल्पाचा सुरुवातीचा अंदाजित खर्च 650 कोटी होता, पण मच्छीमारांच्या विरोधामुळे गेल्या पाच-सहा महिन्यांत पुलाचे फक्त 4 ते 5 टक्केच काम होऊ शकले. मच्छीमारांच्या मागण्यांनुसार केलेल्या सुधारणांमुळे पुलाचा खर्च दुपटीने वाढला, असे देशमुख म्हणालेे.

पाच टप्प्यात पार पडणाऱ्या या प्रकल्पातील लव्हग्रोव्ह जंक्शन उड्डाणपूल, माहीम इंटरचेंज आणि वांदे येथील पोचमार्ग हेे पहिले तीन टप्पे पार पडले असून सध्या चौथ्या टप्प्यात बांधल्या जाणाऱ्या 5.6 किलोमीटर पुलाचे, म्हणजेच या प्रकल्पातील मुख्य टप्प्याचे काम सुरू आहे. सध्या त्या कामाचा 18 टक्के भागच पूर्ण झाला असला, तरी अडीच वर्षात ते काम तडीस जाईल, असा दावा त्यांनी केला.

सागरी पुलावर वाहतुकीसाठी एकंदर आठ मागिर्का बांधल्या जाणार असून त्यातील सहा मागिर्का गाड्यांसाठी, तर पुलाच्या दोन्ही बाजूंना असणारे मार्ग बेस्ट बससाठी असतील. सध्या वांद्यापासून बांधल्या जाणाऱ्या चार मागिर्कांच्या सागरी पुलाचे काम अंतिम टप्प्यात असून अजून चार मागिर्कांचे कामही लवकरच सुरू होणार आहे. दुचाकी वाहनांना तसेच बस वगळता इतर जड वाहनांना पुलावरून जाण्यास परवानगी नसेल. आठ मागिर्कांवर सोळा अद्ययावत टोल नाके उभारले जातील, असे त्यांनी सांगितले.

 
</text>
</doc>
