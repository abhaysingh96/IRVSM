<doc>
<docno>1132451.cms.txt</docno>
<text>
 
संवाद
यादों की बारात
[ Saturday, June 04, 2005  11:04:43 am]


आपला जमाना गाजवलेली जुनी थिएटरं मधल्या काही वर्षांत एका मागोमाग एक बंद पडली. आणि गेल्या काही वर्षांत मॉल संस्कृतीच्या मुशीतली कितीएक मल्टिप्लेक्सेस उपनगरांतून उगवली. या मल्टिप्लेक्सेसची चकाचौंद शॉर्ट टॉप्स आणि लो वेस्ट जीन्स पेहरणाऱ्या पिढीला कमालीची आपलीशी वाटली असली तरी जुन्या थिएटरातल्या सिनेमाची सर तिथे येत नाही, हा तितक्याच अस्सल मुंबईकरांचा अनुभव. मुंबईचं रुपडं बदलण्याच्या सध्याच्या धामधुमीत जुन्या जमान्यातलं 'रॉक्सी' थिएटर आपल्या सिंगल स्क्रीनसहच पुन्हा नव्या दिमाखानं उभं राहतंय. त्याचं अप्रूप वाटल्याशिवाय राहात नाही.गेल्या काही वर्षांमध्ये किती जुनी थिएटर्स बंद पडली आणि किती मल्टिप्लेक्स उभी राहिली, याचा हिशेब ठेवणंही कठीण होऊन बसलंय.

ऑपेरा हाऊस, रॉक्सी, मॅजेस्टिक ही तिन्ही थिएटर्स एके काळी गिरगावची शान होती. त्यातलं मॅजेस्टिक कधी बंद पडलं, हेही आता लक्षात नाही. ऑपेरा हाऊसमध्ये तर नाटकंही व्हायची. तिथं पाहताना कधी तरी आत जाऊन सिनेमा पाहायलाच हवा, असं ते बंद झाल्यानंतरही वाटत राहायचं. काही काळानं रॉक्सीही बंद झालं.गिरगावातनं आताच्या दादासाहेब भडकमकर (तेव्हाचा लॅमिंग्टन रोड) मार्गावर शिरताच लागणारी नाझ, न्यू इम्पिरीअल आणि स्वस्तिक हीदेखील बंद झाली. नाझच्या बिल्डिंगमध्ये तर एके काळी तमाम प्रोड्युसर्स, डिस्ट्रिब्युटर्स यांची ऑफिसेस होती. तिथनं पुढे ग्रॅण्ट रोडवरून मुंबई सेंट्रलकडे जाताना लागणारी अलंकार, ड्रीमलँड चालूच आहेत. मिर्नव्हामध्ये तर 'शोले' कदाचित आजही फुल्ल जात असेल. त्याच्या समोरचं अप्सरा केव्हाच बंद झालं आणि आता तर तिथं नवी बिल्डिंगही उभी आहे. आणखी जरा पुढे गेल्यावर एसटी डेपोला लागून असणाऱ्या मराठा मंदिरमध्ये अलीकडेच 'दिलवाले दुल्हनिया ले जाएंगे'ने तब्बल 500 आठवडे पूर्ण केलेत.यापैकी प्रत्येक थिएटरच्या आसपास खाण्याचे खास अड्डे होते. (हल्ली त्यांना जॉइण्ट्स म्हणतात!)

मेट्रोजवळ कयानी आणि बस्तानी असे दोन इराणी. मॅजेस्टिकच्या परिसरात कोना, मॉडर्न आणि पणशीकर... रॉक्सीच्या समोरच्या बसस्टॉपच्या मागे दडलेला छोटासा इराणी आणि 'पंचरत्न'च्या मागची खाऊ गल्ली. ऑपेरा हाऊसमधलं कँटिनवजा रेस्तराँ तर ग्रेटच. न्यू इम्पिरिअल, नाझ आणि स्वस्तिक यांच्याजवळचं चाफेकर दुग्ध मंदिर, शेरे पंजाब, तांबेंचं निओ कॅफे हाऊस, आणि लीलाधर. निओ कॅफे हाऊसमध्ये दिवसा कॉफी, बटर इडली वा तत्सम उडिपी प्रकार मिळायचे आणि दुपारनंतर बीअर र्सव्ह केली जायची. दुपारी ते ठिकाण म्हणजे फिल्मवाल्यांचा अड्डाच असायचा. हातात ट्रेड गाइड आणि फिल्म इन्फमेर्शनचे अंक घेऊन सिनेमाची गणितं मांडली जायची. तिथं एके काळी दुर्गा भागवत, काही काळ पु. ल. देशपांडे आणि ते बंद होईपर्यंत अधूनमधून ज्ञानेश्वर नाडकर्णी असायचे.

लीलाधर ही तर जयवंत दळवी यांची आवडती खानावळ. आता तिथं त्याच नावाचं रेस्तराँ कोणी एक शेट्टी चालवतोय. एकदा तर पूवीर्चा मालक राऊत या हॉटेलशी संबंध नसल्यागत तिथं पेपर वाचत बसला होता.अलंकार आणि ड्रीमलँडच्या आसपास पूवीर्ची मुस्लिम ढंगाची आणि नव्यानंच सुरू झालेली उडिपी रेस्तराँ टिकून आहेत. तिथनं अवघ्या पाच-सात मिनिटांवरच वाइन शॉपच्या दराने बीअर मिळणारं रेल्वे रेस्टॉरण्ट. ते आजही आहे. मिर्नव्हाच्या जवळचं पंजाबी हॉटेल अजूनही चालतंय. मराठा मंदिरला गेलात, तर त्याच्या समोरच्या पानवाल्याकडे (काय नाव त्याचं? ए-वन की काय?) चक्कर टाकण्याची हुक्की यायलाच हवी. सिनेमा पाहायचा, काही तरी हमखास खायचं, घरची सगळी मंडळी असतील, तर शक्यतो जेवणच बाहेर आणि मग मस्त कलकत्ता मीठा वा बनारसी एकसोबीस पान हे सारं हवंच. पिक्चर एंजॉय करायला जाणारे हे ठरवून आणि खिसा गरम असेल, तरच निघतात. त्यामुळे हे खाण्याचे आणि पानवाल्यांचे जॉइण्ट्स माहीत असायलाच हवेत.

मोठ्या थिएटर्समध्ये सिनेमा पाहण्यात धमाल असायची! त्या भल्या मोठ्या स्क्रीनवर पिक्चर सुरू होण्याआधीच्या डॉक्युमेंटरीज, इंडियन न्यूज, मग आसपासचे ज्वेलर्स, कपड्यांचे दुकानदार यांच्या जाहिराती, नंतर थिएटरमध्ये धूम्रपानास बंदी असल्याच्या सूचना... हे संपल्यावर चित्रपट सुरू होण्याआधी सेंसॉर बोर्डाची नोटिस दिसताच लोक का कोणास ठाऊक, पण टाळ्या हमखास वाजवायचेच. काही जणांचं लक्ष पिक्चर किती रिळांचा आहे, यावर. ही मंडळी एकदम बनचुकी. काही तर पुन:प्रत्ययाचा आनंद घेण्यासाठी म्हणजे दुसऱ्या-तिसऱ्यांदा आलेले. त्यांना ही माहिती आधीच असायची. पुन:प्रत्ययाचा आनंद घेणाऱ्यांना कोणतं गाणं कधी सुरू होणार, एखादा खास शॉट कधी आहे, पहिली मिठी कधी आहे, पावसातली आणि बागेतली धावपळ वा पळापळ नेमकी केव्हा आहे, व्हिलनची एण्ट्री कधी आहे, हिरोइन कोणत्या ड्रेसमध्ये कशी दिसते, याची इत्थंभूत माहिती असल्यानं त्यांचेच डायलॉग जोरात ऐकू यायचे. पहिलेवहिले मात्र मन लावून पिक्चर पाहणारे. काही तर चक्क आस्वादक. ही अशी मंडळी ड्रेस सर्कल वा बाल्कनीमध्ये. कॉर्नरच्या सीटा अडवणारे खासच. त्यांचं सिनेमात काय चाललंय, याकडे लक्ष नाही आणि आपल्याकडे इतरांचं लक्ष जाऊ नये, अशी इच्छा बाळगणारे. पण काही जण पडद्याऐवजी या सीटांवर काय चाललंय, याकडेच लक्ष ठेवून असणारे. 'अरे, उधर देख, क्या ले रहा है रे' अशी वाक्यं आसपास कोण बसलंय, हे न पाहता जोरात फेकणारे ग्रुपही थिएटरात बसलेले. पडद्यावर रोमँटिक सीन सुरू झाला, की पिटातनं शिट्या येणार हे ठरलेलं. त्यावरूनच मामिर्क साप्ताहिकात 'पिटातल्या शिट्या' नावाचं सदरही अनेक वर्षं चालू होतं. ते जाऊ द्या.तर मोठा पडदा, थिएटरमध्ये खूप गदीर्, बाहेर हाऊसफुल्लच्या रांगा, तिथंच 'दो का पाँच' आणि 'दस का बीस' म्हणत तिकिटं विकण्याचा प्रयत्न करणारे आणि गिऱ्हाईक मिळताच पार कोपच्यात घेऊन जाणारे ब्लॅकवाले, त्यांचा गोंधळ कंट्रोेलमध्ये राहावा म्हणून फिरणारे पोलिस... काय गंमत असायची.

या मोठ्या थिएटरात आजही इंर्टव्हल संपता संपता आगामी पिक्चरचा ट्रेलर पाहायला मिळतो. तिथं त्याला 'प्रोमो' म्हणत नाहीत. कित्येक वर्षं लोक सर्वच डॉक्युमेंटरीजना सरसकट इंडियन न्यूज म्हणायचे! अशा थिएटरात आजही अविवाहित जोडपी अंधार झाल्यानंतर येतात. शक्यतो यायचंही वेगवेगळं. मल्टिप्लेक्ससारखं खुल्लमखुल्ला वातावरण तिथं सुरू व्हायचंय. थिएटर्समध्ये रेग्युलर सिनेमे पाहणाऱ्यांना जसं टीव्हीवर सिनेमा पाहणं आवडत नाही, तसंच मल्टिप्लेक्समध्ये जाणंही नाही आवडत. मल्टिप्लेक्स म्हणजे त्यांना मिनी थिएटर वाटतं. काहींना तर मल्टिप्लेक्स म्हणजे घरात बसूनच टीव्ही पाहिल्यासारखं भासतं. तिथं शिट्या वाजवता येत नाहीत, सिनेमातल्या दृश्यांवर टाळ्या नाहीत. तिथं गप्प बसून सिनेमा पाहायचा असतो, महागडे आणि बिनचवीचे पॉपकॉर्न खावे लागतात. तिथं तिकिट महाग, समोसे महाग, आइसक्रीम महाग आणि पॉपकॉर्नसाठीही 20ते 30 रुपये मोजावे लागतात.

एवढं सर्व करूनही पिक्चर एन्जॉय करता येत नाही. नाही म्हणायला थिएटरबाहेर गोरीगोरी पोटं आणि पाठी पाहता येतात. तेवढीच एंजॉयमेंट! बहुदा त्यामुळेच मोठी थिएटर्स चालत असावीत. आणि ऐन मल्टिप्लेक्सच्या जमान्यात रॉक्सीसारखं एखादं जुनं थिएटर 'सिंगल स्क्रीन' थिएटर म्हणूनच पुन्हा नव्या दिमाखानं उभं राहतं. मग महेश भट्ट भले मल्टिप्लेक्सच्या पब्लिकसाठी खास पिक्चर बनवू देत. पण थिएटर्समध्ये ते पाहणाऱ्यांचं प्रमाण जास्त असल्यानं त्यांच्यासाठीही चित्रपट बनतच राहतील आणि काही काळानं थिएटर्सवाल्यांचे चित्रपटही वेगळे असू शकतील

.- संजीव साबडे

 
</text>
</doc>
