<doc>
<docno>1132064.cms.txt</docno>
<text>
 
महामुंबई
6 महिन्यांत मुंबई बालकामगारमुक्त?
[ Saturday, June 04, 2005  12:02:55 am]


सुकृत खांडेकर

मुंबई : राज्याच्या राजधानीत विविध व्यवसायांत राबणाऱ्या बालकामगारांची संख्या काही लाखांच्या घरात आणि बालकामगारांच्या सुटकेसाठी, त्यांच्या मालकांवर कारवाईसाठी कामगार खात्याकडे पुरेसे अधिकार नाहीत, अशा स्थितीत मुंबई सहा महिन्यांत बालकामगारमुक्त करण्याचा विडा कामगारमंत्री गणेश नाईक यांनी उचलला आहे. त्यांनी कामगार आयुक्तालयाला तसे आदेशही दिले आहेत.

मुंबईत बालकामगारांची संख्या नेमकी किती आहे, याचा निश्चित सव्हेर् नसला, तरी ही संख्या काही लाखांत असावी. जरी, चामड्याचे उद्योग, हॉटेल्स, सुवर्णकार, डायमंड मर्चंटस, गॅरेजेस आदी ठिकाणी बालकामगार मोठ्या संख्येने दिसून येतात. जोगेश्वरी, धारावी, गोवंडी, बैगनवाडी, ठक्करबाप्पा कॉलनी, चिता कॅम्प, रफीक नगर कुर्ला, फिल्टरपाडा भांडूप, भुलेश्वर, गिरगाव, काळबादेवी, भायखळा, मदनपुरा, कामाठीपुरा, पिला हाऊस, वरळी, महालक्ष्मी आदी भागांत राबवून घेतले जात असलेल्या बालकामगारांची संख्या मोठी आहे.

बालकामगारांची पिळवणूक करणारे मालक कायदा जुमानत नाहीत, कायद्याला घाबरत नाहीत. बालकामगार पाच ते 16 वयोगटातील असून बहुसंख्य मुले उत्तर प्रदेश, बिहार, ओरिसा या राज्यांतून आलेली आहेत. त्यांना रोज 12 ते 14 तास राबवून घेतले जाते व 40 ते 100 रु. रोज मजुरी दिली जाते. अनेक ठिकाणी त्यांना डाळ- भाताचे जेवणही दिले जाते. बहुतेक मुलांनी शाळा सोडलेली आहे. मुंबईत शाळा सोडलेल्या मुलांची संख्या 78 हजार असून त्यातील किमान 25 हजार मुले बालकामगार म्हणून काम करीत असावीत, असा अंदाज आहे.

बालकामगारांना राबवणाऱ्या उद्योगांवर छापे घालण्यासाठी लेबर इन्पेक्टरांना पुरेसे पोलिस बळ मिळत नाही. अवघ्या दोन पोलिसांना घेऊन बालकामगारांची सुटका, मालकांना पकडणे, घटनास्थळाचा पंचनामा या साऱ्या गोष्टी साध्य होत नाहीत. लेबर डिपार्टमेंटचे अधिकारी पोचले की मालक सापडत नाहीत व मुलेही लपवली जातात. मालकांना अटक करण्याचे अधिकार कामगार आयुक्तालयाला नाहीत. वर्षभरात 1286 उद्योगांच्या तपासणीत 391 बालकामगार आढळले. 157 मालकांवर खटले भरले. त्यांना प्रति बालकामगार 20 हजार रु. दंड ठोठवावा, असे जिल्हाधिकाऱ्यांना कळविण्यात आले आहे.

हे ईप्सित साध्य करण्यासाठी कामगार मंत्रालय, महिला बालकल्याण विभाग, मुंबई पोलिस, रेल्वे पोलिस, मुंबई आणि मुंबई उपनगर जिल्हाधिकारी, आरोग्य विभाग आणि एनजीओ यांच्यात समन्वय निर्माण करण्याची जबाबदारी कामगार आयुक्त बी. डी. सानप यांच्यावर सोपवण्यात आली आहे. कामगार आयुक्तालयांच्या वतीने अपर कामगार आयुक्त पी. टी. जगताप यांच्यावर नोडल ऑफिसर म्हणून जबाबदारी सोपवण्यात आली आहे.

 
</text>
</doc>
