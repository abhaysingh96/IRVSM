<doc>
<docno>1132449.cms.txt</docno>
<text>
 
संवाद
प्रसिद्धीच्या झोतापलीकडचं अपोलो बंदर'
[ Saturday, June 04, 2005  11:04:43 am]


या बंदराचं नाव 'अपोलो' का आणि कसं पडलं, हे मात्र कोडंच आहे. त्या बद्दल वेगवेगळ्या गोष्टी नोंदवल्या गेल्या आहेत. मात्र निश्चित उत्तर कुणाकडेच नाही. 1672 ते 1674च्या दरम्यान या बंदरावरून वाहतूक सुरू झाली. तेव्हा त्याचं नाव पोलो किंवा पोलाव असावं, असं काहींना वाटतं. ते पलवा किंवा पालव म्हणजे गवतात वाढणारे तण यावरून पडलं असावं, असा एक कयास आहे...

'गेटवे ऑफ इंडिया' ही मुंबईची निशाणी खरीच. 1911 साली इंग्लंडचे तेव्हाचे राजे पंचम जॉर्ज क्वीन मेरीसह भारतात आले, तेव्हा त्यांच्या स्वागतासाठी भारताचं हे भव्य प्रवेशद्वार उभं राहिलं. तेव्हापासून ब्रिटिश सरकारचे तेव्हाचे व्हाइसरॉय, मुंबईचे गव्हर्नर्स वगैरे खाशा मंडळींच्या स्वाऱ्या याच दरवाजातून थाटात भारतात प्रवेश करत. तेव्हापासून गेटवेचं नाव केवळ मुंबईतच नव्हे, तर भारतात सर्वतोमुखी आहे. पण गेटवेपर्यंत समुदातून पोहोचण्यासाठी बोटींना बंदरात यावं लागायचं. त्या बंदराचं नाव अपोलो बंदर. हे बंदर मात्र इतिहासाच्या प्रवाहात केवळ ताजमहाल आणि आसपासच्या हॉटेलांचा पत्ता इतकंच कागदावर राहिलं. सतराव्या शतकापासून असलेलं अपोलो बंदर आजही बोटींची ने-आण करतं, हे कुणाला फारसं माहितही नसेल.जिथं आज गेटवे ऑफ इंडियाची प्रचंड वास्तू आहे, तिच्या एका हाताला ताज महाल हॉटेल आणि दुसऱ्या हाताला समुदात उतरणारे जिने दिसतात. चार पायऱ्या उतरून गेल्यानंतर धक्के लागतात.

उरण, धरमतर, एलिफन्टा, बुचर आयलंड अशा ठिकाणी जाणाऱ्या बोटी या धक्क्यावर उभ्या राहतात. अगदी पहाटे काही मच्छिमार लाँचेसही येतात. बोटी आल्या की, धावपळ सुरू होते. माणसं लगबगीनं बोटीत चढतात आणि जागा पकडून बसतात. भांेगा वाजवत बोटी निघतात आणि पुन्हा सारं सामसूम होतं. गेटवेला लागूनच संध्याकाळी समुदात फेरफटका मारण्यासाठी पर्यटकांच्या सजवलेल्या आणि रोषणाई केलेल्या लाँचेसही चकरा मारतात. हे सारं काम करणाऱ्या बंदराचं नाव अपोलो बंदर आहे, हे तिथल्या अनेकांनाही ठाऊक नसेल. पण विवेकानंदांच्या पुतळ्याच्या मागच्या बाजूच्या धक्क्यावर एक कोनशिला आजही आहे. त्यावरची अस्पष्ट अक्षरं 'अपोलो बंदर' या ऐतिहासिक बंदराच्या अस्तित्त्वाची साक्ष देतात.

मुंबईची गोदी गेली तीन शतकं आंतरराष्ट्रीय मालवाहतुकीसाठी जगभर प्रसिद्ध आहे. पण जेव्हा ही गोदी उभारली गेली, त्याच्या आधीपासून मुंबईत कोकणच्या किनाऱ्यावरून माल वाहतूक करणारी आणि प्रवाशांची सोय करणारी अनेक छोटीमोठी बंदरं होती. पुढे ती बंद पडली. काही अजुनही आहेत. दहिसरजवळच्या घोडबंदराविषयी भ्रमरछंदीनं यापूवीर् लिहिलं आहेच. शिवाय बोरी बंदर, चिंच बंदर, वाडी बंदर, कर्नाक बंदर, मस्जिद बंदर अशा अनेक बंदरांनी मुंबईचा लांबलचक समुद किनारा फुलला होता. अपोलो बंदर हे अशाच बंदरांपैकी एक. अर्थात पुढे तिथंच गेटवे झाला आणि ब्रिटिशांचं आगमन तिथनं होऊ लागल्यानं अपोलो बंदराचं महत्त्व वाढलं. मात्र त्याच वेळी तिथले इतर व्यवहार मात्र बंद होत गेले.या बंदराचं नाव 'अपोलो' का आणि कसं पडलं, हे मात्र कोडंच आहे. त्या बद्दल वेगवेगळ्या गोष्टी नोंदवल्या गेल्या आहेत. मात्र निश्चित उत्तर कुणाकडेच नाही. 1672 ते 1674च्या दरम्यान या बंदरावरून वाहतूक सुरू झाली. तेव्हा त्याचं नाव पोलो किंवा पोलाव असावं, असं काहींना वाटतं. ते पलवा किंवा पालव म्हणजे गवतात वाढणारे तण यावरून पडलं असावं, असा एक कयास आहे. कदाचित पडाव म्हणजे छोटी नाव यावरूनही ते 'पोलो बंदर' झालं असेल. पुढे 'पोलो'चं 'अपोलो' बनलं व कायमचं टिकलं.

जे. एम मॅकेंझी यांनी 1899मध्ये 'बॉम्बे गाइड' प्रसिद्ध केलं. नंतर 1909 मध्ये 'बॉम्बे गॅझेटियर' आलं. त्यात हे उल्लेख आहेत. गंमत ही की, या बंदराला अपोलो बंदर हे नाव कुणीच अधिकृतपणे दिलं नाही. ते वहिवाटीनं आलं आणि पुढे अधिकृत बनलं. पण या बंदराचं अधिकृत नामकरण झालं होतं. ते नाव होतं, 'विलिंग्टन पियर्स'. मुंबई महापालिकेनं हे नाव दिलं खरं पण आज जसं अनेक रस्त्यांची नावं बदलूनही लोक जुनी नावंच आठवणीनं लक्षात ठेवतात, तसंच विलिंग्टन पियर्स जनतेच्या ध्यानात अपोलो बंदर म्हणूनच राहिलं.या अपोलो बंदरानं अनेक स्थित्यंतर पाहिली. ब्रिटिशांचं राज्य गेलं आणि दर वर्षा दोन वर्षांनी येणाऱ्या साहेबांच्या आगमनाचे सोहळेही थांबले. ताजचा विस्तार झाला. आणखी अनेक हॉटेलं आणि बार आले. गेटवेच्या समोर छत्रपती शिवाजी महाराजांचा आणि बाजूला स्वामी विवेकानंदांचे पुतळे आले. गेटवे 'हेरिटेज' बनलं. दररोज शेकडो पर्यटक कॅमेरे सरसावत इथून फिरू लागले. त्यांच्या धावपळीत जुनं पुराणं अपोलो बंदर मात्र प्रसिद्धीच्या झगमगीत झोताबाहेरच्या अंधारात निपचित पडून राहिलं.

- भ्रमरछंदी

 
</text>
</doc>
