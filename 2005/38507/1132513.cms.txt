<doc>
<docno>1132513.cms.txt</docno>
<text>
 
महामुंबई
'डाऊन' सीझन है साब...!
[ Saturday, June 04, 2005  07:59:55 pm]


रेश्मा मूरकर

बूटपालिस?... अभी कर लो साब... बारीश के बाद कौन पूछनेवाला है... अभी 'डाऊन' सीझन है... रस्त्याच्या कडेवरच्या बूटपॉलीशवाल्याने एका 'टाय'वाल्या सायबाला घातलेली गळ नकळत मुंबईच्या उंबरठ्यावर आलेल्या पावसाची चाहूल देऊन गेली... खरंच, एरवी ज्यांच्या गदीर्तून अक्षरश: वाट काढत स्टेशन किंवा घर गाठावं लागतं, असे कित्येक फेरीवाले पावसाळ्यात चंबू-गबाळं आवरून गायब झालेले असतात. कितीतरी वस्तूंचं माकेर्ट पावसाळ्यात 'डाऊन' असल्यानं अनेक व्यवसाय पावसाळ्यापुरते चक्क गुंडाळले जातात. सरबत-गोळेवाले, भेळपुरीवाले, वर्तमानपत्र विक्रेते, कचरा गोळा करणारे, हलक्या दर्जाच्या स्वस्त इलेक्ट्रॉनिक चिनी वस्तू विकणारे... ही यादी म्हटलं तर हनुमानाच्या शेपटीप्रमाणे लांबत जाणारी...

धो धो कोसळणाऱ्या पावसात धंदा मंदा होणार नाही तर काय होणार? असा सवाल करून सरबत आणि बर्फ गोळा विकाणारा मुलचंद केवळ म्हणतो, ''पावसाळ्यात सरबत-गोळ्याच्या गाडीकडे कोणी फिरकत नाही. काही हौशी सोडले तर, या काळात धंदा पूर्णपणे मंदावतो.'' सरी कोसळू लागल्यावर मुलचंद त्याच्या गावी निघून जातो. गावी शेती करून पुन्हा ऑगस्टच्या सुमारास मुंबई गाठायची, असा त्याचा वर्षभराचा क्रम आहे.इलेक्ट्रॉनिकच्या स्वस्त आणि हलक्या दर्जाच्या चिनी वस्तू विकणाऱ्यांचं माकेर्टही या काळात 'डाऊन'! 'खरेदीदारांकडून मागणी असली तरी या वस्तू पावसात खराब होऊ नये म्हणून फार काळजी घावी लागते. तरीही पाण्यामुळे या वस्तू बिघडण्याची शक्यता अधिक असल्याने आमच्यातले काहीजण धंदा बंद ठेवण्याचीच खबरदारी घेतात.

ताडपत्र्यांचा आसरा घेत वर्तमानपत्र विक्रेत्यांचा धंदा चालतो. अशा परिस्थितीत विक्री करणं फारच जिकरीचं होतं. वर्तमानपत्राचा ठोक खरेदीदार असल्याने विक्रीवर म्हणावा तितका परिणाम होत नाही. मात्र, मासिकांच्या विक्रीत पन्नास-साठ टक्के घटत असल्याचं एका वृत्तपत्र विक्रेत्यानं सांगितलं.पावसाळा काही फेरीवाल्यांकरिता 'आसू' आणणारा ठरला तरी, काही धंदेवाल्यांच्या गालावर मात्र 'हासू' आणणारा ठरतो. यात चहा-कॉफीवाले, भजी-वडापाववाले, कणीसवाले, चायनीजवाले... ही यादीही न संपणारी! गरमागरम भजी-वडे हा हा म्हणता खपतात.

चहा विक्रेत्यांचा धंदा जोरात असतो. कणीस विक्रेतेही जागोजागी दिसून येतात. चायनीजवाले, चणे-शेंगदाणेवाले हे काही 'ऑलसीझन' चालणारे व्यवसाय! ऊन्हाळा असो पावसाळा... प्रत्येक सीझनमध्ये हे धंदे तितक्याच वेगाने सुरु असतात.पावसात बूटपॉलीशवाल्यांची अवस्था मात्र, फारच कठीण होऊन जाते. एकतर, या काळात लेदरचे शूज वा चपला वापरणाऱ्यांचं प्रमाण कमी असतं. त्यात पावसात बूट पॉलिश करून घेणाऱ्यांचीही संख्या घटते. त्यामुळे अधेर्अधिक बूटपॉलिशवाले व्यवसाय गुंडाळून गावाकडचा रस्ता धरतात. दादरच्या रेल्वे स्थानकावर बूटपॉलिशचा व्यवसाय करणाऱ्या संतोषने मात्र यावर नामी युक्ती शोधून काढली आहे. या काळात तो बूटपॉलिशचाच व्यवसाय करणाऱ्या मित्रांसोबत रेल्वेच्या गाड्यातून रुमाल, किचेन, क्लिप्स् किंवा घरगुती वापराच्या वस्तू विकण्याचा पर्याय स्वीकारतो. हे मित्र भागीदारीत यात गुंतवणूक करतात आणि आलटून-पालटून विक्री करतात. संतोषने आणि त्यांच्या मित्रांनी या पध्दतीने आपल्या रोजीरोटीचा प्रश्न सोडवला आहे.

काही रेल्वेच्या भुयारी मार्गात तात्पुरता डेरा बसवतात, तर काहीजण मोठाल्या छत्र्यांचा वा ताडपत्र्यांचा आधार घेऊन व्यवसाय सुरु ठेवतात. तरीही, पावसाळ्यात विक्रीवर परिणाम होतोच, असं या व्यावसायिकांचं म्हणणं आहे. संतोषप्रमाणे काही विक्रतेही चंबू-गबाळे आवरून गावाची वाट धरण्यापेक्षा इतर पर्याय शोधून काढतात. अशा पध्दतीने काही विक्रेत्यांसाठी 'आसू' तर काहींना 'हासू' ठरणारा पावसाळा मुंबापुरीच्या उंबरठ्यावर आला आहे... रेल्वेतून 'दस का तीन' करत रुमाल विकणारा संतोष दिसला की, याची खात्रीच नक्कीच पटेल, नाही का!

 
</text>
</doc>
