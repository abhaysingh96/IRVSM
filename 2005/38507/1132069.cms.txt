<doc>
<docno>1132069.cms.txt</docno>
<text>
 
महामुंबई
गिरण्या जाळू लागले?
[ Saturday, June 04, 2005  12:05:50 am]


प्रभाकर नारकर

मुंबई : बंद गिरण्यांना आगी लागतात कशा, असा सवाल करीत गुरुवारी रात्री भस्मसात झालेल्या सीताराम मिलच्या आगीची सखोल चौकशी व्हावी, अन्यथा सरकारही गिरण्या जाळू लागले, अशी भावना लोकांमध्ये निर्माण होईल, अशी प्रतिक्रिया कामगार व्यक्त करीत आहेत.

नोव्हेंबर, 2003पासून बंद असलेल्या सीताराम मिलला गुरुवारी रात्री 11च्या सुमारास भीषण आग लागून संपूर्ण गिरणी भस्मसात झाली. आग शमवण्यासाठी 11 बंब तसेच 10 पाण्याचे टँकर झटत असतानाही रात्री लागलेली आग शुक्रवारी सकाळी 9.45ला शमली. गेल्या वर्षभरात जळालेली ही चौथी गिरणी आहे. मध्यरात्र हाच या आगींसाठी 'मुहूर्त' ठरला असून आग लागण्यापेक्षा आग 'फुटल्या'चेच (एका बाजूने आग पसरत जाण्याऐवजी एकाचवेळी सर्वत्र भडका उडणे) प्रत्येक वेळी अग्निशमन दलाला आढळून आले आहे.

कुर्ल्याची स्वदेशी मिल, भायखळ्याची खटाव मिल यांना आगी लागल्या, त्यावेळी जागा रिकामी करून घेण्यासाठीच या आगी लावल्याचा आरोप झाला होता. मात्र, अग्निशमन दलाच्या चौकशीत असे सिद्ध होऊ शकले नाही. मात्र, खटावच्या आगीबाबतच्या अग्निशमन दलाच्या अहवालात गिरणीत आग लागलेल्या ठिकाणी पेट्रोलियम पदार्थांचे अवशेष आढळून आल्याचा उल्लेख आहे. आग लागल्यावर गिरणीत गॅस सिलिंडरचे स्फोट झाल्याचेही संबंधित अधिकारी म्हणाले.

खटावला आग लागली त्यावेळी गिरणीच्या आवारात सुरक्षारक्षक आणि काही कर्मचारी हजर होते. तरीही बाजूलाच असलेल्या अग्निशमन दलाच्या मुख्यालयाला आगीची वदीर् दिली गेली नव्हती. तेथील जवानांनीच आगीचे लोळ पाहिल्यानंतर तेथे धाव घेतल्याची राज्य सरकारचीच माहिती आहे. या जवानांना ताबडतोब आत प्रवेश देण्यात आला नव्हता, असेही सांगण्यात येते. 17 नोव्हेंबर, 2004च्या मध्यरात्री जळालेली ही मिल 1997पासून बंद होती. त्यामुळे सात ते आठ वषेर् बंद असलेल्या मिलमध्ये पेट्रोलियम पदार्थांचे अवशेष तसेच गॅस सिलिंडर आले कोठून, असा सवाल केला जात आहे. अग्निशमन दलाने अंतिमत: आगीचे कारण 'अज्ञात' असाच अहवाल दिला आहे.

सीताराम मिल ही केंद सरकारच्या मालकीच्या राष्ट्रीय वस्त्रोद्योग मंडळाच्या (उत्तर) मालकीची असून गेले दीड वर्ष बंद आहे. त्यामुळे आगीचा भडका उडण्यासारखे आणि ती दुसऱ्या दिवशी सकाळपर्यंत आटोक्यात न येण्यासारखे आत काय होते, असा प्रश्ान् कामगारांना पडला आहे. अग्निशमन दलाच्या प्राथमिक अहवालात या गिरणीतही आग लागल्यानंतर गॅस सिलिंडरचे स्फोट झाल्याचा उल्लेख आहे. त्यामुळे या आगीबाबतही कामगार आणि त्यांच्या संघटनांकडून शंका व्यक्त करण्यात येत आहे.

ही गिरणी वस्त्रोद्योग मंडळाची असल्याने खासगी मालकाने ती जाळली असे म्हणण्यास वाव नाही. परंतु आगीचे कारण कळले पाहिजे, अन्यथा सरकारही आता गिरण्या जाळू लागले, अशी भावना कामगारांमध्ये निर्माण होईल, असे सांगत या आगीची सखोल चौकशी करण्याची मागणी गिरणी कामगार संघर्ष समितीचे दत्ता इस्वलकर यांनी केली आहे.

राष्ट्रीय मिल मजदूर संघाचे अध्यक्ष सचिन अहिर तसेच सरचिटणीस रामचंद हुलावळे यांनीही आगीच्या कारणांची चौकशी करण्याची मागणी केली आहे. गिरणीतील यंत्रसामुग्री बाहेर काढण्याचे प्रकार गेले काही दिवस सुरू होते, असाही आरोप करण्यात येत आहे. मात्र वस्त्रोद्योग मंडळाचे अध्यक्ष ओ. पी. अगरवाल यांनी हा आरोप नाकारून, गिरणीतील यंत्रसामुग्री पूवीर्च विकण्यात आली होती, असा दावा केला. आगीमागे घातपात असल्याच्या आरोपाबाबत मात्र त्यांनी काही बोलण्यास नकार दिला.

 
</text>
</doc>
