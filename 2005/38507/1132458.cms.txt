<doc>
<docno>1132458.cms.txt</docno>
<text>
 
संवाद
दु:खी, कष्टी अडवाणी
[ Saturday, June 04, 2005  11:04:43 am]


ऋतू बदलले की, हवामान बदलते आणि खुर्च्या बदलल्या की, भाषाही बदलते. भारतीय जनता पक्षाचे 'पोलादी पुरुष' म्हणून ज्यांना गेल्या वर्षापर्यंत आदराने गौरवण्यात येत होते, आणि अटलबिहारी वाजपेयी पंतप्रधानपदाच्या खुचीर्त असूनही राज्य कारभाराच्या दोऱ्या ज्यांनी आपल्या हातात घट्ट ठेवल्या होत्या, त्या लालकृष्ण अडवाणींची भाषाही बदलत्या ऋतूनुसार बदलू लागली आहे. ज्या खुचीर्वर नजर ठेवून गेले दशकभर राजकारण केले, ती खुर्ची हातभर अंतरावर येऊनही हाती लागली नाही, या वास्तवाचे भान आल्याने सैरभैर झालेल्या अडवाणींचे मुत्सद्देगिरीचे कसबही निष्प्रभ होऊ लागले, असे दिसते. तसे नसते, तर बाबरी मशीद पडल्याचा आपल्याला खेद झाला, असे विधान त्यांनी केले नसते.

अर्थात, अडवाणींच्या या विधानामुळे त्यांना खरेच तसे वाटते, असे मानण्याचे कारण नाही. प्रेमात आणि राजकारणात सर्व काही माफ असते, तसेच खोटे बोलणेही माफ असते.दोन महिन्यांपूवीर्च 'मंदिर वही बनायेंगे' च्या भाजपच्या भूलथापांबद्दल याच स्तंभात लिहून झाले आहे. आता अडवाणी पाकिस्तानात गेले. कोणी कुठे जावे, हा ज्याचा त्याचा प्रश्न आहे. त्यांच्या पाकिस्तान दौऱ्यामुळे या दोन देशांमधील संबंध सुधारण्यास मदत होणार असेल, तर त्याचे स्वागतच करायला हवे. पण सत्तेवर नसतानाही अडवाणी आवर्जून पाकिस्तानला गेले, ही राजकीय चाल की त्यांचे मनपरिवर्तन, याचा शोध घ्यावा लागेल. भाजपची व्होट बँक प्रामुख्याने हिंदूंची. यातील बहुसंख्य हिंदूंना मुसलमान व पाकिस्तान या दोन्हीबद्दल विलक्षण राग आहे.

काँग्रेसची मुसलमानांबद्दलची भूमिका व पाकिस्तानचा काश्मीरवरील दावा यामुळेच हिंदू मते भाजपच्या पारड्यात पडू लागली. अशा वेळी अडवाणींच्या मनात पाकिस्तानविषयी निर्माण झालेला मृदू भाव हिंदूंना आवडला असेलच, असे नाही. त्याचा विपरीत परिणाम अडवाणींच्या वैयक्तिक राजकीय महत्त्वाकांक्षेवर होईल, तसाच भाजपच्या लोकप्रियतेवरही होईल. पण इथे प्रश्न केवळ त्यांच्या पाकिस्तानबरोबरच्या नव्या स्नेहबंधाचा नसून तिथे पत्रकारांशी बोलताना केलेल्या विधानांचा आहे. '6 डिसेंबर 1992 रोजी अयोध्येत घडलेली घटना माझ्या आयुष्यातील अत्यंत दु:खद घटना होती,' हे त्यांचे विधान अनेकांना चक्रावून टाकणारे आहे. बाबरी मशीद पडण्याची घटना तेरा वर्षांपूवीर् घडली. तेव्हा आणि त्यानंतर काय काय घडले, हे भारतीय जनतेला आजही नीट स्मरते. बाबरी पडण्यापूर्वी तीन-चार वर्षे आधीपासून भाजप; विशेषत: अडवाणी रामजन्मभूमीच्या प्रश्ानवर आग्रही होते.

त्यामुळेच वाजपेयींच्या विरोधाला न जुमानता अडवाणींनी देशभर रथयात्रा काढून जन्मभूमीच्या प्रश्ानवर रान उठवले. रथारूढ अडवाणी गावागावात जायचे, तेव्हा 'एक धक्का और दो, बाबरी ढाँचा तोड दो', च्या घोषणा दुमदुमायच्या. त्या अडवाणींच्या कानावर पडल्या असतीलच. तेव्हा केव्हाही हा ढाँचा पाडला तर आपल्याला दु:ख होईल, असे ते म्हणाल्याचे स्मरत नाही. 6 डिसेंबर 1992च्या सकाळी कारसेवकांनी बाबरी मशिदीवर चाल केली, तेव्हा अडवाणी तेथे उपस्थित होते. पुढे काय घडणार, याची कल्पना पोलिसांना कदाचित् नसेलही, पण अडवाणी आणि अन्य नेत्यांना पुढचे सारे स्पष्ट दिसत होते. तेव्हाही त्यांनी विरोध केल्याचा पुरावा नाही.बाबरी पडली आणि भारताचे राजकारण पालटले. लोकसभेतील जागा जिंकण्यासाठी शिकस्त करणाऱ्या भाजपच्या हातात देशाची सवोर्च्च सत्ता आली आणि अनेक राज्यांतही भाजपचे मुख्यमंत्री आले.

अडवाणींचे पक्षातील व देशाच्या राजकारणातील महत्त्व कमालीचे वाढले. ते स्वत: अधुनमधून राममंदिर उभारण्याचे आश्वासन देत राहिले. याही काळात त्यांनी बाबरी आपल्याच लोकांनी पाडल्याबद्दल दु:ख व्यक्त केले नाही. मग आताच त्यांचे मतपरिवर्तन का झाले? बाबरी पाडल्याची प्रकरणे अद्याप कोर्टात आहेत. त्यात अडवाणी आरोपी आहेत. त्यांची सुनावणी आता अंतिम टप्प्यात आहे. त्याचा अडवाणींच्या नव्या पवित्र्याशी काही संबंध आहे का, ते तपासावे लागेल.तेरा वर्षांपूवीर् जे घडले, त्याबद्दल कोणत्या का कारणाने होईना, अडवाणींना आता खेद होत असेल, तर पुढे काय करणार, हा प्रश्न उरतोच.

विश्व हिंदू परिषदेने अडवाणींनी हिंदूंची माफी मागावी, असा आग्रह धरला आहे. पण अडवाणींना जर बाबरी पडल्याबद्दल खरेच खेद झाला असेल, तर त्यांना देशातील हिंदूंची नव्हे, तर मुसलमानांची माफी मागावी लागेल, कारण त्यांचे धामिर्क स्थान तोडण्यात आले. तसे करणे त्यांना शक्य आहे का? आणि त्यांच्या पक्षाला सवोर्च्च नेत्याने अशी माफी मागणे परवडणारे आहे का? शिवाय, अडवाणींना खेद झाला, तर यापुढे 'मंदिर वही बनायेंगे'चा नाराही वाऱ्यावर विरून जाणार. तसे होऊ देणेही भाजपला परवडणारे नाही, कारण राममंदिराचा मुद्दा नसेल, तर जनमत पुन्हा पेटवण्यासाठी भाजपकडे कोणते आंदोलन आहे? की राम मंदिराच्या आंदोलनाच्या शिडातील हवा निघून गेली, असे आता भाजपच्या नेत्यांना वाटू लागले आहे?ते काहीही असले, तरी अडवाणींच्या पाकिस्तान दौऱ्यामुळे नवे वादळ तयार झाले, हे मात्र खरे.

कदाचित भारतात परतल्यावर अडवाणी आपल्या विधानांचा खुलासा करतील. कदाचित् इन्कारही करतील, किंवा बराच काळ शांत राहून विषयच थंडावेल, अशी अपेक्षा बाळगतील. दरम्यान, बाबरी पाडण्याच्या प्रकरणांची सुनावणीही पूर्ण होईल. राजकारण हा लफंग्यांचा अखेरचा आसरा, अशा अर्थाचा इंग्रजीत वाक्प्रचार आहे. त्याची वारंवार आठवण होत राहते, इतकेच.

- भारतकुमार राऊत

 
</text>
</doc>
