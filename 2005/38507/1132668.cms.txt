<doc>
<docno>1132668.cms.txt</docno>
<text>
 
देश-विदेश
निकालाआधीच गोव्यात सत्ताप्राप्तीच्या हालचाली
[ Saturday, June 04, 2005  11:47:01 pm]


म. टा. प्रतिनिधी
पणजी : गोव्यात पाच जागांवर झालेल्या पोटनिवडणुकांचे निकाल रविवारी जाहीर होणार असले तरी सत्ताप्राप्तीसाठी पडद्यामागच्या राजकीय हालचाली अगोदरच सुरू झाल्या आहेत. भाजप आणि काँग्रेस या दोन्ही पक्षांकडे प्रत्येकी 17 आमदार आहेत. त्यामुळे सरकारस्थापनेसाठी मतदार कोणाला कौल देतात याबाबत गोव्यात सर्वत्र पराकोटीची उत्सुकता आहे.

काँग्रेसमध्ये मुख्यमंत्रीपद किंवा मंत्रिमंडळात आपली वणीर् लागावी यासाठी आतापासूनच स्पर्धा सुरू झाली आहे. काँग्रेसमध्ये मुख्यमंत्रीपदासाठी अनेक इच्छुक असल्याचे बोलले जात आहे. त्यामध्ये भाजप सरकार खाली खेचण्यात महत्त्वपूर्ण भूमिका बजावणारे बाबुश मोन्सेरात यांचाही समावेश आहे. त्याचबरोबर प्रतापसिंह राणे, लुइझिन फालेरो, दयानंद नावेर्कर यांचीही नावे शर्यतीत असल्याचे सांगितले जाते. भाजपने मनोहर परीर्कर यांनाच आपले मुख्यमंत्री जाहीर केलेले असले तरी सरकारस्थापनेसाठी त्यांच्यासमोरचे आव्हान अधिक अवघड आहे. कारण त्यांच्या दोन आमदारांची निवडणूक मुंबई हायकोर्टाच्या पणजी खंडपीठाने 27 मे रोजी रद्द ठरवली आहे.

या आदेशाला कोर्टानेच 30 दिवसांची स्थगिती देऊन प्रतिवादींना सुप्रीम कोर्टात दाद मागण्याची परवानगी दिली आहे. याखेरीज, हरयाणाचे मुख्यमंत्री भूपिंदरसिंग हूडा यांचे भवितव्य ठरवणाऱ्या जागेसह त्या राज्यातील तीन, उत्तर प्रदेशातील चार, केरळमधील दोन आणि आंध्र प्रदेश आणि कर्नाटकमधील प्रत्येकी एका जागेवरील निवडणुकीचे निकालही रविवारी अपेक्षित आहेत. कर्नाटकमधील शिमोगा मतदारसंघातून माजी मुख्यमंत्री एस. बंगारप्पा नशीब अजमावत आहेत.

 
</text>
</doc>
