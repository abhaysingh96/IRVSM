<doc>
<docno>1132670.cms.txt</docno>
<text>
 
महामुंबई
बेस्टच्या ताफ्यात येणार खाजगी गाड्या?
[ Saturday, June 04, 2005  11:52:20 pm]


म. टा. प्रतिनिधी
मुंबई : बेस्टच्या ताफ्यात काही दिवसांनी खाजगी बसेस दिसण्याची शक्यता असून बेस्टच्या याविषयीच्या प्रस्तावाला राज्य सरकारने मान्यता दिली आहे. तथापि, बेस्टच्या कर्मचारी युनियनने अनुकुलता दर्शविल्यानंतरच हा प्रस्ताव प्रत्यक्षात उतरणार आहे.खाजगी वाहनांच्या मालकांकडून भाड्याने बसेस घेऊन त्या त्यांच्याच चालकांतर्फे चालविण्यात येतील. त्या गाड्यांचे डिझाइन बेस्टच्या बसेसप्रमाणे असणार आहे. मात्र, या प्रस्तावाला सर्व युनियनचा पाठिंबा असला, तरच हा प्रस्ताव राबविणार आहोत, अशी माहिती बेस्टचे महाव्यवस्थापक स्वाधीन क्षत्रीय यांनी दिली.

त्यांनी बेस्टच्या बिल भरणा केंदांचे काम 35 टपाल कार्यालयांना दिली आहे.कोल्हापूर पालिका परिवहन विभागाने गेल्या वषीर् भाड्याने गाड्या घेण्यास प्रारंभ केला. तसेच, पुणे महापालिका परिवहन आणि कल्याण-डोंबिवली महापालिका परिवहन विभागानेसुद्धा खाजगी वाहन मालकांकडून गाडया घेणे सुरू केले आहे.

सरकारी कारभारातून बाहेर येणारी आणि खाजगी वाहनांचा प्रवासी बसवाहतुकीसाठी वापर करणारी बहुदा आमची पहिली महापालिका असावी, असा दावा कल्याण-डोंबिवली महापालिकेचे उपायुक्त संजय घरत यांनी केला आहे. आम्ही 1999 मध्ये प्रवासी वाहतूक सुरू केली तेव्हा पालिकेकडून चार वर्षांसाठी 50 लाख रुपये अनुदान मिळाले होते. आमच्याकडे 105 बसेस असून आम्ही आणखी 60 बसेस भाड्याने घेणार आहोत.

आम्ही खाजगी बस मालकांना वर्कशॉप उभारण्यासाठी जागा देतो, तेथे बसची दुरुस्ती केली जाते. आठ वर्षांनी बसची आयुर्मर्यादा संपुष्टात येते, तेव्हा आम्ही जागा परत घेतो आणि गाड्या भंगारात काढतो, असे त्यांनी स्पष्ट केले.खाजगी बसचे मालक या गाड्यांना चालक देत असून तेच त्यांचा पगारही देतात. ते चालकाला दरमहा साडेतीन हजार रुपये देतात, तर महापालिका वाहकाला दरमहा तीन हजार रुपये वेतन देते. तसेच, बसमालकांना दर कि.मी.ला 16 रुपये दिले जातात, तर आमच्या बसला दर कि.मी.ला 24 रुपये मिळतात, असे त्यांनी सांगितले. एस्सार ऑइलकडून 30.07 प्रति लिटर या दराने डिझेल विकत घेण्याचा प्रस्तावही आम्ही दिला आहे. नव्या बस विकत घेण्यासाठी फारच किचकट प्रक्रिया असल्यामुळे खाजगी बसमालकांचे सहकार्य घेणे अधिक सोपे असल्याचे मत घरत यांनी व्यक्त केले.

 
</text>
</doc>
