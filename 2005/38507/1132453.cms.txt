<doc>
<docno>1132453.cms.txt</docno>
<text>
 
संवाद
बिछडा भाई
[ Saturday, June 04, 2005  11:04:43 am]


हिंदी चित्रपटाचा अवघा पडदा अमिताभ बच्चन या एकाच महामानवाने व्यापून टाकलेला असल्यामुळे त्याच्याखेरीज बच्चन घराण्यातील अन्य कोणाविषयी चर्चा करण्यात फारसा कोणाला रस नसतो. अभिषेक आत्ता कुठे स्वत:चे स्थान निर्माण करतोय, जयाने स्वखुषीने दुय्यम भूमिका पत्करली आहे आणि मुलगी सासरी नांदतेय. खुद्द अमिताभच्या मुलामुलीची ही कथा तर त्याच्या लहान भावात वगैरे पब्लिकला इंटरेस्ट असायचं काही कारण नाही.

अमिताभला अजिताभ नावाचा, त्याच्यापेक्षा पाच वर्षांनी लहान असलेला एक भाऊ आहे, एवढंच पब्लिकला आजवर माहिती होतं. पण अजिताभने गेल्या आठवड्यात पुस्तकाचं पिल्लू सोडून दिलं आणि तोही कधी नव्हे ते प्रसिद्धीच्या झोतात आला.अमिताभ आणि अजिताभ यांचे संबंध बिघडल्याचं काही लोकांना माहिती होतं. अमिताभने सुसंस्कृत वागणुकीला अनुसरून, नेहमीप्रमाणे याविषयी प्रसिद्धीमाध्यमांपुढे एक अक्षरही काढलं नव्हतं. पण आता अजिताभ भावाच्या विरोधात मैदानात उतरला आहे. 'आपल्या पुस्तकात अमिताभचा लोकांसमोर आजवर कधीही न आलेला चेहरा असेल', असं त्यानं म्हटलंय. अमिताभचा राजकारण प्रवेश, बोफोर्स प्रकरण, त्यापाठोपाठ त्याने घेतलेला राजकारण संन्यास, गांधी घराण्याशी झालेले मतभेद यावर प्रकाश टाकण्याचा दावाही त्याने केला आहे.

अमिताभचं 'बिंग फोडण्याची' थेट भाषा त्याने केलेली नसली तरी त्याचा सूर तसाच आहे. 'सोनिया गांधी आणि जया बच्चन यांच्यातील मतभेद, प्रियांका गांधी आणि श्वेता बच्चन यांच्या एक दिवसाच्या अंतराने झालेल्या लग्नांच्या वेळी गांधी-बच्चन कुटुंबियांत झालेला बेबनाव, बोफोर्स प्रकरण, एबीसीएलच्या ऱ्हासाची खरी कारणं, अमिताभशी झालेलं भांडण, अमिताभचं सध्याचं 'मित्र'वर्तुळ याविषयी आपण सगळं खरंखरं या पुस्तकात मांडणार आहोत, असं सांगतानाच अजिताभने अमिताभला आथिर्क फसवणुकीबाबत कोर्टात खेचण्याचा इरादाही व्यक्त केला आहे. गांधी-बच्चन दुराव्याला बच्चनच (म्हणजे अमिताभ) जबाबदार आहेत, असे आत्मपरीक्षण करताना अजिताभने सोनिया गांधींचेही स्तुतिस्तवन गायले आहे!

अजिताभने हे आत्ताच करण्याचं कारण? ज्या आथिर्क फसवणुकीबाबत तो अमिताभला कोर्टात खेचण्याची भाषा करतोय, ते प्रकरण आहे एबीसीएलचं. पण एबीसीएल बंद पडून सहा वषेर् उलटली. बरं, गांधी कुटुंबाशी झालेला बेबनाव, अमिताभचा राजकारण प्रवेश, बोफोर्स घोटाळा वगैरे गोष्टीही आजच्या नाहीत. मग हे सगळं नेमकं आजच लोकांपुढे आणण्याची गरज अजिताभला का भासावी?मधली काही वषेर् अमिताभसाठी खडतर होती. कंपनी दिवाळखोरीत निघाली होती, लोकप्रियता उतरणीला लागली होती, सिनेमे फ्लॉप होत होते, डोक्यावर कोट्यवधींचं कर्ज होतं. या काळात अजिताभच्या पुस्तकाला आज मिळाला तसा प्रतिसाद कदाचित मिळालाही नसता. आज अमिताभचं गाडं पुन्हा रुळावर आलंय. त्याची आजची लोकप्रियता कोणालाही हेवा वाटावी अशीच आहे. वयाच्या 63 व्या वषीर् जिथे भले भले मोडीत निघतात तिथे अमिताभ आजही अनेक चित्रपटांचा एकखांबी तंबू आहे. त्याच्या तरुण पोरापेक्षाही त्याला जास्त मागणी आहे. चित्रपटांबरोबरच सगळे टॉपचे ब्रँड बळकावून त्याने भल्या भल्या मॉडेल्सची करिअर अकाली मोडीत काढली आहे. आज इतक्या वर्षांनंतरही त्याचा प्रत्येक शब्द ऐकण्यासाठी लोक कानात प्राण आणतात. त्यामुळे एवढ्या वर्षांनी 'खरा' अमिताभ लोकांसमोर आणण्यामागे अमिताभची ही लोकप्रियता एन्कॅश करण्याचा हेतू नसेलच, असे नाही. त्यादृष्टीने अजिताभचं हे 'टायमिंग' दाद देण्यासारखंच आहे.

दुसरी गोष्ट, भावाएवढी लोकप्रियता आपल्या वाट्याला आलेली नाही, याची असूयाही या मागे असू शकते. मोठा भाऊ लोकप्रियतेच्या सवोर्च्च शिखरावर, त्याची बायकोही आपल्या परीने लोकप्रिय आणि पुन्हा अलीकडेच राज्यसभेची खासदार झालेली, पुतण्या अभिषेकची चित्रपटसृष्टीत वाटचाल, दिवंगत वडील हरिवंशराय बच्चन यांचे तर थेट पंडित नेहरू आणि इंदिरा गांधींशीच संबंध या गोष्टी एकीकडे आणि अमिताभच्या एक शतांशही लोकप्रियता किंवा प्रसिद्धीचा झोत वाट्याला न येणं, पत्नी रमोलाशी घटस्फोट त्यामुळे कौटुंबिक आघाडीवरही अपयश या गोष्टी दुसरीकडे... यामुळे वैफल्याच्या भावनेतून अजिताभनं हे केलं असेल का?अमिताभ आणि अजिताभ यांच्यात नेमकं कधी बिनसलं ते सांगता येत नाही. आजवर दोघेही याबाबत गप्प होते. दोघंही नैनितालच्या शेरवूड बोडिर्ंग स्कूलला एकत्र होते. नंतर कोलकात्यातही ते एकत्र होते आणि नशीब आजमवायला मुंबईतही एकत्रच आले.

खुद्द अजिताभच्या म्हणण्यानुसार, 'सात हिंदुस्तानी' या अमिताभच्या पहिल्या चित्रपटाच्या वेळी तोच दिग्दर्शक के.ए. अब्बास यांच्याकडे अमिताभचे फोटो घेऊन गेला होता. अमिताभनं चित्रपटांत जे यश मिळवलं, त्यात आपला मोठा वाटा आहे, असा दावा तो आजही करतो. 'खुदा गवाह'नंतर अमिताभने पाच वषेर् चित्रपटसंन्यास घेतला होता, त्याकाळात दोघा भावांनी मिळून लंडनहून टेलिव्हिजन चॅनलही सुरू केलं. एबीसीएलचा अजिताभही एक संचालक होता. त्यामुळे दोघांमधला बेबनाव हा गेल्या पाच-सहा वर्षांतलाच असावा. एबीसीएल गाळात जाण्यामागे अमिताभ आणि जयाच कारणीभूत आहेत, असं अजिताभचं म्हणणं आहे आणि हेच दोघा भावांमधील बेबनावाचं कारण आहे, असं या दोघांना जवळून ओळखणाऱ्यांचं म्हणणं आहे. अजिताभच्या म्हणण्यानुसार, अमिताभ आणि तो शेवटचं भेटले ते वडलांच्या निधनाच्या वेळी, म्हणजे दोन वर्षांपूवीर्. तेव्हापासून दोघा भावांमध्ये केवळ आईच्या तब्येतीची चौकशी करण्यापुरतेच संभाषण होते.

अजिताभ लंडनमध्ये स्थायिक असूनही अमिताभ तिकडे गेल्यावर त्याच्याकडे न राहता हॉटेलमध्ये राहतो. अजिताभही मुंबईत आल्यावर हॉटेलात राहणंच पसंत करतो. यावरून दोघांमधील भांडण टोकाला गेल्याचं सिद्ध होतं. त्यामुळेच, अमिताभच्या 'खास बाबी' माहिती असल्याचा फायदा उपटण्यासाठीही अजिताभने पुस्तकाचं भूत निर्माण केलं असेल! अजिताभच्या मनातलं हे पुस्तक कधी खरोखर अस्तित्वात आलंच तर ते हातोहात खपेल, यात शंका नाही. सेलिब्रिटीजच्या खाजगी जीवनाबाबत मसालेदार गोष्टी जाणून घ्यायची लोकांना जबरदस्त ओढ असते. अमिताभ तर तीन पिढ्यांचा नायक. पण मुळातच हे पुस्तक लिहिण्याचा हेतू सरळ नसल्याने त्याच्या विश्वासार्हतेवर नेहमीच प्रश्नचिन्ह असेल!

- चिंतामणी भिडे

 
</text>
</doc>
