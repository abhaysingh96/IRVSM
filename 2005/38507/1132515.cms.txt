<doc>
<docno>1132515.cms.txt</docno>
<text>
 
महामुंबई
लाइफलाइन धडधडणारच!
[ Saturday, June 04, 2005  08:02:34 pm]


समीर मणियार

यंदाच्या पावसाळ्यात मुंबईची लाइफलाइन समजली जाणारी लोकल सेवा सुरळीत राहील, अशी हमी मध्य आणि पश्चिम रेल्वेच्या अधिकाऱ्यांनी दिली आहे. मुसळधार पावसाने निर्माण होणाऱ्या समस्यांवर मात करण्यासाठी रेल्वेमार्गाच्या परिसरात करावी लागणारी अत्यावश्यक कामे जवळपास पूर्णत्वास गेली आहेत. त्यामुळे काळजी करण्याचे काहीच कारण नाही, असा दिलासा लोकलने रोज प्रवास करणाऱ्या सुमारे 60 लाख मुंबईकरांना रेल्वे व महापालिका प्रशासनाने दिला आहे.

गेल्या वर्षी महापालिकेने रेल्वेला एक कोटी पाच लाख रुपये दिले होते. यंदा ही रक्कम सात लाख रुपयांनी वाढवून ती एक कोटी 12 लाख रुपये इतकी देण्यात आली आहे. ठाण्याचे तत्कालीन आयुक्त टी. चंदशेखर यांच्या काळात व आताही ठाणे महापालिकेच्या हद्दीतील रेल्वेमार्गातील नालेसफाईचे काम रेल्वेच्या परवानगीने ती पालिका स्वत:च करते. कल्याण डोंबिवली महापालिका क्षेत्रातही यास्वरुपाचे काम दरवषीर् केले जाते. पावसाळ्यात रेल्वे प्रशासनाला सिग्नल यंत्रणा अबाधित ठेवण्यासाठी व अन्य कामांसाठी काही ठराविक रकमांची तरतूद करावी लागते.

मध्य रेल्वेच्या हार्बर मार्गावर सीएसटी ते पनवेल, सीएसटी ते अंधेरी, मुख्य मार्गावरील सीएसटी ते कर्जत आणि कसारा तसेच पश्चिम रेल्वेची चर्चगेट ते विरार दरम्यानच्या लोकल सुरळित राहण्यासाठी संपूर्ण मे महिनाभर युध्दपातळीवर कामे करण्यात आली. प. रेल्वेने सखल भागातील सुमारे 12 कि.मी. लांबीचा लोहमार्ग वर उचलून घेतला. मार्गातील नाले व गटारींमध्ये केरकचरा अडकू नये, यासाठी गटारीवर व तोंडाशी झाकण म्हणून जाळ्या बसवून घेण्यात आल्या आहेत.

प. रेल्वेवर 43 नाल्यातील गाळ व 24.3 कि.मी. लांबीच्या मार्गालगत गटारी स्वच्छ करण्यात आल्या. प. रेल्वेवर दादर ते माहीम भागात दरवषीर् पाणी तुंबण्याचा प्रकार घडतो. तेथे पाणी निचरा करण्यासाठी यंदा उच्च अश्वशक्तीचे 12 पंप बसविण्यात आले आहेत. रेल्वेने पालिकेबरोबर संयुक्तपणे निरीक्षण यंत्रणा राबविण्याचे ठरविले आहे. अडचणीच्या ठिकाणी निर्माण झालेल्या परिस्थितीवर तोडगा काढण्यासाठी वॉकीटॉकी संच असलेले कर्मचारी तैनात करण्यात येणार आहेत. पश्चिम रेल्वेने वाहतुकीस अडथळा ठरणारी संभाव्य 376 झाडांच्या फांद्याची छाटणी केली आहे. लोकलच्या टपातून गळतीमुळे पावसाचे पाणी आत येणार नाही, यासाठी सर्व लोकलच्या कोचेसची डागडुजी करण्यात आली आहे.

मध्य रेल्वेवर कुर्ला, धारावी आणि मशीद स्टेशनाजवळ तसेच हार्बरवर वडाळ्यानजीक दरवषीर् समस्या निर्माण होते. ती यंदा होऊ नये, यासाठी कुर्लानजीक डाऊन लोकल मार्गावरील कुर्ला कारशेड नाला आणि ब्राम्हणवाडी नाल्याचे रुंदीकरण करण्यात आले. मशीद स्टेशनजवळ पाणी निचरा करण्यासाठी उच्च क्षमतेचे पंप बसविण्यात आले आहेत. गेल्या वर्षभरात सुमारे नऊ किमी पक्क्या गटारी रूळाशेजारी बांधण्यात आल्या असून, 38 कि.मी. लोहमार्ग जमिनीच्या सपाटीपासून काहीसा वर उचलण्यात आला आहे. रुळावरच्या पाण्याचा मोटरमनला अंदाज येण्यासाठी पाण्याची पातळी मोजणारे दिशादर्शक चिन्ह काही ठिकाणी लावण्यात आले आहे.मुंबईतील महत्वाच्या पुलानजीक निगराणी करण्यासाठी अहोरात्र कर्मचारी असतील.

लोकलच्या खिडक्या गळक्या राहणार नाहीत याची काळजी घेण्यात येत आहे. मोटरमन केबिनचे वायपर्स सुरळीत असल्याची खात्री करुन घेण्यात आली आहे. ओव्हरहेड वायरच्या खांबावर कावळे व अन्य पक्ष्यांनी घरटे करु नयेत, यासाठी 'बर्ड रिप्लेन्ड जेल' ठिकठिकाणी लावण्यात आले आहे. सिग्नल यंत्रणा सुरळीत राहण्यासाठी सिग्नलवर इन्शुलेन्स पेंट लावण्यात आले आहे. एवढी दक्षता बाळगूनही समुदाची भरती आणि आकाश फाटल्यासारखा धो धो कोसळणारा पाऊस यांची युती झाल्यास काही काळ सेवा विस्कळीत होऊ शकते. यंदाच्या मोसमात असे आठ दिवस आहे. ते सोडल्यास पूर्ण मोसमात वाहतूक पूर्ववत राहील, असे चित्र आहे. काय घडते ते अनुभवानंतरच समोर येईल.

 
</text>
</doc>
