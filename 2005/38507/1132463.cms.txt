<doc>
<docno>1132463.cms.txt</docno>
<text>
 
संवाद
सिटी स्टेट ऑफ मुंबई
[ Saturday, June 04, 2005  11:04:43 am]


विधानसभेची निवडणूक जिंकून वसंतदादा पाटील पुन्हा मुख्यमंत्री झाले होते. 1985 साल. मुंबई महापालिकेची निवडणूक मात्र व्हायची होती. विधान परिषदेत शिवसेनेचे आमदार प्रमोद नवलकर यांनी अत्यंत साधा प्रश्ान् विचारला: 'मुंबई महाराष्ट्रापासून वेगळी करून तिचा केंदशासित प्रदेश करण्याची काही योजना आहे का?' या प्रश्नला स्वत: मुख्यमंत्र्यांनी उत्तर दिले. दादा उत्तरले, 'असा काही प्रस्ताव आहे किंवा नाही याची मला कल्पना नाही. पण महाराष्ट्रापासून मुंबई वेगळी करण्याचा प्रयत्न झालाच तर प्राणांची बाजी लावून आम्ही तो हाणून पाडू.' या एका वाक्यात दादांनी अनेक पक्षी मारले.

मुंबई काँग्रेस ताब्यात असलेल्या मुरली देवरांना झटका दिला. दिल्लीतल्या राजीव गांधींना चुणूक दाखवली आणि विधानसभेत छगन भुजबळांच्या रूपाने अवघा एक आमदार पाठविणाऱ्या शिवसेनेच्या हातात मुंबई महापालिकेच्या सत्तेच्या चाव्या सोपविल्या. मुंबई केंदशासित करण्यासंबंधी कोणी जबाबदार माणसाने तेव्हा अवाक्षरही काढले नव्हते. पण तशा नुसत्या हवेने मुंबईचा माहोल उलटापालटा झाला. तेव्हापासून एक झाले. सत्ताधारी निराळी भाषा शिकले. परवा 'इंटरनॅशनल कॉन्फरन्स ऑन अर्बन रिन्यूअल'चे उद्घाटन करताना केंदीय अर्थमंत्री पी. चिदम्बरम् मुंबईसाठी स्वायत्त प्रशासन असायला हवे, असे म्हणाले.

नीट वागला नाहीत तर पैसा मिळणार नाही, असा गभिर्त इशारा द्यायला ते विसरले नाहीत. (यंदाचे बजेट मांडताना त्यांनी मुंबई हे एशियन सेंटर म्हणून विकसित करण्याचे पिल्लू सोडले आहेच) पंतप्रधान मनमोहनसिंग यांनी मुंबईचे शांघाय करण्याची भाषा केली तर लालकृष्ण अडवाणी नाराजले. म्हणाले, 'हे तर पहिल्यांदा अटलजी पंतप्रधान असताना म्हणाले होते.' शांघाय म्हणजे विकास हे जितके खरे तितकेच शांघाय याचा अर्थ मेनलँडपासून निराळे अस्तित्व, निराळे नियम आणि निराळा दर्जाही! मराठी माणसाला या साऱ्याचा अर्थ कळतोय का? की असा अर्थ कळण्याला काही अर्थच राहिलेला नाही? नाहीतर कशातच काही नसताना वसंतदादा नुसती हवेत तलवार चालवून मुंबई शिवसेनेला जिंकून देतात आणि दिल्लीश्वरांचे एकेक पाऊल पुढे पडत असताना इथले सत्ताधारी ठाम काही बोलत नाहीत. अखेर गुरुवारी मुंबईला सीईओ नको, असे विलासराव देशमुख म्हणाले.

राष्ट्रवादी आणि शिवसेनेने या प्रस्तावाचा विरोध केलाच आहे. या सर्वांना आपापले (क्षुद) राजकारण कळत असले तरी भविष्याच्या हाका समजतात का, हा खरा प्रश्ान् आहे. नाहीतर मुंबईची इतकी दुर्दशा झाली नसती. विधानसभा निवडणुकांच्या आधी शिवसेनाप्रमुखांच्या 'मुंबईत मराठी माणसाचीच मस्ती चालेल.' या इशाऱ्याचा त्यांना हवासा परिणाम साधत नाही. त्याही आधी उद्धव ठाकऱ्यांच्या 'मी मुंबईकर' मोहिमेत रंग भरत नाहीत. या साऱ्याचा अर्थ काय? मुंबई महाराष्ट्राला कोणी खुषीने दिली नाही. मराठी माणसाचे-त्यातही घाम गाळणाऱ्या श्रमकऱ्याचे-रक्त त्यासाठी सांडले. हा इतिहास आहे.

'मराठ्याविना राष्ट्रगाडा न चाले' असे आपल्याला रोज म्हणायला आवडते, हे वर्तमान. पण भविष्यात काय आहे? मुंबईसाठी रक्त सांडणारा श्रमजीवी जगण्याच्या लढाईत थकून गेलाय. त्याला सर्वांनी मिळून पुरेसे नेस्तनाबूद आणि विकलांग केलेय. मुंबईचे पैशाचे 'गणित' मराठी माणसाकडे नव्हते, तरी मुंबईचा 'भूगोल' त्याच्या ताब्यात होता. ती एक सत्ता होती. त्याच्या जोरावर त्याने संयुक्त महाराष्ट्राचा 'इतिहास' घडविला. त्यामुळे राज्याचा आणि पर्यायाने मुंबईचा सरकारी खजिना मराठी माणसाच्या ताब्यात आला. ही दुसरी सत्ता होती. महाराष्ट्राच्या सरकारच्या रूपाने मुंबईचे भवितव्य घडविण्याची संधी मराठी माणसाच्या हातात आली. ही तिसरी (राजकीय) सत्ता होती. यातली पहिली सत्ता मराठी माणसाच्या हातून झपाट्याने चालली आहे.

1960 मध्ये मराठी माणूस 47 टक्के होता. आज 23 टक्के आहे. मराठी माणसाच्या पारंपरिक वस्त्या झपाझप अमराठी होत आहेत. केवळ भूगोलाच्या जोरावर आता पुन्हा तसा 'इतिहास' घडविता येणार नाही. खजिन्याच्या रूपाने जी दुसरी सत्ता मराठी माणसाच्या हातात आली, तिचा मुंबईला गेल्या 45 वर्षांमध्ये जसा व्हावा तसा लाभ झाला नाही. संयुक्त महाराष्ट्राच्या चळवळीत तुफान बदनामी झालेले ज्येष्ठ नेते स.का. पाटील एकदा म्हणाले होते, 'या मुंबईबाहेरच्या नेत्यांना मुंबईचे प्रश्ान् कळणार नाहीत. ते वाट लावतील.' तसेच झाले. नंतर जे मुंबईचे भूमिपुत्र म्हणून मंत्रालयात जाऊन बसले, त्यांनी उड्डाणपूल बांधले. बाकी काही केले नाही.

आज मुंबईच्या विकासासाठी सरकारी पैशाची गरज उरलेली नाही. जगाच्या बाजारात प्रचंड पैसा आहे. तो इथे येणारच. त्या पाठोपाठ पैसा गुंतविणाऱ्याची आथिर्क सत्ताही. मग मराठी माणसाच्या हातात उरेल केवळ राजकीय सत्ता. (मुंबईचे 34 पैकी आज फक्त निम्मे आमदार मराठी आहेत आणि 221 नगरसेवकांच्या मुंबई महापालिकेत तब्बल 81 अमराठी) पण मुंबईच्या कात टाकण्यात राज्य सरकारचा जसजसा अडथळा वाढत जाईल, तसतसे ते निष्प्रभ केले जाईल. परदेशी उद्योजक, इथले कारखानदार यांना या सरकारचा अडथळा वाटेल, यात नवल नाही. पण केंद सरकार (मग ते कुणाचेही असेना) झपाट्याने बदलणाऱ्या जगापुढची 'पोस्टर-सिटी' म्हणून मुंबईकडे पाहते.

मुंबईची पोटेन्शियल ताकद सर्वस्वी वापरली नाही तर भारताच्या 'सुपरपॉवर' बनण्याच्या स्वप्नाला काहीच अर्थ राहणार नाही. या स्वप्नाच्या आड उद्या जे जे येईल ते ते मोडून काढले जाईल. त्यात चीनचा कम्युनिस्टी निर्दयीपणा नसेल, पण सर्व सत्तांचा अदृश्य बुलडोझर जरूर असेल. न ऐकणाऱ्या राज्य सरकारलाही तो बुलडोझर सोडणार नाही.या साऱ्यात मराठी माणसाचे काय, हा खरा प्रश्ान् आहे. आज मुंबईकराची मानसिक नाळ महाराष्ट्रातील मराठी माणसाशी उरली आहे का? मुंबईतल्या 77 टक्के अमराठी माणसाला मराठवाडा, विदर्भाचे काय प्रेम असेल? वीज आणि पाणी ही दोनच उदाहरणे पुरेशी आहेत.

मुंबई किती वीज व पाणी वापरते? आणि सारा उरलेला गरीब महाराष्ट्र? यातला फरक काहीसा अटळही आहे; पण दुष्काळातल्या तडफडाटी जगण्यापेक्षा मुंबईच्या रस्त्यांवरती भिकेकंगाल राहणे माणसांना जास्त सुखाचे वाटावे, यातच सारे आले. शिवाय संपत्ती निर्माण करणाऱ्या 'मुंबयन्स'नी इतरांचा विचार तरी का करावा? संयुक्त महाराष्ट्र झाला, तेव्हा मराठी माणसाचे मुंबईवर नितान्त प्रेम होते. पण सर्वच सत्ताधाऱ्यांच्या नादानपणामुळे जो अटळ दुजाभाव आज उरलेल्या महाराष्ट्राच्या वाट्याला येतो आहे, त्याची खदखद मराठी माणसाच्या मनात आहेच. महाराष्ट्राच्या प्रगतीचे सारे आकडे मात्र फुगलेले. ही मुंबईने वाढवलेली सरासरी. प्रत्यक्षात काही जिल्हे बीमार बिहार, राजस्थानाच्या बरोबरीचे. मुंबईसारखी कामधेनू हातात असताना अवघ्या मराठी माणसाचे आयुष्य सुखी करण्याची संधी आपण वाया घालवली. ग्लोबलायझेशनच्या झंझावातात अशी संधी आता मराठी सत्ताधाऱ्यांना पुन्हा कधीच मिळणार नाही.

मुंबईत आज निम्मा असणारा-सेवा उद्योग काबीज केलेला-हिंदीभाषिक मराठी असू शकत नव्हता? अशी अनेक उदाहरणे.जगात न्यूयॉर्क, शांघायसारखी शहरे तेजाने तळपत असताना मुंबईला मागे राहून चालणार नाही. न्यूयॉर्कची ताकद केवळ पैसा आणि सुखाचैनीत नाही. साऱ्या जगातले अव्वल बुद्धिमंत, सर्जनशील कलाकार, विचारवंत न्यूयॉर्ककडे धाव घेतात. तिथे केवळ पैसा जन्माला येत नाही तर जगावर राज्य करणाऱ्या नव्या कल्पना, सृजनाचे धुमारे जन्म घेतात. तिथली अफाट ऊर्जा साऱ्या अमेरिकेला बळ पुरवते. मग तिथल्या कर्तबगार लोकसंख्येत मूळ अमेरिकन्स कदाचित अल्पमतातही असतील.

मुंबईचे न्यूयॉर्क, शांघाय होईल का, हा प्रश्ान् अगदी निराळा आहे. पण 'सिटी स्टेट ऑफ मुंबई' जन्माला येण्याची प्रक्रिया सुरू झाली आहे. या उद्याच्या सिटी स्टेटमध्ये 'आवाज कुणाचा' ही गर्जना घुमवायची असेल तर प्रत्येक क्षेत्रात जागतिक दर्जा मिळवून आपली गुणवत्ता खणखणीत नाण्यासारखी वाजवायची, एवढा एकच पर्याय मराठी माणसाच्या हातात आहे. भूगोल, खजिना आणि सरकार या तीन सत्तांच्या पलीकडची एक सत्ता असते: बुद्धिमत्तेची - परिश्रमांची - सृजनशीलतेची - कलाकौशल्यांची -ज्ञानाची. ही सत्ता मराठी तरुणाला स्वत:च मिळवावी लागेल. संदर्भहीन होत चाललेले वाचाळ मदतीला येणार नाहीत आणि आता त्यांचा फारसा उपयोगही नाही. सिलिकॉन व्हॅली काबीज करणाऱ्या मराठी माणसाला 'मुंबई ग्लोबल' होण्याची भीती कशाला वाटावी? मोठ्या पटावरचा फार मोठा डाव सुरू होतो आहे...

- सारंग दर्शने

 
</text>
</doc>
