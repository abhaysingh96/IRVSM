<doc>
<docno>1132642.cms.txt</docno>
<text>
 
महामुंबई
आरोग्य क्षेत्रातील लढाई अवघड असल्याचा पंतप्रधानांचा इशारा
[ Saturday, June 04, 2005  10:28:16 pm]


म. टा. प्रतिनिधी
मुंबई : आरोग्याच्या बाबतीत भारत सध्या एका विचित्र परिस्थितीत सापडला असून एका बाजूला टीबी, मलेरिया यांसारख्या जुन्या रोगांची आव्हाने कायम असतानाच दुसरीकडे राहणीमानाच्या सवयींमुळे होणारे मधुमेह, हृदयविकार अशा आजारांचे प्रमाणही वाढते आहे. देशाला दोन्ही बाजूंनी ही लढाई लढायची असून साधनसामुग्री अपुरी असताना ते काम सोपे नाही, असा इशारा पंतप्रधान डॉ. मनमोहन सिंग यांनी शनिवारी येथे दिला.

चर्नी रोड येथे दाऊदी बोहरा समाजाच्या सैफी हॉस्पिटल ट्रस्टतर्फे उभारण्यात आलेल्या अत्याधुनिक सुविधा असलेल्या सैफी हॉस्पिटलचे उद्घाटन पंतप्रधानांच्या हस्ते झाले. जनतेला आरोग्य सुविधा पुरविण्याच्या दृष्टीने धर्मादाय संस्थांनी बजावलेल्या कामगिरीचा गौरवपूर्ण उल्लेख करतानाच, अशा संस्था व ट्रस्टनी आरोग्यविषयक सुविधा पुरविण्यासाठी अधिक सक्रिय होण्याची आवश्यकता पंतप्रधानांनी व्यक्त केली. बोहरी समाज व समाजाचे धर्मगुरू डॉ. सय्यदना मोहम्मद बुऱ्हानुद्दीन यांच्या देणग्यांमधून 150 कोटी रुपयांच्या या रुग्णालयाची उभारणी करण्यात आली आहे.

रुग्णालयातील 259 खाटांपैकी 22 खाटा गरजू रुग्णांसाठी मोफत असणार आहेत. 'जनतेच्या आरोग्यविषयक गरजा भागविण्यात सार्वजनिक तसेच खासगी रुग्णालये अपुरी ठरली असून तुलनेने धर्मादाय ट्रस्ट व संस्थांनी यात महत्त्वाची भूमिका बजावली आहे. सैफी हॉस्पिटल हे याचेच उदाहरण आहे,' असे पंतप्रधान यावेळी म्हणाले. आपण खासगी रुग्णालयांच्या विरोधात नाही. अत्याधुनिक सुविधा असलेल्या दजेर्दार हॉस्पिटलच्या उभारणीसाठी खासगी क्षेत्राचा सहभागही अपरिहार्य आहे, असेही त्यांनी सांगितले.

जागतिक दर्जाच्या आरोग्यविषयक सुविधा उपलब्ध असल्याची ख्याती असलेल्या मुंबई शहराच्या लौकिकात सैफी हॉस्पिटलमुळे भरच पडली असल्याचे मुख्यमंत्री विलासराव देशमुख यावेळी म्हणाले.मान्यवरांची उपस्थितीहॉस्पिटलच्या उद्घाटनाला राजकारण, क्रीडा, चित्रपट अशा क्षेत्रातील मान्यवरांनी गदीर् केली होती. पंतप्रधान कार्यालयाचे राज्यमंत्री पृथ्वीराज चव्हाण, केंदीय मनुष्यबळ विकास मंत्री अर्जुनसिंग, ऊर्जामंत्री पी. एम. सईद, राज्यसभेचे उपाध्यक्ष रहमान खान, आंध्र प्रदेशचे राज्यपाल सुशीलकुमार शिंदे, बिहारचे राज्यपाल बुटासिंह, काँगेसच्या महाराष्ट्राच्या प्रभारी मार्गारेट अल्वा, प्रदेशाध्यक्ष प्रभा राव, मुरली देवरा, गुरुदास कामत, छगन भुजबळ, दिलीप वळसे पाटील यांच्याबरोबरच सुनील गावस्कर, दिलीपकुमार, राज बब्बर, धमेर्ंद, जॅकी श्रॉफ ते अगदी भरत शहा अशांची या कार्यक्रमाला उपस्थिती होती.

ही उपस्थिती म्हणजे व्यापार उदिमात असलेला दाऊदी बोहरा समाज आणि त्याचे धर्मगुरू डॉ. सय्यदना यांच्या प्रभावाचेच द्योतक मानण्यात येत होती. झोपडीवासीयांना अटक आझाद मैदानावर धरणे धरून बसलेल्या झोपडीवासीयांनी शनिवारी सकाळी चनीर्रोड स्टेशनासमोर उभे राहून मूक निदर्शने करण्याचा प्रयत्न केला. मात्र, पंतप्रधान येण्यापूवीर्च पोलिसांनी कार्यर्कत्यांच्या हातातील बॅनर हिसकावून घेऊन 30 जणांना अटक केल्याची माहिती सामाजिक कार्यर्कत्या मेधा पाटकर यांनी दिली.

 
</text>
</doc>
