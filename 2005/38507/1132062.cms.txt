<doc>
<docno>1132062.cms.txt</docno>
<text>
 
महामुंबई
अब तक 65!
[ Saturday, June 04, 2005  12:01:28 am]


म. टा. प्रतिनिधी

मुंबई : महाराष्ट्रातील वाघांची संख्या घटली असल्याचा अहवाल पर्यावरणाच्या क्षेत्रात काम करणाऱ्या काही स्वयंसेवी संस्थांनी केंद सरकारला सादर केला असला तरी, राज्यात नुकत्याच झालेल्या गणनेत पट्टेरी वाघांची संख्या चक्क 65ने वाढली आहे. आता राज्यातील जंगलात तब्बल 303 वाघ आणि 713 बिबटे आहेत. ही गोष्ट राज्याला अभिमानास्पद असल्याचे वनमंत्री बबनराव पाचपुते यांनी शुक्रवारी मुंबईत सांगितले.

केंद सरकारच्या आदेशावरून राज्यातील सर्व जंगलांतील वन्यप्राणीगणनेचे काम हाती घेण्यात आले आहे. या कामात केवळ वनविभागाचे कर्मचारीच नव्हेत, तर स्वयंसेवी संस्थाचे प्रतिनिधीही सहभागी होते. एप्रिल महिन्यात पाणवठ्याच्या जागी मचाण उभारून तिथे रात्री पाणी पिण्यासाठी येणारे वाघ आणि अन्य प्राण्यांची गणना करण्यात आली. तसेच जंगलात ठिकठिकाणी खास कॅमेरेही बसवण्यात आले होते. वाघांच्या पायांच्या ठश्यांचेही नमुने गोळा करण्यात आले असून बंगलोरच्या खास प्रयोगशाळेतफेर् त्यांची तपासणी केली जात आहे. यानंतरच वाघांची अधिकृत संख्या कळू शकेल असे पाचपुते म्हणाले. महाराष्ट्रात याआधी म्हणजे 2001मध्ये केलेल्या गणनेत वाघांची संख्या 238 होती. बिबट्यांची संख्याही 513वरून 713वर पोहचली असल्याचे दिसून आले आहे, अशी माहिती पाचपुते यांनी वार्ताहर बैठकीत दिली.

काही स्वयंसेवी संस्थांनी केंदाला सादर केलेल्या अहवालात राज्यातील वाघांची संख्या 20ने घटल्याचे नमूद केले आहे. याकडे लक्ष वेधले असता ते म्हणाले की, तो अहवाल अधिकृत नव्हता. राज्य सरकारने केलेल्या शास्त्रोक्त प्राणीगणनेत वाघांची संख्या वाढली असून राज्याला त्याचा अभिमान असल्याचे उत्तर त्यांनी दिले. रानडुकरे शेतात घुसून पिकांची नासधूस करीत असतील, तर त्यांची शिकार करण्याची परवानगी राज्य सरकारने दिली असल्याची माहिती त्यांनी एका प्रश्ानच्या उत्तरात दिली.

राज्यातील वनांचे संरक्षण व्हावे आणि वाघांची शिकार होऊ नये यासाठी सुमारे 16 हजार गावांमध्ये वन व व्यवस्थापन समित्या स्थापन करण्यात आल्या असून वाघांचे संरक्षण करण्याची जबाबदारी या समित्यांवर टाकण्यात आली आहे. वाघाचे भक्ष्य असलेले अन्य प्राण्यांची संख्या वाढावी यासाठी या प्राण्यांना आवडणारे गवत वनामध्ये लावले जात आहे. तसेच हे गवते वाढावे यासाठी जलसंधारणाची कामे रोजगार हमी योजनेमार्फत हाती घेण्यात येत असल्याची माहिती त्यांनी दिली.

 
</text>
</doc>
