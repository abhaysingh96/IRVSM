<doc>
<docno>1132665.cms.txt</docno>
<text>
 
महामुंबई
रेल्वेची उदासीनता आणि असमर्थ लोकप्रतिनिधी
[ Saturday, June 04, 2005  11:40:38 pm]


रवींद मांजरेकर
ठाणे : रेल्वेचे आणि ठाणे जिल्ह्याचे नाते 152 वर्षं जुने आहे. 16 एप्रिल 1853 रोजी बोरीबंदर ते ठाणे ही भारतातील पहिली रेल्वे धावली. नंतरच्या काळात रेल्वेचा सर्वत्र विस्तार झाला. परंतु ज्या जिल्ह्यातून प्रथम रेल्वे धावली तो जिल्हा मात्र रेल्वेच्या लेखी फारसा महत्त्वाचा नसल्याचेच चित्र आजवर दिसते आहे. शिवाय, रेल्वेच्या पश्चिम आणि मध्य अशा दोन्ही विभागांनी आजवर ठाणे जिल्ह्यातील प्रश्नांकडे दुर्लक्ष केले असून त्याला वाचा फोडण्यात त्या भागातील लोकप्रतिनिधीही फारसे यशस्वी ठरले नाहीत.

या परिस्थितीचा आढावा घेत, जिल्ह्यातील रेल्वे प्रश्नांवर चर्चा करण्यासाठी ठाणे जिल्हा रेल्वे प्रवासी संघटनेने रविवारी परिषदेचे आयोजन केले आहे. जिल्ह्यातील दोनशेहून अधिक प्रतिनिधी, ठाण्याचे खासदार प्रकाश परांजपे आणि डहाणूचे खासदार दामू शिंगडा, माजी खासदार चिंतामण वनगा यांच्यासह रेल्वेचे आजी आणि माजी अधिकारी या परिषदेत विचारमंथन करणार आहेत. परिषदेच्या निमित्ताने संघटनेने ठाण्यातील रेल्वेचा इतिहास सांगणारा पंधरा मिनिटांचा माहितीपट तयार केला असून जिल्ह्यातील रेल्वेविषयक प्रश्नांसंदर्भात श्वेतपत्रिकाही या परिषदेत जाहीर करण्यात येणार आहे.संघटनेचे अध्यक्ष ओमप्रकाश शर्मा आणि त्यांच्या सहकाऱ्यांनी या परिषदेपुढे काही मुद्दे चचेर्साठी ठेवले आहेत.

जिल्ह्याच्या विकासाचे नाते रेल्वेशी जोडलेले असल्याचे मीरा-भाईंदर, वसई-विरार या शहरांच्या वाढत्या लोकसंख्येवरून स्पष्ट आहे. लोकसंख्येचा आकडा दीड कोटीपर्यंत पोहोचलेल्या ठाण्याचे रेल्वेविषयक प्रश्न समजून घेण्यासाठी रेल्वेकडून प्रयत्न झाल्याचे ऐकिवात नाही.

ठाणे शहराशी संबंधित दोन-तीन प्रकरणांत रेल्वेकडून परवानगी मिळवण्यासाठी दोन वर्षांचा काळ जावा लागला. यावरून ग्रामीण भागातील परिस्थिती कशी असेल, याची कल्पना येऊ शकते.ठाण्यातील ग्रामीण भागाचा विकास व्हावा यासाठी काही रेल्वे मार्ग या परिषदेने सुचवले आहेत. त्यात डहाणू-नाशिक (145 कि.मी.), तलवाडा-भिवंडी/कल्याण (100 कि.मी.), विरार ते अंबाडी (42 कि.मी.), ठाणे ते भाईंदर (32 कि.मी.) आणि कल्याण-मुरबाड-अहमदनगर (107 कि.मी.) या पाच मार्गांचा मुख्यत्वे समावेश आहे. या मार्गांपैकी डहाणू-नाशिक मार्ग हा ब्रिटीशांच्या काळापासून मागणीत आहेत.

त्याचा 1942 मध्ये कंट्यूर सव्हेर्ही झाला होता. या भागाचे पहिले खासदार राजे यशवंतराव मुकणे यांनी संसदेतील भाषणात या मार्गाची मागणी केली होती. परंतु त्यानंतर तो प्रस्ताव बासनात पडून राहिला. दयानंद मुकणे यांनीही या प्रश्नावर बरेच काम केले होते. माळशेज घाटातून जाणाऱ्या कल्याण-मुरबाड-नगर या 104 कि.मी. लांबीच्या रेल्वेमार्गासाठी केंदीय कृषीमंत्री शरद पवार यांनी लक्ष घातले आहे. इतर छोट्या मार्गांची व्यावहारिकता ठरवण्यासाठी त्यांचा किमान अभ्यास तरी करायला हवा. त्यादृष्टीने रविवारच्या परिषदेत विचार केला जाईल, अशी अपेक्षा संघटनेला आहे.

रेल्वेला लगत असलेल्या गावांचा, तालुका आणि शहरांकडे झपाट्याने विकास झाला. पालघरसारख्या ठिकाणी सरकारने कोणत्याही जादा सुविधा दिलेल्या नसतानाही सध्या सुमारे 2000 उद्योगधंदे सुरू आहेत. परंतु रेल्वेचा हा फायदा डहाणू ग्रामीण, तलासरी, विक्रमगड, जव्हार, मोखाडा, शहापूर, मुरबाड या मागासलेल्या तालुक्यांना आजवर मिळू शकेलला नाही. आदिवाही भागाचा विकास व्हावा म्हणून राज्य सरकारने तलासरी, विक्रमगड, जव्हार, मोखाडा, वाडा यांना डी झोनचा दर्जा देऊन उद्योगधंदे वाढवून, स्थानिक पातळीवर रोजगार निमिर्ती करण्याचा प्रयत्न केला. परंतु रेल्वे नसल्यामुळे या योजनेला उत्साहवर्धक प्रतिसाद मिळाला नाही.

रेल्वे मार्गाचे काम सुरू झाले तरी रोहयोसारख्या योजनांच्या माध्यमातून आदिवासी, स्थानिकांना रोजगार उपलब्ध होऊ शकतो, असाही एक मतप्रवाह रेल्वेच्या समर्थनार्थ सांगितला जातो. शहरी भागात रेल्वेकडून काही सुधारणा पदरात पाडून घेण्यात खासदार प्रकाश परांजपे यांच यश आले आहे. परंतु ग्रामीण भागात तेही साध्य झालेले नाही. परिषदेत पश्चिम आणि मध्यरेल्वेवरील स्थानके व तेथील सुविधा यांच्याबाबत चर्चा होईल. ठाणे-वाशी मार्गावर गाड्या उपलब्ध नसल्यामुळे मर्यादित सेवा दिली जात असल्याचे रेल्वेचे म्हणणे आहे. रेल्वे आणि सिडको यांनी सुमारे दोनशे कोटी रुपये खर्चून रेल्वेमार्ग आणि अद्यावत स्टेशन बांधली. त्यातच आणखी गुंतवणूक करून गाड्या बनवून घेण्याबाबत काही विचार करता आला नसता का, असा प्रवासी संघटनेचा सवाल आहे.

 
</text>
</doc>
