<doc>
<docno>1078329.cms.txt</docno>
<text>
 
महामुंबई
शिवसेनेत पदांचा बाजार : नारायण राणे
[ Friday, April 15, 2005  01:16:45 am]


म. टा. प्रतिनिधी

मुंबई : शिवसेनेतील सध्याच्या परिस्थितीबद्दल तीव्र चिंता व्यक्त करताना पक्षात पदांचा बाजार मांडला जात असल्याची कडवट टीका विधानसभेचे विरोधी पक्षनेते नारायण राणे यांनी पक्षाच्या बैठकीत केल्याचे खात्रीलायकरित्या समजते. या टीकेमुळे राज आणि कार्यकारी अध्यक्ष उद्धव यांच्यातील मतभेदांपाठोपाठ उद्धव आणि राणे यांच्यातील संघर्षही यानिमित्ताने चव्हाट्यावर आला.

राणे म्हणाले , ' पक्षात पदे विकत घेण्याचा प्रकार सुरू असल्याचे कळते. पूर्वी असे घडले नव्हते. यामुळे निष्ठावंत पक्षापासून दूर जातील ,' अशी भीती त्यांनी व्यक्त केल्याचे समजते.

कर्तव्य, निष्ठा आणि कार्य यांच्या आधारावर पदे मिळाली पाहिजेत, असे सांगून ते म्हणाले , ' शिस्त ही शिवसेनेचा आत्मा आहे. त्याचे पावित्र्य राखले गेले पाहिजे. पक्षात कोण काय करते याची नेमकी व वस्तुनिष्ठ माहिती देणारी यंत्रणा हवी. काही पालिकांमधून आपण सत्तेत आहोत. पण, पालिकेत सर्व सदस्यांचे लक्ष टेंडरकडे असते. असे एक शहर दाखवा, जिथले जीवनमान आपण उंचावून दाखवले आहे.

पालिकेत विरोधी पक्षात असलेले सेनेचे सदस्यही सत्ताधाऱ्यांबरोबर ' सहकार '- ' व्यवहार ' करतात. त्यामुळे विरोधी पक्ष म्हणून कणखर भूमिका घेता येत नाही. ' साहेबां ' चा करिष्मा आणि भावनिक मुद्द्यांच्या जोरावर 38 वषेर् आपण निवडणुका जिंकत आलो. त्याची कधीतरी परतफेड करणार आहोत का, असा सवाल करून ते म्हणाले, पुढील काळात केवळ करिष्म्यावर निवडणुका जिंकता येणार नाहीत. विकासाकडे, जनतेच्या प्रश्नांकडेही लक्ष द्यावे लागेल. शिवसेनेच्या कुबड्या घेऊन जिल्ह्यातील नेते मोठे झाले. मग, पक्षासाठी खर्च केला तर बिघडले कुठे, असा सवाल त्यांनी केला. पूवीर् पक्षात निष्ठेला आणि त्यागाला फार महत्त्व होते. याचे स्वरूप आता बदलत चालले आहे.

यासंदर्भात राणे यांच्याशी संपर्क साधण्याचा प्रयत्न केला असता रात्री उशिरापर्यंत तो होऊ शकला नाही.

स्वत:पासून सुरुवात करा : उद्धव

' पक्षाचे स्वरूप बदलत चालले आहे ,' हा राणे यांच्या भाषणातील उद्गारांचा धागा पकडून उद्धव प्रतिटोला लगावत म्हणाले , ' पक्षाचे स्वरूप बदलते आहे, हे खरे आहे. पण ते का बदलते आहे याचा विचार केला पाहिजे, त्याची सुरुवात स्वत:पासूनच केली पाहिजे.

 
</text>
</doc>
