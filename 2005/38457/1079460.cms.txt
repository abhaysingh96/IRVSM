<doc>
<docno>1079460.cms.txt</docno>
<text>
 
महाराष्ट्र
पुणे काँग्रेस पक्षांतर्गत निवडणुकांना स्थगिती
[ Friday, April 15, 2005  11:45:48 pm]


म. टा. प्रतिनिधी

पुणे : काँग्रेसच्या पक्षांतर्गत निवडणुकांसाठी तयारी सुरू असताना खासदार सुरेश कलमाडी यांनी पक्षात बोगस सदस्य नोंदणी चालवली असल्याचा आरोप पक्षाचे माजी शहराध्यक्ष मोहन जोशी यांनी सोनिया गांधी यांना लिहिलेल्या पत्रात केला आहे. मात्र काँग्रेसच्या शहरअध्यक्ष संगीता देवकर यांनी या आरोपाचा एका पत्रकाद्वारे इन्कार केला आहे. दरम्यान पुणे शहर जिल्हा काँग्रेस समितीच्या पक्षांतर्गत निवडणुकांना स्थगिती देण्यात आली आहे.

मोहन जोशी यांनी गुरुवारी पक्षाध्यक्ष सोनिया गांधी यांना पत्र लिहून खासदार कलमाडी यांच्यावर अनेक आरोप केले आहेत. त्यात कलमाडी यांनी पुण्यासाठी सदस्य नोंदणीचे सात हजार फॉर्म कसे बेकायदा मार्गाने मिळवले त्याचा उल्लेख असून सुरेश कलमाडी बोगस मतदार नोंदणी करत असल्याचेही म्हटले आहे.

पक्षाचे सदस्यत्व दिले गेल्यावर संबंधिताला जी सदस्य पुस्तिका दिली जाते, त्याच्या प्रती कलमाडीविरोधकांनी वार्ताहरांना दाखवल्या, त्यात उद्धव बाळ ठाकरे (सदस्य क्र. 5715594) तसेच मुकेश धीरुभाई अंबानी (सदस्य क्र. 5715581) अशी नावे काँग्रेस सदस्य म्हणून नोंदवून घेण्यात आली आहेत. यावरूनच बोगस पक्षसदस्य नोंदणीचा पुरावा मिळतो आणि त्याविरोधात कारवाई झाली पाहिजे, असे कलमाडीविरोधी गटाचे म्हणणे आहे. मात्र सदस्यनोंदणी झाल्यावर नावांची यादी काँग्रेसभवनात लावण्यात आली होती, त्याची छाननीही करण्यात आली, त्यामुळे अशा नावांनी नोंदणी झाल्याचा आरोप खोटा असून त्यात काही कलमाडीविरोधकांचा खोडसाळपणा आहे, असे संगीता देवकर यांनी म्हटले आहे.

 
</text>
</doc>
