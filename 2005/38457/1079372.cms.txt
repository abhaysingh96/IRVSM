<doc>
<docno>1079372.cms.txt</docno>
<text>
 
अग्रलेख
नारायणरावांची उबळ!
[ Friday, April 15, 2005  09:37:28 pm]


औरंगाबाद महापालिकेवर पुन्हा भगवा फडकला आणि अंबरनाथ व बदलापूर या पालिका युतीने जिंकल्या तेव्हा शिवसेनेचे कार्यकारी प्रमुख उद्धव ठाकरे यांनी ' महाराष्ट्रातील जनता शिवसेनेच्याच पाठीशी आहे ,' अशी प्रतिक्रिया व्यक्त केली होती.

त्यानंतर चारच दिवसांत नारायण राणे यांनी उद्धव ठाकरे यांना खास ' नजराणा ' सादर केला आहे! दोन वर्षांपूवीर् महाबळेश्वरच्या थंड हवेत, शिवसेनाप्रमुखांनी उद्धव ठाकरे यांना अधिकृतरीत्या गादीवर बसवून त्यांच्या हाती कार्याध्यक्ष म्हणून संघटनेची सूत्रे दिली.

तेव्हापासून या ना त्या कारणामुळे शिवसेनेत असंतोष खदखदत आहे. आता उद्धव यांची कार्याध्यक्षपदी फेरनिवड करण्याची औपचारिकता पूर्ण करण्यासाठी आयोजित करण्यात आलेल्या दोन दिवसांच्या शिबिरातच नारायणरावांनी हा आहेर आणि तोही शिवसेनाप्रमुख बाळासाहेब ठाकरे यांच्या उपस्थितीत दिल्याने सारेच स्तंभित झाले आहेत.

' शिवसेनेत पदे विकत मिळत आहेत आणि पदांचा असा बाजार सुरू झाला तर निष्ठावान कार्यकतेर् पक्षापासून दूर जातील ,' असे राणे यांनी बाळासाहेबांच्याच रोखठोक आणि बिनधास्त शैलीत सुनावले आहे. त्यांच्या भाषणातील सारी तिरंदाजी उद्धव यांचाच नेम धरून होती. ' उद्धव यांच्या हाती संघटनेची सूत्रे आली आणि त्यांनी आपल्याभोवती काही कोंडाळे जमा करून पक्ष चालविण्यास सुरुवात केली.

त्यामुळे अनेक निष्ठावान कार्यकतेर् अडगळीत फेकले गेले. पक्षाला मरगळ आली ,' अशी कुजबूज शिवसेनेत गेले काही महिने सुरू आहे. त्यामुळेच राणे यांनी पक्षाच्या व्यासपीठावर अनेकांच्या मनातील भावनांनाच आपल्या ' सत्यकथना ' द्वारे वाचा फोडल्याचे चित्र निर्माण झाले. तरी त्यांना ही उबळ आताच का आली हा खरा प्रश्ान् आहे. पक्षाचे स्वरूप बदलत चालले आहे, याची जाणीव राणे यांना अचानक का झाली ?

शिवसेनेत माजलेला पदांचा बाजार, शिवसेना नगरसेवकांचे सारे लक्ष केवळ ' टेंडर ' कडे असणे या बाबी आजच्या नाहीत. मुंबई महापालिकेत 1985 मध्ये शिवसेना सर्वप्रथम सत्तेवर आली, त्याआधीपासून पालिकेच्या अर्थव्यवस्थेची चावी हाती असलेल्या स्थायी समितीवर कोणी जायचे, याबाबत वाद होत असत आणि छगन भुजबळ यांनी तर महापौरपद भूषविल्यावरही स्थायी समितीचे सदस्यत्व आग्रहाने मिळविले होते.

या काळात नारायणरावांना स्वत:ला स्थायी समितीचे सदस्यत्व मिळू शकले नाही ; पण त्याची भरपाई ' बेस्ट ' ही तितकीच ' अर्थपूर्ण ' समिती तीन वषेर् त्यांच्या ताब्यात देऊन करण्यात आली होती! त्या साऱ्या काळात राणे यांना कधी हा गैरकारभार असल्याचे जाणवले नाही. कारण ते स्वत:ही तेव्हा बाळासाहेबांच्या करिष्म्याचा आधार घेऊन वावरत होते. मनोहर जोशी यांच्या मुख्यमंत्रीपदाला चार वर्षे झाल्यानंतर अचानक त्यांची उचलबांगडी करून राणे यांची मंत्रालयात प्रतिष्ठापना झाली, तेव्हा तर त्यांचा रथ चार अंगुळे वरूनच चालत होता. राणे यांच्या कथनात सत्य बरेच असले, तरी शिवसेनेमुळे मिळणारे सारे फायदे आणि लाभ वसूल करून झाल्यावरच आता नारायणराव सत्यवचनी धर्मराजाचा ' रोल ' करू पाहत आहेत.

' पक्षाचे स्वरूप बदलत आहे हे खरे असले, तरी ते का बदलते आहे, याचा विचार केला पाहिजे आणि त्याची सुरुवात स्वत:पासून केली पाहिजे! ' असा टोला राणे यांना उद्धव ठाकरे यांनी तिथल्या तिथेच लगावला. कारण शिवसेनेची सूत्रे उद्धव यांच्या हाती असली, तरी विधिमंडळ पक्ष राणे यांच्याच हातात आहे. तेथे काय चालले आहे, त्याची जाणीव नारायणरावांना असेलच ; कारण त्यांच्याच कार्यपद्धतीबाबत अनेकांनी अलीकडेच नाराजीही व्यक्त केली होती. राणे अनेकांना विधानसभेत तोंड उघडण्याचीही संधी देत नाहीत, हे तर दिसतच आहे. पण मुख्यमंत्री विलासराव देशमुख यांच्याशीही त्यांचे साटेलोटे असल्याची कुजबूज आहे. अर्थसंकल्पावरील घणाघाती भाषण सोडल्यास विलासरावांच्या सरकारला अडचणीत आणण्यात विरोधी पक्षनेता म्हणून आपण काय केले, हा प्रश्न नारायणरावांनी स्वत:ला विचारून बघायला हरकत नाही.

अर्थात राणे आणि उद्धव यांच्यात निर्माण झालेल्या या दुराव्याने शिवसेनेतच अनेकांनी फटाके वाजवले असणार! एकेकाळी बाळासाहेबांचा दरारा वा धाक यामुळे पक्षाच्या व्यासपीठावरही आपली नाराजी बोलून दाखवण्याची कोणाची हिंमत नव्हती. आता राणे यांच्यासारख्यांच्या अंगी ते बळ येणे, याचाच अर्थ शिवसेनेच्या पोलादी पडद्याला तडे जाऊ लागले आहेत. ' आम्हीही चाणक्य आहोत! ' अशी ग्वाही देणाऱ्या बाळासाहेबांना आता त्याच नीतीचा वापर करून यातून मार्ग काढावा लागणार आहे. तरीही नारायणरावांच्या या ' नजराण्या ' मुळे शिवसेनेतील लक्तरे चव्हाट्यावर आली, ही बाब नाकारता येणार नाही.

 
</text>
</doc>
