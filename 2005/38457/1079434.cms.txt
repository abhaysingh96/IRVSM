<doc>
<docno>1079434.cms.txt</docno>
<text>
 
लेख: नोंद
रघुनाथ मेदगे-सोपान मरे
[ Friday, April 15, 2005  11:07:28 pm]


गांधीटोपी सदरा-लेंगा अशा अगदी साध्या पेहरावातील रघुनाथ मेदगे आणि सोपान मरे हे मुंबईतील डबेवाल्यांचे सध्या टीव्ही, पेपरमध्ये झळकणारे दोन प्रतिनिधी. प्रिन्स चार्ल्स व कॅमिलाच्या विवाहसोहळ्याला उपस्थित राहण्याचा बहुमान त्यांनी पटकावला. प्रिन्स आणि डबेवाल्यांच्या दोस्तीचा सिलसिला सुरू झाला नोव्हेंबर 2003 मध्ये.

लंडनच्या एका संस्थेने मुंबईतल्या डबेवाल्यांच्या मॅनेजमेंट तंत्रावर लेख लिहिला. व्यवस्थापनाचे कोणतेही शिक्षण नसताना केवळ खुणांच्या मदतीने विरारपासून चर्चगेटपर्यंत दररोज सुमारे सव्वादोन लाख डबे पोहोचविणाऱ्या पाच हजार डबेवाल्यांवर लिहिलेला लेख प्रिन्स चार्ल्सच्या नजरेस पडला.

त्यानंतर मुंबई भेटीवर आलेल्या चार्ल्सनी मुंबईतील ब्रिटिश उच्चायुक्तांच्या कार्यालयामार्फत डबेवाल्यांची भेट घेतली. भरगदीर्च्या वेळेस चर्चगेट रेल्वे स्थानकाबाहेर उभे राहून चार्ल्सने जेवणाचे डबे पोहोचविण्याचे काम पाहिले. ते चक्रावून गेले. या भेटीत डबेवाल्यांनी चार्ल्सला पाटीतून डबे घेऊन जाणाऱ्या डबेवाल्याचा पुतळा भेट दिला.

चार्ल्सने भेट न स्वीकारल्यामुळे डबेवाले हिरमुसले. पण काही दिवसांतच बकिंगहॅम पॅलेसचा शिक्का असलेला शाही लिफाफा मेदगे आणि मरे यांच्या नावाने आला. मुंबईतल्या डबेवाल्यांच्या व्यवस्थापनाची राजघराण्याने मुक्तकंठाने स्तुती केली होती. ब्रिटिशांनी ' मॅनेजमेंट गुुरू ' केल्यामुळे भारतातील व्यवस्थापन शिकविणाऱ्या आयआयटीसारख्या संस्थांना एकदम डबेवाल्यांच्या कौशल्याची महती पटली.

मग मेदगे आणि मरे यांना लेक्चरर म्हणून कानपूरपासून पवई आयआयटीपर्यंत अनेक आमंत्रणे आली. 2004 मध्ये इटलीतील ' ऑगेर्निक फूड बाजार ' या फेस्टिव्हलसाठी इटली सरकारने मेदगे- मरे यांच्या जोडीने गंगाराम तळेकर या मुंबईतल्या डबेवाल्यांना आमंत्रित केले. या कार्यक्रमाला प्रिन्स चार्ल्स होते. या मॅनेजमेंट गुरूंना पाहताच त्यांना मुंबईतील भेटीची आठवण आली. चार्ल्सनी या तिघांनाही स्टेजवर बोलावून व्यवस्थापन कौशल्याचे कौतुक केले.

पुन्हा डबेवाले प्रसिद्धीच्या झोतात आले. चार्ल्सने कॅमिलाबरोबर लग्नाचा निर्णय घेताच या डबेवाल्यांनी राजाला आणि त्याच्या भावी पत्नीला शालू आणि चार्ल्सला फेटा पाठवून दिला. आहेर मिळाल्याच्या पत्रापाठोपाठ मेदगे आणि मरे यांना ब्रिटीश उच्चायुक्त कार्यालयातून लग्नाला उपस्थित राहण्याचे निमंत्रण आले. एक एप्रिलला पत्र आल्याने या दोघांना आधी ' एप्रिल फूल ' चा प्रकार वाटला. पण ते निमंत्रण खरे होते. दोघेही लग्नाला जाऊन आले.

मात्र 115 वर्षांच्या या व्यवसायाच्या पुण्याईमुळेच शाही घराण्याशी ' दोस्ताना ' झाल्याची जाणीव या दोघांनी ठेवली आहे.

 
</text>
</doc>
