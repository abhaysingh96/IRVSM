<doc>
<docno>1079269.cms.txt</docno>
<text>
 
महामुंबई
निष्काळजीपणा जिवावर बेतणारच!
[ Friday, April 15, 2005  07:56:03 pm]


रवींद मांजरेकर

ठाणे : एकाने रिसॉर्ट बांधले म्हणून लगेच आपल्या फार्म हाऊसचेही ताबडतोब रिसॉर्टमध्ये रूपांतर करायचे. म्हणजे काय तर मोकळ्या जागेत छोटासा हौद बांधून त्यात एक घसरगुंडी सोडली म्हणजे झाले रिसॉर्ट तयार. अशा कुडमुड्या रिसॉर्टची संख्या अवाच्यासवा झाल्यामुळे ठाण्याच्या आसपासच्या भागाची परिस्थिती ' उदंड झाले रिसॉर्ट ' अशी झाली आहे. कोणत्याही निश्चित प्रमाणकांचा अभाव आणि सरकारी पातळीपासून रिसॉर्टचे मालक-चालक व तेथे येणारे ' वीकएण्ड ' साजरा करायला येणारे पर्यटक यांचा निष्काळजीपणा हा अखेरीस जिवावर बेतणारच. पालघरमध्येही तसेच घडले.

रिसॉर्ट ही संकल्पना आणि सध्या अस्तित्वात असलेले रिसॉर्ट यांच्यामध्ये मोठा फरक आहे तो व्यवस्थापन आणि सुविधांचा. शहरात मध्यवतीर् ठिकाणी असलेले टिकूजीनीवाडी, सूरज वॉटर पार्क, गोल्डन स्वान क्लब हे रिसॉर्ट किंवा वॉटर पार्क यांच्यात आणि शहराबाहेर, महामार्गालगत किंवा समुदकिनारी असलेल्या बंगल्यात किंवा फार्म हाऊसवर बांधलेले रिसॉर्ट यांच्या रचनेत मूलभूत फरक आहेत. पाण्याच्या शुद्धतेपासून ते सुरक्षेच्या अन्य सर्व उपायांबाबत पूर्ण माहिती करून घेऊन मगच अशा रिसॉर्टमध्ये जाणे केव्हाही इष्ट असते.

पालघरमधील घटनेच्या पार्श्वभूमीवर ठाणे जिल्ह्यातील विशेषत: मुंबई-अहमदाबाद महामार्गावरील रिसॉर्टची संपूर्ण पाहणी करून त्याचा अहवाल देण्यास जिल्हाधिकारी नंदकुमार जंत्रे यांनी सर्व विभागीय अधिकारी व तहसीलदारांना सांगितले आहे. या अहवालातून नेमक्या कोणत्या गोष्टींवर प्रकाश पडेल, त्यातून गैरव्यवहार ध्यानात येतील का, त्यावर अंकुश ठेवणे प्रशासनाला शक्य होईल का, या सगळ्या गोष्टींचा उहापोह त्या अहवालात असेल, अशी प्राथमिक अपेक्षा आहे. जिल्हाधिकाऱ्यांनी या संदर्भात दाखवलेल्या संवेदनशीलतेमुळे त्या अहवालावर कारवाई होईल, अशी शक्यता दिसते आहे.

एमटीडीसीच्या ' बेड अॅण्ड बेक्रफास्ट स्कीम ' मध्ये चार खोल्या असल्या की सर्वसाधारणपणे रिसॉर्ट सुरू करता येते. या योजनेचा फायदा घेऊन बंगल्याच्या आवारात हौद बनवून त्याला टाइल्स लावल्या की स्विमिंग पूल तयार होतो. त्याला बऱ्यापैकी प्रतिसाद मिळू लागला की मग त्या पैशाच्या मोहापायी आजूबाजूचे फार्म हाऊसवालेही त्याच मार्गाचा अवलंब करतात. हे करीत असताना माफक दरात रिसॉर्ट देण्याची किमया साध्य होते खरी परंतु त्यातून गुणवत्ता राखली जाते का, असा प्रश्न निर्माण होतो. बहुतांश रिसॉर्टमधील माफक दराचे हे आमिष , ' इतर सुविधांचा अभाव ' अशा अथीर्च वापरले जाते. एकदा का ग्राहक असलेला पर्यटक पैसे देऊन रिसॉर्टमध्ये दाखल झाला की मग त्याची कोणतीच जबाबदारी आपल्यावर नाही, अशा आविर्भावात चालक वागतात.

लाइफ गार्ड, कपडे बदलण्यासाठी स्वतंत्र जागा, स्विमिंग पुलच्या शेजारी सूचनांचा फलक आदी गोष्टी रिसॉर्टमध्ये असल्याच पाहिजेत. काही ठिकाणी तर पाणी शुद्धीकरणाचा प्लांटही स्विमिंग पूलजवळच असतो. शिवाय शुद्धीकरणाची प्रक्रिया रात्री करणे शक्य असताना ते दिवसा केले जाते. ' आटिर्फिशिअल वॉटर फ्लो ' नावाचा आणखी एक प्रकार या रिसॉर्टमध्ये हल्ली लोकप्रिय होत आहे. दगडावर दगड रचून केलेले हे धबधबे आणि विजेच्या साह्याने खेळवलेले पाणी हाही एक धोकादायक प्रकार आहे. एखादा दगड त्या धबधब्यातून निसटला, तर जबाबदारी कोण घेणार ?

एकूणात रिसॉर्ट, त्यातील सुविधा, धबधबे, स्विमिंग पूल आदींच्याबाबतीत मार्गदर्शन करणारी एक विस्तृत नियमावली तयार करून तिची प्रभावी अमलबजावणी करण्याची गरज आहे. अन्यथा सर्व पातळ्यांवरचा निष्काळजीपणा अखेर सर्वसामान्य वापरर्कत्याच्या जिवावर बेतण्याचीच शक्यता शिल्लक राहाते.

 
</text>
</doc>
