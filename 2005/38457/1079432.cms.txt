<doc>
<docno>1079432.cms.txt</docno>
<text>
 
लेख: नोंद
मधू गानू
[ Friday, April 15, 2005  11:06:17 pm]


एखाद्या श्रेष्ठ कलाकारानं कलेचा धर्म आजन्म पाळावा आणि हाती घेतलेले व्रत जीवापाड जपावे तितक्याच निष्ठेने मधू गानू यांनी रसिकत्वाचा धर्म सांभाळला. आवडत्या लेखक - कलाकारांवर मनसोक्त प्रेम करावे, त्यांच्यावरील प्रेमापोटी वेळ, पैसा आणि श्रम यांची दिक्कत न करावी, त्यांच्या सहवासाचा आनंद लुटावा आणि आपले आयुष्य अधिक सुंदर, देखणे करत जावे असे मधूभाऊंचे जगणे होते.

मधूभाऊंचे पुल आणि सुनीता देशपांडे यांच्यावरील निस्सीम प्रेम आणि निष्ठेला तोडच नव्हती. त्यांनी पुलंच्या ' वाऱ्यावरची वरात ' मध्ये तीन भूमिका केल्या, पडद्यामागची सारी सूत्रे सांभाळली. प्रत्यक्षात ते पुल आणि सुनीताबाई यांच्या घरातलेच एक बनले. या दोघांचा मधूभाऊंवर इतका विश्वास की कोणताही व्यवहार त्यांच्यावर निर्धास्त सोडत. प्रेम इतके की मधूभाऊ रागावले तर पुलंनी समजूत काढावी, पत्रे पाठवावीत, रुसवा काढावा. तितका मधूभाऊंचा पुलंवर प्रेमाचा हक्कच होता.

कलाकारांच्या स्नेहाने आर्द होणारे मधूभाऊ कधीकाळी शीघ्रकोपी होते. संतापून दोन-चार दिवस गायब होणे आणि जिवलगांच्या जिवाला घोर लावणे हे त्यांनी तरुणपणी केलेही असेल. पण वयाची पन्नाशी उलटल्यावर संसारात पडलेल्या मधूभाऊंनी नंतरची वीस वषेर् इतका वेल्हाळ संसार केला की गॅस कंपनीत नोकरी करणारा हा माणूस एवढी वषेर् एकटा होता, हे खरेसुद्धा वाटू नये. ज्याला आपले म्हटले त्याच्या सुखदु:खात सहभागी व्हावे, त्याला शांतपणे मदत करावी पण त्याच्याकडून अपेक्षा मात्र ठेवू नये, अशी त्यांची रीत.

त्यांच्या या सुजनत्वाचा स्वत:ला सृजनशील समजणाऱ्या काहींनी अवास्तव लाभ घेतला. पण मधूभाऊंच्या बोलण्यात कधी नाराजीचा स्वर नसे. आयुष्यात आलेल्या मोठ्या माणसांविषयी त्यांच्या मनात कृतज्ञता होती. तिचे देखणे प्रतिबिंब ' सहवास गुणीजनांचा ' या त्यांच्या पुस्तकात पडले आहे. पुलंपासून तेंडुलकरांपर्यंत अनेकांवर लिहिलेले हे लेख जितके या मोठ्या माणसांविषयी बोलतात, तितकेच मधूभाऊंचे दर्शन घडवितात. असे लेख ते रोचक लिहीतच पण आपण कविता करतो किंवा गोवा मुक्ती आंदोलनात लाठ्या खाल्लेले स्वातंत्र्यसैनिक आहोत, हे त्यांनी कधी कोणाला सांगितले नाही.

सत्याग्रही म्हणून मिळणाऱ्या सन्मानवृत्तीचा एकही पैसा त्यांनी घरात आणला नाही. त्यावर अधिकार असायचा सामाजिक संस्थांचा. मधूभाऊंसारख्या रसिकांवरच समाजाची सांस्कृतिक यत्ता ठरत असते. म्हणून त्यांचे अचानक जाणे चटका लावून जाते!

 
</text>
</doc>
