<doc>
<docno>1079270.cms.txt</docno>
<text>
 
महामुंबई
वसईतील रिसॉर्टशाही!
[ Friday, April 15, 2005  07:56:33 pm]


शशी करपे

एकट्या वसई तालुक्यात 45 रिसॉर्ट, त्यापैकी 43 रिसॉर्टकडे योग्य परवाने नाहीत...काही दुर्घटना झाल्यास प्रथमोपचाराची सोयही अनेक रिसॉर्टमध्ये नाही... पाण्याची स्वच्छता नसल्यानं रिसॉर्टच्या ' पूल ' मध्ये पोहल्यावर अंगाला खाज सुटण्याचा अनुभव सार्वत्रिक! या मोठ्या आणि छोट्या तक्रारींना तोंड फुटण्यासाठी पालघरच्या ' जंगल रिसॉर्टस ' ची दुर्घटना व्हावी लागली. दोन बळी जावे लागले. आता ठाणे जिल्हाधिकाऱ्यांमार्फत सर्वच रिसॉर्टची पाहणी- तपासणी होणार आहे ; पण काय निष्पन्न होईल त्यातून ?

वसई : विजेचा धक्का लागून पालघरमधील ' जंगल रिसॉर्ट अँड वॉटर पार्क ' दोघांचा बळी गेल्यानंतर आता वसईतील ' रिसॉर्टशाही ' च्या विरोधातील आवाजाला धार प्राप्त होण्याची चिन्हे दिसू लागली आहेत. याआधी असा विरोधी सूर गावकऱ्यांनी अनेकवार लावला होता. मात्र, रिसॉर्टचालकावर वरदहस्त होता तो सरकारी यंत्रणांचा! या रिसॉर्टशाहीला लोकांचा विरोध असण्यामागे मुख्य कारण आहे ते, त्यामुळे बिघडत असलेले सामाजिक वातावरण.... आणि त्यामुळेच याकडे सामाजिक प्रश्ान् म्हणूनही गांभीर्याने लक्ष देण्याची गरज आहे.

रोजच्या धकाधकीच्या आयुष्यातून घटकाभर दूर जाण्यासाठी मुंबईकरांना जवळचा पर्याय दिसला तो निसर्गरम्य समुदकिनारा लाभलेल्या वसईचा. पर्यटक वसईकडे वळू लागले. त्यातूनच समुदकिनारी रिसॉर्टचे पेव फुटले. हे फुटलेले पेव अनेक गंभीर प्रश्नांना जन्म देते झाले आहे.

वसई तालुक्यात समुदकिनाऱ्यावरील अर्नाळा, राजोडी, कळंब, सत्पाळा, नवापूर या गावांमधे रिसॉर्टची संख्या सतत वाढत असून आज ती 45 च्या घरात पोचली आहे. त्यातील एकही रिसॉर्ट मान्यताप्राप्त नसल्याचे खुद्द पोलिसच सांगतात. ग्रामपंचायत, महसूल विभाग, सिडको, एक्साइज, वीज मंडळाचे काही अधिकारी आणि अर्थातच काही पोलिस अधिकारी या साऱ्या यंत्रणेच्या आशीवार्दानेच हे रिसॉर्टचे पीक उभे राहिले. त्याविरोधात गावकऱ्यांनी याआधी अनेकदा तक्रारी केल्या पण कारवाई शून्य! मग रिसॉर्टमधील गैरव्यवहार आणि अनैतिक धंदे वाढतच गेले. नव्याने रुजू झालेले पोलिस उपअधीक्षक डॉ. महेश पाटील यांच्या कारवाईने थोडीफार आशा निर्माण झाली होती. ' कोम्बिंग ऑपरेशन ' हाती घेऊन त्यांनी एका दिवसातच सगळ्या रिसॉर्टवर छापे टाकले. त्यावेळी 43 पैकी फक्त तीनच रिसॉर्ट अधिकृत असल्याचे उघड झाले. मात्र, या कारवाईनंतर केवळ पंधरा दिवसानंतर जवळपास सर्वच रिसॉर्ट पुन्हा सुरू झाले आहेत.

रिसॉर्ट सुरू करण्यासाठी काही नियम आणि अटी आहेत. रिसॉर्टसाठी जमीन बिगरशेती असावी लागते. त्यावर बांधकाम करण्यासाठी ग्रामपंचायत आणि सिडकोकडून परवानगी घ्यावी लागते. एमटीडीसीचा परवाना असावा लागतो. दारू साठा आणि विक्री करण्याचा परवाना, परमिट रूम चालवण्याचा परवाना या गोष्टी बंधनकारक आहेत. लॉजिग-बोडिर्ंग, ध्वनिवर्धक यांचाही परवाना गरजेचा आहे. हे सर्व परवाने कायमस्वरूपी अधिकृत असावे लागतात. मात्र यापैकी अनेक नियम, बंधने यांची रिसॉर्टवाल्यांनी ऐशी की तैशी करून टाकली आहे. रिसॉर्ट अधिकृत असल्याचा दावा करणाऱ्यांकडे कायमस्वरूपी परवानेच नाहीत. दारूसाठी तर एक्साइज खात्याकडून रिसॉर्टमधीलच कर्मचाऱ्यांच्या नावावर 30 रुपयांचा परवाना घेतला जातो आणि त्यावरच बेकायदा दारू विक्री- तीही दमणची- होत असते. त्याचबरोबर येथील बहुतेक रिसॉर्ट ' सीआरझेड ' भागात आहेत.

या रिसॉर्टमधले सध्याचे चित्र काय आहे ? सकाळपासूनच चालू होणारी शाळा-कॉलेजातील विद्याथीर्-विद्यार्थ्यांची ये-जा. कानठळ्या बसवणाऱ्या स्पिकरच्या आवाजात दारु पिऊन तर्र असलेल्या तरुण-तरुणींचा धांगडधिंगा. दारु पिऊन चाललेली स्विमिंग पूलमधील मस्ती. अनैतिक धंदे. काही ठिकाणी तर शरीरविक्रय करणाऱ्या मुली मुंबईहून आणल्या जात असल्याचेही उजेडात आले आहे.

आगाशीत दरोडेखोरांना ठार मारल्याची घटना घडल्यानंतर दुसऱ्याच दिवशी राजोडीच्या गावकऱ्यांनी ' मरीन बीच रिसॉर्ट ' मधे शरीरविक्रय करणाऱ्या चार महिलांना पकडून पोलिसांच्या हवाली केले होते. कळंब रोडवरील ' अंदमान-निकोबार रिसॉर्ट ' मधे शरीरविक्रय करणाऱ्या तीन महिलांना पोलिसांनी अटक केली होती. हा रिसॉर्ट खाडीलगत सरकारी जमिनीवर अतिक्रमण करून बांधलेला आहे. महसूल खात्याने दोनवेळा तो पाडलाही होता. त्यानंतरही मालकाने रिसॉर्ट त्याच जागी पुन्हा बांधून गैरधंदे सुरूच ठेवले आहेत. काही रिसॉर्टचालकांविरोधात सरकारी आणि आदिवासींच्या जमिनींवर अतिक्रमण केल्याच्याही तक्रारी आहेत.

इथल्या बहुतेक रिसॉर्टमधे स्विमिंग पूल असले तरी त्याबाबतचे सुरक्षेचे नियम सर्रास पायदळी तुडवले जाताना दिसतात. अर्नाळा येथील एका रिसॉर्टमधील तरणतलावात एकजण बुडून मरण पावल्याची घटना मध्यंतरी घडली होती. त्यासंदर्भात विरार पोलिस ठाण्यात गुन्हाही दाखल आहे. शिवसेनेचे विभागीय प्रमुख महेश म्हात्रे यांनी अर्नाळा, राजोडी आणि कळंब परिसरातील रिसॉर्टविरोधात वारंवार तक्रारी केल्या होत्या. पण रिसॉर्टचालकांचे हात वरपर्यंत पोचलेले असल्याने कारवाई झाली नाही. नवाळे ग्रामपंचायतीच्या हद्दीत सुरू होणारा रिसॉर्ट ग्रामसभेने ठराव करून बंद पाडला, हे उदाहरण मात्र वेगळे आणि महत्त्वाचे.

रिसॉर्टमधील अनैतिक धंद्यांच्या निमित्ताने सराईत गुन्हेगारांचा राबता वसई परिसरात वाढला. त्यातूनच आसपासच्या गावांमधे चोऱ्या आणि दरोड्यांचे प्रकार वाढीस लागले असावे, असे पोलिस उपअधीक्षक पाटील यांचे म्हणणे आहे. त्यासाठीच त्यांनी रिसॉर्टविरोधात कारवाई केली. पण दंडात्मक कारवाईपलीकडे रिसॉर्टचालकांविरुध्द काहीच करता येत नसल्याने पोलिसही हतबल झाल्याचे चित्र दिसत आहे.

रिसॉर्टचालकांचे पोचलेले हात!

रिसॉर्टचालकांची दादागिरी मोडून काढण्याचे प्रयत्न करणाऱ्याच्या पदरात काय पडते हे बघितले तर चक्रावून जायला होते, त्याचा हा एक नमुना... 31 डिसेंबरच्या मध्यरात्री उशिरा चाललेली पाटीर् थांबवण्याचा प्रयत्न विरारमधील एका पोलिस हवालदाराने केला होता. त्याचा फटका त्यालाच बसला. रिसॉर्टचालकांनी सूत्रे हलवली आणि या हवालदारावरच कारवाई करण्यासाठी वरिष्ठ पातळीवरून दबाव आणला. परिणामी त्या हवालदाराची विरारहून थेट ठाण्याला बदली करण्यात आली!

 
</text>
</doc>
