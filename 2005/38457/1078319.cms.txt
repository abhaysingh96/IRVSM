<doc>
<docno>1078319.cms.txt</docno>
<text>
 
महामुंबई
वडाळ्याच्या सीजीएस कॉलनीत भाडेकरूंचाच डेरा
[ Friday, April 15, 2005  01:11:47 am]


म. टा. प्रतिनिधी

मुंबई : सीजीएस कॉलनी म्हणून प्रसिद्ध असलेल्या वडाळा येथील केंद सरकारच्या विविध खात्यातील अधिकाऱ्यांच्या वसाहतीमध्ये 75 टक्क्यांहून अधिक जण अनधिकृतरित्या राहत असून त्यात शरीरविक्रय करणाऱ्यांसह बारबाला आणि गुंड प्रवृत्तीच्या व्यक्तींचा समावेश असल्याची धक्कादायक माहिती पोलिसांच्या सवेर्क्षणातून पुढे आली आहे. पोलिस याविरोधात लवकरच कारवाईचा बडगा उचलणार असल्याने फ्लॅट भाड्याने देऊन दुसरीकडे राहणाऱ्या अधिकाऱ्यांवर संक्रात येण्याची शक्यता आहे.

अॅन्टॉप हिलनजिकच्या या कॉलनीत एक ते सात क्रमांकाच्या सेक्टरमध्ये सुमारे आठ हजार फ्लॅट असून त्यामध्ये केंद सरकारच्या विविध खात्यांमधील अधिकारी आणि कर्मचारी तेथे राहतात. मात्र गेल्या काही वर्षांपासून या वसाहतीमधील अधिकाऱ्यांनी येथील फ्लॅट भाड्याने देऊन दुसरीकडे राहण्यास सुरुवात केली आहे. सरकारी निवासस्थान भाड्याने देण्यास मनाई असतानाही एजंटमार्फत भाडेकरू ठेवून बहुसंख्य अधिकाऱ्यांनी दुसरीकडे उच्चभ्रू वस्तीमध्ये घरे घेतली आहेत. या फ्लॅटमध्ये बारबाला तसेच गुंड प्रवृत्तीच्या व्यक्तींनी बस्तान मांडले आहे. शरीर-विक्रय करणाऱ्यांनीही चांगलाच जम बसवला आहे.

एजंटमार्फत 11 महिन्यांच्या भाड्याने फ्लॅट देताना भाडेकरू कोण आहेत याचीही खातरजमा करण्याची तसदी या अधिकाऱ्यांकडून घेतली जात नाही. मुळात सरकारी निवासस्थान भाड्याने देणे गैर असतानाही येथे सर्रासपणे भाड्याने फ्लॅट दिले जातात. चौकशीसाठी येणाऱ्या दक्षता पथकाची एजंटकडून आधीच माहिती मिळवली जाते. पथक येणार त्या दिवशी भाड्याने देण्यात आलेल्या फ्लॅटला बाहेरून टाळे लावले जातात. त्यामुळे चौकशी होऊन भलतीच माहिती बाहेर येण्याची शक्यताही मावळते.

यामुळे कॉलनीमध्ये मध्यरात्रीपर्यंत टॅक्सींची ये जा असते. शरीरविक्रयाचा व्यवसाय सुरू असल्याने गिऱ्हाईकांचीही ये जा असते. गुंड प्रवृत्तीच्या व्यक्तींकडूनही येणाऱ्याजाणाऱ्यांना त्रास होतो. त्यामुळे सरकारी निवासस्थानाचा योग्य वापर करणाऱ्या अधिकारी आणि कर्मचाऱ्यांना मात्र नाहक त्रास सोसावा लागत आहे.

याबाबतच्या तक्रारी अॅन्टॉप हिल पोलिसांकडे आल्यानंतर वरिष्ठांच्या मार्गदर्शनाखाली या कॉलनीचे सवेर्क्षण करण्यात आले. यात जवळपास 75 टक्क्याहून अधिक फ्लॅटमध्ये भाडेकरू राहत असल्याची माहिती पुढे आली आहे. पोलिसांनी याविरोधात कारवाईसाठी पाऊल उचलताना चर्चगेट येथील इस्टेट मॅनेजरला पत्राद्वारे यासर्व प्रकाराची माहिती देण्यात आली आहे. शिवाय सेक्टरच्या इंजिनियरनाही या प्रकाराबाबत पोलिसांकडून कळविण्यात आले आहे. या सर्व प्रकरणामुळे भाड्याने फ्लॅट देणाऱ्या अधिकारी गोत्यात येण्याची शक्यता वर्तविण्यात येत आहे.

 
</text>
</doc>
