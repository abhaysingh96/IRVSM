<doc>
<docno>1078234.cms.txt</docno>
<text>
 
देश-विदेश
'अल्पसंख्यकांच्या नायनाटाचे आदेश मोदींचेच'
[ Friday, April 15, 2005  12:20:01 am]


टाइम्स वृत्त

अहमदाबाद : गुजरातचे मुख्यमंत्री नरेंद मोदी यांनी गुजरात दंगलीच्या काळात अल्पसंख्यकांचा ' समूळ नायनाट ' करण्याचा संकल्प कसा सोडला होता आणि प्रशासकीय अधिकारीच नव्हेत तर खुद्द मोदीसुद्धा अनेक बेकायदा आदेश तोंडी कसे देत होते तसेच त्यांच्या पक्षांतर्गत आणि बाह्य विरोधकांवर कशी ' नजर ' ठेवली जात होती याचा भांडाफोड गुजरातचे अतिरिक्त पोलिस महासंचालक आर. बी. श्रीकुमार यांनी केल्याने राजकीय वर्तुळात वादळ उठले आहे.

गुजरात दंगलीच्या काळात गुजरातच्या गुप्तचर विभागाचे प्रमुख असलेले आणि आता अतिरिक्त पोलिस महासंचालक असलेले श्रीकुमार यांनी केलेल्या आरोपांनी मोदी धोक्यात आले आहेत. आपली न्याय्य बढती रोखली जात असल्यावरून श्रीकुमार यांनी केंदीय प्रशासकीय लवादाकडे (कॅट) धाव घेतली असून, तिथेच हा भांडाफोड केला आहे.

16 एप्रिल ते सप्टेंबर 2002 या काळात मोदी आणि राज्य सरकारमधील संबंधितांशी झालेल्या चचेेर्चे व अनेक घडामोडींचे टिपण श्रीकुमार यांनी आपल्या डायरीत केले आहे. ही डायरी त्यांनी ' कॅट ' कडे सुपूर्द केली. या डायरीतील 28 जून 2002 च्या नोंदीनुसार रथयात्रेच्या तयारीसाठी मुख्य सचिव जी. सुब्बराव यांच्याशी श्रीकुमार यांनी चर्चा केली. त्यावेळी, जर कोणी रथयात्रेत अडथळा आणला किंवा ती रोखण्याचा प्रयत्न केला तर त्याला तिथल्या तिथेच संपवा, असे उद्गार सुब्बराव यांनी काढले! हा धोरणात्मक निर्णय असून मुख्यमंत्री मोदी यांनी सारासार विचाराअंती तो घेतला आहे, असेही सुब्बराव यांनी सांगितले. पण हे बेकायदा आहे, असे श्रीकुमार म्हणाले त्यावर, परिस्थितीनुरूप तशी कारवाई करावी लागेल, असे सुब्बराव उद्गारले.

17 एप्रिल 2002 ला मोदी यांनी पोलिस महासंचालक के. चक्रवतीर् यांना काही मुस्लिम नेत्यांची नावे सांगितली. दुसऱ्या दिवसापासून सुरू होणाऱ्या शालांत परीक्षा मंडळाच्या परीक्षांमध्ये हे नेते व्यत्यय आणतील असा पवित्रा घेत त्यांना एखाद्या जुन्या केसमध्ये पुन्हा अडकवून चौकशीसाठी ताब्यात घ्यावे, असा मोदी यांचा आदेश होता. त्याच दिवशी मोदी यांनी श्रीकुमार यांना आदेश दिला की, त्यांनी सीआयडी ( गुन्हे)चे पोलिस निरीक्षक वाय. ए. शेख तसेच काँग्रेसचे नगरसेवक हसन लाला आणि अन्य नेत्यांवर लक्ष ठेवावे. हे सारेजण मुस्लिमांना हिंदुंविरोधात भडकावत असल्याचा मोदी यांचा निष्कर्ष होता.

सात मे 2002 ला झालेल्या बैठकीत राज्यातील जातीय परिस्थितीबाबत आपण केलेले टिपण मोदी यांनी फेटाळले. तसेच आपण केवळ मुस्लिम अतिरेक्यांवर लक्ष ठेवावे, संघ परिवारावर ठेवू नये, संघ परिवार कोणतेही गैरकृत्य करीत नाही. संघ परिवाराबाबतचा गुप्तचर अहवाल आपणच तयार करू, असेही मोदी यांनी श्रीकुमार यांना बजावले.

श्रीकुमार यांना सप्टेंबर 2002 पासून गुप्तचर विभागातून हलविण्यात आले. मोदी यांच्या गौरवयात्रेच्या मुहूर्तावरच श्रीकुमार यांनी अल्पसंख्यक आयोगासमोर मोदी यांच्या काही वक्तव्यांचा पाढा वाचला होता. आता कॅटसमोरील त्यांच्या या कथनाने खळबळ उडाली आहे.

दरम्यान, श्रीकुमार यांची याचिका दाखल करून घेत कॅटने मुख्यमंत्री मोदी, गुजरात सरकार आणि अन्य पाचजणांना कारणे दाखवा नोटिस पाठवली आहे. नऊ मे रोजी या नोटिसीला उत्तर द्यावे लागणार आहे. आपल्याला बढती डावलली गेली असून, कनिष्ठ सहकाऱ्याला बढती देण्यात आली आहे, असा श्रीकुमार यांचा आरोप आहे.

पहिल्या दिवसापासूनच मोदी विरोधकांवर कशी ' नजर ' ठेवू इच्छित होते, हेदेखील श्रीकुमार यांनी उघड केले आहे. 16 एप्रिल 2002 ला मोदी यांनी प्रथम त्यांना काँग्रेसचे प्रदेशाध्यक्ष शंकरसिंह वाघेला यांचा दूरध्वनी टॅप करायला सांगितला. 26 जुलैला आणि दोन सप्टेंबरला त्यांच्या हालचालींवर लक्ष ठेवायला सांगितले. सात जून 2002 ला मोदी यांचे प्रधानसचिव मिश्रा यांनी श्रीकुमार यांना कॅबिनेट मंत्री हरेन पंड्या यांचा मोबाइल नंबर दिला आणि तो टॅप करायला सांगितले.

 
</text>
</doc>
