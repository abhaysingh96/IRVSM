<doc>
<docno>1079412.cms.txt</docno>
<text>
 
क्रीडा
शा(ब्बास)हिद!
[ Friday, April 15, 2005  10:54:11 pm]


महेश मांजरेकर

पाकची इंनिंग सुरू झाली, त्यावेळी येणाऱ्या वादळाची कल्पनाच नव्हती. आफ्रिदी आला तोच झंझावात घेऊन! क्रिकेटच्या भाषेत सांगायचे तर त्याने आपली ' पिसं काढली '. बालाजी, कुंबळे, झहीर हे ' टाइम्स शील्ड ' च्या ' एफ डिव्हिजन ' चे बोलर असल्यागत आफ्रिदी मैदानात फुलपाखरं उडवू लागला (हॅट्स ऑफ बॉस.) सलमान बटसारखा प्रतिभावान फलंदाज अमिताभसमोर ज्युनियर आटिर्स्टने बघ्याची भूमिका घ्यावी, तसा उभा होता समोर आफ्रिदी खेळत असताना. सुरुवातीला आफ्रिदी आऊट होण्याची वाट बघत असलेल्या मला, त्याने नंतर नंतर आऊटच होऊ नये, असं वाटू लागलं. तीन वाजताचा सिनेमाचा शो गाठता येईल का ? असं वाटत असतानाच आफ्रिदीने दगा दिला. पठ्ठ्या राहिला असता विकेटवर तर 20-22 ओव्हरमध्येच मॅच संपवली असती.

त्यानंतर पाकने मॅच जिंकणं ही एक औपचारिकता होती. शोएब मलिकने 41 धावांची मौलिक भर घातली. त्याला योहाना, इंझमाम आणि युनुस खान यांनी प्रत्येकी 24 धावा फटकावून चांगला हातभार लावला. आफ्रिदीच्या ऐरावतासमोर या खेळी म्हणजे शामभट्टाची तट्टाणी वाटली!

काही दिवसांपूर्वी, पाक संघ अगदीच सामान्य आहे, आपली रणजी ट्रॉफीची टीमही त्यांना सहज पराभूत करू शकेल, असं मला अजीज मिर्झा म्हणाले होते. हे उगीचच आठवलं. संघात कुठेलेही स्टार्स नसताना सांघिक भावनेने खेळलं तर कोणताही गड सहज सर करता येतो, याचच उदाहरण पाकची टीम आहे.

पाकिस्तानने ही टीम अशीच जोपासली, त्यांना फार जाहीराती करू दिल्या नाहीत, तर ते जगज्जेते होतील, हे निश्चित! आपल्या टीमला स्वत:कडे थोडं बघावं लागेल. आपले खेळाडू हे गॅसचे फुगे आहेत. त्यांना आत्मपरीक्षणाची गरज आहे. क्रिकेटवर लक्ष केंदीत केलं तर निश्चितच त्याचा संघाला लाभ होईल. टॅलेन्ट नाही असं नाही, पण पूर्वपुण्याईवर अवलंबून न राहता कंबर कसण्याची गरज आहे. जॉन राईट आमच्या दिशाहीन झालेल्या भारतीय संघाला ' राईट ' मार्गावर आणा, नाहीतर दिल्लीत मुशर्रफसमोर आपलं पानिपत होईल.

 
</text>
</doc>
