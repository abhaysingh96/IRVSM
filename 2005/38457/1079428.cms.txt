<doc>
<docno>1079428.cms.txt</docno>
<text>
 
अर्थव्यवहार
पुरापासून विम्याचे संरक्षण मिळते का?
[ Friday, April 15, 2005  11:04:20 pm]


पुरामुळे होणारे घराचे आणि घरातील सामानाचे होणारे नुकसान यापासून संरक्षण देणारी पॉलिसी आहे का ?

( शंकर महादेवन, पणजी).

उत्तर : होय, असे विमा संरक्षण मिळते. विम्याच्या परिभाषेत पूर म्हणजे दैवी संकट मानले जाते. स्टँडर्ड फायर आणि स्पेशल पेरिल्स पॉलीसी या पॉलीसीअंतर्गत पुरामुळे होणारे इमारतीचे आणि इमारतीतील सामानाच्या नुकसानीची भरपाई होऊ शकते. त्यासाठी हाउसहोल्ड पॅकेज पॉलिसी घेणे हितकर असते. कारण त्यात घरातील सामानाचे नुकसानही भरून मिळू शकते. ही पॉलिसी घेताना विमा उतरावयाच्या घराचे फेरस्थापना मूल्य योग्य तऱ्हेने ठरवणे आवश्यक असते. म्हणजे क्लेम आल्यास योग्य नुकसान भरपाई मिळू शकेल.

मी माझी टर्म इंश्युरन्स पॉलीसी होल लाईफ पॉलिसीमध्ये रूपांतरित करू शकतो का ?

( राजेंद शिंदे, नगर)

उत्तर : काही खाजगी विमा कंपन्या पॉलिसी अॅनिव्हर्सरीच्या दिवशी म्हणजे पॉलिसीचे वर्ष पूर्ण होण्याची दिवशी टर्म इंश्युरन्स पॉलिसीचे होल लाईफ पॉलिसीमध्ये रूपांतर करायला परवानगी देतात. हे रूपांतर पहिल्या, दुसऱ्या, तिसऱ्या असे कोणत्याही वषीर् करता येते. अर्थातच यासाठी अटी लागू असून त्या प्रत्येक पॉलिसीसाठी वेगवेगळ्या असतात. विमा पॉलिसी घेतानाच या सर्व गोष्टींची माहिती करून घेणे हितावह असते.

मी 30 वर्षाचा विवाहित तरुण असून पेन्शन प्लॅनमध्ये गुंतवणूक कधी सुरू करावी, ते कृपया सांगावे.

( सतीश कांबळे)

उत्तर : जेवढ्या लवकर गुंतवणुकीला सुरवात तितका अधिक फायदा हे सूत्र लक्षात ठेवावे. लगेच पेन्शन प्लॅनमध्ये गुंतवणूक सुरू करावी, हे हितावह आहे. कारण तिसाव्या वषीर् प्रिमियम अत्यंत कमी असतो. शिवाय पेन्शन सुरू होण्याचा कालावधी मोठा असल्याने चक्रवाढ व्याजाचे पुरेपूर फायदे मिळतात. पेन्शनसाठी साठणारी रक्कम फुगून मोठी होईल. सुरवातीलाच पेन्शनसाठी मोठ्या रकमा गुंतवणे शहाणपणाचे ठरते. तेव्हा शुभस्य शीघ्रम.

मुलांच्या विमा पॉलिसीत नक्की कुणाच्या आयुष्याचा विमा उतरवला जातो, मुलांच्या आयुष्याचा की पालकाच्या आयुष्याचा ?

उत्तर : मुले ही बहुधा कमावती नसतात. मुलांच्या विमा पॉलिसी या मुख्यत: बचत योजना असतात. मुलांच्या भविष्यासाठी मोठी रक्कम उभी करणे आणि अनिश्चिततेपासून मुलांचे संरक्षण करणे हा या पॉलिसीचा मुख्य उद्देश असतो. मुलांचे भवितव्य पालकांच्या सुरक्षित जीवनाशी निगडित असते. त्यामुळे मुलांच्या पॉलिसीत बहुधा पालकांच्याच आयुष्याचा विमा काढलेला असतो. काही पॉलिसीत विशिष्ठ वयानंतर पालकांचा विमा मुलाच्या आयुष्यात रूपांतरित होतो. मुलांच्या पॉलिसीत मुख्यत: मुलांचे भविष्य सुरक्षित केले जाते.

माझ्या विमा पॉलिसीवर मला कर्ज मिळू शकेल काय ?

( सौ. साधना पळसुले, खोपोली).

उत्तर : होय. काही विशिष्ट विमा पॉलिसी सोडून बाकी सर्व विमा पॉलिसींवर त्वरित, विनातारण कर्ज मिळू शकते. टर्म इंश्युरन्स आणि काही शुद्ध विम्याचे प्रकार सोडून इतर सर्व विमा पॉलिसींवर मिळू शकते. त्यासाठी विमा कंपनीच्या कार्यालयात संपर्क साधावा.

क्षितिज पाटुकले

 
</text>
</doc>
