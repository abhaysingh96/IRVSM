<doc>
<docno>1078230.cms.txt</docno>
<text>
 
देश-विदेश
फुकन अहवाल, व्हॅटचे सावट
[ Friday, April 15, 2005  12:18:31 am]


म. टा. विशेष प्रतिनिधी

नवी दिल्ली : संरक्षण खरेदीप्रकरणी फर्नांडिस यांना दिलेली तथाकथित क्लीन चिट, फुकन अहवालावरून झालेले आरोप- प्रत्यारोप आणि व्हॅटमुळे पसरलेला असंतोष, अशा तीन प्रमुख कारणांमुळे अर्थसंकल्पीय अधिवेशनाचे दुसरे सत्र वादळी ठरण्याची शक्यता आहे.

या मंगळवारपासून सुरू होणाऱ्या संसदेच्या दुसऱ्या सत्रात, जातीय सलोखा विधेयकासह 40 विधेयके येणार आहेत. याखेरीज लोकसभेत 15 आणि राज्यसभेत 14 विधेयके प्रलंबित आहेतच. दुसऱ्या सत्रात एकूण 19 दिवस कामकाज चालणार आहे. संसदीय कामकाज मंत्रालयाच्या सूत्रांनी दिलेल्या माहितीनुसार , 40 नव्या विधेयकांखेरीज सात खासगी विधेयकांवरही चर्चा होऊ शकते. नव्या विधेयकांमध्ये वादग्रस्त ठरलेल्या पेन्शन विधेयकाचा समावेश आहे. याखेरीज व्हॅटच्या अध्यादेशाला कायद्याचे स्वरूप देणारे विधेयक, खादी ग्रामोद्योग पुनर्रचना दुरुस्ती विधेयक, एअरपोर्ट इकॉनॉमिक्स रेग्युलेटरी, कोळसा खनिज राष्ट्रीयकरण, बँकिंग रेग्युलेशन्स, सार्वजनिक आरोग्य तत्परता, इंडियन मेडिकल कौन्सिल इत्यादी महत्त्वाची विधेयके संसदेत मांडण्याचा सरकारचा इरादा आहे. याखेरीज दुसऱ्या सत्रात प्रामुख्याने अर्थकारणाशी संबंधित वैधानिक कामकाजाचे सोपस्कार पूर्ण केले जातील.

 
</text>
</doc>
