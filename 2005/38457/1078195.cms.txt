<doc>
<docno>1078195.cms.txt</docno>
<text>
 
अर्थव्यवहार
'एलआयसी'चा विमा व्यवसायातील टक्का घसरतोय
[ Friday, April 15, 2005  12:02:26 am]


म. टा. विमा प्रतिनिधी

मुंबई : सार्वजनिक क्षेत्रातील बडी विमा कंपनी ' एलआयसी ' ची विमा क्षेत्रातील सत्ता डळमळू लागली आहे. विमा व्यवसायात ' एलआयसी ' चा 9.34 टक्क्यांनी घसरलेला टक्का याची साक्ष पटवतो. यासाठी कारण सांगितले जाते ते 31 मार्चला झालेल्या एकदिवसीय संपाचे. या संपामुळे प्रामुख्याने वर्षअखेरीस होणारा ' एलआयसी ' चा कोट्यावधीच्या व्यवसाय बुडाला आणि याचा फायदा खाजगी विमा कंपन्यांनी घेतला.

फेब्रुवारी 2005 पर्यंतच्या विमा व्यवसायात ' एलआयसी ' चा बाजारातील हिस्सा नऊ टक्क्यांनी कमी झालाचे तर त्यावर खाजगी विमा कंपन्यांनी आक्रमण केल्याचे वृत्त आहे. यामुळे विमा क्षेत्रातील व्यवसायात ' एलआयसी ' चा वाटा 77.88 टक्क्यांंवर घसरला आहे तर 22.12 टक्के व्यवसाय खाजगी विमा कंपन्यांच्या हातात गेला आहे. गेल्या वषीर् फेब्रुवारीपर्यंत ' एलआयसी ' चा विमा व्यवसायातील वाटा 87.22 टक्के होता आणि फेब्रुवारी 2005 पर्यंत कंपनीने 1.69 कोटी पॉलिसीज विकून पहिल्या वर्षाचे प्रिमीयमपोटी 13 हजार 443 कोटी रुपये तिजोरीत जमा केले, अशी विमा नियामक प्राधिकरणाची (आयआरडीए) आकडेवारी सांगते. या तुलनेत 13 खाजगी विमा कंपन्यांनी केवळ 18 लाख पॉलिसिज विकल्या आहे.

तरीही एलआयसीचा व्यवसाय कमी होण्याचे कारण काय असा प्रश्ान् पडतो. याला उत्तर आहे 31 मार्च रोजी एलआयसी कर्मचाऱ्यांनी केलेला एक दिवसीय संप. आथिर्क वर्षअखेरीस जास्तीत जास्त व्यवसाय केला जातो. आणि एलआयसीच्या कर्मचाऱ्यांनी नेमक्या त्याच दिवशी संप केला. परिणामी ' एलआयसी ' ला मोठ्या उत्पनन्नावर पाणी सोडावे लागले.

फेबुवारी 2005 मध्ये विमा व्यवसायात 32.4 टक्क्यांनी वाढ झाली. त्यावेळी ' एलआयसी ' चा व्यवसाय 18.22 टक्के आणि खाजगी कंपन्यांच्या व्यवसाय 129 टक्क्यांनी वाढला. शहरी भागात खाजगी कंपन्यांनी ' एलआयसी ' समोर मोठी आव्हान उभे केले आहे. मात्र निमशहरी व ग्रामीण भागावर अजूनही ' एलआयसी ' चेच वर्चस्व आहे. या भागातील 90 टक्के व्यवसाय ' एलआयसी ' च्या ताब्यात आहे.

समूह विमा व्यवसायात ' एलआयसी ' चा व्यावसायिक वाटा 63.65 टक्के आहे. या तुलनेत एसबीआय लाइफ ( 12.12 टक्के), टाटा एआयजी (4.49 टक्के), बजाज अलायन्झ ( 4.19 टक्के) आणि अविवा ( 4.12 टक्के) यांची कामगिरी बऱ्यापैकी चांगली आहे.

एकीकडे विमा क्षेत्रात परकीय थेट गुंतवणूकीला ' एलआयसी ' कर्मचाऱ्यांचा विरोध तर दुसरीकडे सरकारने परकीय गुंतवणुकीचे प्रमाण वाढवण्यासाठी नेमलेली आयआयडीएअंतर्गत 11 जणांची समिती तशातच व्यवसायातील ' टक्का ' घसरत असल्याचे वृत्त यामुळे प्रतिस्पधीर् खाजगी विमा कंपन्यांचे बळ वाढण्याची शक्यता व्यक्त केली जात आहे.

 
</text>
</doc>
