<doc>
<docno>1079426.cms.txt</docno>
<text>
 
अर्थव्यवहार
इन्फोसिसने सेन्सेक्स खेचला
[ Friday, April 15, 2005  11:03:47 pm]


म. टा. बाजार प्रतिनिधी

मुंबई : इन्फोसिसने यंदाच्या वर्षात पहिल्या तिमाहीत थंड्या कामगिरीची चाहूल दिल्यामुळे मुंबई शेअर बाजारात शुक्रवारी अनेक दलाल आणि गुंतवणूकदारांचे पाय लटपटले. या घबराटीमुळे आयटीसह विविध क्षेत्रांतील स्टॉक्सची तुफान विक्री होऊन सेन्सेक्स 220 अंशांनी गडगडला.

28 मार्च 2004 नंतर प्रथमच सेन्सेक्सची इतक्या प्रचंड प्रमाणात पडझड झाली. त्या दिवशी सेन्सेक्स 223.16 अंशांनी कोसळला होता.

शुक्रवारी परदेशी गुंतवणूकदार संस्था विक्रीत आघाडीवर होत्या. सेन्सेक्स खुलला तोच मुळी 128.19 अंशांच्या तुटीसह. इतक्या खाली खुलल्यावर तो सावरलाच नाही. 6339.75, मग 6232.37 अशी त्याची पडझड होत राहिली. दिवसअखेरीस तो 6248.34 वर बंद झाला. इन्फोसिसची आथिर्क कामगिरी गुरुवारी जाहीर झाली. त्यांच्या नफ्यात वाढ झाली असली, तरी नजीकच्या भविष्याविषयी काहीसे उदास चित्रच त्यांनी उभे केले होते. नवीन आथिर्क वर्षाच्या पहिल्या तिमाहीत अवघा एक टक्का वाढीचे अनुमान त्यांनी काढले आहे. जगातील अनेक शेअर बाजारांचे निदेर्शांक गेल्या 24 तासांत ढेपाळले. त्याचाही परिणाम मुंबई शेअर बाजारातील मूडवर झाला.

परदेशी गुंतवणूकदार संस्थांचे गेल्या काही दिवसांतील धोरण ' आस्ते कदम ' होते. शुक्रवारी ते सक्रिय झाले खरे, पण विक्रेते म्हणून. त्यांनी इन्फोसिस, सत्यम, विप्रो, टीसीएस या आयटी स्टॉक्सबरोबर रिलायन्स इंडस्ट्रीज, स्टेट बँक, टाटा स्टील, टाटा मोटर्स, आयटीसी, ओएनजीसी, सिप्ला, हिंदुस्तान लिव्हर, रॅनबॅक्सी, आयसीआयसीआय बँक, एचडीएफसी बँक, झी टेलिफिल्म असे ब्लू चिप स्टॉक्सही तोडले.

अखेरच्या सत्रात स्थानिक गुंतवणूकदारांनी थोड्याफार प्रमाणात खरेदी करत बाजार सावरण्याचा प्रयत्न केला, मात्र त्याचा फारसा उपयोग झालाच नाही.

 
</text>
</doc>
