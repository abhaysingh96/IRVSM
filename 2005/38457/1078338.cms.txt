<doc>
<docno>1078338.cms.txt</docno>
<text>
 
महाराष्ट्र
लाखोंचे आमिष दाखवून युवकांची फसवणूक
[ Friday, April 15, 2005  01:20:30 am]


म. टा. प्रतिनिधी

पुणे : जपानी गाद्यांच्या व्यवसायातून लाखोंच्या कमाईचे आमिष दाखवून दत्तवाडीतील सुमारे 20 युवकांची फसवणूक केल्याचा प्रकार उघडकीस आला आहे. याबाबत संबंधित युवकांनी पोलिस, उपनिबंधक सहकारी संस्था यांच्याकडे तक्रार अर्ज दिला आहे.

फ्रंटियर ट्रेडिंग जपान लाईफ या एमएलएम कंपनीमध्ये या युवकांना साखळी पद्धतीने माकेर्टिंगचे काम देण्यात आले. लाखाची गादी साखळी पद्धतीने विकायची आणि कमाई करायची, असे या धंद्याचे स्वरूप सांगण्यात आले. लाखमोलाचा हा धंदा असल्याचे आमिष दाखवल्याने सर्वांनी प्रथम ही गादी घेतली. त्यातच भरीस भर म्हणजे या गादी खरेदीच्या प्रकरणातही त्यांच्या ग्रुप प्रमुखाच्या अखत्यारीतील पतसंस्थेने बनावट कागदपत्रे करून त्यांना प्रथम धक्का दिला. वास्तविक पतसंस्थेकडे कर्जासाठी अर्ज केला नसतानाही त्यांच्या नावावर कर्ज दाखवण्यात आले असून अलीकडेच वसुलीच्या नोटिसा आल्याने हवालदिल झाल्याचे या युवकांनी सांगितले.

वसुलीच्या नोटिसा आल्यानंतर कर्जाबाबत खुलासा होण्यासाठी कर्ज अर्ज, कर्ज मंजुरी पत्र, करार पत्र, खाते स्टेटमेंट, लेखा परीक्षण अहवाल इत्यादींची मागणी करूनही ते मिळाले नसल्याचे संबंधित युवकांनी सांगितले. वसुलीसाठी दडपशाहीचे धोरण अवलंबले जात असल्याने संपूर्ण कुटुंबाचीच मानसिक परिस्थिती ढासळली असून याबाबत सरकारने चौकशी करून न्याय मिळवून देण्याची मागणी त्यांनी केली आहे.

 
</text>
</doc>
