<doc>
<docno>1078200.cms.txt</docno>
<text>
 
अर्थव्यवहार
इन्फोसिसची अपेक्षेपेक्षा चांगली कामगिरी
[ Friday, April 15, 2005  12:04:14 am]


वृत्तसंस्था

बंगलोर : भारतातील टेक्नॉलॉजी क्षेत्राचा बॅरोमीटर मानल्या गेलेल्या इन्फोसिसने 31 मार्च रोजी संपलेल्या आथिर्क वर्षात अपेक्षेेपेक्षा चांगली कामगिरी केली. कंपनीला 1 हजार 891 कोटी 67 लाख रुपयांचा निव्वळ नफा झाला. गेल्या आथिर्क वर्षाच्या तुलनेत यंदाच्या नफ्यात 52.11 टक्क्यांनी वाढ झाली. प्रतिशेअर साडेसहा रुपयांचा लाभांश कंपनीने सुचवला आहे.

यंदाच्या आथिर्क वर्षात 200 कोटी डॉलर्सचा टप्पा गाठण्याचा इरादा इन्फोसिसच्या अधिकाऱ्यांनी बोलून दाखवला आहे.

भारतातील दुसरा सर्वांत मोठा सॉफ्टवेअर निर्यातदार असलेल्या या कंपनीच्या उत्पन्नात 46.91 टक्क्यांनी वाढ होऊन ते 7 हजार 129 कोटी 65 लाखांवर पोहोचले.

गेल्या काही वर्षांत राबवलेल्या धोरणांची फळे आता आम्हाला मिळू लागली आहेत, असे इन्फोसिसचे मॅनेजिंग डायरेक्टर आणि चीफ एग्झेक्युटिव्ह नंदन नीलेकणी यांनी सांगितले.

इन्फोसिसने या वर्षांत 37 नवे क्लायंट मिळवले. कंपनीच्या क्लायंट्सची संख्या 438 वर पोहोचली आहे. त्यांचे 98 टक्के उत्पन्न युरोप आणि अमेरिकेतील सॉफ्टवेअर निर्यातीतून येते. क्लायंट्सचा इन्फोसिसवरील विश्वास दिवसेंदिवस वृद्धिंगत होत असून एक दीर्घकालीन फायदा मिळवून देणारा सहकारी अशी आमची प्रतिमा जगभर झाल्याचे नीलेकणी यांनी सांगितले.

31 मार्चला संपलेल्या आथिर्क वर्षाच्या चौथ्या आणि अखेरच्या तिमाहीत इन्फोसिसच्या निव्वळ नफ्यात 66.64 टक्क्यांनी ( 558.64 कोटी) वाढ झाली. या काळात कंपनीच्या उत्पन्नात 47.27 टक्के ( 1987.32 कोटी) वाढ झाली.

अमेरिकेतील यंत्रा कॉपोर्रेशनमधील सर्व भाग भांडवल विकल्यामुळे इन्फोसिसला 45 कोटी 19 लाख रुपयांचा फायदा झाला. चालू आथिर्क वर्षाच्या पहिल्या तिमाहीअखेर उत्पन्नात 33 टक्के वाढीची इन्फोसिसला अपेक्षा आहे. संपूर्ण वर्षाच्या उत्पन्नात 26.6 टक्के वाढ होऊन ते 8890 कोटी ते 9029 कोटींच्या दरम्यान राहील, असा इन्फोसिसचा अंदाज आहे.

कंपनीच्या स्टाफमध्ये गेल्या आथिर्क वर्षात 11 हजार 116 कर्मचाऱ्यांची भर पडली. यांतील 1 हजार 521 अखेरच्या तिमाहीत इन्फोसिसमध्ये दाखल झाले. ही भरती इन्फोसिसच्या इतिहासात विक्रमी ठरली.

 
</text>
</doc>
