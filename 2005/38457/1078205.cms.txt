<doc>
<docno>1078205.cms.txt</docno>
<text>
 
लेख: जाता जाता
टोटल लागत्येय?
[ Friday, April 15, 2005  12:06:33 am]


नन्या माझा मित्र आहे. त्याचे बाबा पोर्ट ट्रस्ट का कुठे नोकरी करतात. नन्याचा मित्र अज्या. त्याचे बाबा म्हणे सरकारी नोकर आहेत. अज्याची मैत्रीण इरू. तिचे बाबा कारखान्यात कामाला होते. तो बंद झाला. मग ते एका कुरियर कंपनीत लागले. इरूची मैत्रीण दीपा. तिचे बाबा बँक्येत आहेत...

म्हंजे सगळ्यांचे बाबा कुठंतरी नोकरी करतात. काही सक्काळी लौकर जातात. काही उशिरा. इरू म्हणते, काहीवेळा तिच्या बाबांना खूप हिंडावं लागतं. घरी आले की ते बादलीत गरम पाणी घेतात आणि त्यात पाय सोडून बसतात. अज्या म्हणतो, काहीवेळा तिच्या बाबांना खूपवेळ ऑफिसात थांबावं लागतं. म्हंजे ते विधानसभेचं अधिवेशन की काय असतंना, तेव्हा. मग रात्री घरी आल्यावर ते डोक्याला बाम लावून झोपतात.

नन्याच्या बाबांना बाहेरगावी जावं लागतं. तो म्हणतो, बाहेरचं खाऊन बाबांच्या पोटाची वाट लागते. मग आई त्यांना कुटजारिष्ट देते. पण तरीही बाबा सॉलिडच वैतागलेले राहतात. सारख्या कोणाकोणाला शिव्या देतात. घरात कशा शिव्या देतात असं विचारलं, तर नन्यानं मला एकदम एक फाईटच दिली. तेव्हापासून आपण काय त्याच्या बाबांबद्दल त्याला विचारत नाही. दीपाच्या बाबांची मात्र चैन असणार. कारण दीपा कधीच तिच्या बाबांना त्रास झाल्याचं बोलत नाही.

दीपाचे बाबा बँक्येत तरी आहेत. पण शिऱ्याचे बाबा काय करतात, ते कोणालाच माहीत नाही. ते मस्त टेचात असतात. पांढरेधोप कपडे आणि तसल्याच चपला घालतात. हाताच्या सर्व बोटांत अंगठ्या घालतात. गळ्यात रुदाक्षाची माळ घालतात. शिऱ्याचं घर पण एकदम सॉलिड आहे. शिऱ्यापण झ्यॅकमध्येच असतो. शिऱ्या म्हणतो, माझे बाबा पाटीर्चं काम करतात. त्यांनापण खूप हिंडावं लागतं. तर इरू म्हणाली, मग त्यांच्या सफेद चपला खराब नाही होत ? तर शिऱ्या हसला. तिला येडपट म्हणाला. बाबा मोटरीतनं फिरतात म्हणाला.

इरू, अज्या, नन्या आणि मी आम्हाला काहीच समजत नाही. आमचे सगळ्यांचे बाबा नोकरी करतात आणि काम करतात. ते दमून येतात. त्यांचे हात-पाय दुखतात. डोकं ठणकतं. महिनाअखेरीला तर ते जास्तच कावतात. शिऱ्याचे बाबा मात्र असं अजिबात करत नाहीत. म्हंजे त्यांचं काम भारीच असलं पाहिजे.

शिऱ्या म्हणतो, आता ते आमदार होणारेत. म्हंजे तर त्यांना 50 हजार पगार मिळणार. मग शिऱ्याची ऐट वाढेल, असं मी म्हटलं, तर दीपानं मला सगळ्यांसमोर अडाणी म्हटलं. म्हणाली, असल्या लोकांची कामं विचारायची नसतात आणि पैसे कसे मिळतात, ते पाहायचं नसतं. हे तिला तिच्या बाबांनी सांगितलं म्हणे. पण मला तिच्या बोलण्याची टोटलच लागत नाही. तुम्हाला लागतेय ?

चकोर

 
</text>
</doc>
