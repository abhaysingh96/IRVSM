<doc>
<docno>1079028.cms.txt</docno>
<text>
 
महामुंबई
पेट्रोलपंपाची आठ लाखांची रोकड लुटणाऱ्या टोळीला अटक
[ Friday, April 15, 2005  04:14:53 pm]


म. टा. प्रतिनिधी

मुंबई : दादर येथील नॅशनल पेट्रोल पंपाची आठ लाख रूपयांची रक्कम लुटणाऱ्या परराज्यातील पाचजणांच्या एका टोळीला गुन्हा अन्वेषण विभागाच्या अधिकाऱ्यांनी अटक केली. टोळीचा प्रमुख सुंदर थापा उर्फ बेचन राय याला नेपाळच्या सीमेवरून पोलिसांनी अटक केली.

गोखले रोडवर असणाऱ्या या पेट्रोलपंपाची सात लाख 65 हजार रक्कम घेऊन श्रीमती कल्पना पिळणकर 28 मार्च रोजी टॅक्सीतून जात होत्या. अगोदरपासून पाळतीवर असणाऱ्या अज्ञात इसमांनी टॅक्सीची काच फोडली. धारधार हत्यारांच्या धाकाने त्यांच्याकडील रक्कमेची बॅग पळवून नेली. पिळणकर यांनी तरीही लुटारूंच्या गाडीचा पाठलाग करून त्यांना पकडण्याचा प्रयत्न केला, पण तो अयशस्वी झाला.

गुन्हा अन्वेषण विभागाच्या युनिट क्रमांक 9 चे वीरष्ठ निरीक्षक विजय साळसकर यांना पेट्रोलपंपाची रक्कम लुटणारे आरोपी सांताकुझ मध्ये येणार असल्याची माहिती मिळाली. या माहितीवरून त्यांच्या पथकातील अधिकारी विचारे, सहायक निरीक्षक नितीन अलकनुरे, उपनिरीक्षक सतीश मयेकर, महेश तावडे, संजीव धुमाळ, शिपाई अरूण जाधव, रमेश आवटे, कृष्णा जाधव, अरूण चित्ते, प्रदीप शिंदे, संतोष शेट्टे आणि दिलीप लोखंडे यांनी पाळत ठेवली. विक्रम सिंग, जयदेव मिश्रा, रणजीत पटनाईक आणि मनिषकुमार हे चौघेजण तेथे येताच त्यांच्या पाळतीवर असलेल्या पोलिस पथकाने त्यांना अटक केली. त्यांच्याकडे असलेले 85 हजार रूपये पेट्रोलपंप लुटीतील असल्याचे उघडकीस आले. अधिक तपास केला असता त्यांनी त्यांचे साथीदार रामदास, शहरूख उर्फ सुधीर आणि सुंदर थापा उर्फ बेचन राय यांचाही पंप लुटण्यास सहभाग असल्याची कबुली दिली. टोळीचा प्रमुख सुंदर थापा हा नेपाळच्या सीमेवर असल्याची माहिती मिळाल्यानंतर गुन्हे शाखेच्या सहपोलिस आयुक्त श्रीमती मीरा बोरवणकर आणि उपाआयुक्त धनजंय कमलाकर यांच्या मार्गदर्शनाखाली सुदंर थापा यालाही ताब्यात घेण्यात आले. या टोळीने शहर आणि उपनगर विभागात अनेक गुन्हे केल्याचे उघड झाले आहे.

 
</text>
</doc>
