<doc>
<docno>1078244.cms.txt</docno>
<text>
 
महाराष्ट्र
कोल्हापुरातही केबल वॉर!
[ Friday, April 15, 2005  12:24:32 am]


म. टा. वृत्तसेवा

कोल्हापूर : शहर तसेच परिसरातील केबल व्यवसायावर पकड ठेवून असलेल्या ' बी टीव्ही ' ला शह देण्यासाठी ' के टीव्ही ' हे चॅनेल स्पधेर्त उतरले असून त्यामुळे कोल्हापूर जिल्ह्यातही आता केबल वॉरला तोंड फुटले आहे. मासिक भाडे कमी करण्याच्या मिषाने या केबल वॉरची पहिली ठिणगी पडली आहे.

उद्योगपती मुन्ना महाडिक यांच्या मालकीच्या बी टीव्हीचे कित्येक दिवसांपासून जिल्ह्यातील केबल उद्योगावर अधिराज्य होते. तगडा स्पर्धक नसल्याने मासिक भाड्यात वारंवार वाढ करूनही बी टीव्हीचे ग्राहक कमी झाले नव्हते. बी टीव्हीचे हे साम्राज्य मोडून काढण्यासाठी उद्योगपती जयस्वाल के टीव्हीच्या माध्यमातून उभे ठाकले आहेत. विशेष म्हणजे माजी आरोग्यमंत्री दिग्विजय खानविलकर यांची जयस्वाल यांना साथ आहे.

प्रतिस्पधीर्च नसल्याने आतापर्यंत बी टीव्ही ग्राहकांकडून महिन्याला 250 ते 300 रुपये वसूल करीत होते. मात्र, स्पधेर्त उडी घेणाऱ्या के टीव्हीने मासिक भाडे केवळ 125 रुपये ठेवल्याची दखल घेत बी टीव्हीने आपले भाडे एकदम 100 रुपयांवर आणले आहे.

कोल्हापूर शहरासह संपूर्ण जिल्ह्यात आतापर्यंत बी टीव्हीची मक्तेदारी होती. ग्राहकांची संख्या प्रचंड असूनही त्यांनी कागदोपत्री आपल्याकडे 84 हजार , 575 ग्राहक असल्याचीच नोंद केली आहे. त्याच प्रमाणात करमणूक कर ते भरत आहेत. ग्राहक संख्या कमी दाखवून केली जाणारी सरकारची ही शुध्द फसवणूकच असून याबाबत योग्य तपास केला जावा, अशी मागणी करण्यात येत आहे.

 
</text>
</doc>
