<doc>
<docno>1078321.cms.txt</docno>
<text>
 
महामुंबई
तळेकरांवर 100 कोटींच्या अपहाराचा गुन्हा
[ Friday, April 15, 2005  01:12:48 am]


म. टा. प्रतिनिधी

मुंबई : महानंद दुग्धशाळेचे निलंबित कार्यकारी संचालक शिवाजी तळेकर यांची नुकतीच जामिनावर सुटका झाली असतानाच आता त्यांच्यावर 100 कोटी रुपयांच्या अफरातफरीचा गुन्हा दाखल करण्यात आला आहे. यामुळे तळेकर यांच्याबरोबरच आणखी काही अधिकारी तसेच काही कंत्राटदारही अडचणीत येण्याची शक्यता आहे.

तळेकर यांना भ्रष्ट मार्गाने संपत्ती जमा केल्याच्या आरोपावरून लाचलुचपत प्रतिबंधक विभागाने 17 फेब्रुवारी रोजी अटक केली होती. मात्र , 60 दिवसांच्या मुदतीत पोलिस त्यांच्यावर आरोपपत्र दाखल करू न शकल्याने अलीकडेच त्यांची जामिनावर सुटका झाली होती. मात्र आता आरे सब पोलिस ठाण्याने त्यांच्यावर तब्बल 100 कोटी रुपयांच्या अफरातफरीचा गुन्हा नोंदवला आहे. त्यामुळे पुन्हा त्यांना अटक होण्याची शक्यता आहे.

महानंदमध्ये कार्यकारी संचालकपदावर असताना सात मार्च , 1996 ते 28 जानेवारी , 2005 या काळात पदाचा गैरवापर करून 100 कोटी रुपयांची अफरातफर केल्याचा गुन्हा तळेकर यांच्यावर बुधवारी रात्री नोंदवण्यात आला असल्याचे परिमंडळ 11 चे पोलिस उपायुक्त दत्तात्रय कराळे यांनी सांगितले. हे प्रकरण पुढील तपासासाठी पोलिसांच्या आथिर्क गुन्हे विभागाकडे सोपवण्यात आले असल्याचे ते म्हणाले.

एकूण 100 कोटी रुपयांच्या या प्रकरणात राज्यातील चार प्रभावशाली नेत्यांच्या मतदारसंघात गरज नसताना उभारण्यात आलेले पशुखाद्य कारखाने, वाशी आणि भायखळा येथील पॅकिंग युनिट, दुधाच्या पिशव्यांसाठी लागणारी पॉलिफिल्म, कॉस्टिक सोडा, प्लास्टिक क्रेट यांच्यासह अनेक गोष्टींची करण्यात आलेली चढ्या दराने खरेदी, दुग्धशाळेतील देखभालीची कंत्राटे आदींचा समावेश असल्याचे समजते. राज्यात चार ठिकाणी पशुखाद्य कारखाने उभारण्यात आले असून त्यासाठी महानंदनेच एकाच व्यक्तीला जवळपास 16 कोटी रुपये दिले होते. हे कारखाने आता बंद पडले असून ते महानंदनेच परत विकत घ्यावेत, अशी मागणी संबंधित कंत्राटदाराने महानंदकडे केली आहे.

अशाच प्रकारे गरज नसताना दुधाच्या पॅकिंगबाबत वाशी आणि भायखळा येथेही काहीजणांशी करार करण्यात आले होते. वाशी येथे तीन लाख लिटरच्या पॅकिंगबाबत करार करण्यात आला होता. प्रत्यक्षात तेथे 2.25 लाख लिटरचेच पॅकिंग होत असताना तेथे रोज तीन लाख लिटरच्या हिशेबानेच पैसे दिले जात होते. भायखळा येथे 1.25 लाख लिटर दुधाच्या पॅकिंगचा करार करण्यात आला होता व तेथेही प्रत्यक्षात 90 हजार लिटरचेच पॅकिंग होत होते, असे सांगण्यात येते.

बाजारात चार रुपयांना मिळणारे हॅकसॉ ब्लेड 32 रुपयांना खरेदी करण्याचा प्रकारही तळेकरांच्या काळात झाला होता. आता या साऱ्याच प्रकरणांची चौकशी होणार असून त्यामुळे तळेकर यांना पुन्हा अटक होण्याची शक्यता आहे. त्यांच्याबरोबर आणखी काही अधिकारीही अडचणीत येण्याची शक्यता व्यक्त करण्यात येत आहे.

 
</text>
</doc>
