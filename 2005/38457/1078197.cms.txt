<doc>
<docno>1078197.cms.txt</docno>
<text>
 
अर्थव्यवहार
भारत-अमेरिकेचे ऐतिहासिक 'ओपन स्काय' धोरण
[ Friday, April 15, 2005  12:03:36 am]


म. टा. विशेष प्रतिनिधी

नवी दिल्ली : भारत-अमेरिकादरम्यान हवाई वाहतुकीला नवे रूप प्राप्त झाले आहे. उभय देशांच्या कोणत्याही विमानतळावर कोणत्याही शहरातून विमाने आता उड्डाण घेऊ शकतील, अशा आशयाच्या उभयपक्षी करारावर, भारताचे हवाई वाहतूकमंत्री प्रफुल्ल पटेल आणि अमेरिकेचे परिवहनमंत्री नॉर्मन मिनेटा यांनी गुरुवारी दिल्लीत स्वाक्षऱ्या केल्या.

भारत अमेरिकेदरम्यान हवाई वाहतूक विषयक करार 49 वर्षांपूवीर् म्हणजे 1956 साली झाला होता. या करारानुसार उभय देशांची विमाने प्रत्येकी केवळ 5 शहरांच्या विमानतळांवर उतरू शकत असत. नव्या करारात हे बंधन काढून टाकण्यात आले आहे. करारावर स्वाक्षऱ्या झाल्यानंतर पटेल म्हणाले , ' एअर इंडिया तसेच अन्य भारतीय कंपन्यांचा विमानप्रवास यापूवीर् शिकागो, लॉस एंजेलिस, न्यूयॉर्क, न्यूजसीर्पर्यंतच मर्यादित होता. आता भारताच्या कोणत्याही विमानतळावरून अमेरिकेच्या कोणत्याही शहरांपर्यंत नवी उड्डाणे सुरू होऊ शकतील. नव्या शतकातला हा ऐतिहासिक करार आहे. भारताने इतका उदार स्वरूपाचा करार अद्याप अन्य कोणत्याही देशाशी केलेला नाही. उभय देशांत गेल्या पन्नास वर्षांत हवाई सफर करणाऱ्यांची संख्या अनेक पटींनी वाढली. अनेक क्षेत्रात संबंध उत्तरोत्तर वृद्धिंगत होत गेले. त्याला अनुसरून नव्या कराराच्या मसुद्याला नुकतीच मंत्रिमंडळाने मंजुरी दिली. या करारामुळे उभय देशातला व्यापार तर वाढेलच, याखेरीज रोजगाराच्या नव्या संधीही निर्माण होतील. '

तीन महिन्यांपूवीर् प्रफुल्ल पटेलांची वॉशिंग्टन येथे भेट झाली, तिचा संदर्भ देत अमेरिकेचे परिवहनमंत्री नॉर्मन मिनेटा म्हणाले, की पटेलांशी त्यावेळी करारासंदर्भात प्राथमिक स्वरूपाची बोलणी झाली. दोन्ही देशांमधला वाढता संपर्क लक्षात घेता हा करार उभयपक्षी नक्कीच हिताचा आहे, असे जाणवले. कराराला आज मूर्त स्वरूप दिल्यामुळे अमेरिका आणि भारतातली जनता परस्परांच्या अधिक जवळ येऊ शकेल. अमेरिकेतल्या अनेक हवाई वाहतूक कंपन्यांनी कराराअगोदरच नव्या उड्डाणांची घोषणा केली आहे. डेल्टा एअरलाईन्स न्यूयॉर्क ते चेन्नईदरम्यान, तर नॉर्थवेस्ट बंगलोरपर्यंत नवी हवाईसेवा सुरू करू इच्छिते. याखेरीज कॉन्टिनेन्टल एअरलाईन्सची न्यूयॉर्क ते दिल्लीदरम्यान कोणताही थांबा नसलेली थेट विमानसेवाही लवकरच सुरू होऊ शकेल. भारतीय विमान कंपन्याही याचप्रमाणे अमेरिकेतल्या नव्या हवाई वाहतुकीचे नियोजन करू शकतील, असे मिनेटा म्हणाले.

 
</text>
</doc>
