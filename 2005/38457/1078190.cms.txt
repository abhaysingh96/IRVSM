<doc>
<docno>1078190.cms.txt</docno>
<text>
 
क्रीडा
कानपूरचा सामना जिंकावाच लागेल
[ Friday, April 15, 2005  12:00:48 am]


वीरेंदर सेहवाग

लागोपाठ दोन सामने गमावल्यामुळे आम्ही निराश होणे स्वाभाविक म्हणावे लागेल. आता 2-2 अशी बरोबरी झाली आहे आणि दोन सामने बाकी आहेत. खरे म्हणजे अहमदाबादला 3-1 अशी आघाडी आम्ही घ्यायला हवी होती. परंतु आमच्या गोलंदाजांना त्या सामन्यात सूर सापडला नाही. त्यामुळेच पाहुण्यांनी विजय साजरा केला.

आमच्या गोलंदाजांनी अपेक्षित ती कामगिरी केली नाही, ही बाब तर खरीच. परंतु इंझमाम उल हकलाही श्रेय द्यावेच लागेल. मोठ्या धावसंख्येचा पाठलाग करताना त्याने स्वत:वर दडपण येऊ दिले नाही. त्याने पाठलाग छानच केला. त्यांची सुरुवात चांगली झाली. भागीदारीही चांगली झाली आणि चौकाराची अपेक्षा न ठेवता त्यांनी एकेक, दोन-दोन धावा भराभर पळून घेतल्या. आम्ही महत्त्वाचा झेल सोडला. शोएब मलिकचा त्याचा फायदा मिळाला. तेथेच जणू सामना आमच्या हातून सटकला.

आता पुढचे दोन सामने जिंकण्याचा निर्धार आम्ही बाळगला आहे. कानपूरचा सामना जिंकणे आमच्या दृष्टीने आवश्यक आहे. कारण हा सामना जिंकला की आम्ही मालिका गमावणार नाही, हे निश्चित. आमची फलंदाजी छानच होत आहे. गोलंदाजीबाबत बोलायचे, तर काही चुका झाल्या आहेत, हे मान्य करावे लागेल. परंतु त्या चुका दुरुस्त होऊ शकतात. आता अनिल कुंबळेच्या पुनरागमनामुळे आमची गोलंदाजी धारदार वाटेल. अनिल कुंबळे पाकिस्तानविरुद्ध नेहमीच चांगली कामगिरी करीत असतो. तो एक अनुभवी खेळाडू आहे आणि त्याचा संघात झालेला समावेश आमचा आत्मविश्वास वाढविणारा आहे.

आमच्या कर्णधारावर आलेली बंदी हा आम्हाला धक्का आहे. पुढच्या दोन सामन्यांसाठी सौरव गांगुली असता, तर अधिक बरे झाले असते. त्याला ठोठावलेली शिक्षा मला जरा जास्तच वाटत आहे.

वैयक्तिक दृष्ट्या बोलायचे, तर गेल्या दोन सामन्यांत माझी कामगिरी म्हणावी तशी झालेली नाही. विशेषत: गेल्या सामन्यात चांगल्या सुरुवातीनंतर मी धावचीत झालो, याचे मला वाईट वाटते. युनूस खानचा थ्रो थेट यष्टींवर येईल असे मला वाटले नव्हते. मी अगदी क्वचितच धावचीत झालेलो आहे. माझ्या पहिल्याच कसोटीत बंगलोरला मी धावचीत झालो. आता उरलेल्या दोन सामन्यांत चांगली आतषबाजी करून मी धावसंख्या वाढविण्याचा निर्धार बाळगून आहे.

पाकिस्तानने एक गोष्ट दाखवून दिली आहे आणि ती म्हणजे तुम्ही चांगली फलंदाजी केलीत, तर धावांचा पाठलाग तुम्ही छान करू शकता आणि सामना जिंकूही शकता. आमची फलंदाजी बलवान आहे आणि आम्हीही धावांचा पाठलाग करू शकू, याची मला खात्री वाटते. नाणेफेक अतिशय महत्त्वाची गोष्ट आहे. परंतु आम्ही चांगले खेळायलाही हवे, हेही खरेच.

आता जॉन राईट यांच्या मार्गदर्शनाखाली आम्ही शेवटचे दोन सामने खेळणार आहोत आणि आम्ही दोन्ही सामने जिंकले, तर त्यांना चांगली भेट आम्ही देऊ शकू. गेल्या काही वर्षांत जॉन राईट यांनी आम्हाला खूप काही शिकवले आहे. आमच्या संघाची उभारणी होत असताना त्यांनी प्रशिक्षक म्हणून सूत्रे हाती घेतली आणि एक चांगला संघ घडवला. सौरव गांगुली आणि जॉन राईट यांच्यातील समन्वय बघण्यासारखा होता. आता आम्ही त्यांना चांगल्या प्रकारे निरोप द्यायचा चंग बांधला आहे.

( गेमप्लॅन)

 
</text>
</doc>
