<doc>
<docno>1078266.cms.txt</docno>
<text>
 
महामुंबई
मुंबै बँकेच्या डबघाईस शेळके, नलावडे जबाबदार
[ Friday, April 15, 2005  12:33:31 am]


म. टा. प्रतिनिधी

मुंबई : मुंबै बँक आथिर्क डबघाईला जाण्यास संचालक गुलाबराव शेळके आणि शिवाजी नलावडे यांच्या नेतृत्वाखालील दोन्ही पॅनलचे आजी, माजी संचालक जबाबदार आहेत. त्यांचे पॅनल म्हणजे सहकार क्षेत्राचा विध्वंस करणाऱ्या लुटारू टोळ्या आहेत, असा आरोप परिवर्तन पॅनलचे संयोजक व काँग्रेसचे प्रदेश चिटणीस अॅड. महादेव शेलार यांनी येथे केला.

शिखर बँकेवर राष्ट्रवादी काँग्रेसचे प्रभुत्व असल्याने मुंबै बँक काँग्रेसच्या ताब्यात असावी, हा परिवर्तन पॅनलचा उद्देश नाही. मुळात या लढाईस काँग्रेस विरुद्ध राष्ट्रवादी असा रंग देण्याचा प्रयत्न कोणी करू नये. मनमानी पद्धतीने, झुंडशाहीने भ्रष्ट कारभार करणाऱ्यांना वेसण घालण्याचा हा प्रयत्न आहे.

मुंबै बँक राष्ट्रवादीच्या नव्हे, तर सहकार क्षेत्रातील चांगल्या कार्यर्कत्यांच्या हातात असावी, याचा हा लढा आहे, असा दावा शेलार यांनी केला.

नाबार्ड व रिर्झव्ह बँकेचा विरोध असताना तसेच बँकेची कार्यकक्षा नसतानाही मुंबै बँकेने मध्य प्रदेश औद्योगिक विकास मंडळाला 129 कोटी रुपये दिले. ते वसूल होत नसतानाही काही संचालकांनी वसुलीच्या नावाखाली विमानाने भोपाळवाऱ्या केल्या. बड्या हॉटेलात वास्तव्य केले. त्याचा खर्च 15 ते 16 लाख रुपयांचा घरात गेला, असा आरोप शेलार यांनी केला.

गुलाबराव शेळके, शिवाजी नलावडे, रघुवीर सामंत, चंदकांत खोपडे यांच्या कार्यपद्धतीवर सडकून टीका करत सुसंस्कृत व सामाजिक बांधिलकी असणाऱ्यांना निवडून देण्याचे आवाहन शेलार यांनी केले.

परिवर्तन पॅनल विजयी झाल्यास संचालक मंडळातील सदस्यांची संख्या 18 वरून 40 वर नेण्याचे आश्वासनही त्यांनी दिले. या पॅनलचे सर्व उमेदवार यावेळी उपस्थित होते.

मुंबई जिल्हा हाऊसिंग फेडरेशनच्या गेल्या 56 वर्षांच्या इतिहासात पहिली महिला मानद सचिव म्हणून काम करणाऱ्या काँग्रेसच्या छाया आजगावकर-नेरुरकर परिवर्तन पॅनलतफेर् महिलांच्या राखीव मतदारसंघातून निवडणूक लढवत आहेत. ही निवडणूक 19 एप्रिल रोजी होत आहे.

 
</text>
</doc>
