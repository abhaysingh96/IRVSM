<doc>
<docno>1078257.cms.txt</docno>
<text>
 
महाराष्ट्र
जंगलातील मधाची तस्करी
[ Friday, April 15, 2005  12:28:55 am]


राम जगताप

कराड : निसर्गाने मुक्त उधळण केलेल्या सह्यादी पर्वत रांगांत मिळणाऱ्या साग, नरक्या, चंदन आदी वृक्षांची तोड आणि चोरी ही चिंतेची बाब झाली असताना त्यात आता मधचोरीची भर पडली आहे. निसर्गावरील या हल्ल्याकडे वनखात्याचे कर्मचारी हेतूपूर्वक दुर्लक्ष करीत असून त्यास तातडीने पायबंद घालण्यात यावा, अशी मागणी स्थानिक रहिवासी करीत आहेत.

सातारा जिल्ह्यातील वाई, महाबळेश्वर, जावळी, कोयना अभयारण्य, सांगली जिल्ह्याच्या सीमेलगतच्या शिराळा तालुक्यातील चांदोली अभयारण्य आदी ठिकाणी मध मुबलक प्रमाणात मिळतो. अभयारण्य, राखीव वनक्षेत्र अशा भागावर नियंत्रण असते ते वनखात्याचे. असे असतानाही उपरोक्त भागातून बेकायदा मध गोळा करण्याचे प्रकार गेल्या अनेक दिवसांपासून सुरू आहेत.

बाजारात मधाला मोठी मागणी व किंमत असल्याचे लक्षात घेऊनच काही मंडळींनी हे उपद्व्याप हाती घेतले आहेत. यासाठी त्यांनी हाताशी धरले आहे ते स्थानिक कातकरी लोकांना. हे कातकरी दिवसभर रानावनात हिंडतात. मधाची पोळी कुठे आहेत, हे ते हेरून ठेवतात. मधमाशांच्या हल्ल्याच्या भीतीमुळे सकाळच्या वेळी ते या पोळ्यांना हात लावत नाहीत. रात्रीच्या वेळी पोळ्यांतील मध काढण्याचे काम ते करतात.

अशा रितीने सध्या रोज शेकडो लिटर मध काढून तो विक्रीसाठी बाहेर पाठवला जात आहे. कोयना-चांदोली धरण क्षेत्रांतून याची वाहतूक होत असल्याची चर्चा आहे. मध काढण्याचे काम कातकरी करीत असले तरी त्यांना त्याचा अगदीच तुटपुंजा मोबदला मिळतो. यात खरे उखळ पांढरे होत आहे ते त्यामागील सूत्रधारांचे. सध्या एक लिटर मधाला साधारण 100 रुपयांचा भाव मिळतो. त्यावरून या लोकांना किती फायदा होत असेल, याची कल्पना येऊ शकते.

चांदोली व कोयना अभयारण्यातून वाघाच्या कातड्याची तस्करी, नरक्याची तोड, माकडांची तस्करी असे प्रकार उघडकीस आले होते. मात्र, त्यास जबाबदार कोण, याचा योग्य रितीने तपास झाला नाही...त्याबाबत कुणावरही कुठलीही कारवाई झाली नाही. ही प्रकरणे कुणाच्या आदेशाने गुंडाळण्यात आली, हे अद्याप गुलदस्त्यातच आहे. या मधाच्या चोरीची गतही तीच होईल, अशी भीती व्यक्त होत आहे.

 
</text>
</doc>
