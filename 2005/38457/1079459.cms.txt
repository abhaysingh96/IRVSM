<doc>
<docno>1079459.cms.txt</docno>
<text>
 
महाराष्ट्र
'आयविन टोळी'नेच थायलंडमध्येही फसवणूक केली
[ Friday, April 15, 2005  11:45:16 pm]


म. टा. प्रतिनिधी

पुणे : सिटी बँकेच्या न्यूयॉर्कमधील खातेदारांचे सांकेतिक क्रमांक (पिन) मिळवून कोट्यवधी रुपये काढणाऱ्या टोळीचा सूत्रधार आयविन थॉमस आणि त्याचे साथीदार थायलंड व बँकॉकला जाऊन आल्याचे पोलिस तपासात निष्पन्न झाले असून थायलँडमध्येही त्यांनी वॉयर ट्रान्सफरद्वारे अमेरिकन खातेदारांच्या खात्यांवरील रकमा वर्ग केल्या आहेत.

या प्रकरणात आत्तापर्यंत 16 जणांना अटक झाली आहे. त्यातील आयविनसह नऊजणांच्या पोलिस कोठडीत 18 एप्रिलपर्यंत वाढ करण्यात आली आहे. आयविन आणि स्टिफन डॅनियल हे दोघे थायलँडला गेले होते. त्यावेळी त्यांनी अमेरिकन खातेदारांच्या खात्यांतून रकमा काढल्या. दोघे थायलंडला असताना पुण्यातदेखील संबंधित खातेदारांच्या खात्यांतून रकमा वर्ग केल्याची माहिती पोलिस तपासात उघड झाली आहे. याशिवाय आयविन, स्टिफन आणि जॉन वगीर्स हे तिघे मार्च महिन्यात बँकॉकला गेल्याचीही माहिती पोलिसांना मिळाली आहे. स्टिफन आणि जॉन या दोघांचे पासपोर्ट जप्त करायचे असल्याचे पोलिसांनी कोर्टात सांगितले.

तपास सुरू असताना सिद्धार्थ मेहता आणि स्टिफन या दोघांनी अमेरिकन खातेधारकांचे फोन कॉल अटेंड केल्याची माहिती अमेरिकेतून मिळाली आहे.

मेहता याला एक लाख 66 हजार रुपये मिळाले असून त्यातील 20 हजार रुपये त्याने अखिलेश परदेशी या मित्राला दिले, तर 34 हजार रुपये आईला दिल्याचे पोलिसांच्या निदर्शनास आले आहे. बिजॉय अलेक्झांडर या आरोपीला तीन लाख रुपये मिळाले आहेत. त्यातील दीड लाख रुपये त्याने डान्सबारमध्ये उडवले आहेत. तो दिशाभूल करणारी माहिती देत असल्याचे पोलिसांनी स्पष्ट केले.

प्रिजी फिलपौस याने पाच बँकांमध्ये बनावट खाती उघडली आहेत. मोरलीन फर्नांडिस आणि नरेंद यादव या दोघांना 15 लाख रुपये मिळाले असून त्यातून त्यांनी मोटार, दागिने आणि अन्य वस्तू खरेदी केल्याचे पोलिसांनी नमूद केले.

 
</text>
</doc>
