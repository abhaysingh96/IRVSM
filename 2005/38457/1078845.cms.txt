<doc>
<docno>1078845.cms.txt</docno>
<text>
 
क्रीडा
पाकिस्तानला विजयासाठी 250 धावांची गरज
[ Friday, April 15, 2005  01:18:24 pm]


टाइम्सवृत्त

कानपूर : भारताने येथे सुरू असलेल्या पाचव्या एकदिवसीय सामन्यात नाणेफेक जिंकून प्रथम फलंदाजी करताना 6 बाद 249 धावा केल्या. पाकिस्तानला षटकामागे पाचच्या गतीने 250 धावा करण्याचे सोपे आव्हान ठेवले आहे.

सकाळी नाणेफेक जिंकून प्रथम फलंदाजी करताना भारताचे भरवशाचे तीन फलंदाज अवघ्या 26 धावांतच गडगडले. त्यात सलामवीर वीरेंदर सेहवाग पाच धावा, सचिन तेंडुलकर एक आणि धोनी 11 धावांवर बाद झाले. त्यानंतर खेळण्यास आलेला युवराज सिंगही 18 धावांवर अब्दुल रझाकच्या चेंडूवर त्रिफळाचित झाला. भारताची धावसंख्या होती चार बाद 59.

मात्र कर्णधार राहूल दविड आणि महमद कैफ यांनी संघाचा डाव सावरत धावसंख्या 194 पर्यंत नेली. महम्मद कैफ 78 धावांवर तर राहूल दविड 86 धावांवर धावचीत झाला. खेळ संपला तेव्हा दिनेश मोंगिया 33 धावांवर तर झहिर खान एक धावांवर नाबाद होते. पाकिस्तानला विजयासाठी 250 धावांची आवश्यकता आहे. भारत आणि पाकिस्तानने प्रत्येकी दोन सामने जिंकले आहेत.

 
</text>
</doc>
