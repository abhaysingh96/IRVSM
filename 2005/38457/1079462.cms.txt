<doc>
<docno>1079462.cms.txt</docno>
<text>
 
महाराष्ट्र
'एस्सार'च्या पंपाला सील
[ Friday, April 15, 2005  11:48:33 pm]


म. टा. प्रतिनिधी

नाशिक : रिलायन्स कंपनीचे वीस हजार लिटर डिझेल न्हावा-शेवा येथून थेऊर फाटा येथे घेऊन जाणारा टँकर त्याच्या चालकाशी संधान साधून नाशिक येथे रिकामा करून घेतल्याप्रकरणी नाशिकच्या द्वारका परिसरातील ' एस्सार ' चा पंप नवी मुंबई पोलिसांनी सील केला. या प्रकरणी बारा जणांवर गुन्हा दाखल करण्यात आला असून दोघांना अटक झाली आहे. पंपचालक भरत मानसिंघानी फरारी आहे.

नेरळला राहणाऱ्या अमरजीतसिंग गिल यांच्या मालकीच्या टँकरमध्ये 11 मार्चला न्हावाशेवा येथून रिलायन्स कंपनीचे वीस हजार लिटर डिझेल पुण्याच्या थेऊर फाटा येथे घेऊन जाण्यासाठी भरले होते. मात्र, महिना उलटून गेला तरीही हा टँकर पुण्याला पोहोचला नाही. दरम्यान, हे डिझेल त्या चालकाने नाशिकमधील एका पंपाला विकल्याची माहिती गिल यांना मिळाली. त्यामुळे त्यांनी नवी मुंबई पोलिसांकडे तक्रार नोंदवली.

गिल यांच्या तक्रारीची दखल घेऊन न्हावाशेवाचे पोलिस उपनिरीक्षक रवींद दौंडकर यांच्या पथकाने डिझेल घेणाऱ्या पंपाचा छडा लावला. या पथकाने द्वारका परिसरातील भरत मानसिंघानी यांच्या पंपाचा व्यवस्थापक हुजेफा शोपुरवाला याला ताब्यात घेऊन त्याला बोलते केले. त्यानंतर या पंपावर नाशिक पोलिसांच्या मदतीने छापा मारल्यावर तेथे चोरी केलेल्या दहा हजार लिटर डिझेलचा साठाही पोलिसांना सापडला. त्यामुळे या पंपाला सिल ठोकण्यात आले. पोलिसांनी शोपूरवालासह धुळ्याच्या सुनील कोठावदेलाही अटक केली आहे. छाप्याची खबर लागल्याने पंपाचा मालक मानसिंघानी फरारी झाला.

 
</text>
</doc>
