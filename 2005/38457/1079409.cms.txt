<doc>
<docno>1079409.cms.txt</docno>
<text>
 
क्रीडा
'आफ्रिदीमुळे सारा फरक पडला'
[ Friday, April 15, 2005  10:53:08 pm]


कानपूर : शाहिद आफ्रिदीच्या अतिशय चमकदार टोलेबाजीमुळे सारा फरक पडला आणि पाकिस्तानने भारतावर आरामात मात केली याबाबत इन्झमाम उल हक आणि सौरव गांगुली यांचे एकमत होते. नंतर फलंदाजी करणाऱ्या संघाला खेळपट्टीचा त्रास जाणवू शकला असता परंतु शाहिद आफ्रिदीने अशी काही धुवाँधार आतषबाजी केली की पाकिस्तानला विजयासाठी फारसे सायास पडलेच नाहीत.

भारतीय कर्णधार राहुल दविड म्हणाला , ' एक आफ्रिदीचा अपवाद वगळला तर इतर सर्व फलंदाजांना धावा भराभर वाढवणे कठीण जात होते. आफ्रिदीच्या टोलेबाजीने सामन्याचा नूरच पालटून टाकला. अडीचशे धावा या खेळपट्टीवर पुरेशा आहेत असे आम्हाला वाटत होते. पण आफ्रिदीच्या दणकेबाज खेळीने पाकच्या विजयाची भक्कम पायाभरणी करून टाकली. '

आता दिल्लीतील सामना जिंकून या मालिकेत बरोबरी साधण्याचा आमचा प्रयत्न असेल, असेही दविडने सांगितले. शाहिद आफ्रिदीच्या फटकेबाजीमुळे आमचे कामगिरी अधिकच सोपी झाली असे सांगून पाकिस्तानचा कर्णधार इन्झमाम उल हक म्हणाला , ' या खेळपट्टीवर अडीचशे धावांचा पाठलाग करणे ही काही सोपी बाब नव्हती. परंतु आफ्रिदीने चित्रच बदलून टाकले. '

फलंदाजीला जाताना आफ्रिदीला तू काय सूचना केली होतीस असे विचारले असता इन्झमाम उल हकने सांगितले , ' आफ्रिदीला काही सांगावे लागत नाही. त्याला आक्रमक फलंदाजीचे वरदानच लाभलेले आहे. तू नेहमीप्रमाणे खेळ एवढेच मी त्याला सांगितले होते. '

राणा नावेद उल हसनच्या गोलंदाजीचेही पाकिस्तानी कर्णधाराने कौतुक केले. त्याने सकाळी तीन फलंदाज झटपट गारद केले होते. आता दिल्लीतील सामन्यात विजय साजरा करून ही झटपट मालिका जिंकण्याचा निर्धार इन्झमाम उल हकने व्यक्त केला आहे.

पाचव्या झटपट क्रिकेट सामन्यातील सवोर्त्तम खेळाडूचे बक्षीस पटकावणारा आफ्रिदी म्हणाला , ' प्रशिक्षक बॉब वूल्मर आणि कर्णधार इन्झमाम उल हक यांनी माझ्यावर जो विश्वास दाखवला त्याबद्दल मी त्यांचा आभारी आहे. मी नेहमीच आक्रमक पवित्रा घेऊन संघाला चांगली सुरुवात करून देण्याचा प्रयत्न करत असतो आणि यापुढेही तसाच प्रयत्न करत राहिन. '

 
</text>
</doc>
