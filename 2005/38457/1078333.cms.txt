<doc>
<docno>1078333.cms.txt</docno>
<text>
 
महाराष्ट्र
अकाली पावसाचा मारा; दोन ठार, वाहतूक विस्कळीत
[ Friday, April 15, 2005  01:18:37 am]


म. टा. प्रतिनिधी

पुणे : शहर आणि परिसरात गुरुवारी दुपारी अचानक कोसळलेल्या पावसामुळे नानापेठेत ए. डी. कॅम्प चौकाजवळील इमारतीच्या भिंतीच्या विटा अंगावर कोसळल्याने आई आणि मुलगी मरण पावली, तर 40 ठिकाणी झाडे पडल्याच्या घटना घडल्या. गोवा-कर्नाटक किनारपट्टी दरम्यान चक्रीवादळ सदृश्य परिस्थिती निर्माण झाल्यामुळे राज्यातील बहुतेक ठिकाणी पाऊस झाला. येत्या 24 तासात मध्यमहाराष्ट्र, कोकण, विदर्भ आणि गोवा या भागामध्ये जोरदार पाऊस होण्याचा अंदाज पुणे वेधशाळेकडून वर्तवण्यात आला आहे.

पुण्यात 14.2 मि.मी आणि महाबळेश्वरमध्ये 34 मि.मी इतक्या पावसाची नोंद झाली आहे.

दोन दिवसांपासून राज्यातील बहुतेक ठिकाणी पावसाळी वातावरण होते. बुधवारी सोलापूर, सांगली, नगर, श्ाीगोंदा या भागंामध्ये गारांसह पाऊस झाला होता. गुरुवारी झालेल्या पावसांमध्ये शहरातील काही भागात गारा पडल्या.या पावसाच्या माऱ्यामुळे गणेश पेठ, भवानी पेठ, रास्ता पेठ, बंडगार्डन, सहकारनगर परिसरातील स्वानंद सोसायटी आदी 40 ठिकाणी झाडे कोसळल्याचे अग्नीशमन दलाने सांगितले.

नानापेठेतील ए. डी. कॅम्पचौकात बांधण्यात येणाऱ्या इमारतीच्या भिंतीच्या विटा अंगावर कोसळल्याने गौतमी सोनवणे आणि त्यांची मुलगी भाग्यश्री ( 8) या दोघी मरण पावल्या, तर मुलगा रोहित ( 10) हा जखमी झाला. गौतमी या भवानीपेठेत राहातात. मुलांना घेऊन त्या गावी निघाल्या होत्या. अचानक पाऊस आल्याने त्या इमारतीखाली उभ्या असताना ही दुर्घटना घडली. त्यांचे पती अंध असून त्या धुणीभांडीचे काम करायच्या, असे समर्थ पोलिसांनी सांगितले.

गाडगीळ पुलावर विजेचा खांब पडल्यामुळे रस्तावरील वाहतूक बराच काळ ठप्प झाली. सुट्यांचा हंगाम सुरू झाल्यामुळे बाहेरगावाहून येणाऱ्या गाड्यांना उशीर झाला. गेल्या दोन दिवसांपासून सुरू असणाऱ्या पावसामुळे उकाड्याने हैराण झालेल्या पुणेकरांची सुटका झाली. या पावसामुळे मराठवाडा, कोकण, दक्षिण आणि पश्चिम महाराष्ट्रातील पिकांचे मोठ्या प्रमाणात नुकसान झाले.

आंबा आणि दाक्ष या पिकांना या पावसाचा मोठा फटका बसला असून आगामी काळात आंब्याचे भाव वाढणार असल्याची शक्यता असून त्याचा आंबा निर्यातीवर मोठ्या प्रमाणात परिणाम होण्याची शक्यता असल्याचा अंदाज फळबाजारपेठेतील व्यापारी वर्तवत आहेत.

 
</text>
</doc>
