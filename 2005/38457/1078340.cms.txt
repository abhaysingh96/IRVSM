<doc>
<docno>1078340.cms.txt</docno>
<text>
 
महाराष्ट्र
पवार देशाचे नेतृत्व करतील!
[ Friday, April 15, 2005  01:21:05 am]


म. टा. प्रतिनिधी

पुणे : ' राष्ट्रवादी काँग्रेसचे अध्यक्ष शरद पवार हे आज केंदात सरकारच्या बरोबर आहेत. एकेकाळी आम्ही त्यांच्याबरोबर होतो. उद्या मात्र ते देशाचे नेतृत्व करतील यात मला शंका वाटत नाही ', असे भाकित माजी पंतप्रधान अटलबिहारी वाजपेयी यांनी गुरुवारी केले. गदिमांनी रचलेल्या व सुधीर फडके यांनी संगीतबद्ध केलेल्या अजरामर ' गीतरामायणा ' च्या सुवर्ण- महोत्सवी वर्षानिमित्त आयोजित महोत्सवाचे उद्घाटन वाजपेयी यांच्या हस्ते गुरुवारी पुण्यात झाले.

' गदिमा प्रतिष्ठान ' तर्फे आयोजित या कार्यक्रमाला प्रमुख पाहुणे म्हणून केंदीय कृषीमंत्री शरद पवार, भाजपप्रवक्ते प्रमोद महाजन, गदिमांचे चिरंजीव श्रीधर आणि आनंद माडगूळकर, श्रीधर फडके आदी व्यासपीठावर उपस्थित होते.

' मी मरणाला घाबरत नाही, तर मी बदनामीला घाबरतो ' असा आत्मविश्वास रामाने दिला, पण आजच्या काळात बदनामीपासून अलिप्त राहून चालताच येत नाही, असे सांगून वाजपेयी यांनी सध्याच्या राजकीय स्थितीवर अप्रत्यक्ष भाष्य केले, पण त्यांनी संपूर्ण भाषणात कोणताही अन्य राजकीय उल्लेख टाळला. रामायण केवळ वाचू नका तर, अशा कार्यक्रमांच्या माध्यमातून ते पाहा आणि त्याचा प्रचार करा. ' राम ' केवळ एक व्यक्तिमत्त्व नाही, तर ते मानवजातीचे आदर्श आहेत. रामायणाला आजच्या युगात मोठा अर्थ आहे, असेही वाजपेयी म्हणाले.

गीतरामायणाच्या रौप्यमहोत्सवाला पवारांबरोबर आपणही उपस्थित होतो. ती आठवण अजूनही हृदयाच्या ताजी आहे. त्यावेळी गदिमा आपल्यात नव्हते, आता सुधीर फडके आपल्यात नाहीत. काळाचे चक्र सुरूच असते. आपण मातीचे बनलेलो असतो, एक पाऊस आला की ती वाहून जाते. पण गीतरामायणाचे तसे नाही, सुवर्णजयंतीनंतर आपण हीरक महोत्सवाच्या आयोजनाची तयारी करू, असे सांगून वाजपेयी यांनी, हवामानाचीही संमती घ्यावी, अशी कोपरखळी मारली.

माडगूळकरांचा आत्मविश्वास पाहून आपण चकितच झालो. गीतरामायण ही त्यांची आंतरिक प्रेरणा होती. माझा वंश ज्ञानदेव तुकारामाचा आहे पण, माझ्यात ईश्वराचा अंश आहे, असे गदिमा म्हणत. तो कवी आता नाही पण त्यांनी लिहिलेले हे रामायण शाश्वत राहील असेही वाजपेयी यांनी नमूद केलेे.

गीतरामायणाच्या जन्माची आठवण सांगून पवार म्हणाले की, स्वर, गीत, भावगीत, समूहगीत या सर्वांचे अस्त्तिव दाखवणारे हे गीतरामायण आहे. राम, कौसल्या, भरत, कैकेयी, सुग्रीव, सीता, शबरी, रावण या सर्वांचे चित्र गदिमांनी आपल्यापुढे उभे केले आहे.

 
</text>
</doc>
