<doc>
<docno>1125911.cms.txt</docno>
<text>
 
महामुंबई: मुंबई टाइम्स
ब्रॉडगेजच हवी मेट्रो रेल्वे
[ Sunday, May 29, 2005  06:05:39 pm]


मुंबई टाइम्स टीम

वारंवार तांत्रिकदृष्ट्या पटवून देऊनही मुंबईतील मेट्रो रेल्वेसाठी एमएमआरडीएने ब्रॉडगेजऐवजी स्टॅण्डर्ड गेजचाच पर्याय स्वीकारायचं ठरवलं, तर 1900 कोटी रुपयांचा हा प्रकल्प म्हणजे दुसरं एन्रॉन ठरेल, अशी भीती इंडियन रेल्वे कन्स्ट्रक्शन कंपनीचे माजी मॅनेजिंग डिरेक्टर आणि रेल्वे बांधणी क्षेत्रातील तज्ज्ञ व्हीकेजे राणे यांनी व्यक्त केली आहे. मुंबईत मेट्रो रेल्वे बांधण्याच्या प्रकल्पासाठी टेंडर काढताना ज्या काही अटी घालण्यात आल्या आहेत, त्यानुसार एकदा हा करार झाल्यानंतर आपल्याला विचार बदलता येणार नाही. त्यामुळेच प्रकल्पाचा विचार बदलायचा झाला, तर त्याचा भुर्दंड आपल्यावर पडेल, असा इशारा त्यांनी दिला.

मुंबईसाठी मेट्रो रेल्वेसाठी इतर रेल्वेमार्गांप्रमाणेच ब्रॉडगेज (5 फूट 6 इंच रुंदीचा ट्रॅक) असावा, असा तज्ज्ञांचा आग्रह आहे. मेट्रो रेल्वेची जबाबदारी असणाऱ्या मुंबई महानगर क्षेत्रविकास प्राधिकरणाने (एमएमआरडीए) मात्र 4 फूट 8 इंच रुंदीच्या ट्रॅकच्या स्टॅण्डर्ड गेजचा विचार चालवला आहे.

मेट्रो रेल्वेचा गेल्या कित्येक वर्षांपासून पुरस्कार करणारे वाहतूक क्षेत्रातले तज्ज्ञ डॉ. पी.जी. पाटणकर यांनीही यापूवीर्च ब्रॉडगेजचा पर्यायच कसा व्यवहार्य आहे, हे सांगितलं होतं. डॉ. पाटणकर, व्हीकेजे राणे तसंच ब्रिगेडिअर प.वि. गोळे, मध्य रेल्वेचे माजी चीफ इलेक्ट्रिकल इंजिनीअर पडियार यासारखी विविध मंडळी ब्रॉडगेजचा पर्यायच योग्य असल्याचं वारंवार मांडत आली आहेत. राणे यांनी सांगितलं, की वारंवार तंात्रिकदृष्ट्या ब्रॉडगेजविषयी माहिती देऊनही एमएमआरडीएने स्टॅण्डर्ड गेजचाच आग्रह कायम ठेवला आहे. बिल्ड, ऑपरेट आणि ट्रान्सफर या तत्त्वावर ही टेंडर काढण्यात आल्याने त्यात एन्रॉन किंवा अंधेरीच्या पुलासारखीच स्थिती उद््भवू शकते.

प्रत्यक्षात रेल्वे बोर्डापासून सर्व तज्ज्ञ व्यक्तींनी ब्रॉडगेजच व्यवहार्य असल्याचा निर्वाळा दिला आहे. मेट्रो रेल्वे ही 15-20 वर्षांचं उद्दिष्ट समोर न ठेवता पुढील 100 वर्षांच्या वाहतुकीची तजवीज करण्याची आवश्यकता आहे. देशभर ब्रॉडगेजचं जाळं विणण्याची मोहीम रेल्वेने अलीकडे हाती घेतील आणि नॅरोगेज- मीटरगेजचे मार्गही ब्रॉडगेजमध्ये रूपांतरित करण्यात आले. असं असताना नवीन मार्ग ब्रॉडगेजऐवजी कमी गेजचा करण्याचं प्रयोजन काय? याबाबतीतील सर्व शंका अत्यंत अव्यवहार्य आहेत. मुळात ब्रॉडगेजसाठी अधिक खर्च येईल, हा प्रचारही चुकीचा आहे. उलट स्टॅण्डर्ड गेजचे मार्ग टाकल्यास आपल्याला रेल्वे इंजिन, डबे ही सामग्री कायम आयात करावी लागेल आणि काही विदेशी कंपन्यांचा तोच प्रयत्न आहे. त्याला आपण बळी पडून आपला खर्च वाढवायचा का?

वसोर्वा- अंधेरी-घाटकोपर या मार्गावर पहिला कॉरिडॉर होणार आहे. तिथे ब्रॉडगेजसाठी 100 मीटरची परीघातील वळणं शक्य होणार नाहीत, असा दावा केला जातोय. मात्र त्यात तथ्य नसून श्रीलंकेसारख्या ठिकाणी अशा वळणांवर डिझेल इंजिन तसंच मालगाड्याही चालू शकतात, हे सिद्ध झालं आहे. ब्रॉडगेज मार्ग टाकल्यामुळे इमारती पाडण्याचा आणि पुनर्वसनाचा खर्च वाढेल, ही भीतीसुद्धा व्यर्थ असून 1,500 कोटींच्या प्रोजेक्टमध्ये त्यामुळे जेमतेम 0.2 टक्के इतकाच अधिक भार पडेल.

पंतप्रधान कार्यालयातील मंत्री पृथ्वीराज चव्हाण यांनीही ब्रॉडगेजलाच अनुकूलता दर्शवली असल्याचं समजतं. अलीकडेच दिलेल्या मुंबईभेटीत त्यांनी या प्रकल्पाची माहिती घेतली आहे.

 
</text>
</doc>
