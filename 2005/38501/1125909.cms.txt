<doc>
<docno>1125909.cms.txt</docno>
<text>
 
महामुंबई: मुंबई टाइम्स
मुंबई पोलिसांच्या भात्यात मोबाइलचं शस्त्र
[ Sunday, May 29, 2005  06:02:24 pm]


मुंबई टाइम्स टीम

मुंबई पोलिसांची कार्यक्षमता वाढावी यासाठी आता त्यांच्या भात्यात मोबाइलचाही समावेश होणार आहे. सर्व 39 हजार पोलिसांसाठी कमी किमतीत मोबाइल देण्याची प्रक्रिया आता अंतिम टप्प्यात असून आठवडाभरात याबाबत निर्णय अपेक्षित आहे. अर्थात मोबाइलचं बिल मात्र पोलिसांनाच भरावं लागेल.

पोलिस अधिकाऱ्यांमध्ये तसंच पोलिस शिपायांमध्ये संपर्क वाढावा, असं वरिष्ठ अधिकाऱ्यांना वाटत आहे. मोबाइलमुळे कामालाही गती येणार आहे. बीपीएल आणि रिलायन्सशी बोलणी सुरू केली आहेत. जी कंपनी किफायतशीर दरात मोबाइल आणि चांगली सेवा देईल, त्यांच्याकडून फोन आणि सीमकार्ड घेण्यात येतील, असं पोलिसांकडून सांगण्यात आलं.

एवढ्या मोठ्या प्रमाणावर मोबाइल खरेदी करण्यामागे चांगल्या सवलती मिळाव्यात हाच एकमेव उद्देश आहे. स्वस्तामध्ये हॅण्डसेट मिळाल्यास ते सगळ्यांनाच खरेदी करणं सोयीचं ठरणार आहे. मात्र प्रत्येकाला पोलिस खात्याकडून सांगण्यात आलेल्या कंपनीकडूनच फोन वा सीमकार्ड घेण्याची सक्ती नाही. दुसऱ्या कंपन्यांची सीमकार्ड घेण्याचंही पोलिसांना स्वातंत्र्य आहे. ज्यांना मोबाइल घ्यायचा आहे त्यांना पोलिसांमार्फत कंपन्यांकडे नावाची नोंदणी करावी लागणार आहे.

सध्या पोलिस दलातील बहुसंख्य कर्मचाऱ्यांकडे मोबाइल नाहीत. नेमके कोणते मोबाइल घ्यावेत, कोणतं सीमकार्ड फायद्याचं आहे याविषयीही त्यांना माहिती नसते. मात्र या नव्या माध्यमातून त्यांना याविषयी भरपूर माहिती मिळणार आहे. असं असलं तरी मोबाइल विकत घेण्याचा खर्च तसंच नंतर येणारं बिल पोलिसांनाच भरावं लागणार आहे.

सध्या अनेक तरुण पोलिस जवानांकडे मोबाइल असतात. पण बाकी इतर अनेकांकडे अधिकारी वगळल्यास पोलिस शिपायांकडे मोबाइल नसतात. संपूर्ण फोर्सकडे मोबाइल आल्यास बंदोबस्ताच्या कामात अधिक सुसूत्रता येऊ शकते. बंदोबस्तावर असलेल्या पोलिसांना अचानक एखाद्या तपासकामासाठी एकत्र करणं किंवा कोणती मोठी घटना झाल्यास फोर्स एका ठिकाणी मोबिलाइज करणं मोबाइलमुळे सोपं होईल, असा पोलिस उच्चपदस्थांना विश्वास वाटत आहे.

 
</text>
</doc>
