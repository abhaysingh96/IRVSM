<doc>
<docno>1125681.cms.txt</docno>
<text>
 
महाराष्ट्र
शेती तंत्रज्ञानासाठी 5 वर्षांत 15 हजार कोटी
[ Sunday, May 29, 2005  12:23:05 am]


म. टा. वृत्तसेवा

पालघर : भाजी, फळे आणि फुले यांच्या शेतीतील नव्या तंत्रज्ञानासाठी येत्या पाच वर्षांत पंधरा हजार कोटी रुपयांची तरतूद करण्यात येणार असल्याची घोषणा केंदीय कृषिमंत्री शरद पवार यांनी शनिवारी पालघर तालुक्यातील केळवे येथे केली. सोमवंशी क्षत्रिय समाजोन्नती संघाच्या दोन दिवसांच्या परिषदेच्या उद्घाटनासाठी ते येथे आले होते. पंधरा हजार कोटींपैकी या वर्षासाठी दोन हजार तीनशे कोटींची तरतूद पंधरा दिवसांपूवीर् पंतप्रधानांसोबत झालेल्या बैठकीत मंजूर झाल्याची माहितीही त्यांनी दिली.

कोकण आणि केरळमध्ये नारळ, सुपारी आणि केळींवर आलेल्या रोगाचे उच्चाटन करण्यासाठी कोकण डेव्हलपमंेट बोर्डाची स्थापना करण्यात आली असून, ते राष्ट्रीय शेती संशोधन संस्थेच्या अधिपत्याखाली काम करेल, असेही पवार म्हणाले. शेतमाल शिवारातून ग्राहकांपर्यंत पोहोचताना त्यातील तीस टक्के खराब होतो, त्यामुळे दरवषीर् पन्नास हजार कोटींचे नुकसान होते. हे टाळण्यासाठी तरुण उद्योजकांनी फूड प्रोसेसिंग युनिट उभारण्यासाठी पुढे यावे, असे आवाहन त्यांनी केले.

इटली, रोम, ग्रीसच्या राष्ट्रीय उत्पन्नापैकी 40 टक्के आणि लंडनचा तर 60 टक्के वाटा पर्यटनातून मिळतो. त्यामुळे शेतकरी कुटुंबातील किमान एका तरुणाने अशा व्यवसायांकडे वळायची गरज असल्याचे मतही पवार यांनी व्यक्त केले आहे. महाराष्ट्रातील तरुणांनी यापुढे बदल्यांसाठी येऊ नये, तर उद्योगांच्या मंजुरीसाठी यावे, असे आवाहन त्यांनी केले.

1551 या नंबरवर देशभरातून कुठूनही फोन केल्यास शेतीविषयक मार्गदर्शन मिळू शकते, अशी माहिती त्यांनी दिली.

सूर्या प्रकल्पाचे पाणी डहाणू तालुक्यातील पश्चिम भागातील सात गावांना, तर पालघर तालुक्यातील पाच गावांना शेतीसाठी उपलब्ध करून देण्याचा निर्णय झाला असून, अजित पवार यांच्याकडे पुढील आठवड्यात त्यासाठी बैठक असल्याची माहिती पालकमंत्री गणेश नाईक यांनी यावेळी दिली.

 
</text>
</doc>
