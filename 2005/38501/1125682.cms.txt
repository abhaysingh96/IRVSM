<doc>
<docno>1125682.cms.txt</docno>
<text>
 
महाराष्ट्र
वीजचोरीत बारामती आघाडीवर!
[ Sunday, May 29, 2005  12:24:00 am]


सुजित तांबडे

पुणे : राज्याभरातील वीजगळती आणि वीजचोरी यांच्यामुळे जनतेला भारनियमनास सामोरे जावे लागत असताना पश्चिम महाराष्ट्रातील सहा जिल्ह्यांमध्ये सर्वाधिक वीजचोरी केंदीय कृषीमंत्री आणि सत्ताधारी आघाडीतील राष्ट्रवादी पक्षाचे अध्यक्ष शरद पवार यांचा मतदारसंघ असलेल्या बारामती तालुक्यातच होत असल्याचा धक्कादायक निष्कर्ष वीज मंडळाने केलेल्या पाहणीत निघाला.

बारामतीत होणाऱ्या पुरवठ्यापैकी 48 टक्के वीज 'गायब' होत असून, पश्चिम महाराष्ट्रातील सहा जिल्ह्यांतील अन्य सर्व तालुक्यांच्या तुलनेत वीजचोरीत बारामती आणि अहमदनगरचा ग्रामीण भाग आघाडीवर असल्याचे स्पष्ट झाले आहे. वीज नियामक आयोगाच्या शिफारसीनुसार वीज मंडळाने वीजगळतीचा आढावा घेतला. एप्रिल 2004 ते फेब्रुवारी 2005 या कालावधीत पुणे जिल्ह्यात बारामती तालुका आघाडीवर असून पश्चिम महाराष्ट्रात अहमदनगर ग्रामीण विभागही अग्रस्थानी आहे, तर 47 टक्के वीजगळती (म्हणजेच वीजचोरी) करून संगमनेर तालुका तिसऱ्या क्रमांकाचा 'मानकरी' ठरला.

वीज मंडळाने पुणे जिल्ह्याची तीन मंडलांमध्ये विभागणी केली असून, त्यात गणेशखिंड, रास्ता पेठ आणि पुणे ग्रामीण यांचा समावेश आहे. ग्रामीण मंडलामध्ये बारामती, दौंड, मुळशी, राजगुरूनगर आणि मंचर हे तालुके येतात. गणेशखिंड विभागात पिंपरी, शिवाजीनगर, कोथरुड आणि भोसरी परिसर येतो. बारामतीखालोखाल पिंपरी परिसरात 41 टक्के विजेची गळती होते. हा परिसरदेखील बारामती लोकसभा मतदारसंघात आहे. जिल्ह्यात सर्वात कमी वीजगळती कोथरुड विभागात (22 टक्के) होत असल्याचे निदर्शनास आले आहे. विजेचे वहन होताना काही प्रमाणात गळती (ट्रान्मिशन लॉस) होतेच, पण, अशी गळती सुमारे 8 ते 10 टक्के असते, पण ती 30 टक्क्यांपेक्षा जास्त होत असेल, तर वीजगळतीत वीजचोरी हेच प्रमुख कारण असते. ग्रामीण भागात राजकीय आश्ायाचा वापर करून अनेकजण आकडे टाकून विजेची चोरी करतात.

पश्चिम महाराष्ट्रातील सोलापूर, कोल्हापूर, सांगली, सातारा आणि अहमदनगर या जिल्ह्यांपैकी अहमदनगर ग्रामीण भाग वगळता बारामतीत सर्वांत जास्त वीजगळती झाली आहे. पुणे जिल्ह्यात गणेशखिंड मंडलात 31 टक्के, रास्ता पेठ 28 टक्के आणि ग्रामीण भागात 39 टक्के वीजगळती झाली.

अहमदनगरमध्ये सरासरी 45 टक्के, तर सांगलीत 33 टक्के गळती होत असून, सोलापूर आणि साताऱ्यात हे प्रमाण 35 टक्के आहे. पश्चिम महाराष्ट्रात कोल्हापूर जिल्ह्यात विजेचे योग्य नियोजन होत असून गळतीचे प्रमाण फक्त 26 टक्के असल्याचे मंडळास आढळून आले आहे.

 
</text>
</doc>
