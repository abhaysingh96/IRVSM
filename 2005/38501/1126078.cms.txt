<doc>
<docno>1126078.cms.txt</docno>
<text>
 
महाराष्ट्र
'हवेचे वाढते प्रदूषण रोखण्यासाठी पुणेकरांचा पुढाकार आवश्यक'
[ Sunday, May 29, 2005  09:48:15 pm]


म. टा. प्रतिनिधी

पुणे : शहर आणि परिसरात निर्माण होत असलेली हवेच्या प्रदुषणाची गंभीर समस्या सोडवण्यासाठी पुणेकरांनी एकत्र येऊन समस्येचा मुकाबला करायला हवा. तसे झाले नाही तर भविष्यकाळात या समस्येची तीव्रता वाढेल, असे मत या क्षेत्रातील विविध तज्ज्ञांनी व्यक्त केला आहे.

मराठा चेंबर ऑफ कॉमर्स, महानगरपालिकेचा 'एक्युएम सेल' आणि महाराष्ट्र प्रदूषण नियंत्रण महामंडळातफेर् 'पुणे शहरातील हवा' या विषयावर कार्यशाळेचे आयोजन करण्यात आले होते. त्यामध्ये माजी महापौर वंदना चौधरी, सुजित पटवर्धन, डॉ. ए. व्ही. सरदेसाई, व्ही. एन. अय्यर, डॉ. संदीप साळवी, अजय ओझा, संस्कृती मेनन, एन. डी. जोशी यांनी सहभाग घेतला.

शहरासाठी चांगल्या सार्वजनिक वाहतूक व्यवस्थेची नितांत गरज आहे. पुण्यात दुचाकी, चारचाकी वाहनांची संख्या झपाट्याने वाढत असताना दुसरीकडे मात्र सार्वजनिक वाहतूक व्यवस्था मात्र दुबळी होत आहे, असे डॉ. सरदेसाई म्हणाले.

महापालिकेने स्थापन केलेल्या 'एक्यूएम सेल' ची प्रशंसा करून वंदना चव्हाण म्हणाल्या की, पुणेकरांनी घरातील, सोसायटीतील ओला आणि सुका कचरा वेगळा करून ठेवायची सवय करून घेण्याची गरज आहे.

हवाप्रदूषणाचा सर्वाधिक फटका वाहतूक नियंत्रण करणाऱ्या पोलिसांना बसत असल्याचे सांगून डॉ. संदीप साळवी म्हणाले की, त्यामुळे अस्थमा आणि हृदयविकारासारखे आजार मोठ्या प्रमाणात वाढत आहेत.

पर्यावरणवादी सुजित पटवर्धन मनोगत व्यक्त करताना म्हणाले की, पुण्यातील हवा प्रदूषणामध्ये वाहनांच्या प्रदूषणाच वाटा मोठा आहे. त्यामुळे प्रदूषण नियंत्रण करण्यासाठी वाहनांची संख्या कमी करण्याचा प्रयत्न करायला हवेत. या कार्यशाळेमध्ये विविध स्वयंसेवी संस्थाचे प्रतिनिधी सहभागी झाले होते.

 
</text>
</doc>
