<doc>
<docno>1125662.cms.txt</docno>
<text>
 
महामुंबई
ठाण्यात खून, घरफोड्या, चोऱ्यांना आला ऊत
[ Sunday, May 29, 2005  12:06:01 am]


म. टा. प्रतिनिधी

ठाणे : शुक्रवार रात्र ते शनिवार पहाट या काळात ठाणे पोलिस आयुक्तालयाच्या परिसरात खून, खुनाचा प्रयत्न, चोऱ्या, घरफोड्या असे एकूण सात ते आठ प्रकार घडले आहेत.

पाचपाखाडीतील रत्नपुष्प बिल्डिंगमध्ये राहणाऱ्या कपिल जिंदाल यांच्या घरातून शुक्रवारी सायंकाळी घराचे लॅच तोडून दरोडेखोरांनी हिरे आणि सोन्याचे दागिने व 50 हजाराची रोख रक्कम असा एकूण पाच लाख रुपयांचा ऐवज लंपास केला. जिंदाल हे एका केमिकल कंपनीचे मालक असून ते पत्नीबरोबर काही काळ घराबाहेर पडले होते. त्याच काळात चोरी झाली.

बी-केबिन भागात जयाबाई नामदेव मालुसरे यांच्या घरातूनही 50 हजार रुपये आणि दागिने असा एकूण 74 हजार रुपयांचा ऐवज चोरीला गेला. मुंब्ाा येथे हळदी समारंभात पाय लागल्याचे निमित्त झाल्यावरून आत्माराम पाटील (35) यांच्यावर त्यांच्या भाच्याने खुनी हल्ला केला. या प्रकरणी पोलिसांत तक्रार दाखल करण्यात आली आहे. उल्हासनगर येथे करोला गाव भागात बळीराम राणे यांनी शेतजमिनीसाठी आणून ठेवली हजारो रुपयांची अॅल्युमिनियमची जाळी चोरीला गेली. तर भिवंडीत शांतीनगर येथेही चोरीच्या गुन्ह्यांची नोंद आहे.

चोरीप्रकरणी 2 वर्षांची शिक्षा

कळव्यात 8 डिसेंबर 2003 रोजी बालाजी ज्वेलर्सवर दरोडा घालण्याचा अयशस्वी प्रयत्न करणाऱ्या रवीकुमार कृष्णास्वामी (25) याला प्रथमवर्ग न्यायदंडाधिकारी अनिता नेवासे यांनी दोन वर्षं, दोन महिने आणि चारशे रुपये अशी शिक्षा ठोठावली आहे. या प्रकरणातील इतर दोन फरारी आरोपींवर स्वतंत्र खटला चालवण्याचे आदेशही त्यांनी दिले. रवीकुमार आणि त्याच्या दोन सहकाऱ्यांनी बालाजी ज्वेलर्सवर दरोडा घालून दोन लाख 21 हजार 975 रुपयांचा ऐवज घेऊन पळून जाण्याचा अयशस्वी प्रयत्न केला.

 
</text>
</doc>
