<doc>
<docno>1125711.cms.txt</docno>
<text>
 
महामुंबई
ही घ्या, मुंबईत 15 हजार एकर जमीन!
[ Sunday, May 29, 2005  12:57:01 am]


प्रतिमा जोशी

विकासकामे- पुनर्वसनासाठी जमीन नसल्याची सरकारची ओरड खोटी

मुंबई : विविध विकासकामे असोत की मध्यमवगीर्यांकरता घरे किंवा झोपडीवासीयांचे पुनर्वसन... या सर्व बाबींसाठी आपल्याकडे गरजेइतकी जमीनच नसल्याचे राज्य सरकार सांगत असले तरी, इच्छाशक्ती असल्यास सरकारला आजही मुंबई शहरात तब्बल 15 हजार एकर जमीन उपलब्ध होऊ शकते. विशेष म्हणजे यातील पाच हजार 850 एकर जमीन तर केवळ काही मूठभर व्यक्तींच्या हातात एकवटलेली आहे.

या मोकळ्या 15 हजार एकर जमिनींच्या यादीत मुंबईतील मिठागरांच्या तसेच खारजमिनी, संजय गांधी राष्ट्रीय उद्यानाची वा आरे दूध वसाहतीच्या सरकारी जमिनी, तसेच केंद सरकारच्या किंवा मुंबई महापालिकेच्या विकास आराखड्यातील 'ना विकास क्षेत्रा'तील जमिनींचाही समावेश नाही नागरी कमाल जमीनधारणा कायदा धाब्यावर बसवून, नियमांतून पळवाटा काढून ही हजारो एकर जमीन काही खासगी उद्योगसमूह, ट्रस्ट आणि व्यक्तींनी आपल्या कब्जात ठेवली आहे. यासंदर्भात कोर्टात काही खटलेही प्रलंबित आहेत; परंतु राज्य सरकार त्याबाबत कमालीचे उदासीन असून आता मुंबईच्या विकासाच्या नावाखाली त्यावर पाणी सोडले जाण्याची शक्यता निर्माण झाली आहे.

मुंबईत या कायद्याखाली असणाऱ्या अतिरिक्त जमिनींबरोबरच लीज संपलेल्या वा अन्य वर्गवारीतल्या जमिनी गृहीत धरल्या, तर 15 हजार एकर जमीन सरकारजमा होऊ शकते आणि तिचा वापर सर्वसामान्य नागरिकांसाठी व विकास-कामांसाठी होऊ शकतो असे ज्येष्ठ सामाजिक कार्यकतेर् प. बा. सामंत यांचे म्हणणे आहे. सरकारदफ्तरी असलेल्या नोंदींप्रमाणे 'गोदरेज अँड बॉयस प्रा. लि.'च्या नावे 2500 एकर, 'दिनशॉ ट्रस्ट': 800 एकर, 'बैरामजी जीजीभाय प्रा. लि.': 600 एकर, 'एस्सेल र्वल्ड प्रा. लि.': 650 एकर, विविध गिरण्यांच्या जमिनी 800 एकर, 'आमिर पार्क अँड अॅम्युझमेंट्स प्रा. लि.'च्या अंतर्गत रॉयल पाम्स, गोरेगाव : 300 एकर तसेच विजय सावंत : 200 एकर अशी एकूण पाच हजार 850 एकर कमाल जमीन धारणा कायद्याअंतर्गत सरकारजमा होऊ शकते.

सामंतांनी हे वास्तव पत्राद्वारे पंतप्रधान मनमोहन सिंग आणि मुख्यमंत्री विलासराव देशमुख यांच्या निदर्शनास आणून दिले असले, तरी त्यांना दोन्ही कार्यालयांतून अद्याप काही प्रतिसाद मिळालेला नाही. उलट झोपडपट्टी पुनर्वसनासाठी मुंबईत जागाच उपलब्ध नसून त्यासाठी 700 कोटी रुपये खर्च करून सरकारला पाच हजार एकर जागा विकत घ्यावी लागेल, असे विधान मुख्यमंत्र्यांनी अलीकडेच केले आहे. तर मुंबईचे फेसलिफ्टिंग करण्यासाठी कमाल जमीन धारणा कायदा रद्द करण्याचे सूतोवाच पंतप्रधानांनी केले आहे. खासगी व्यक्तींकडील 500 चौरस मीटरपेक्षा अतिरिक्त असलेल्या जमीनवापराबाबत केल्या गेलेल्या तरतुदींच्या या पायमल्लीसंदर्भात आता सामंत यांनी कोर्टाचे दरवाजे ठोठावण्याचा निर्णय घेतला आहे.

 
</text>
</doc>
