<doc>
<docno>1125921.cms.txt</docno>
<text>
 
महाराष्ट्र
परभणीकरांचे पाण्यासाठी हाल
[ Sunday, May 29, 2005  06:45:33 pm]


म. टा. वृत्तसेवा

परभणी : पिण्याच्या पाण्याची वाढती टंचाई संपण्याचे चिन्हेच दिसत नसल्याने संतप्त नागरिकांनी परभणीत नगर परिषदेच्या मुख्याधिकाऱ्यांना धक्काबुक्की करून मारहाण करण्याचा प्रकार घडला. रहिवाशांनी हिंगोली नगर परिषदेच्या कार्यालयावर हल्ला करून सामानाची तोडफोड केली. गलथान कारभारामुळे अकार्यक्षम अधिकाऱ्यामुळेच पाणीटंचाईचा सामना करावा लागतोय, अशी लोकांची तक्रार आहे.

ग्रामीण भागातल्या शेकडो गावांमध्ये महिला दोन किलोमीटर पायपीट करीत पाणी आणतात. बहुतांश गावांमध्ये दुषित पाणी मिळत असल्याने लोकांना रोगराईने ग्रासले आहे. पाणी शुद्धीकरणासाठी वापरण्यात येणारी ब्लिचिंग पावडर प्रशासनाने वापरलीच नसल्याने त्याचे विपरित परिणाम लोकांच्या प्रकृतीवर होऊ लागले आहेत. काहीजण पिण्याच्या पाण्याला दाबाचे पंप लावून पाणी खेचून घेतात. परभणीतील 900 गावांपैकी 500 गावांमध्ये पिण्याच्या पाण्याची समस्या गंभीर बनलेली आहे. हिंगोली शहरात मुबलक पाणी असूनही ते पुरवणारी यंत्रणा गलथानपणा करीत असल्याचा आरोप नागरिक करतात. लोकांना दूरच्या विहरींवरून पाणी आणवे लागते. काही पाणीपुरवठा योजना तर बंद झाल्या आहेत. हातपंत कोरडे आहेत. अशा परिस्थितीत प्रशासनाने वेळीच पाऊल उचलून यावर उपाययोजना केली नाही, तर लोकांना आंदोलन करावे लागेल, अशी चिन्हे दिसत आहेत.

चार मोरांचा मृत्यू

पिण्याच्या पाण्याअभावी एरंडेश्वर, कालेश्वर, आहेरवाडी, पूर्णा शिवारात मागच्या आठवड्यात चार मोरांचा आणि दोन हरणांचा मृत्यू झाला. येलदरी धरणात कमी पाणीसाठा परभणी शहरांच्या पाणीपुरवठ्यासाठी पूर्णा नदीच्या पात्रात पाणी सोडले जाते. राहाटी येथे कोल्हापुरी बंधारा टाकण्याचे काम सुरू असल्याने पूणेर्च्या पात्रात पाणी सोडण्यात आलेले नाही. परिणामी पूर्णा नदीच्या खालच्या पात्रात असंख्य मोर, हरणे पाण्याअभावी बेजार झाले आहेत. वरील गावांच्या शिवारात असलेल्या मोरांना आणि हरणांना पिण्यासाठी कित्येक दिवस पिण्याचे पाणीच मिळालेले नव्हत. या गावांमध्ये अंदाजे 50 च्या आसपास मोर असल्याचे गावकरी सांगतात.

 
</text>
</doc>
