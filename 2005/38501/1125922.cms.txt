<doc>
<docno>1125922.cms.txt</docno>
<text>
 
महाराष्ट्र
सुपर स्पेशॅलिटी हॉस्पिटल कधी सुरू होणार?
[ Sunday, May 29, 2005  06:47:19 pm]


म. टा. प्रतिनिधी

नाशिक : युतीच्या काळातील आरोग्यमंत्री डॉ. दौलतराव आहेर यांच्या संकल्पनेतून नाशिकमध्ये जन्माला आलेल्या सुपर स्पेशॅलिटी हॉस्पिटलच्या इमारतीचे 90 टक्के काम पूर्ण झाले असले, तरी निधी अभावी या महात्वाकांक्षी प्रकल्पाच्या उद्घाटनाचा मुहूर्त रखडतो आहे.

नाशिक शहराच्या अगदी मध्यवतीर् भागात असलेल्या शालिमार चौकातील हे हॉस्पिटल उत्तर महाराष्ट्रासाठी वरदानच ठरणार आहे. या प्रकल्पाच्या उभारणीचे काम 97- 98 साली सुरू झाले.

मात्र, निधीच्या अपुऱ्या पुरवठ्यामुळे त्याचे काम सात वर्षांतही पूर्ण होऊ शकलेले नाही. राज्य सरकार या हॉस्पिटलबाबत गंभीर नसल्याचा आरोप डॉ. आहेर यांनी केला आहे. प्रकल्पासाठी सरकारने मंजूर केलेला निधी तोकडा आहे, असेही ते म्हणाले.

मात्र नाशिकच्या आमदार डॉ. शोभा बच्छाव यांनी हा आरोप फेटाळून लावला आहे. हॉस्पिटलच्या इमारतीचे 90 टक्के काम पूर्ण झाले आहे. राज्य सरकारने या प्रकल्पासाठी दोन कोटी साठ लाख रुपयांचा निधी नुकताच मंजूर केला आहे. त्यामुळे या हॉस्पिटलमधले दोन- तीन विभाग तरी शक्य तेवढ्या लवकर सुरू व्हावेत असा आमचा प्रयत्न आहे. त्यात काडिर्याक, बालरुग्ण आणि कॅन्सरसारख्या विभागांचा समावेश असू शकतो, अशी माहिती बच्छाव यांनी केली.

या हॉस्पिटलाचा मुद्दा विधान परिषदेत उपस्थित केला असता मंत्र्यांनी सांगितले की, सुपर स्पेशॅलिटी हॉस्पिटलमध्ये तज्ज्ञ मनुष्यबळाच्या पूर्ततेसाठी खास निधी मंजूर करण्यात आला आहे, असे आमदार डॉ. वसंत पवार यांनी सांगितले. या हॉस्पिटलमध्ये स्थानिक डॉक्टरांना प्राध्यान्य देण्यात यावे असे मतही त्यांनी व्यक्त केले आहे.

सुपर स्पेशॅलिटी हॉस्पिटलमध्ये अत्याधुनिक सुविधा अपेक्षित आहेत. तरीही उपचारांचा खर्चही इतर ठिकाणांहून बराच कमी असेल. असे अनेक रुग्ण असतात की ज्यांना कॅन्सर आणि हृदयरोगांचे उपचार खाजगी हॉस्पिटलमध्ये घेणे शक्य नसते. त्यांना जीवनदायी ठरू शकणाऱ्या हॉस्पिटलबाबत सरकार इतकी दिरंगाई का करत आहे, असा प्रश्न सर्वसामान्य लोक विचारत आहेत.

केवळ भव्य इमारती बांधून आणि अत्याधुनिक सामुग्री आणून रुग्णांना दिलासा मिळणार नाही. त्यासाठी हॉस्पिटलमध्ये चांगल्या दर्जाचे डॉक्टर आणि कर्मचारी असणे गरजेचे आहे, असा सूर नाशकातील वैद्यकीय क्षेत्रातून व्यक्त होत आहे.

 
</text>
</doc>
