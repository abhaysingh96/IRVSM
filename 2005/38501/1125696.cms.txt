<doc>
<docno>1125696.cms.txt</docno>
<text>
 
क्रीडा
कॅप्टन व्हायचं नाही मला! : सेहवाग
[ Sunday, May 29, 2005  12:46:56 am]


म. टा. प्रतिनिधी

पुणे : भारतीय क्रिकेट संघात सध्याच्या घटकेला अनेक वरिष्ठ खेळाडू आहेत. कप्तानपदाची जबाबदारी ते योग्य पद्धतीने हाताळू शकतात. त्यामुळे आताच मी कप्तानपदाचा विचार करीत नाही, असे भारताचा आघाडीचा फलंदाज वीरेंद सेहवाग याने शनिवारी व्यक्त केले.

भारतीय संघाचे नवे प्रशिक्षक ग्रेग चॅपल यांनी 'टाइम्स ऑफ इंडिया'ला दिलेल्या मुलाखतीत, सेहवाग हा भारतीय क्रिकेट संघाचा कप्तान बनू शकतो असे भाकीत वर्तवले होते. त्यांच्याविषयी सेहवाग म्हणाला की, भारतीय संघाचे आतापर्यंतचे प्रशिक्षक जॉन राइट यांनी उल्लेखनीय कामगिरी केली. नवे प्रशिक्षक चॅपलही उत्तम कामगिरी करतील.

पुण्यात आल्यावर खूप बरे वाटते, याआधी देवधर करंडक आणि ऑस्ट्रेलियाविरुद्धचा सामना खेळण्यासाठी इथे आलो होतो, असे तो म्हणाला.

नजीकच्या काळात सिनेमा किंवा व्हिडिओ अल्बममध्ये झळकण्याचा विचार आहे का, त्याला उत्तर देताना तसा कोणताही विचार नसल्याचे त्याने स्पष्ट केले.

 
</text>
</doc>
