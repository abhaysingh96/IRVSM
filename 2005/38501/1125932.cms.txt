<doc>
<docno>1125932.cms.txt</docno>
<text>
 
लेख
कृष्णा नदीचे दुर्भाग्य कधी संपणार?
[ Sunday, May 29, 2005  07:19:36 pm]


कृष्णा नदीच्या पात्रात मोठ्या प्रमाणात शहराचे सांडपाणी सोडले गेल्याने नुकतेच हजारो मासे मृत्युमुखी पडले, नागरिकांचे आरोग्य धोक्यात आले; इतकेच नव्हे तर बंधाऱ्यापुढील हरीपूरपर्यंत कृष्णा नदीला गटारगंगेचे स्वरूप प्राप्त झाले आदी कारणांवरून अखेर प्रदूषण नियंत्रण मंडळाने सांगली- मिरज-कुपवाड महापालिकेला 'कठोर कारवाईची' कारणे दाखवा नोटीस बजावली.

सांगलीची 'ड्रेनेज सिस्टिम' सदोष आहे. शहरातील बरेचसे सांडपाणी कृष्णा नदीत मिसळते. नदीचे हे पाणी बंधाऱ्यात अडविले गेले असल्याने ते दूषित पाणी नदीच्या पात्रातील पाण्यात मिसळते. असे हे प्रदूषित पाणी महापालिका 'शुद्ध करून' नागरिकांना पुरवते. मग, नागरिकांचे आरोग्य धोक्यात येणार नाही तर काय? चिंताजनक बाब म्हणजे गेली कित्येक वषेर् हे असेच चालू आहे.

उन्हाळ्यात नेहमीच कृष्णा नदीचे पात्र कोरडे पडते. यावेळीही ते कोरडे पडले. त्यामुळे शहराला पाणी टंचाई जाणवली. डबक्यातून साठलेले शेवाळेयुक्त पाणी पिण्याची पाळी नागरिकांवर आली. काही वेळा यात साखर कारखान्याच्यांचे मळीमिश्रित पाणीही मिसळले जाते. नदी कोरडी ठणठणीत पडली की कोयना धरणातून पाणी सोडले जाते; पण ते येईपर्यंत गटारगंगेचे पाणी नागरिकांना प्यावे लागते. तसे पाहता दूषित पाण्यामुळे कृष्णेचे येथील पात्र वारंवार दूषित होते, शिवाय उन्हाळ्यात हे पाणी सांगलीपरिसराला अपुरे पडते. म्हणूनच यावर कायमचा तोडगा काढण्यासाठी आता वारणा नदीचे पाणी उचलण्याची योजना पुढे आली आहे. सांगली-मिरज- कुपवाड महानगरपालिका सभेतही या योजनेच्या प्रस्तावाला नुकतीच मान्यता देण्यात आली.

आता या योजनेचे काम केव्हा सुरू होणार? त्यासाठी निधी कसा उपलब्ध होणार? योजना प्रत्यक्षात केव्हा येणार? हे मुद्दे उपस्थित केले जात आहेत. वारणेचे हे पाणी बारमाही वाहते. तसेच वारणा धरण प्रकल्पामुळे गरजेप्रमाणे पाणीही उपलब्ध होऊ शकते. ही योजना पूर्ण करण्याचे आता राज्य सरकारने ठरवले आहे. प्रश्ान् हाच आहे की, वारणेचे पात्रही काही प्रमाणात प्रदूषित होते; ते कसे रोखणार? सांगलीला भेडसावणारी शेरीनाल्याची समस्याही अद्याप पूर्णपणे संपलेली नाही. गंगा नदीप्रमाणे कृष्णा नदी शुद्धीकरण योजनेबाबत मध्यंंतरी बरीच चर्चा झाली. पण त्याचे पुढे काय झाले कुणास ठाऊक?

दूषित पाण्यामुळे सांगलीकरांना सतत गॅस्ट्रो, कॉलरा, विषमज्वर या साथींना तोंड द्यावे लागत आहे. आतापर्यंत त्यात अनेकांचे बळी गेले आहेत. नुकतीच गॅस्ट्रो- कॉलऱ्याची मोठी साथ येऊन गेली. उपमुख्यमंत्री आर. आर. पाटील, अर्थमंत्री जयंत पाटील, सहकार मंत्री पतंगराव कदम, भाजप नेते गोपीनाथ मुंडे, आमदार कन्हैय्याल गिडवाणी या सर्वांनी या रुग्णांची भेट घेतली. सांगलीच्या पिण्याचा हा प्रश्ान् विधानसभा व विधान परिषदेतही पुन्हा गाजला. अखेर पाणीपुरवठा व पाटबंधारे मंत्री अजित पवार यांनी मुंबई येथे सर्व संबंधितांची तातडीने एक बैठक बोलावून पिण्याच्या पाण्यासाठी वारणेतून पाणी उचलण्याची योजना कार्यान्वित करण्याचा, पाणी पुरवठा करणारे जुने पाईप बदलण्याचा निर्णय जाहीर केला.

वारणा नदीतून पाणी पुरवठा करण्यासाठी सांगलीकरिता 38 कोटी 98 लाख रुपये, तर कुपवाड योजनेसाठी 37.27 कोटी रु. खर्चाच्या स्वतंत्र पाणीपुरवठा योजना राबविल्या जाणार आहेत. सांगली-मिरजेतील जुन्या पाईपलाइन्स बदलण्यासाठी 27 कोटी रु. मंजूर करण्यात आले आहेत. खरे म्हणजे, सांगली भागाला वारणा नदीचे पाणी पुरवण्याशिवाय आता गत्यंतरच नाही; कारण, कृष्णेवरील ताकारी-म्हैसाळ जलसिंचन योजनांमुळे पाणी उपसा वाढणार असून कृष्णा नदी कोरडी ठणठणीत पडण्याची परिस्थिती आहे. गेल्याच वषीर् याचा अनुभव आला. या योजना अद्याप पूर्ण क्षमतेने कार्यान्वित झालेल्या नाहीत. तशा त्या झाल्यावर सांगलीकरांना पिण्याचे पाणीच मिळणे कठीण होणार आहे. म्हणून वारणेतून पाणी उचलून पाणीपुरवठा योजना राबविल्याशिवाय दुसरा पर्यायच नाही. जलप्रदूषणाची समस्या वेगळीच आहे. ती सोडविण्यासाठीही युद्धपातळीवर प्रयत्न होणे गरजेचे आहे.

आणखी एक मुख्य समस्या म्हणजे सांगलीची ड्रेनेज व्यवस्थाच सदोष आहे. पाणीपुरवठा योजनेतील बहुतांशी पाईप्सही गंजून गेले आहेत. पाणी पुरवठा करणारे बरेच पाईप उघड्या गटाराशेजारून, किंवा काही ठिकाणी गटारातून गेल्या आहेत. त्यामुळे सतत नागरिकांचे आरोग्य बिघडत असते. याचा सखोल अभ्यास होऊन कायमची उपाययोजना करण्याची आवश्यकता आहे. केवळ मलमपट्ट्या करून चालणार नाही. यासाठी लागणारा निधी महापालिके कडे नाही. तेव्हा आता राज्य सरकारनेच सांगलीकरांच्या या समस्येकडे लक्ष देणे अगत्याचे आहे. मानवी वस्तीपासून अखंडपणे वहात जाणारे मलमूत्रमिश्रित सांडपाणी, विविध प्रकारच्या कारखान्यांतून बाहेर पडणारे सांडपाणी, पाटाच्या पाण्याने अव्याहतपणे जलसिंचन केल्यामुळे शेतजमिनीतून पाझरून जाणारे पाणी; जमिनीतील क्षार, रासायनिक खते, विषारी कीटक व जंतूनाशके गोळा करीत पुनश्च नदीच्या जलस्त्रोतात येऊन मिसळते आणि तेच पाणी - जलशुद्धीकरणाची जुजबी प्रक्रिया करून पिण्यासाठी वापरले जाते. रोगांचे वाटप केल्याचाच हा प्रकार नाही काय? बिचारे नागरिक नाके मुरडत हे पाणी पिताना दिसतात. जो सांगलीचे पाणी पितो तो जगातील कुठलेही पाणी पचवू शकतो, अशी सहज प्रतिक्रिया नागरिकांच्या तोंडी दिसते.

- रवींद दप्तरदार

 
</text>
</doc>
