<doc>
<docno>1125929.cms.txt</docno>
<text>
 
धावते जग
योग्य निर्णय
[ Sunday, May 29, 2005  07:14:39 pm]


भारत हेवी इंजिनीअरिंग लिमिटेड (भेल) या सरकारी क्षेत्रातल्या कंपनीतले दहा टक्के समभाग विकण्याचा निर्णय डाव्या पक्षांना आवडला नसला, तरी अपेक्षितच होता.

या कंपनीत सरकारचे 68 टक्के भागभांडवल आहे. त्यातले दहा टक्के कमी झाले तरी ते 58 टक्के राहील. म्हणजेच खाजगीकरणापासून अजूनही आठ टक्के ही कंपनी दूर आहे. यामुळे लहान गुंतवणूकदारांना सध्याचा अवघ्या एक टक्क्याचा हिस्सा वाढवता येईल.

गुरुवारी केंदीय मंत्रिमंडळाच्या बैठकीत निर्गुंतवणुकीचा निर्णय घेण्यात आला. तो डाव्या पक्षांच्या पूर्वसंमतीशिवाय घेण्यात आला असेल, असे वाटत नाही. संसदेतील जागांची विभागणी अशी आहे की प्रत्येक महत्त्वाच्या निर्णयाच्यावेळी पंतप्रधानांना डाव्या पक्षांशी जुळवून घ्यावे लागते.

पेट्रोल व डिझेलच्या किमतीबाबतही असेच म्हणता येईल. या इंधनाच्या आंतरराष्ट्रीय किमती बऱ्याच जास्त असल्या, तरी त्या भारतात वाढवलेल्या नाहीत. त्याचा मोठा आथिर्क बोजा आपल्याला सहन करावा लागत आहे. आज डाव्या पक्षांचे पंतप्रधान असते तरी अर्थव्यवस्थेचा विचार करून त्यांनीही ही दरवाढ केली असती. असो.

'भेल'मधली निर्गुंतवणूक सरकारच्या किमान समान कार्यक्रमाच्या विरोधात जाते असे डाव्या पक्षांचे म्हणणे असले, तरी सार्वजनिक क्षेत्रातल्या कंपन्या आणि राष्ट्रीयीकृत बँका यांना भांडवली बाजारात प्रवेश करून पैसे उभारता येतील; तसेच लहान गुंतवणूकदारांना गुंतवणुकीचे नवे दालन उघडून देता येईल, असे म्हटले आहे. त्याचवेळी त्यात हेही म्हटले आहे की नफ्यात असणाऱ्या सार्वजनिक उद्योगांचे खाजगीकरण करण्यात येणार नाही. याचा अर्थ, 'भेल'सारख्या घटना होणार, हे डाव्या पक्षांना माहीत असायला हवे. तरीही आतून पाठिंबा व बाहेरून लोकांना दिसण्या-साठी विरोध, हे धोरण या पक्षांनी सुरुवाती-पासून राबविले आहे.

'भेल'बाबतीतला निर्णय नियमाला धरूनच झाला आहे. आताच्या निर्गंुतवणुकीनंतर 'भेल'चे व्यवस्थापन अधिक सक्षम होईल आणि ती कंपनी चालविण्यात अधिक व्यावसायिकता येईल, असे अपेक्षित आहे. या निर्गंुतवणुकीचा आणखी एक महत्त्वाचा मुद्दा असा की, यातून मिळणाऱ्या पैशांचे काय करायचे हे आधीच ठरविण्यात आले आहे.

यातील तीन चतुर्थांश पैसे म्हणजे सुमारे 2,200 कोटी रुपये आरोग्य आणि शिक्षण यावर खर्च केले जाणार आहेत. बाकी 25 टक्के पैसे सार्वजनिक क्षेत्रातल्या आजारी उद्योगांना संजीवनी देण्यासाठी वापरण्यात येतील. हे लक्षात घेतले की, या व्यवहारात काही गैर नाही असे दिसते.

वाद असेलच तर तो, निर्गंुतवणुकीचे दहा टक्के समभाग नेमके कोणाला विकले की 'भेल' अधिक कार्यक्षम होईल याचा. त्याची योग्य विक्री झाली तर हा व्यवहार कारणी लागला, असे म्हणता येईल.

 
</text>
</doc>
