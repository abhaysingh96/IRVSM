<doc>
<docno>1125935.cms.txt</docno>
<text>
 
अग्रलेख
भ्रष्टाचाराची टाकी!
[ Sunday, May 29, 2005  07:28:23 pm]


नव्या मुंबईत पाण्याच्या टाकीची चाचणी घेताना, ती कोसळून दोन कामगार जागीच ठार होणे, या घटनेकडे निव्वळ अपघात म्हणून पाहून चालणार नाही.

नव्याने उभारण्यात येणारी शहरे आणि एकंदरीत स्थानिक स्वराज्य संस्थांचा कारभार याकडे अधिक काळजीपूर्वक बघण्याची गरज आहे, हे या दुर्घटनेमुळे अधोरेखित झाले आहे.

वाढत्या मुंबईला उत्तर म्हणून मानखुर्दच्या खाडीपलीकडे दुसरी मुंबई उभारली गेली. महाराष्ट्र सरकार असा प्रयोग प्रथमच करत असल्यामुळे नगरविकास तज्ज्ञ आणि इतर अनेकजण या प्रयोगाकडे उत्सुकतेने बघत होते.

झोपडपट्टी, बकाली अशा मुंबईला ग्रासणाऱ्या समस्यांचा मागमूस येथे असणार नाही, याची ग्वाही राज्यकर्ते देत होते. लोकप्रतिनिधींना ही जबाबदारी पेलणार नाही म्हणून सिडको ही स्वतंत्र यंत्रणा उभारण्यात आली. एक सनदी अधिकारी, इंजिनीयर आणि संचालक मंडळ अशा मंडळींच्या हातात सिडकोचा कारभार सोपवण्यात आला.

प्रारंभी सिडकोचा कारभार बरा चालला होता. नाशिक, औरंगाबाद येथेही सिडकोकडे असेच आव्हान सोपवण्यात आले. थोड्याच अवधीत वाढत्या शहरीकरणामुळे सिडकोच्या घरांना मागणी वाढली. सिडकोचे भूखंड ही सोन्याचे अंडे देणारी कोंबडी ठरली.

सिडकोची आथिर्क ताकद वाढू लागल्यावर सत्ताधाऱ्यांना यात लक्ष घालावेसे वाटू लागले. सिडकोवर नेमावयाचा सनदी अधिकारी आणि संचालक मंडळ यांच्यात संबंधितांना नको तितका रस निर्माण झाला.

मंत्रालयातील नगरविकास खात्यातून आणि मंत्रालयाच्या सहाव्या मजल्यावरून सिडकोचा कारभार हाकण्यात येऊ लागला. नव्या मुंबईपुरते बोलायचे तर मानखुर्दपर्यंत धावणारी लोकल खाडी ओलांडून पलीकडे गेली आणि मुंबईपेक्षा तेथे घर घेणे अनेकांना सोयीस्कर ठरू लागले. तेथील जागांचे भाव वाढले. यातच भर पडली ती सिडकोबरोबर नवी मुंबई महानगरपालिका अस्तित्वात आल्यामुळे निर्माण झालेल्या गोंधळाची.

एकाच शहराचा कारभार हाकण्यासाठी नगरसेवक असलेली महापालिका आणि मंत्रालयाचा रिमोट कंट्रोल असणारी सिडको यांच्यात संघर्ष सुरू झाला. तेथील महापालिकेचा कारभार हा शेजारील महापालिकांइतकाच बरा किंवा गचाळ ठरू लागला.

झोपड्या, अपुरा पाणीपुरवठा, वाहतुकीची अव्यवस्था या समस्यांनी लोकांना घेरले. यात भर पडली, ती सिडकोमधील भ्रष्टाचार व गैरव्यवहार यांची. सिडकोच्या भूखंड वाटपावरून सतत वादावादी, आरोप- प्रत्यारोप होत राहिले. यात तथ्य आहे, हे या कोसळलेल्या टाकीमुळे सिद्ध झाले आहे. टाकीचे काम देण्यात आलेले ठेकेदार आणि त्यांना काम देणारे संबंधित अधिकारी यांची चौकशी होण्याची गरज आहे. किंबहुना अशा संशयास्पद कामांची तज्ज्ञांकडून पुन्हा पाहणी करून घ्यायला हवी, ती दोन कारणांसाठी. टाकी कोसळण्यासारख्या अपघातांची पुनरावृत्ती होऊन आणखी बळी जाऊ नयेत यासाठी आणि दोषी अधिकाऱ्यांना जरब बसावी म्हणून. अर्थात असे काही नि:पक्षपातीपणे होण्याची अजिबात शक्यता नाही; कारण भ्रष्टाचाराचे असे अनेक पुरावे ढळढळीत समोर असतानाही सरकारने दोषींना सांभाळूनच घेतले आहे.

ठाणे महापालिकेत दिल्या जाणाऱ्या कामांमध्ये एकेचाळीस टक्के रक्कम लोकप्रतिनिधी, अधिकारी आणि ठेकेदार यांच्यात वाटली जाते, असा आरोप शिवसेनेचे जिल्हाध्यक्ष (कै.) आनंद दिघे यांनी केला होता. सरकारने नंदलाल या सचोटीच्या सनदी अधिकाऱ्याकडून या आरोपांची चौकशी केली. त्यात हे आरोप खरे आहेत यावर शिक्कामोर्तब झालेच; पण थेट स्थानिक खासदारांपासून अनेक नगरसेवक, अधिकारी कसे गुंतलेले आहेत, याचे पुरावे समितीने नोंदवून ठेवले आहेत.

मात्र कारवाईचे भिजत घोंगडे पडून राहील, याची काळजी सर्वार्ंनी घेतली आहे. मुंबई महापालिकेत स्थायी समितीच्या बैठकीत घेतल्या जाणाऱ्या निर्णयांबाबत भरपूर लिहिले गेले आहे. काही सरळमार्गी नगरसेवकांनी याबद्दल आवाज उठवला आहे. दुदैर्वाने हल्ली अशा नगरसेवकांची संख्या कमी होत चालली आहे. अर्थात सगळा दोष नगरसेवकांना देता येणार नाही; कारण अशा व्यवहारात अनेक अधिकारीही गुंतलेले असतात. त्यांना संरक्षण देण्यात राजकारण्यांना आणि ठेकेदारांना रस असतो. अनेकदा ठेकेदार हे राजकारण्यांचे नातेवाईक असतात. सगळीकडे जे घडते आहे, तेच सिडकोतही होते आहे. सिडकोच्या संचालकावर गोळीबार होतो. इतर अनेक गैर- व्यवहारांत संचालक अडकले आहेत, असेही बोलले जाते.

आता तरी टाकी कोसळण्याच्या घटनेनंतर नगरविकास खाते सांभाळणारे मुख्यमंत्री विलासराव देशमुख तातडीची पावले उचलून पुढील दुर्घटना आणि मनुष्यहानी टाळतील, अशी अपेक्षा सामान्य नागरिक बाळगून आहेत.

 
</text>
</doc>
