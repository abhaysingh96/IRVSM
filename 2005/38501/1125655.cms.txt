<doc>
<docno>1125655.cms.txt</docno>
<text>
 
महामुंबई
चिरतारुण्याच्या उत्सवात सजली खोताची वाडी
[ Sunday, May 29, 2005  12:00:01 am]


म. टा. प्रतिनिधी

मुंबई : खोताच्या वाडीतल्या चुन्याच्या भिंती, लाकडाचं 'एथनिक' फनिर्चर मुंबईकरांच्या स्वागतासाठी सज्ज आहे. ठेवणीतले पडदे, टेबलक्लॉथ, कंदील, रांगोळ्या, दिव्यांच्या माळा लेवून खोताची वाडी तयार झालीय! इथल्या घरांत वर्षानुवषेर् वास्तव्य करणाऱ्या कुटुंबांना तुमचं पायताण घालून घरात सगळीकडे फिरणं खटकणार नाही.. तुम्ही कुठचे, कधीपासून राहता, असं काहीबाही विचारणाऱ्याचंही इथं हसूनच स्वागत होतंय.

'चिरतरुण राहा'ची कॅचलाईन घेऊन आलेल्या खोताची वाडी फेस्टिव्हलला शनिवारी सुरुवात झाली. रविवारी सायंकाळपर्यंत या फेस्टिव्हलची मजा मुंबईकरांना लुटता येईल. फेस्टिव्हलचा जो उत्साह इथल्या तरुणांमध्ये आहे, त्याच 'स्पिरिट'नं 81 वर्षांच्या मिसेस फरेराही आल्या-गेल्याची चौकशी करत आहेत. सोबत ईस्ट इंडियन विन्दालू, चायनीज नूडल्स, महाराष्ट्रीय लोणची, कोकम सरबत (अॅक्वागार्डच्या पाण्याचं) अशी 'तोंडीलावणी' असली तरी, या फेस्टिव्हलची सगळी मजा इथली 'यंग फॉरेव्हर' घरं पाहण्यातच आहे.

इथल्या 'हेरिटेज' वास्तूंमध्ये स्वत:चा फोटो काढून घेण्याची संधीही या फेस्टिव्हलनं मिळवून दिली आहे. 250 रूपयात नामवंत छायाचित्रकारांनी काढलेल्या या फोटोंतून वाडीतला यंगनेस आठवणीत साठवून ठेवता येईल. चायनीज जेवणाची मेजवानी देणारं एक चायनीज कुटुंबही येथे आहे. पाठारे प्रभू आणि सीकेपी चवींच्या महाराष्ट्रीय खाद्यपदार्थांचा समावेश अभावानेच आहे. फेस्टिव्हलचं हे पहिलंच वर्ष असल्यानं काहीसा ढिसाळपणा, नियोजनाचा अभाव जाणवतो. पण, या सगळ्याला वाडीकरांचा उत्साह पुरून उरतो आहे.

 
</text>
</doc>
