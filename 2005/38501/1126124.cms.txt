<doc>
<docno>1126124.cms.txt</docno>
<text>
 
महामुंबई
काठावरच्या वर्गाला जोडण्याचे प्रयत्न व्हायला हवेत!
[ Sunday, May 29, 2005  11:06:55 pm]


म. टा. प्रतिनिधी

मुंबई : शिक्षणाच्या खासगीकरणामुळे नवा वर्ण वर्चस्ववाद उभा राहत आहे. या परिस्थितीत सर्वाधिक संख्येने असलेल्या काठावरच्या मध्यमवर्गाला जोडण्यासाठी प्रयत्न व्हायला हवेत. कारण, या वर्गाचा आथिर्क स्तर कधीही खालावू शकतो आणि तो शिक्षणापासून वंचित राहू शकतो, असा इशारा युवक क्रांती दलचे संस्थापक कुमार सप्तषीर् यांनी दिला.

राज्यभरातील जवळपास 13 संघटनांच्या वतीने आयोजित केलेल्या 'शिक्षण व्यापारीकरणविरोधी परिषदे'च्या समारोप प्रसंगी ते बोलत होते. महाराष्ट्र आरोग्य विद्यापीठाचे माजी कुलगुरू डॉ. रवी बापट यांच्या हस्ते परिषदेचे उद्घाटन करण्यात आले.

राज्यघटनेनुसार सर्व स्तरातील नागरिकांना शिक्षण देणे, ही राज्य सरकारची जबाबदारी आहे. त्याची पूर्तता न झाल्यास सरकारविरोधात जनआंदोलनाची चळवळ उभारण्याचा इशारा या परिषदेत देण्यात आला. तसेच, शिक्षण क्षेत्रात सरकारने पार पाडावयाच्या जबाबदाऱ्यांचा ठरावही यावेळी मंजूर करण्यात आला. शिक्षण व्यापारीकरण विरोधी मंचाचे डॉ. विवेक कोरडे यांनी हा ठराव मांडला.

माध्यमिक शिक्षणावर सरकारचेच नियंत्रण असावे, मेडिकलसाठी एकस्तरीय प्रवेशपद्धतीचा अवलंब, देशाच्या एकूण आथिर्क उत्पन्नाच्या 6 टक्के आणि बजेटमध्ये 10 टक्के खर्च शिक्षणासाठी राखून ठेवावा, विद्यार्थ्यांची गळती रोखण्यासाठी प्रयत्न करणे, प्रवेशप्रक्रिया पारदर्शक असणे, पैसे नाहीत म्हणून एकाही विद्यार्थ्याला शिक्षणापासून वंचित राहण्याची परिस्थिती येऊ नये, या साठी सरकारने पुढाकार घ्यावा, अशी मागणी या ठरावाद्वारे करण्यात आली.

शिक्षण क्षेत्रातील गल्लाभरू वृत्तीवर सर्वच वक्त्यांनी कोरडे ओढले. सर्व स्तरापर्यंत शिक्षण पोहोचण्याऐवजी ठराविक वर्गाची मक्तेदारी बनत चालली आहे. शिक्षणामुळेच यशाची स्वप्न पाहता येतात. त्यासाठी लोकांच्या पाठिशी उभी राहून त्यांना कृती कार्यक्रम दिले पाहिजे, असे सप्तषीर् यांनी सांगितले. डॉ. बापट यांनी वैद्यकीय शिक्षणाच्या क्षेत्रात बोकाळलेल्या अप्रवृत्तीकडे उपस्थितांचे लक्ष वेधले.

सप्तर्षी यांच्यासह एसएफआयचे डॉ. महारूद डाके, टिचर्स ऑफ दि र्वल्डचे संपादक प्रा. किशोर ठेकेदत्त, एमएफयूसीटीओचे प्रा. सदाशिवन आदींनी शिक्षणक्षेत्रावरील अरिष्टावर चर्चा केली. बुक्टू, सेव्ह एज्युकेशन कमिटी, स्टुडंट्स फेडरेशन ऑफ इंडिया, शिक्षा मुक्ती अभियान, राडा, डेमोक्रॅटिक स्टुडंट्स ऑर्गनायझेशन, जागृत कामगार मंच, डेमोक्रॅटिक युथ फेडरेशन ऑफ इंडिया, मेडिकल स्टुडंट्स- पेरेन्ट्स असोसिएशन, लोक हक्क संघटना, समतावादी छात्रभारती आणि जनमुक्ती संघर्ष वाहिनी या संघटना यात सहभागी झाल्या होत्या.

 
</text>
</doc>
