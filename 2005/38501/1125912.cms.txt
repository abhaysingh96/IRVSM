<doc>
<docno>1125912.cms.txt</docno>
<text>
 
अर्थव्यवहार
भारतातही लवकरच थ्री-जी मोबाइल क्रांती
[ Sunday, May 29, 2005  06:32:01 pm]


म. टा. टेलिकॉम प्रतिनिधी

मुंबई : थ्री-जी किंवा थर्ड जनरेशन मोबाइलची लाट भारतात येऊन धडकण्यास फार अवकाश नाही. मोबाइलधारकांना अधिक वेगवान सेवा, अधिक स्पष्ट आवाज आणि पिक्चर पुरवणाऱ्या या थ्री-जी मोबाइल्सचे गाडे सध्या स्पेक्ट्रम फीवर अडलेले आहे. अर्थात या फीबाबत तोडगा निघाल्यास भारतात मोबाइलची दुसरी क्रांती फार दूर नाही.

सध्या मोबाइलमध्ये एमपी-3 आणि व्हिडिओ क्लिप्स आदिंचा समावेश असल्यास तो फारच 'स्लीक' असल्याची चर्चा सुरू होते. अर्थात हा स्लीक फीचर्सवाला मोबाइलही लवकरच जुना ठरू शकेल. कारण थ्री-जी क्रांतीमुळे याहीपेक्षा अधिक चांगली फीचर्स मोबाइलमध्ये अवतीर्ण होतील. उदा. एखाद्याला त्याच्या मित्राचा-मैत्रिणीचा चेहराही मोबाइलवर चॅटिंग करताना पाहता येऊ शकेल. अमेरिका आणि युरोपमध्ये थ्री- जी मोबाइल टेक्नॉलॉजीने गेल्याच वषीर् या क्षेत्रातली परिमाणे बदलून टाकली आहेत. भारतात मोबाइल आणि नव्या टेक्नॉलॉजीविषयीची क्रेझ पाहता थ्री-जीचा बेसही झपाट्याने वाढणार यात शंका नाही.

थ्री- जीने सध्याच्या मोबाइलचा चेहरामोहरा संपूर्ण बदलून जाईल, असे नव्हे. पण मोबाइलमधील सध्याची फीचर्स आमूलाग्र बदलून जातील, हे निश्चित. कारण थ्री-जीसाठी काही अत्याधुनिक आंतरराष्ट्रीय स्टँडर्ड्स आणि टेक्नॉलॉजीचा अंतर्भाव असेल.

सध्याच्या मोबाइल फीचर्समध्ये थ्री-जी म्हणजे निव्वळ एक व्हॅल्यू-अॅडिशन ठरेल. म्हणजेच, जीएसएम किंवा सीडीएमए कालबाह्य अजिबातच होणार नाही. त्याचबरोबर, सध्या अस्तित्वात असलेले हँडसेट मोडीत काढण्याची गरज भासणार नाही. कारण या नव्या टेक्नॉलॉजीचा सध्याच्या हँडसेट्समध्येही सहज अंतर्भाव करता येईल.

अर्थात या नव्या सेवेसाठी त्या त्या सविर्स प्रोव्हायडर कंपनीला अतिरिक्त शुल्क मात्र द्यावे लागेल. सीडीएमए किंवा जीएसएमपेक्षा थ्री-जी तिसरा किंवा वेगळा प्रकार नाही. ती फक्त एक सेवा आहे. आणि या सेवेचा पर्याय यापुढे उपलब्ध होईल, इतकेच.

सध्याचे मोबाइल टू-जी म्हणून ओळखले जातात. थ्री-जी मोबाइलमध्ये नेहमीच्या मोबाइलपेक्षा चार ते पाच पट अधिक 'व्हॉइस ट्रॅफिक' ट्रान्समिट करण्याची सोय असते. त्यामुळे कॉल कनेक्ट चटकन होऊ शकतो, तसेच प्रचंड वेगाने डेटाही ट्रान्सफर होऊ शकतो. सध्याच्या अंदाजानुसार, 384 किलोबाइट्स प्रति सेकंद (केबीपीएस) इतक्या वेगाने हा डेटा ट्रान्सफर होऊ शकेल. व्हिडिओ कॉन्फरन्सिंग तसेच स्थाननिश्चिती (पोझिशनिंग) आदि फीचर्स अधिक आकर्षक स्वरूपात उपलब्ध होऊ शकतील. व्हिडिओ क्लिप्स डाउनलोड करून ते अधिक वेगाने आणि अधिक सुस्पष्ट स्वरूपात इतरत्र पाठवता येतील.

सध्या थ्री- जी टेक्नॉलॉजी स्पेक्ट्रमविषयी वादाच्या भोवऱ्यात अडकली आहे. टाटा समूहाचे अध्यक्ष रतन टाटा स्पेक्ट्रम फी म्हणून सरकारला 1500 कोटी देण्यास तयार आहेत. मात्र, भारती टेलिकॉमचे सुनील मित्तल यांचा या प्रस्तावाला विरोध आहे. सरकारला मोबाइल सेवाधारकांकडून आधीच प्रचंड शुल्क मिळत असताना, नव्याने शुल्क का दिले जावे, असा मित्तल यांचा सवाल आहे. अशी फी सरकारने आकारल्यास त्याची झळ अप्रत्यक्षपणे ग्राहकाला बसेल, अशी भीती त्यांना वाटते. सरकारने दोघांच्याही प्रस्तावावर विचार करण्याचे आश्वासन दिले आहे.

 
</text>
</doc>
