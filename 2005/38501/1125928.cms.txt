<doc>
<docno>1125928.cms.txt</docno>
<text>
 
धावते जग
आशादायीच!
[ Sunday, May 29, 2005  07:12:15 pm]


ठाणे जिल्ह्यातील दिवा- मुंब्रा स्टेशनांमधील तिवराचे जंगल खलास करण्यात आले आहे आणि त्याविरोधात बरीच ओरड होऊनही सरकार काहीच करत नाही, अशी संतापजनक स्थिती आहे.

मात्र काळ्या ढगालाही चंदेरी किनार असावी, तशीच गोष्ट आता घडून येत आहे. ज्या जिल्ह्यातील तिवराच्या जंगलाबाबत उदासीनता दाखविली जात आहे, त्याच जिल्ह्याच्या मुख्य ठिकाणी मात्र पर्यावरणाच्या रक्षणाच्या दृष्टीने ठोस पाऊले उचलण्यात येणार आहेत, ही चांगली बाब आहे.

ठाणे शहरात काही रस्ते दुचाकी सायकलींसाठी राखून ठेवण्यात येणार आहेत. परदेशांत, म्हणजे चीनमध्येच नव्हे, तर युरोपांतील अनेक देशांतील गावांमध्ये दुचाकी सायकल सर्रास वापरली जाते.

लंडनमधील लोकांनीही या वाहनाचा उपयोग मोठ्या प्रमाणावर सुरू केला, तेव्हा 'न्यू सायन्टिस्ट'सारख्या प्रतिष्ठित विज्ञान साप्ताहिकालाही त्याची दखल घ्यावीशी वाटली होती. याचे मुख्य कारणच असे की गेल्या काही वर्षांमध्ये दुचाकी आणि चारचाकी वाहनांची संख्या जगभरच प्रचंड वेगाने वाढली.

आथिर्क समृद्धी आणि जीवनाला आलेली विलक्षण गती याचाच तो अपरिहार्य परिणाम आहे. मात्र या वाहनांमुळेच हवेतील कार्बन डायऑक्साईडचे प्रमाण वाढू लागले. हा वायू उष्णताशोषक असून त्याचे वाढते प्रमाण आणि हवेच्या तापमानात होणारी वाढ यांचा निकटचा संबंध आहे.

त्यामुळेच आता प्रदूषणरहित पर्यायी वाहनांचा विचार पुढारलेल्या देशांत सुरू झाला आहे. चीनमध्ये पूवीर्पासूनच सायकलींसाठी वेगळे मार्ग आखलेले आहेत. इंग्लंडमध्येसुद्धा केम्ब्रिजसारख्या गावात सायकलींसाठी वेगळे मार्ग आहेत.

आपल्याकडेसुद्धा आता अशा प्रकारच्या उपाययोजनांची आवश्यकता निर्माण झाली आहे. याचे कारण वाहनांची संख्या वाढत असून त्यामुळे होणाऱ्या प्रदूषणाचा मोठाच प्रश्न भेडसावू लागला आहे. उदा. आपल्या देशात 1998-99मध्ये प्रवासी वाहतुकीच्या लहान मोटारगाड्या 3,90,707 होत्या.

2004मध्ये ही संख्या 6,99,082वर गेली. दुचाकी वाहनांची संख्या 1998-99मध्ये 33 लाख होती. 2004मध्ये ती 47 लाखांवर गेली. सर्वांगीण प्रगतीच्या ओघात ही संख्या आणखी वाढणे अपरिहार्य असले, तरी शक्य आहे, तिथे प्रदूषणरहित वाहन वापरणे, हा उत्तम मार्ग आहे. अशा वाहनांसाठी वेगळे रस्ते ठेवले गेले, तर त्यांच्या वापरास उत्तेजन मिळेल. ठाण्यामध्ये हे करण्यात येणार आहेच; शिवाय लगतच्या परिसरात तिवराची आणि शहरात कडुनिंबाची झाडेही लावण्यात येणार आहेत.

 
</text>
</doc>
