<doc>
<docno>1125920.cms.txt</docno>
<text>
 
महाराष्ट्र
मोफत विजेसाठी कृषीपंपाचा उपयोग!
[ Sunday, May 29, 2005  06:43:31 pm]


अविनाश चंदने

पनवेल : शेतकऱ्यांना मोफत वीजपुरवठा करण्याचा निर्णय राज्य सरकारने मागे घेतला असला तरी कृषीपंपांना केवळ एक छोटेसे यंत्र जोडल्यास कोणत्याही अतिरिक्त खर्चाशिवाय विनामूल्य वीज मिळू शकते, याचा यशस्वी प्रयोग नवीन पनवेलमधील शैलेंद कांडपिळे या तरुणाने शनिवारी केला. या प्रयोगातून 240 व्होल्ट दाबाची 240 वॉटची वीजेची निमिर्ती होते, असे आढळले.

या यंत्राचे नाव आहे मायक्रो हायड्रो. रॉकेल किंवा डिझेलवर चालणाऱ्या कृषीपंपाने खेचलेले पाणी जिथून बाहेर पडते तेथे हे जेमतेम दीड फूट उंचीचे आणि फूटभर रुंदीचे यंत्र जोडल्यास पंपातून फोर्समध्ये येणाऱ्या पाण्याने मायक्रो हायड्रोच्या खालचा टर्बाइनचा पंखा वेगाने फिरतो. त्यामुळे यंत्राचा वरचा जनरेटर फिरून वीजनिमिर्ती होते आणि खालच्या बाजूने बाहेर पडणारे पाणी शेतीला वापरून निर्माण झालेली वीज थेट घरगुती उपयोगासाठी वापरता येते. प्रयोगाच्या वेळी शैलेंदने 100 व 60 वॉटची क्षमता असलेले दोन बल्ब कार्यान्वित करून दाखवले.

वेगवेगळ्या क्षमतेचे मायक्रो हायड्रो हे यंत्र वीजनिमिर्तीसाठी असले तरी भारतात त्याचा उपयोग जवळजवळ नाहीच. त्यातून शेतीच्या पंपांला जोडून घरगुती वापरासाठी वीजनिमिर्ती करण्याची नवी दिशा शैलेंदने दाखवून दिली आहे. शनिवारी नवीन पनवेलजवळील आदई गावातील तलावाच्या पाण्यात वीज निमिर्तीचा प्रयोग करण्यात आला. यामुळे कृषीपंपांचा वापर करणाऱ्या शेतकऱ्यांना घरात वापरासाठी खऱ्या अर्थाने 'मोफत वीज' मिळू शकते.

शैलेंदने या प्रयोगासाठी दोन हॉर्सपॉवरचे कृषीपंप मायक्रो हायड्रोला जोडले. त्यातून 240 व्होल्ट दाबाची 240 वॉटची विजेची निमिर्ती झाली. जर कृषीपंप त्यापेक्षा जास्त हॉर्सपॉवरचे वापरले तर अधिक वीज तयार होऊ शकते, असा त्याचा दावा आहे.

याकरिता मायक्रो हायड्रो आयात करावा लागतो, अशी माहिती मिळाल्यानंतर इंटरनेटच्या माध्यमातून दिल्लीतील व्यापाऱ्याचा शोध लागला आणि पुढचे काम सोपे झाले. वास्तविक त्याची किंमत केवळ 150 डॉलर होती. मात्र प्रयोगाची घाई आणि व्यापाऱ्याची नफेखोरी यामुळे शैलेंदला मायक्रो हायड्रो महाग पडला. मात्र, आपल्याकडील उद्योजगांनी याची निमिर्ती केल्यास केवळ तीनचार हजारांत मायक्रो हायड्रो उपलब्ध होऊ शकेल, असे शैलेंद यांना वाटते. (अधिक माहितीसाठी संपर्क शैलेंद कांडपिळे : 9819406786)

 
</text>
</doc>
