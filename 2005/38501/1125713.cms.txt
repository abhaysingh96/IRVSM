<doc>
<docno>1125713.cms.txt</docno>
<text>
 
महामुंबई
सर्व डान्स बारना 7 जूनला टाळे
[ Sunday, May 29, 2005  12:58:26 am]


म. टा. प्रतिनिधी

मुंबई : मुंबईसह राज्यातील सर्व डान्स बार बंद करण्याच्या राज्य सरकारच्या निर्णयावर येत्या बुधवारी म्हणजे एक जून रोजी शिक्कामोर्तब करण्यात येणार असून त्यानंतरच्या पाच-सहा दिवसांत त्याबाबतचा वटहुकूम काढण्यात येऊन सात जूनपासून राज्यातील सर्व डान्स बारना कायमचे टाळे लागेल, अशी माहिती मुख्यमंत्री विलासराव देशमुख यांनी 'मटा'ला दिली.

डान्स बार बंद करण्याचा निर्णय 18 मे रोजी कॅबिनेट बैठकीत घेण्यात आला होता. त्यानंतर 25 मेच्या कॅबिनेट बैठकीत त्यावर शिक्कामोर्तब करण्यात येणार होते. पण त्या दिवशी कॅबिनेट बैठक रद्द करण्यात आल्याने हा निर्णय लांबणीवर पडला.

बजेट अधिवेशनात उपमुख्यमंत्री आर. आर. पाटील यांनी सर्वप्रथम डान्स बारबंदीची घोषणा केली होती. पण नंतरच्या काळात काही ना काही कारणांमुळे निर्णयाची अंमलबजावणी होऊ शकली नाही. तसेच आर. आर. यांच्या या घोषणेला काँग्रेसचे मंत्री, आमदार आणि दिल्लीतील श्रेष्ठी अनुकूल नसल्याची चर्चा सुरू झाली होती. त्यातच उपमुख्यमंत्री चीन दौऱ्यावर गेल्यानंतर निर्णय बारगळण्याची भीती व्यक्त होत होती.

 
</text>
</doc>
