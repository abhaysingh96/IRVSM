<doc>
<docno>1125931.cms.txt</docno>
<text>
 
लेख
सोनियांपुढील आव्हाने
[ Sunday, May 29, 2005  07:18:31 pm]


संघटनेपासून सत्तेपर्यंत धनशक्तीचा प्रभाव वाढला आहे. समाजजीवन जातीजमातींच्या विळख्यात गुरफटले आहे. धनशक्तीबरोबरच मनगटशक्तीचाही प्रभाव वाढला आहे. गुणवत्ता दुय्यम स्थानावर आली आहे. ध्येयवादी कार्यर्कत्यांचे राजकारणातून उच्चाटन होत आहे. हे चित्र बदलून काँग्रेसला पूवीर्चे गतवैभव प्राप्त करून देण्यासाठी सोनिया गांधींना संघटनेच्या कार्यशैलीत आमूलाग्र बदल करावे लागणार आहेत.

देशाच्या राजकारणात केंदस्थानी असलेल्या सोनिया गांधींची काँग्रेसच्या अध्यक्षपदी पुनश्च बिनविरोध निवड झाली आहे. काँग्रेसचे अध्यक्षपद निविर्वादपणे सोनिया गांधींकडेच राहील, याविषयी कोणालाही शंका नव्हती. बुधवारी उमेदवारी अर्ज दाखल करताना, सोनिया गांधींचे सूचक आपण असावे, यासाठी काँग्रेसचे देशभरातले प्रदेशाध्यक्ष आणि राज्याराज्यांतले काँग्रेस नेते यांची झुंबड दिल्लीला पोहोचली. काँग्रेस संस्कृतीला अनुसरून त्यांच्यात चढाओढ सुरू होती. अध्यक्षपदासाठी दुसऱ्या कोणाचाही उमेदवारी अर्ज येणे शक्य नव्हते. साहजिकच शुक्रवारी सायंकाळी त्यांची अध्यक्षपदी निवड झाल्याची औपचारिक घोषणा झाली.

इंदिरा गांधींची सून आणि राजीव गांधींची पत्नी एवढीच ओळख असलेल्या सोनिया गांधींनी 1997च्या अखेरीस राजकारणात पदार्पण केले, तेव्हा काँग्रेसची अवस्था अर्धवट बुडालेल्या जहाजासारखी होती. 112 वर्षांची काँग्रेस आपसातल्या यादवीमुळे अस्ताला जाते की काय, अशी शंका व्यक्त होत होती. उत्सुकतेपोटी देशातले लोक त्यांच्या सभांना गदीर् करतात, त्या 'लीडर' नव्हे तर 'रीडर' आहेत, लिहून दिलेली भाषणे त्या वाचून दाखवतात, अशी टीका होत होती. जन्माने त्या भारतीय नाहीत, या मुद्यावर आठ वषेर् विरोधकांनी रणकंदन माजवले होते. वर्षभरात हे सारे मुद्दे कालबाह्य झाले आहेत. इतिहासाची पाने किती वेगाने पुढे सरकतात याचा प्रत्यय, काँग्रेसचे वर्षापूवीर् केंदीय सत्तेत झालेले पुनरागमन आणि सोनिया गांधींच्या व्यक्तिमत्त्वाचा वाढलेला प्रभाव यातून जाणवल्याशिवाय राहत नाही. त्यांच्या भारतीय नागरिकतेवर आक्षेप घेणारी सुब्रमण्यम स्वामींची अखेरची याचिकाही गेल्या सप्ताहात न्यायालयाने फेटाळली. बोफोर्सच्या आरोपातून राजीव गांधींना दोषमुक्त करणारा निकाल तर गेल्या वषीर्च लागला होता.

भारतीय राजकारणात आठ वर्षांचा कालखंड फार मोठा नाही. या कालखंडात अनेक धकाधकींच्या घटनांना सामोरे जात, आपल्यावरील टीकेला प्रत्यक्ष कृतीने उत्तरे देत, सोनिया गांधींनी ज्या आत्मविश्वासाने मार्गक्रमण केले, तो प्रवास सर्वांनाच चकित करणारा आहे. केंदातल्या युपीए सरकारने नुकतेच एक वर्ष पूर्ण केले. त्यानिमित्ताने दिल्लीतल्या पत्रकारांशी मनमोकळा संवाद करण्यासाठी त्यांनी 17 मेच्या सायंकाळी मोतीलाल नेहरू मार्गावरील राष्ट्रीय सल्लागार परिषदेच्या कार्यालयात 'हाय टी'चे आयोजन केले होते. त्यांच्या बदललेल्या व्यक्तिमत्त्वाचा साक्षात्कार, यानिमित्ताने सर्वांनाच झाला.

'डॉ. मनमोहन सिंग उत्तम काम करीत आहेत. त्यांच्याच नेतृत्वाखाली सलग पाच वषेर् युपीएचे सरकार चालेल...' अशा शब्दात अत्यंत निग्रहाने त्यांनी तेव्हा उत्तर दिले. पंतप्रधानपद न स्वीकारण्याच्या वर्षापूवीर्च्या निर्णयाचा फेरविचार करण्याच्या साऱ्या शक्यता या एका वाक्यात त्यांनी साफ फेटाळून लावल्या. सोनिया आणि मनमोहन सिंंग यांची व्यक्तिमत्त्वे परस्परांना पूरक असल्याच्या भूमिकेवर वर्षानंतर पुनश्च शिक्कामोर्तब झाले. स्वत:ला सत्तेपासून निर्धाराने दूर ठेवीत देशातील जनतेची मने श्रीमती गांधींनी जिंकलीच; शिवाय काँग्रेससह सत्ताधारी आघाडीतल्या घटकपक्षांवरही त्यांनी नैतिक दबाव निर्माण केला.

काँग्रेसचे स्वरूप कधी काळी जन-आंदोलनाचे होते. आता बाजारबुणगे आणि जनतेत स्थान नसलेल्या बांडगुळी नेत्यांचा, काँग्रेस मुख्यालयापासून तालुका काँग्रेस समित्यांपर्यंत सुळसुळाट झाला आहे. सोनियांना याची पूर्ण कल्पना आहे. सरकारची तारीफ करणाऱ्या सोनियांना काँग्रेस संघटनेविषयी विचारले, तेव्हा काहीशा नाराज छटेत त्या म्हणाल्या : 'आय अॅम सॅटिस्फाईड वुईथ द गव्हन्मेर्ंट... बट ऑर्गनायझेशन स्टील कॅन डू बेटर... एनी वे वुई हॅव टु चेंज समथिंग...' काँग्रेसच्या अध्यक्षपदाची नव्याने सूत्रे हाती घेताना संघटनेची तळापासून साफसफाई करण्याचे मोठे आव्हान सोनिया गांधींसमोर आहे. पक्षाला चळवळीचे स्वरूप देण्यासाठी सत्तेच्या दलालांना कटाक्षाने दूर ठेवावे लागणार आहे. जनतेच्या संवेदनांशी नाते सांगणाऱ्या काँग्रेसच्या पुनउर्भारणीसाठी नव्या दमाच्या ध्येयवादी तरुणांच्या हाती संघटनेचे कामकाज सोपवावे लागणार आहे. पत्रकारांशी बोलताना याचेही संकेत त्यांनी दिले.

45 वर्षांहून अधिक काळ सत्तेत असलेला काँग्रेस पक्ष कधीकाळी भारतीय राजकारणातले चलनी नाणे होते. काँग्रेसचे तिकीट मिळाले की विजय हमखास, अशी स्थिती बहुतांश मतदारसंघांत होती. कारण कमजोरीपेक्षा बलस्थाने अधिक होती. स्वातंत्र्यचळवळीचा वारसा सांगणाऱ्या या पक्षात भारतीय समाजजीवनात आढळणारे सारे गुणदोष होते; तरीही त्यागाला, निष्ठेला, कृतिशीलतेला आणि ध्येयवादाला अधिक महत्त्व होते. बहुदा यामुळेच काँग्रेस तुलनेने लोकांना अधिक जवळचा पक्ष वाटायचा. गावपातळीपासून संघटना मजबूत होती. स्पर्धा पूवीर्ही होती; मात्र कार्यर्कत्यांमध्ये परस्पर विश्वासाचे वातावरण होते. आता सारे चित्र बदलले आहे. संघटनेपासून सत्तेपर्यंत धनशक्तीचा प्रभाव वाढला आहे. मंडलच्या अंमलबजावणीनंतर देशाचे समाजजीवन जातीजमातींच्या विळख्यात गुरफटले गेले आहे. धनशक्तीबरोबरच मनगटशक्तीचाही प्रभाव वाढला आहे. गुणवत्ता दुय्यम स्थानावर आली आहे. निवडणुका प्रचंड महाग झाल्या आहेत. ध्येयवादी कार्यर्कत्यांचे राजकारणाच्या परिघातून उच्चाटन होते आहे. अशा वातावरणात अध्यक्षपदाचा काटेरी मुकुट सोनियांनी पुन्हा धारण केला आहे. आव्हाने अनेक आहेत; त्यावर मात करण्याची इच्छाशक्तीही त्यांच्याजवळ आहे. अर्थात त्या कितपत यशस्वी होतील, याचे उत्तर देणे मात्र कठीण आहे.

देशातील अन्य पक्षांची अवस्थाही यापेक्षा वेगळी नाही. एकेका व्यक्तीभोवती सारे पक्ष केंदित झाले आहेत. बदलत्या काळाच्या आव्हानांचे यापैकी अनेकांना भान नाही. धामिर्क अथवा भावनिक आवाहने करीत, जनमतावर स्वार झालेल्या जातीजमातींच्या मतबँका सांभाळत, मिळेल त्या मार्गाने सत्ता हस्तगत करण्याची अघोरी स्पर्धा स्थानिक पातळीपासून देशपातळीपर्यंत सुरू आहे. सार्वत्रिक निवडणुकांना फार्सचे स्वरूप प्राप्त झाले. बिहार याचे ताजे उदाहरण आहे. कोणत्याही स्तरावर बदल होत नसल्याने लोक निराश आहेत. तरुण पिढीत राजकारणाविषयी घृणा आहे. संसदेच्या कामकाजाचे थेट प्रक्षेपण पाहिल्यानंतर, आपले भवितव्य घडवण्याची क्षमता संसदीय लोकशाहीत आहे, असा विश्वास या पिढीला वाटत नाही. वयाने ज्येष्ठ असलेले नेते निवृत्ती स्वीकारायला तयार नाहीत. आघाडी सरकारच्या कालखंडात निर्णयप्रक्रियेच्या वेगाला मर्यादा आल्या आहेत. राजकारण निवडणुकांशी निगडित झाल्यामुळे अनावश्यक आग्रहांचे संघर्ष तीव्र झाले आहेत. डावे पक्षही याला अपवाद नाहीत. लवकरच पाच राज्यांच्या विधानसभा निवडणुका आहेत. यात मुख्यत्वे बिहार, केरळ, पश्चिम बंगालचा समावेश आहे. सरकारचे बाहेरून समर्थन करणाऱ्या डाव्या पक्षांची केरळ आणि बंगालमध्ये काँग्रेसशी थेट लढाई आहे. केरळात करुणाकरन यांनी सवतासुभा मांडल्याने काँग्रेसच्या शक्तीचे विभाजन झाले आहे. बिहार, उत्तर प्रदेश यासारख्या मोठ्या राज्यांसह ईशान्य भारतातल्या अनेक राज्यांत काँग्रेसचा प्रभाव मोठ्या प्रमाणावर ओसरला आहे. पक्षात नवे कार्यकतेर् येत नसल्याचा आणि जनतेच्या सुखदु:खांशी एकरूप असलेल्या कार्यर्कत्यांची फळी नसल्याचा हा दुष्परिणाम आहे.

हे चित्र बदलून काँग्रेसला पूवीर्चे गतवैभव प्राप्त करून देण्यासाठी त्यांना संघटनेच्या कार्यशैलीत आमूलाग्र बदल करावे लागणार आहेत. प्रत्येक राज्यात तरुणांच्या हाती प्रदेशाध्यक्षपद आणि विधिमंडळाचे नेतृत्व सोपवायला या अगोदरच त्यांनी प्रारंभ केला आहे. कार्यकारिणीसह संघटनेच्या कामकाजात त्या कोणते नवे बदल करतात, याकडे सर्वांचेच लक्ष आहे.

- सुरेश भटेवरा

 
</text>
</doc>
