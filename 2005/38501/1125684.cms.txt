<doc>
<docno>1125684.cms.txt</docno>
<text>
 
देश-विदेश
वीज मोफत नकोच!
[ Sunday, May 29, 2005  12:25:10 am]


वृत्तसंस्था

झाकरी (हिमाचल प्रदेश) : देशातील वीजटंचाई पहाता वीज मोफत देऊ नये, अशी स्पष्ट अपेक्षा पंतप्रधान मनमोहन सिंग यांनी शनिवारी व्यक्त केली आहे.

झाकरी येथे नाप्थ्यावर आधारित 1500 मेगावॉट वीज प्रकल्प देशाला अर्पण करताना ते बोलत होते. सतलज जलविद्युत मंडळाने हा प्रकल्प कार्यान्वित केला असून, हा प्रयोग यशस्वी ठरला, तर हिमाचल प्रदेश आणि उत्तरांचलमध्ये अशाच प्रकारचे आणखी सहा प्रकल्प उभारण्यात येणार आहेत.

वीज मोफत दिल्यामुळे विजेच्या क्षेत्रात स्वयंपूर्णता तर मिळवता येत नाहीच शिवाय वीजनिमिर्तीतही तो अडथळा ठरतो. प्रत्येक राज्यातील वीज मंडळाने कामकाजात सुधारणा केल्याशिवाय विजेची गरज पूर्ण करता येणार नाही, असे सिंग यांनी बजावले.

भारत निर्माण योजने अंतर्गत येत्या चार वर्षांत प्रत्येक गावाला वीज पुरवण्यासाठी आपले सरकार कटिबद्ध आहे, असे त्यांनी सांगितले. या काळात सर्वांना पिण्याचे शुद्ध पाणी आणि सर्व गावांत रस्तेदेखील होतील, असा विश्वास त्यांनी व्यक्त केला. हिमाचल प्रदेशाने पायाभूत सुविधांमध्ये केलेल्या कामांची त्यांनी प्रशंसा केली.

 
</text>
</doc>
