<doc>
<docno>1125708.cms.txt</docno>
<text>
 
महामुंबई
द्यायला हवा होता!
[ Sunday, May 29, 2005  12:55:04 am]


म. टा. सांस्कृतिक प्रतिनिधी

मुंबई : फुटक्या मण्याच्या मणीशंकर अय्यर यांनी स्वातंत्र्यवीर सावरकरांचा अपमान केला, तेव्हाच सावरकरप्रेमी आणि इतिहासाचे अभिमानी, अशी पंरपरा सांगणाऱ्या राम कापसे यांनी सोनियांच्या तोंडावर राजीनामा फेकायला हवा होता. पण त्सुनामी लाटा येऊन गेल्या तरी ते तेथेच राहिले, अशी खंत शिवसेनाप्रमुख बाळासाहेब ठाकरे यांनी शनिवारी येथे व्यक्त केली. तरुण पिढीला तात्यारावांच्या ठिणग्या पेलणे झेपणार आहे का, असा सवालही त्यांनी केला.

प्रबोधन आणि स्वातंत्र्यवीर सावरकर उत्सव समिती यांनी गोरेगावच्या प्रबोधन क्रीडा संकुलात सावरकर उत्सवाच्या निमित्त शनिवारी सायंकाळी आयोजित केलेल्या अभिवादन सभेत ते बोलत होते. उपरोध, मिश्किल शेरेबाजी आणि संतप्त सवाल यांच्या मिश्रणाने भाषण रंगत गेले. ते म्हणाले, भारत असा शब्दप्रयोग करण्यास माझा विरोध नाही. पण मी हिंदुस्थानच बोलतो. ज्याच्यासाठी स्वातंत्र्यवीरांनी स्वत:ची चामडी सोलवटून घेतली, ते हे हिंदूराष्ट्रच आहे, ते हिंदूराष्ट्र केव्हा होणार असा नतदष्ट सवाल करून नका. आमचे पोर आहे, बारसेही आम्हीच करणार. एवढ्या तडफेने जर तुम्ही पेटून उठणार असाल, तरच हे उत्सव आणि भजन-पूजन करा.

श्रद्धा ही हिंदू संस्कृतीतीलच गोष्ट आहे, तो संस्कार वाढायला हवा. स्वातंत्र्यवीरांचे विज्ञानाची कास धरण्याचे विचार समजून घ्यायला हवेत. शिवरायांच्या महाराष्ट्रावर ती जबाबदारी आहे, नाहीतर तुमच्या नशिबी फेरीवाले आणि बांगलादेशी आहेतच!

 
</text>
</doc>
