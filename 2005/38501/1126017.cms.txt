<doc>
<docno>1126017.cms.txt</docno>
<text>
 
देश-विदेश
बांगलादेशच्या हरकतीमुळे कुंपण थांबले
[ Sunday, May 29, 2005  09:01:04 pm]


वृत्तसंस्था

नवी दिल्ली : बांगलादेशाने घेतलेल्या हरकतीमुळे भारताने सीमेवर कुंपण घालण्याचे काम अनेक ठिकाणी स्थगित केले.

सीमेवरील टेहळणीच्या कामात समन्वय साधण्यासंबंधी परराष्ट्र सचिवांच्या पातळीवर नवी दिल्लीत जुलै महिन्यात चर्चा होणार आहे. तोपर्यंत कुंपणाचे काम थांबविण्याची विनंती बांगलादेशाने केली आहे. कुंपण घालण्यावरून बांगलादेशाने वाद निर्माण केल्याने त्यावर राजनैतिक पातळीवरच तोडगा काढण्यात येईल, असे परराष्ट्र खात्याच्या अधिकाऱ्याने सांगितले.

भारताच्या या निर्णयामुळे 4095 कि. मी. लांबीच्या सीमेवरील 212 ठिकाणचे काम थांबविण्यात आले आहे. बांगलादेशातून होणारी घुसखोरी व अमली पदार्थांची चोरटी आयात थांबविण्यासाठी सीमेपासून 150 यार्ड आत कुंपण घालण्याचे काम चालू आहे. तथापि, कुंपण घालण्याचे काम संरक्षणात्मक असून उभय देशांत 1975 साली झालेल्या सीमा कराराचे उल्लंघन करणारे आहे, असा आक्षेप बांगलादेशाने घेतला आहे. त्यामुळे हे काम थांबवण्यासाठी बांगलादेशच्या सीमा सुरक्षा रक्षकांनी आतापर्यंत दहा वेळा गोळीबार केला आहे.

 
</text>
</doc>
