<doc>
<docno>1125934.cms.txt</docno>
<text>
 
अग्रलेख
'लाभाची पदे'भोवली
[ Sunday, May 29, 2005  07:25:34 pm]


गोव्यात भाजप आणि काँग्रेस यांच्यात सत्तेसाठी चालू असलेल्या साठमारीचा फैसला, पाच विधानसभा मतदारसंघांत 2 जूनला होणाऱ्या पोटनिवडणुकीत तेथील मतदार कसे लावतात, याकडे सर्वांचेच लक्ष लागले असताना,

मुंबई हायकोर्टाच्या गोवा पीठाचे न्या. ब्रिट्टो यांनी दोन भाजप उमेदवारांची निवडणूक रद्द केल्यामुळे भाजपच्या अडचणी वाढल्या आहेत. राजकीय पदांची लाच देऊन आमदारांची पळवापळव, हा गोव्याच्या राजकारणाचा जवळजवळ स्थायीभाव झाला आहे.

गोव्यात तीन वर्षांपूर्वी झालेल्या विधानसभेच्या निवडणुकीत भाजपचे मनोहर परीर्कर यांच्या नेतृत्वाखाली सरकार स्थापन झाले, तेव्हा ते सलग पाच वर्षांचा काळ पूर्ण करील, अशी अपेक्षा होती. पण लोकसभा निवडणुकीत केंदातील भाजपप्रणीत सरकारचा पराभव होऊन तेथे काँग्रेसप्रणीत आघाडीचे सरकार येताच, गोव्यात सत्ताकांक्षी आमदारांचा पक्षांंतराचा खेळ सुरू झाला.

पक्षांतरबंदी कायद्याने फुटीची तरतूद रद्द केल्यामुळे, पक्षांतराऐवजी राजीनामे देऊन सत्ताधारी आघाडीचे बहुमत धोक्यात आणण्याचा नवा मार्ग अवलंबला गेला. विधानसभा अध्यक्षांना हाताशी धरून विरोधी गटांतील आमदारांना अपात्र ठरवणे, मतदानात भाग घेऊ न देणे अशा डावपेचांनी सरकार पाडण्याच्या काँग्रेसच्या प्रयत्नांवर मात करण्याची धडपड परीर्कर यांनी केली. पण काँग्रेसनियुक्त राज्यपालांनी परीर्कर- सरकार बरखास्त केले आणि काँग्रेसला सरकार स्थापन करण्याची संधीही दिली.

मात्र सरकार बरखास्त करताना, विधानसभा केवळ प्रलंबित ठेवण्यात आली होती. कदाचित भाजपच्या ज्या पाच आमदारांनी राजीनामे देऊन परीर्कर-सरकारला पहिला धक्का दिला, ते काँग्रेसच्या तिकिटावर पोटनिवडणुकीत विजयी होतील आणि काँग्रेसला 'सन्माना'ने सरकार स्थापन करण्यासाठी बोलावता येईल, असे राज्यपालांना, पर्यायाने केंद सरकारला वाटले असावे! परीर्कर यांच्या दृष्टीने या पोटनिवडणुका ही पक्षबदलू आमदारांना आणि काँग्रेसचे सरकार स्थापन करण्यास राज्यपालांमार्फत 'मदत करणाऱ्या' केंद सरकारला धडा शिकवण्याची संधी आहे. या पोटनिवडणुकांत सर्वच पक्षबदलू आमदारांचा पराभव झाला, तर राजकीय अनैतिकतेला जरब बसविण्यास गोव्यातील मतदारांनी प्राधान्य दिले, असा याचा अर्थ होईल.

अर्थात ना परीर्कर यांना अशी नैतिकता हवी आहे, ना काँग्रेस व अन्य पक्षांना. त्यामुळे या पाच मतदारसंघांतील कौलाचा दोन आघाड्यांच्या संख्येवर काय परिणाम होतो, एवढ्यातच त्यांना रस असणार. सध्या काँग्रेसचे 15 सदस्य असून एका अपात्र ठरवलेल्या सदस्यासह तिघांचा पाठिंबा आहे.

भाजपकडे 16 सदस्य असून एक अन्य समर्थक आहे. म्हणजेच गोवा हायकोर्टाच्या निर्णयाआधी दोन्ही पक्षांच्या मतदानास पात्र असलेल्या सदस्यांचे बळ सारखेच म्हणजे 17 होते. हायकोर्टाच्या निकालामुळे भाजपचे बळ दोनने घटल्यामुळे, पोटनिवडणुकांत सरस कामगिरी केली, तरी बहुमत गाठण्याची शक्यता काहीशी कमी झाली आहे. या निकालाला हायकोर्टाने महिनाभरासाठी स्थगिती दिली असली, तरी विधानसभा पुनरुज्जीवित झाल्यास, या सदस्यांना मतदानाचा हक्क स्थगित ठेवण्यासाठी अर्ज करण्याची मुभाही अर्जदारांना देण्यात आली आहे.

त्यामुळे या सदस्यांची मते भाजपला गृहीत धरता येणार नाहीत. गोव्यातील सत्तासमीकरणावरील परिणामासंदर्भात हायकोर्टाच्या निर्णयाची चर्चा होणे साहजिक असले, तरी या प्रकरणांत कोर्टाने ठरवलेल्या महत्त्वाच्या कायदेशीर मुद्याकडे दुर्लक्ष करणे राजकीय पक्षांना परवडणारे नाही. महामंडळांची अध्यक्षपदे व त्याबरोबर येणाऱ्या सवलती ही 'लाभाची पदे' असून, ती भूषवणारे आमदारपदाची निवडणूक लढवण्यास अपात्र ठरतात, असे हायकोर्टाने स्पष्ट केले आहे. याच कारणासाठी भाजपच्या दोन आमदारांची निवडणूक रद्द झाली आहे. तेव्हा यापुढे आपल्या मजीर्तील व्यक्तींना मेहेरनजर करताना, सत्ताधाऱ्यांना तारतम्य बाळगावे लागेल.

 
</text>
</doc>
