<doc>
<docno>1126126.cms.txt</docno>
<text>
 
महामुंबई
जाहिराची आज पुन्हा साक्ष
[ Sunday, May 29, 2005  11:08:15 pm]


म. टा. प्रतिनिधी

मुंबई : बेस्ट बेकरी खटल्यातील प्रमुख साक्षीदार जाहिरा शेख हिची सोमवारी न्या. अभय ठिपसे यांच्यापुढे साक्ष होणार असून तिला काही मुद्यांवर स्पष्टीकरण मागितले जाण्याची शक्यता आहे.

जाहिराची 25 मे रोजी साक्ष संपली असून आणखी काही मुद्यांवर माहिती देण्यासाठी तिला 30 मे रोजी कोर्टात बोलावण्यात आले आहे. 25 मे रोजी जाहिराची पुन्हा साक्ष घेण्यात आली. 1 मार्च, 2002 रोजी बेकरीवर हल्ला झाल्यानंतर तेथे पोलिसांनी मदतकार्य सुरू केले होते. तसेच, जाहिराची एका पत्रकाराने मुलाखत घेतली होती. या घटनांविषयीच्या दोन व्हिडिओ फितींमधील माहितीच्या आधारे पुन्हा घेतलेल्या साक्षीत जाहिराला प्रश्ान् विचारण्यात आले होते.

जाहिराने पहिल्या साक्षीत विसंगत माहिती दिल्याने तिला सरकारी वकिलांनी उलटल्याचे जाहीर केले होते. त्यानंतर नव्या माहितीच्या आधारे तिची साक्ष घेण्यात येत आहे. आतापर्यंत कोर्टाने 72 साक्षीदार तपासले आहेत

26 व 27 मे रोजी न्या. ठिपसे, सरकारी वकील व बचाव पक्षाचे वकील यांच्या पथकाने घटनास्थळाला भेट देऊन घटनाक्रम कसा घडला, याबाबत तपशिल जाणून घेतला.

 
</text>
</doc>
