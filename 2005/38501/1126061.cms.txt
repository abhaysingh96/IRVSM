<doc>
<docno>1126061.cms.txt</docno>
<text>
 
महाराष्ट्र
उष्माघाताचे सहा बळी
[ Sunday, May 29, 2005  09:34:28 pm]


म. टा. वृत्तसेवा

जळगाव : जिल्ह्यात उष्णतेची लाट अद्याप कायम असून तापमान 46.5 वर गेले आहे. उष्माघाताच्या आतापर्यंतच्या बळींची संख्या सहावर गेली आहे.

जळगाव जिल्ह्याला उन्हाने अक्षरश: भाजून काढले असून तापमान 46.5 अंशावर गेले आहे. वाढत्या तापमानाने जनजीवन ठप्प झाले आहे. जळगाव शहरात दुपारी अघोषित संचारबंदीचे चित्र दिसू लागले आहे.

लोहारा ता. पाचोरा येथे भूषण अंबिकार या 15 वर्षाच्या मुलाचे बुधवारी उष्माघाताने निधन झाले.भूषण दुपारी खेळत होता. दुपारी नळ आल्यानंतर पाणी भरण्यास गेला असता त्याला अस्वस्थ जाणवू लागले. त्यास उलटी झाली व तो चक्कर येऊन कोसळला. त्यास दवाखान्यात दाखल केले असता त्याचे निधन झाले. अमळनेर तालुक्यात आनंदा मोतीराम वानखेडे हा वृध्द मृतावस्थेत आढळला. चोपडा येथेही वैभव राजेंद भावसार हा नऊ वर्षाचा मुलगा उष्म्याने मरण पावला.

गेल्या आठवड्यात एकाच दिवशी तीन बळी गेले होते. या आठवड्यात आणखी तीन बळी नोंदले गेले आहेत.

 
</text>
</doc>
