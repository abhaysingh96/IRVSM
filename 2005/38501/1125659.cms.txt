<doc>
<docno>1125659.cms.txt</docno>
<text>
 
महामुंबई
वीज कर्मचाऱ्यांना वेतन करारासाठी मुख्यमंत्री हवे
[ Sunday, May 29, 2005  12:01:34 am]


म. टा. प्रतिनिधी

मुंबई : राज्य वीज मंडळाचे विभाजन व वेतन कराराबाबत मुख्यमंत्री विलासराव देशमुख यांनीच हस्तक्षेप करावा, अशी मागणी कर्मचारी संघटनेतर्फे केली जात आहे.

राज्य वीज मंडळाचे विभाजन सहा जूनपासून प्रत्यक्षात येणार असले तरी कर्मचारी संघटनांनी आंदोलनाचा कार्यक्रम मात्र आठ व नऊ जूनपासून जाहीर केला आहे. यामुळे विभाजनाला केवळ दिखाऊ विरोध 14 कर्मचारी संघटना करतील, असे दिसते. मात्र विभाजनाचा करार केल्याशिवाय वेतनवाढीचा करार करणार नाही, अशी भूमिका उर्जामंत्री दिलीप वळसेपाटील यांनी घेतली असल्याने या प्रकरणात मुख्यमंत्री विलासराव देशमुख यांनीच हस्तक्षेप करावा, अशी मागणी तांत्रिक कामगार युनियनेचे सरचिटणीस सय्यद झहीरुद्दीन यांनी केली आहे. संघटनांनी मुख्यमंत्र्याची भेट मागितली असली तरी त्यांना अद्याप प्रतिसाद मिळत नसल्याचे या कर्मचारी संघटनानेत्यांचे म्हणणे आहे.

केंद सरकारने विभाजनास सहा महिन्यांची मुदतवाढ दिली असताना व दरम्यानच्या काळात वीज कायद्याचाच आढावा घेतला जाणार असल्याने मंडळाच्या विभाजनाचा आग्रह ऊर्जामंत्री दिलीप वळसेपाटील कशासाठी करीत आहेत असा सवाल या कर्मचारी संघटनांनी केला आहे. दरम्यान मंडळाच्या विभाजनाच्या विरोधात येत्या मंगळवारी मंत्रालयासमोर धरणे धरण्याचा कार्यक्रम जागतिकीकरण विरोधी संघटनेने जाहीर केला आहे.

कार्यालयांची विभागणी

राज्य वीज मंडळाच्या विभाजनानंतर ऊर्जामंत्र्याच्या अध्यक्षतेखाली अस्तित्वात येणाऱ्या होल्डिंग कंपनीचे मुख्य कार्यालय फोर्टमधील हाँगकाँग बँकेच्या इमारतीतील सध्याच्या कार्यालयात स्थापन केले जाणार आहे; तर वीज निमिर्ती व वीज वितरण कंपनीचे कार्यालय वांदे येथील मंडळाच्या प्रकाशगड इमारतीतच कायम राहणार आहे.

 
</text>
</doc>
