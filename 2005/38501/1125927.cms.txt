<doc>
<docno>1125927.cms.txt</docno>
<text>
 
बहुतांची अंतरे
पोलिस 'अनफिट' की गृहखाते?
[ Sunday, May 29, 2005  07:10:48 pm]


'अकार्यक्षम पोलिसांना घरी बसवणार', ही गृहराज्यमंत्री आर. आर. पाटील यांची घोषणा (म. टा. 19 मे) वाचून मनाला धक्का बसला व वाईटही वाटले.पोलिसांची 'अनफिट' ढेरपोटे पोलिस अशी संभावना करणे म्हणजे गृहखात्याची लाज वेशीवर टांगणे होय.

प्रत्येक माणसाला आपण 'तंदुरुस्त,' 'कार्यक्षम' असावेसे वाटते, तसेच ते पोलिसांनाही वाटत असणार. पण पोलिसांना त्यांच्या कामाची वेळ, घरातल्या-बाहेरच्या तक्रारी, समस्यांमुळे वेळ मिळत नसावा व त्याचा परिणाम त्यांच्या 'अनफिट' होण्यात होत असावा. आपल्या सरकारला पोलिसांच्या अडचणी, समस्या जाणून घेऊन त्यातून काही मार्ग काढण्यास फुरसत नाही. म्हणजेच पोलिस 'अकार्यक्षम' होण्यास सरकारही तेवढेच जबाबदार आहे.

बहुतेक सर्वच पोलिसांना 14 ते 16 तास ड्युटी केल्यामुळे थकवा, शीण, झोपमोड या तक्रारींना तोंड द्यावे लागते. तसेच राज्यातील व मुंबईतील बॉम्बस्फोट मालिका, व्ही. आय. पी. मंत्र्यांचे मुंबई- दिल्ली जाणेयेणे, गणेशोत्सव, नवरात्री, दसरा, सार्वजनिक सभा, मिरवणुका, सर्वधमीर्य सणवार, निवडणुका या काळात पोलिसांच्या ड्युटीला घरबंद नसतो. अशा परिस्थितीत घरचा डबा असेल तरी जेवायला फुरसत मिळत नाही. मग रस्त्यावरील वडापाव खाऊन वेळ काढावी लागते. अशाप्रकारच्या असंतुलीत आहारामुळे, जागरण, तणाव या गोष्टींमुळे शरीर पोखरले जाऊन कमकुवत होते, क्रयशक्तीचा ऱ्हास होतो व याचा परिणाम कामकाजावर होऊन 'अकार्यक्षमता' वाढीस लागते.

पोलिस आपली ड्युटी कार्यालयीन व कौटुंबिक ताणतणावाखाली पार पाडतात. पण 50 वर्षांत एका तरी गृहमंत्र्याने पोलिसांच्या समस्या, अडचणी जाणून घेण्याचा प्रामाणिक प्रयत्न केला आहे का? सरकारने पोलिसांचे कामाचे तास कमी करून, त्यांना योग्य आरोग्य सुविधा देऊन घरही चांगल्या वसाहतीतून मिळवून दिले, तर आज जे 'अनफिट' 'ढेरपोटे' पोलिस दिसतात, ते पुढील पाच वर्षांनंतर 'परफेक्ट तंदुरुस्त' झालेले दिसतील, यात शंकाच नाही.

दिलीप रामनाथ असेकर, माहीम, मुंबई.

 
</text>
</doc>
