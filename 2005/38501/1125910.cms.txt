<doc>
<docno>1125910.cms.txt</docno>
<text>
 
महामुंबई: मुंबई टाइम्स
बँकेतून धमक्यांचे फोन?
[ Sunday, May 29, 2005  06:03:39 pm]


मुंबई टाइम्स टीम

उल्हासनगर : कॅम्प क्रमांक 2 च्या परिसरात राहणारे डोफे कुटुंबीय मुंबईतील परळ भागातील स्टॅर्ण्डड चाटेर्ड बँकेतून येणाऱ्या धमक्या आणि बेसुमार ब्लँक कॉल्समुळे हैराण झाले आहेत. टिटवाळ्याला टेलिफोन ऑफिसर असणारे रमेश डोफे हे उल्हासनगरातील नेहरू चौक परिसरात राहतात. गेल्या पंधरा- वीस दिवसांपासून त्यांना सायंकाळी साडेपाच ते नऊ वाजण्याच्या सुमारास मोठ्या प्रमाणावर ब्लँक कॉल येणं, फोनवर अश्लिल बोलणं, शिवीगाळ करणं अशा प्रकारांनी हैराण करून सोडलं आहे.

येणारे फोन कुठून येतात, याचा छडा लावण्यासाठी कॉलर आयडी बसवून घेतला असता तसंच कल्याण टेलिफोन एक्स्चेंजमध्ये येणाऱ्या दूरध्वनींबाबत चौकशी केली असता या काळात येणारे निनावी नंबर कॉलरआयडीवर निदर्शनास आले. याबाबत डोफे यांनी चौकशी केली असता हे सगळे नंबर्स परळच्या सेनापती बापट मार्ग, फिनिक्स मिल कंपाउण्डमधील स्टॅर्ण्ड चार्टर्ड बँकेचे असल्याचं कल्याण टेलिकॉम ऑफिसमधून सांगण्यात आलं. कल्याण, डोंबिवली, उल्हासनगरातील अनेक कुटुंबीयांना सध्या अशा बँकांमधील फोनचा

वापर करून अश्लिल आणि धमक्यांचे फोन येण्याचे प्रकार वाढले आहेत. कल्याणमधील एका महिलेलाही आयसीआयसीआय बँकेच्या नंबरवरून अश्लिल फोन येत असल्याची तक्रार तिने केली

आहे. डोफे यांनी याबाबत ठाणे पोलिस आयुक्त डी. शिवानंदन यांच्याकडे लेखी तक्रार केली आहे. याबाबत निनावी नंबर्सवर फोन करून संपर्क साधण्याचा प्रयत्न केला असता मात्र कुणाही व्यक्तीने फोन उचलला नाही.

 
</text>
</doc>
