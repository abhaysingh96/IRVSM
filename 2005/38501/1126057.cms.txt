<doc>
<docno>1126057.cms.txt</docno>
<text>
 
महाराष्ट्र
बोगस बियाणांचा सुळसुळाट
[ Sunday, May 29, 2005  09:32:13 pm]


म. टा. वृत्तसेवा

जळगाव : बी. टी. कॉटन बियाणांना मोठ्या प्रमाणावर मागणी असलेली पाहून येथे बोगस बियाणे विकण्याचे प्रकार चालले आहेत, असे उघडकीला आले आहे.

उन्हाळा संपत येताच शेतकऱ्यांची खरीपाची तयारी सुरू झाली आहे. शेतजमीनीची मशागत आणि बियाणांची खरेदी, अशी पावसाळयाआधीची कामे हळूहळू सुरू झाली आहेत.

जिल्ह्यात बी.टी. कॉटन बियाणांना मोठ्या प्रमाणावर मागणी आहे. त्यामुळे बीटी कॉटनची बोगस बियाणे विकणाऱ्यांचा येथे सुळसुळाट झाला आहे. असे प्रकार उघडकीस येऊनदेखील संबंधित विक्रेत्यांवर कोणतीही कारवाई मात्र झालेली नाही.

केळीपाठोपाठ कापूस उत्पादक जिल्हा म्हणून प्रसिध्द असलेल्या जळगाव जिल्ह्यात गेल्या वर्षाच्या तुलनेत यंदा कापूस उत्पादक शेतकऱ्यांचा बी.टी. बियाणांकडे कल वाढला आहे. काही नामवंत कंपन्यांचे बियाणे बाजारात उपलब्ध झाले आहे तर काही कंपन्यांचे बियाणे येत्या आठवड्यात उपलब्ध होत आहे. बी.टी. बियाणांचे हे वाढते आकर्षण पाहून बोगस बियाणे विकेत्यांनी डाव साधला.

गेल्या आठवड्यात चोपडा, पारोळा, चाळीसगाव येथे बोगस बियाणे विक्रीचे प्रकार उजेडात आले. कृषी विभागाने कारवाई मात्र केली नाही. यामुळे बोगस बियाणे विक्रेत्यांचे धाडस वाढले आहे. शासकीय स्तरावर बोगस बियाणांच्या विरोधात घोषणा होत असल्या तरी कडक कारवाईची गरज असल्याचे मत व्यक्त केले जात आहे.

डीएडसाठी बोगस प्रमाणपत्र

सैनिकाचे अपत्य असल्याचे खोटे प्रमाणपत्र सादर करून डीएड कॉलेजमध्ये प्रवेश मिळविणाऱ्या एका विद्यार्थ्याविरुद्ध महाविद्यालयाच्या प्राचार्यांनी फसवणुकीचा गुन्हा दाखल केला आहे.

जितेंद रामेश्वर पाटील याने वडील सैनिक असल्याचा बनावट दाखला देऊन प्रवेश घ्ेातला होता. प्राचार्यांना निनावी पत्राने ही माहिती मिळाल्याने त्यांनी याबाबत चौकशी केली असता जितेंदचे वडील सैन्यात नसल्याचे आढळून आले. याप्रकरणी जिल्हा पेठ पोलिस स्टेशनला गुन्हा नोंदवण्यात आला आहे.

 
</text>
</doc>
