<doc>
<docno>1125916.cms.txt</docno>
<text>
 
अर्थव्यवहार
मृत्यूनंतरही इन्कमटॅक्स आकारणी होऊ शकते
[ Sunday, May 29, 2005  06:35:34 pm]


प्रफुल्ल छाजेड

जिल्हा परिषदेच्या मुख्य कार्यकारी अधिकारी पदावरून निवृत्त झालेल्या माझ्या वडिलांना जून 2001 मध्ये देवाज्ञा झाली. त्यानंतर पाचव्या वेतन आयोगाच्या शिफारशींनुसार 1 जानेवारी 1996 ते 24 जून 2001 या काळातील त्यांची निवृत्तीवेतनाची थकबाकी त्यांचा वारस म्हणून एक सहा आकडी रक्कम मला मे 2004 मध्ये मिळाली. मी नियमित इन्कमटॅक्स रिटर्न भरतो. सदर रक्कम आम्हा सहा भावंडांमध्ये विभागली गेली आहे. 'निवत्तीवेतनाची थकबाकी' म्हणून मिळालेल्या या रकमेवर इन्कमटॅक्स कापला जाईल का? ही रक्कम सहा आथिर्क वर्षांसाठीची असल्याने कापला जाऊ शकणारा कर त्या प्रमाणात विभागला जाऊ शकेल का? रक्कम सहा भावडांमध्ये विभागली गेली असल्याने मला मिळालेल्या रकमेवरच मला कर भरावा लागेल की संपूर्ण रकमेवर? कर कमीत कमी लागू व्हावा यासाठी काय करता येईल?

- एक वाचक, मुंबई.

अशा प्रकारच्या व्यवहारांत इन्कमटॅक्स अधिकाऱ्यांना कलम 166 खाली विविध प्रकारचे अधिकार आहेत. त्यानुसार मिळालेले उत्पन्न मृत व्यक्तीचे समजून, मृत व्यक्तीचे त्या वषीर्चे उत्पन्न परत मोजून कर आकारणी करता येऊ शकेल. ज्याज्या व्यक्तींना अशी रक्कम वारस म्हणून मिळाली असेल त्यांच्याकडून त्यांच्या हिश्श््याबद्दलही करआकारणी करता येऊ शकते. मिळालेली रक्कम मोठी असल्याने तज्ज्ञ व्यक्तींचा संपूर्ण तपशिलासह सल्ला घेतल्यास अधिक बरे.

म्युच्युअल फंडांच्या काही योजनांचे निव्वळ मालमत्ता मूल्य ('एनएव्ही') 20 रु., 30 रु. किंवा त्याहूनही जास्त असतानाही लाभांश पर्याय असलेल्या त्यांच्या योजनांवर लाभांश दिला जात नाही आणि 'कॅपिटल प्रोटेक्शन'च्या नावाखाली 'एनएव्ही' वाढवत नेले जाते. असे वाढीव मालमत्ता मूल्य कंपनी किती काळ आपल्याकडे ठेवू शकते? याबाबत 'सेबी', 'अॅम्फी' यांनी काही नियम केले आहेत का? नसल्यास कशामुळे?

- वाचक, दादर, मुंबई.

म्युच्युअल फंडांच्या प्रत्येक योजनेची रचना ही भिन्न असते व तीत विविध पर्याय असतात. 'सेबी'चे नियम हे फंडाच्या सर्वसाधारण व्यवसायासाठी असतात. आपण ज्या फंडांच्या योजनांत गुंतवणूक केलेली असेल त्यांचे सर्व नियम (गुंतवणूक, लाभांश आदींबाबतचे) वाचावेत. त्या नियमांनुसारच कंपन्यांकडून लाभांश वगैरेचे वितरण केले जाते.

मी मुंबईत टाटा इस्पितळात कर्करोगावरील उपचार घेत असून, माझा खर्च वर्षाला 40 हजार रु.पेक्षा अधिक होतो व तशी कागदपत्रे माझ्याकडे आहेत. मला वर्ष 2005-2006 मध्ये कलम '80 डीडीबी'अंतर्गत रु. 40,000 ची सूट आहे का? ही सूट 1 लाखापर्यंत मिळणाऱ्या रकमेवर मोजतात की 1,40,000 रु.वर? माझे येत्या 2005- 2006 वर्षाचे वेतनाद्वारे उत्पन्न रु. 2,40,000 इतके अपेक्षित आहे. त्यातून गुंतवणूक, गृहकर्ज व्याज, मुद्दल, इतर बॉण्ड्स यात 1 लाख रु. गुंतविल्यास व '80 डीडीबी'ची सूट लक्षात घेतल्यास मला 2005- 2006 वर्षात किती इन्कमटॅक्स लागेल?

- आर. सी. सोनवणे, ठाणे. आथिर्क वर्ष 2005- 2006 साठी आपले उत्पन्न रु. 2,40,000 एवढे आहे. त्यातून गुंतवणुकीसाठी एक लाखाची संपूर्ण सूट वजावट घेता येईल. म्हणजे उत्पन्न रु. 1,40,000 एवढे होईल.

आजारपणासाठी आपणास रु. 40 हजारांची सूट घेता येईल व आपले उत्पन्न रु. एक लाख एवढे होईल. वर्ष 2005- 2006 साठी एक लाखाचे उत्पन्न करमुक्त असल्याने आपणास कर भरावा लागणार नाही.

 
</text>
</doc>
