<doc>
<docno>1125902.cms.txt</docno>
<text>
 
प्रगती फास्ट
मी पाहिलेला महाराष्ट्र
[ Sunday, May 29, 2005  05:54:03 pm]


मला 'गीत रामायण 50'चे दिग्दर्शक यशवंत इंगवले यांनी नृत्यदिग्दर्शन करायला सांगितलं तेव्हा आश्चर्य आणि आनंदाला पारावार राहिला नाही. मूळचा बंगाली असूनही गदीमा आणि बाबुजींच्या या कलाकृतीला प्रत्यक्षात आणण्याची संधी मिळाली. मधुरा वेलणकर आणि प्रज्ञा अगस्ती हे नामवंत कलाकार आणि नृत्यांजलीचे सुमारे शंभर आटिर्स्ट यांना घेऊन मी 'रामजन्म', 'याचिका', 'मुदीका'...या गीतांवर अवघ्या तीन आठवड्यात कोरिओग्राफी केली. कुणीही मला हे महाराष्ट्रीयन नाहीत. यांना गीत रामायण काय कळणार, म्हणून उपेक्षा केली नाही. उलट गुरू म्हणून सन्मानितच केलं.

माझं मराठीवर प्रभुत्व नसलं तरी कल्याण, भांडुपमध्ये आयुष्याची 45 वर्षं गेली आहेत. मुंबई आणि पुण्यात शिक्षण झालं. त्यामुळे मी जन्माने बंगाली असलो तरी राहणीमानाने पक्का महाराष्ट्रीयन आहे. राजेंद फडके यांच्यामुळे मिळालेल्या या संधींमुळे लहानपणापासून पुरुष असून नाचतो म्हणून होणाऱ्या टीकेचं दु:ख क्षणात दूर झालं. याचं श्रेय जितकं प्रयत्नांना आहे तितकंच आजूबाजूच्या व्यक्तींमध्ये मी निर्माण केलेल्या विश्वासाला द्यावं लागेल. कधीकधी तुमचं काम अप्रत्यक्षरीत्या असा विश्वास निर्माण करतं. कारण राजेंद फडके यांना मी प्रत्यक्षात कधीच भेटलो नव्हतो. महाराष्ट्रीयन आपल्याच व्यक्तींवर टीका करतात, हे प्रसिद्ध असलं तरी माझ्या मते, इथे कोणताही कलाकार कौतुकापासून पारखा राहत नाही. महाराष्ट्राने प्रत्येक जाती, धर्म, राज्यातल्या व्यक्तींना सामावून घेतलं आहे.

तुम्हालाही शिक्षण, जॉबच्या निमित्ताने इतर राज्य किंवा देशात जावं लागू शकतं. त्या वेळी तुम्हाला हरतऱ्हेच्या व्यक्ती भेटतील. तुम्हाला यशस्वी व्हायचं असेल तर देश, धर्म याचा दूराभिमान बाळगू नका. स्वत:च्या क्षमता सिद्ध करायला थोडासा वेळ लागतो. पण कामातल्या सातत्याने ही गोष्टही फारशी अवघड वाटत नाही. देश, धर्म, जात, वर्ग यापेक्षा आजुबाजूच्या व्यक्तींमध्ये मिसळून जाणं, त्यांच्याकडून शिकणं आणि त्याबद्दल ऋणी राहण्याला महत्त्व दिलं पाहिजे. त्यामुळे व्यक्तिमत्त्व विकासाला स्थानाच्या मर्यादा पडणार नाहीत.

- डॉ. तुषार गुहा

 
</text>
</doc>
