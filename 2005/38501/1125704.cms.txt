<doc>
<docno>1125704.cms.txt</docno>
<text>
 
महामुंबई
बेकायदा टेलिफोन एक्स्चेंज उद्ध्वस्त
[ Sunday, May 29, 2005  12:52:42 am]


म. टा. प्रतिनिधी

मंुबई : विदेश संचार निगम आणि भारत संचार निगम या सरकारी दूरसंचार कंपन्यांना अॅक्सेस चार्ज न देता इंटरनेट लाइनच्या माध्यमातून बेकायदा आंतरराष्ट्रीय कॉल्स वळविणारे दादर आणि सायन येथील बेकायदा टेलिफोन एक्स्चेंज शनिवारी पोलिसांनी उद्ध्वस्त केले. या प्रकरणी एकाला अटक करण्यात आली असून अॅक्सेच चार्ज न भरता बिनबोभाट सुरू असलेल्या या 'उद्योगा'मुळे सरकारला सुमारे 10 कोटी रुपयांचा फटका बसला आहे. मागील दोन वर्षांपासून एक्स्चेंज कार्यरत होते.

परदेशातून आलेले फोन कॉल अत्याधुनिक इलेक्ट्रॉनिक यंत्रणेच्या सहाय्याने मोबालवरून ग्राहकांना पुरविण्याची बेकायदा 'सेवा' एक्स्चेंजमधून पुरविली जात असे. 'अलाइड ट्रॅव्हल एजन्सी'च्या पडद्याआडून व्यंकटेश रामन हे एक्स्चेंज चालवित होता. या बेकायदा एक्स्चेंजचा सूत्रधार सॅम उर्फ तोमर हा अमेरिकेत आहे, अशी माहिती पोलिस उपायुक्त धनंजय कमलाकर यांनी दिली. सायन येथील रॉयल अपार्टमेंटच्या पाचव्या मजल्यावर आणि दादरच्या न. चिं केळकर मार्गवरील गुरूकृपा इमारतीच्या पाचव्या मजल्यावर हे एक्स्चेंज होते.

भारत संचार निगम आणि विदेश संचार निगमच्या अधिकाऱ्यांनी दिलेल्या माहितीच्या आधारे धनंजय कमलाकर व सहाय्यक पोलिस आयुक्त यांच्या मार्गदर्शनाखाली पोलिसांच्या दोन पथकांनी या ठिकाणांवर छापे टाकले. एक्स्चेंजमधून मोडेम, फोन, सिम कार्ड आदी सुमारे 21 लाख रुपये किंमतीचे साहित्य जप्त करण्यात आले आहे. व्यंकटेश रामन याचे साथीदार राजेशसिंग व धमेंदसिंग फरार झाले आहेत.

 
</text>
</doc>
