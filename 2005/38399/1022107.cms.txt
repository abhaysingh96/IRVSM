<doc>
<docno>1022107.cms.txt</docno>
<text>
 
महामुंबई
फेरीवाल्यांवरून सेना व काँग्रेसमध्ये 'घासाघीस'
[ Wednesday, February 16, 2005  12:17:28 am]


म. टा. प्रतिनिधी

मंुबई : फेरीवाला-विना फेरीवाला क्षेत्रात 80 टक्के भूमिपुत्रांना स्थान देण्याच्या मागणीस सुप्रीम कोर्टाच्या आदेशाचा दाखला देत महापालिका आयुक्तांनी दर्शविलेली असहमती... काँग्रेस नगरसेवकांच्या भूमिकेवर ' भूमिपूत्रद्वेष्टे ' असा सत्ताधारी पक्षाकडून झालेला आरोप आणि त्यास भूमिपुत्रांसाठी शिवसेनेने काय केले, असा काँग्रेस सदस्यांनी विचारलेल्या खडा सवालामुळे पालिका सभागृहात दोन्ही बाजुंनी भूमिपुत्रांवरील प्रेमाला भरते आले.

गिरण्या, उद्योगधंदे बंद पडल्याने असंख्य मराठी तरूण बेरोजगार झाल्याने त्यांना फेरीवाला-ना फेरीवाला क्षेत्रात 80 टक्क्े स्थान असावे, अशी मागणी करणारा प्रस्ताव शिवसेनेचे राहूल शेवाळे यांनी मांडला होता. त्यावर, कोणत्याही विशिष्ट घटकास अशा प्रकारे प्राधान्य देण्यात येणार नाही, या सुप्रीम कोर्टाच्या आदेशाकडे पालिका प्रशासनाने लक्ष वेधले असता भाजपचे गोपाळ शेट्टी त्याबाबत नाराजी दर्शविणारे निवेदन करण्यास उभे राहताच काँग्रसचे समीर देसाई यांनी हरकतीचा मुद्दा मांडला. टाटा समाजविज्ञान संस्थेने सवेर्क्षण करून फेरीवाल्यांची संख्या निश्चित केली आहे, असे असताना हा प्रस्ताव आणणे योग्य आहे का आणि असा प्रस्ताव प्रत्यक्षात आणणे शक्य होणार आहे का, असा आक्षेप देसाई यांनी घेतला. त्यावर सत्ताधारी युतीच्या सदस्यांनी त्यांच्यावर मराठी द्वेष्टेपणाचा शिक्का मारला. त्यामुळे दोन्ही बाजुंनी शेेरेबाजी सुरू झाली. सुनील प्रभू, रवींद वायकर, अरुण देव, पराग अळवणी, भालचंद शिरसाट यांनी भूमिपुत्रांना प्राधान्य देण्याची आमची प्रथमपासून भूमिका असल्याचे सांगत, काँग्रेसच भूमिपुत्रांच्या विरोधात भूमिका घेत असल्याची टीका केली.

त्यामुळे राजेंदप्रसाद चौबे, समाजवादी पक्षाचे अस्लम शेख, राजहंस सिंह यांनी प्रत्युत्तर देण्यास सुरूवात केली. भूमिपुत्रांना काँग्रसचा कधीच विरोध नव्हता, उलट शिवसेनेने भूमिपुत्रांसाठी काय केले, असा सवाल करून या पक्षांमध्येच भूमिपुत्रांचे भले करण्याची काहीही क्षमता नाही, अशी टीका केली.

अखेरीस आशिष शेलार यांनी प्रस्ताव आयुक्तांकडे फेरविचारासाठी पाठविण्याची उपसूचना मांडली.

मेरेको भैय्या बोलता है...

आपला पक्ष भूमिपुत्रांच्या बाजुने कसा उभा आहे, याचा उहापोह विरोधी पक्षनेते राजहंस सिंह भाषणात करीत असताना युतीचे सदस्य मात्र त्यांना चिडविण्याची संधी सोडत नव्हते. मधूनच एकाने ' ए भैय्या ' असा आवाज दिला असता ,' महापौर ये देखिए मेरेको ' भैय्या बोलता है ', अशी तक्रार त्यांनी महापौरांकडे केली. त्यावर महापौरांनी ' भैय्या मतलब भाई ', असे सांगत त्यांची समजूत घातली.

 
</text>
</doc>
