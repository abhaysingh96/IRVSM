<doc>
<docno>1022084.cms.txt</docno>
<text>
 
महाराष्ट्र
पोफरण प्रकल्पग्रस्तांची अद्यापही परवड
[ Wednesday, February 16, 2005  12:06:00 am]


नरेंद पाटील

पालघर : तारापूर अणुऊर्जा प्रकल्पासाठी विस्थापित करण्यात आलेल्या पोफरण येथील प्रकल्पग्रस्तांची रवानगी गावापासून 30 किलोमीटर अंतरावर असलेल्या बेटेगाव येथील सराकारी गोदामात करण्यात आली असली तरी गावकऱ्यांनी या ठिकाणी राहण्यास नकार दिल्याने पेच निर्माण झाला आहे. त्यामुळे येथील प्रकल्पग्रस्तांची परवड अद्याप सुरूच आहे. स्थलांतर करताना पोलिसांनी सक्ती केली, तसेच आपल्या रोजगाराची सोयही सरकारने या ठिकाणी केली नसल्याचा आरोप गावकऱ्यांनी केला आहे.

येथील 112 मच्छिमार कुटुंबांच्या स्थलांतराचा प्रश्न आता गंभीर बनत चालला आहे. या कुटुंबांची तात्पुरती सोय पोफरणपासून तीन किलोमीटर अंतरावर असलेल्या उनभाट येथील सरकारी जमिनीवर करण्यात आली होती. मात्र, तेथील गावकऱ्यांनी पोफरणवासीयांना गावात सामावून घेण्यास विरोध केल्याने ही मंडळी पुन्हा पोफरण येथे परतली. मात्र, हायकोर्टाच्या निर्णयानंतर पोलिसांनी बळाचा वापर करून गावकऱ्यांना पोफरणमधून हुसकावून लावले. त्यानंतर त्यांची रवानगी थेट बेटेगाव येथील सरकारी गोदामात करण्यात आली.

मंगळवारी सकाळी 9 वाजता गावकऱ्यांनी घरे खाली करावीत असे, आदेश देण्यात आले होते. सकाळी 11 च्या सुमारास पंधराशे पोलिसांनी एसटी बस, टेम्पो आदी मिळेल त्या वाहनांतून या प्रकल्पग्रस्तांना बाडबिस्ताऱ्यासह बेटेगाव येथे आणले. तेथे त्यांना चहा- बिस्किटे देण्यात आली. मात्र, या ठिकाणी राहण्यास गावकऱ्यांनी नकार दिला असून आपल्या उपजीविकेच्या प्रश्नावर सकारी गंभीर नसल्याचा आरोप केला आहे. आपल्याला आधीच्याच ठिकाणी राहायचे असल्याचे गावकऱ्यांनी स्पष्ट केले आहे. दुसरीकडे गावकऱ्यांनी परत येऊ नये यासाठी त्यांची रिकामी घरे ' जेसीबी ' च्या सहाय्याने तोडण्यात येत आहेत. परंतु, गावकऱ्यांनी ' दांडी ' येथील निवासस्थानी परतण्यास सुरवात केली आहे.

 
</text>
</doc>
