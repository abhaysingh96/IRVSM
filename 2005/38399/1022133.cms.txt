<doc>
<docno>1022133.cms.txt</docno>
<text>
 
महामुंबई
विलासरावांची आज सत्त्वपरीक्षा
[ Wednesday, February 16, 2005  12:38:05 am]


म. टा. प्रतिनिधी

मुंबई : मुंबईतील झोपडीवासीयांच्या विरोधातील मोहीम आणि गिरण्यांच्या जमिनीसंदर्भात महाराष्ट्राच्या प्रभारी मार्गारेट अल्वा यांनी आघाडी सरकारची घेतलेली झाडाझडती आणि काँग्रेस अध्यक्ष सोनिया गांधी यांनी मुख्यमंत्री विलासराव देशमुख यांच्यावर बजावलेले ' समन्स ' यामुळे राज्यातील काँग्रेसचे नेते तसेच राज्य मंत्रिमंडळातील मंत्री कमालीचे अस्वस्थ झाले आहेत. त्यातच विलासरावांबद्दलच्या पक्षांतर्गत असंतोषालाही वाचा फुटू लागली असल्याने हायकमांडचा बुलडोझर विलासरावांकडे वळतो की काय, या धास्तीने देशमुख यांच्या दिल्लीवारीकडे अनेकांचे लक्ष लागले आहे.

झोपड्याविरोधी मोहीम हाती घेतल्यानंतर मुंबईतील अनेक काँग्रेस नेत्यांनी देशमुखांविरुद्ध तक्रार केली व ही कारवाई तातडीने न थांबवल्यास महानगरातील जनमत काँग्रेसच्या विरोधात जाईल, असे बजावले होते. या नेत्यांनी देशमुखांच्या कार्यपद्धतीला विरोध दर्शवून त्यांना चाप लावण्याची अप्रत्यक्ष मागणी केली होती. अशा परिस्थितीत अल्वा यांनी ज्या पद्धतीने तिखट शब्दांत टीका केली, त्यामुळे पक्षातील देशमुखविरोधकांना आयतीच संधी सापडली आहे. आता पक्षातील कुरबुरी वाढतील, अशी भीती प्रदेश काँग्रेसच्या एका माजी अध्यक्षांनी व्यक्त केली.

त्याचवेळी, अल्वा यांनी राज्यप्रमुखांचा जाहीरपणे पाणउतारा केल्याने संघटनेतील काही मंडळी कमालीची नाराज झाली असून दिल्लीतील नेत्यांनी राज्यातील सरकारला अशा पद्धतीने अडचणीत आणून काय साधले, असा सवालही उपस्थित केला जात आहे.

 
</text>
</doc>
