<doc>
<docno>1022096.cms.txt</docno>
<text>
 
महामुंबई
'सोनियांमुळे सत्ता मिळाली, याचे भान नको का?'
[ Wednesday, February 16, 2005  12:10:54 am]


सुकृत खांडेकर

मुंबई : काँग्रेसला सत्ता मिळवून देणाऱ्या लक्षावधी झोपडपट्टीवासियांचे संसार उद्ध्वस्त केले जात असताना सोनिया गांधींमुळे त्यांनी आपल्याला मते दिली, याचे भान ठेवायला नको का ? असा प्रश्न माजी गृहराज्यमंत्री कृपाशंकर सिंग यांनी ' मटा ' शी बोलताना उपस्थित केला.

झोपडपट्टी हटाव मोहीमेच्या विरोधात मेधा पाटकर, विद्या चव्हाण, गो. रा. खैरनार यांच्यापाठोपाठ कृपाशंकर सिंग हे मैदानात उघडपणे उतरले आहेत. ते म्हणाले, झोपडपट्ट्या पाडण्याच्या मोहीमेवर शिवसेना खूष आहे. भाजपला झोपडपट्टीवासियांची कधीच मते मिळत नसल्याने तेही समाधानी आहेत. पण 2000 सालापर्यंतच्या झोपड्यांना संरक्षण देण्याचे आश्वासन देणाऱ्या पक्षाच्या निवडणूक जाहीरनाम्यावर सोनिया गांधी यांचा फोटो होता हे कसे विसरता येईल. विधानसभा निवडणुकीत सुनील दत्त किंवा गोविंदाला बघून नव्हे तर सोनियांवर विश्वास ठेऊन लोकांनी काँग्रेसला मतदान केले. अचानक झोपड्या तोडल्यामुळे लक्षावधी लोकांच्या विश्वासाला तडा गेला आहे.

मुंबईतील झोपडपट्ट्या परप्रांतीयांनीच खचाखच भरलेल्या आहेत, असे सांगताच कृपाशंकर सिंग म्हणाले, आपण नेहमी उत्तर भारतीयांच्या बाजूने बोलतो म्हणून आपल्यावर आरोप केला जातो, मात्र मेधा पाटकर आंदोलनात उतरल्यावर झोपडपट्टीत सर्वभाषिक लोक राहतात, याची जाणीव सर्वांना झाली.

झोपड्यांवरील कारवाई बंद झाली तर मुंबईचे शांघाय कधीच होणार नाही, असे म्हणताच कृपाशंकर म्हणाले, महापालिकेची इस्पितळे शांघायसारखी करण्यास आमचा

विरोध नाही. पेडररोडवर फ्लाय ओव्हर उभारण्यास एकही झोपडी पाडावी लागणार नाही. वांदे ते दहिसर मार्गावर जेजे पुलाप्रमाणे ब्रिज उभारला तर हेच अंतर 20 मिनिटांत कापता येईल, त्याला कोणाचा विरोध नाही. केवळ झोपड्या पाडणे म्हणजेच शांघाय करणे नव्हे.

मुंबईत यापुढे अनिबंर्ंध झोपडपट्ट्यांची वाढ कशी रोखणार, असे विचारता, कृपाशंकर म्हणाले, नवी झोपडी नको, ही आमचीही भूमिका आहे. प्रथम झोपड्या उभारू देता, त्यांना वीज, पाणी, रस्ते, देता. शाळा, दवाखाने देता. मतदार याद्यांत नावे नोंदविता, रेशन कार्ड देता नंतर त्या अनधिकृत ठरवून पाडून टाकता, हे कसे मान्य होईल ? झोपडपट्ट्या वाढीला जबाबदार असलेले कलेक्टर, पोलिस, वॉर्ड अधिकारी यांच्यावर प्रथम कारवाई करावी व स्लम लॉर्डसना अटक करावी.

 
</text>
</doc>
