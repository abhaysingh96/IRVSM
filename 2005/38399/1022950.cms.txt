<doc>
<docno>1022950.cms.txt</docno>
<text>
 
महाराष्ट्र
ठाण्यात नवे चेहरे, जुनी आव्हानं
[ Wednesday, February 16, 2005  07:47:26 pm]


मुंबई टाइम्स टीम

ठाणे : मुंबईबरोबरच ठाण्याच्या महापौरपदासाठीही शुक्रवारी निवडणूक होत आहे. त्यानिमित्ताने विविध पदाधिकाऱ्यांच्याही निवडणुका आणि नियुक्त्या होऊ घातल्या आहेत. नवे महापौर निवडून आल्यानंतर होणाऱ्या बदलांमध्ये तरुण रक्ताला अधिक वाव मिळण्याची चिन्हं असून बुजुर्गांना बॅकसीटवरून मार्गदर्शकाची भूमिका पार पाडावी लागेल.

शिवसेनेने संख्याबळाच्या आधारावर बहुमताचा बडेजाव न करता सामंजस्याची भूमिका घेतल्यामुळे स्थायी समितीची निवडणूक बिनविरोध पार पडली. नव्या स्थायी समितीत शिवसेनेचे रवींद फाटक यांच्याकडे सभापतीपद जाणार असल्याचे स्पष्ट संकेत आहेत. त्यांनी यापूवीर् वसंत डावखरे यांच्या विरोधात विधान परिषदेची निवडणूक लढवली होती आणि डावखरेंना चांगली लढत दिली होती. त्याचं बक्षिस म्हणून त्यांना सभापतीपद मिळणार आहे. ' तडफदार नगरसेवक ' अशी प्रतिमा असलेल्या फाटक यांना स्थायी समिती सभापतीपदाच्या रूपाने राजकीय कौशल्य दाखवण्याची चांगली संधी मिळणार आहे. त्यांचेच वरिष्ठ सहकारी असलेले राजन विचारे हेच महापौरपदावर विराजमान होणार असल्यामुळे एकमेकांना अधिक चांगल्या सहकार्याने काम करण्याची संधी मिळणार आहे. स्वत: विचारे यांची राजकीय कारकीर्द दोन दशकांची आहे. तरीही महापौरपदासारखा मोठा मान त्यांच्या वाट्याला प्रथमच येत आहे. विधानसभा निवडणुकीच्या वेळी ज्यांची नावं उमेदवारीसाठी प्रामुख्याने चचेर्त आली, त्यांना महापालिकेतील या खुचीर्बदलाच्या खेळात लाभ होणार असल्याचं चित्र सध्या दिसतंय. त्याकाळी उपमहापौरपदासाठी घेतलं जाणारं राजेंद साप्ते यांचं नाव आता सभागृहनेतेपदासाठी घेतलं जातंय.

स्थायी समितीत नव्याने निवडून आलेल्या आठ सदस्यांपैकी संदीप लेले हे भाजपचे तरुण नगरसेवक प्रथमच महापालिकेत निवडून आले आहेत. एकूणच सभागृहाच्या पदाधिकाऱ्यांचा चेहरामोहरा हा तरुणाईचा आहे. हे तारुण्य अर्थातच राजकीय परिभाषेतील आहे. सगळ्या निवडणुका पार पडल्यावर कारभार हाती घेणारे पदाधिकारी तरुण चेहऱ्याचे आहेत. परंतु त्यांच्यासमोर असलेली आव्हानं मात्र जुनीच असणार आहेत.

त्याचबरोबर क्रीडा आणि सांस्कृतिक सभापती, प्राथमिक शिक्षण सभापती आदींच्या नियुक्त्या महापौर निवडीनंतर होणार आहेत. तिथेही प्रामुख्याने प्रथमच निवडून आलेल्यांना संधी मिळण्याची शक्यता आहे. आता दोनच वर्षांचा कार्यकाळ शिल्लक राहिल्यामुळे या पदाधिकाऱ्यांना जास्तीत जास्त जबाबदारीने आणि कार्यक्षमतेने काम करण्याची गरज पक्षातून व्यक्त होत आहे. या पार्श्वभूमीवर सेनेतील गोपाळ लांडगे, मधुकर देशमुख, भास्कर पाटील, विलास सामंत आदी ज्येष्ठ नगरसेवकांना मात्र याही वषीर् मार्गदर्शकाच्या भूमिकेत राहावं लागेल.

आनंद दिघे यांच्याशी निष्ठा बाळगून त्यांनी दाखवून दिलेल्या मार्गावरून एकनिष्ठपणे चालणारे त्यांचे सहकारी आता विविध पदांवर विराजमान होऊ लागलेत. आमदार एकनाथ शिंदे यांना जिल्हाप्रमुख पद मिळाल्यावर आता राजन विचारे महापौरपदावर विराजमान होत आहेत. दिघेंशी असलेल्या निष्ठेचंच हे फळ असल्याचं सेनेतील ज्येष्ठांचं म्हणणं आहे.

पालिकेतील 116 नगरसेवकांपैकी शिवसेनेकडे 51, भाजपकडे 14, राष्ट्रवादी काँग्रेसकडे 25, काँग्रेसकडे 12, जनविकास आघाडीकडे 3, रिपब्लिकन पक्षाकडे 2, जनता दल, समाजवादी पक्ष यांच्याकडे एक आणि सात अपक्ष असं संख्याबळ आहे. त्यामुळे महापौर, उपमहापौर निवडून आणण्यात त्यांना कसलीच अडचण नाही. परंतु स्थायी समितीवर विरोधकांचा जादा सदस्य निवडून येण्यास आडकाठी न केल्याने शिवसेनेचा, महापौर बिनविरोध निवडून आणण्याचा मार्ग मोकळा झाला.

 
</text>
</doc>
