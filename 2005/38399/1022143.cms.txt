<doc>
<docno>1022143.cms.txt</docno>
<text>
 
देश-विदेश
बिहारमध्ये त्रिशंकू विधानसभा?
[ Wednesday, February 16, 2005  12:44:43 am]


वृत्तसंस्था

पाटणा/ नवी दिल्ली : साऱ्या देशाचे लक्ष लागलेल्या बिहार तसेच झारखंडातील विधानसभा निवडणुकीतील मतदानाचा दुसरा टप्पा मंगळवारी पार पडल्यानंतर विविध वृत्त-वाहिन्यांच्या ' एग्झिट पोल ' चे निष्कर्ष पाहता या दोन्ही राज्यांमध्ये त्रिशंकू विधानसभा अस्तित्वात येण्याची चिन्हे दिसत आहेत.

बिहारमध्ये एकूण 243 पैकी 82 तसेच शेजारच्या झारखंडात 81 पैकी 29 जागांसाठी मंगळवारी मतदान झाले. कडेकोट बंदोबस्त असतानाही बिहारमध्ये हिंसाचार झालाच. अनेक ठिकाणी बॉम्बस्फोट, गोळीबार, कार्यर्कत्यांतील हाणामारी असे प्रकार घडले. त्यात एकजण ठार तर किमान 30 जण जखमी झाले.

संध्याकाळी मतदान आटोपल्यानंतर थोड्याच वेळात वृत्तवाहिन्यांनी त्यांच्या पोलचे निष्कर्ष जाहीर केले. ' आजतक ' आणि ' स्टार न्यूज ' यांनी वर्तवलेल्या अंदाजातील आकडेवारीत थोडीफार तफावत असली, तरी या दोन्ही वाहिन्यांनी बिहार तसेच झारखंडमध्ये त्रिशंकू विधानसभा अस्तित्वात येईल, असे भाकित केले आहे. या स्थितीत लोकजनशक्ती पक्षाचे सवेर्सर्वा रामविलास पासवान ' किंगमेकर ' ची भूमिका बजावू शकतात. ते कुणाच्या पारड्यात वजन टाकतात, यावर बिहारचा मुख्यमंत्री ठरेल, असे या वाहिन्यांचे म्हणणे आहे. ' झी न्यूज ' ने मात्र बिहारमध्ये राजद आणि काँग्रेस एकत्र येऊन सत्तेचा सोपान चढतील, असे म्हटले आहे.

झारखंडात झारखंड मुक्ती मोर्चा-काँग्रेस युती आणि भारतीय जनता पक्ष यांच्यात ' काँटे की टक्कर ' होईल, असा ' झी न्यूज ' तसेच ' स्टार न्यूज ' चा अंदाज आहे.

 
</text>
</doc>
