<doc>
<docno>1022126.cms.txt</docno>
<text>
 
महामुंबई
मृत्यूचा सापळा!
[ Wednesday, February 16, 2005  12:31:21 am]


प्रतिमा जोशी

मुंबई : तब्बल आठ प्लॅटफॉर्म आणि सेंट्रल तसेच हार्बर अशा दोन रेल्वेंचा राबता असणारे दादरनंतरचे सर्वाधिक गदीर्चे जंक्शन असलेले कुर्ला स्टेशन म्हणजे मृत्यूचा जीवघेणा सापळा बनले आहे. असह्य चेंगराचेंगरी तर येथे आहेच, पण लाखो प्रवाशांची वर्दळ झेलणारे पूल सबवेच्या कामामुळे मोठ्या नाजूक अवस्थेत आहेत. लोकल स्टेशनपासून दहा मिनिटांच्या अंतरावर असलेल्या कुर्ला टमिर्नसची अवस्था तर दयनीय आहे.

तिथपर्यंत जाणारा रस्ता अक्षरश: उकिरड्यातून जातो. आणि रेल्वे पोलिसांचे महत्वाचे ठाणे असल्याने रक्ताने माखलेला किमान एक मृतदेह नजरेस पडणे हे रोजचेच झाले आहे.

सबवेचे काम सुरू असल्याने स्टेशनवरील पूल आणि बाहेरून समांतर जाणारा पूल हे दोन्ही धोकादायक बनलेले आहेत. पुलाखालचे लोखंडी गर्डर्स काढून तेथे तात्पुरती ' सपोर्ट सिस्टिम ' उभारली आहे. सर्व प्लॅटफॉर्म उत्तर दिशेच्या बाजूने तोडण्यात आले असून तिथे प्रवाशांची परीक्षा बघण्यासाठीच जणू वाळूची पोती घातली आहेत. कुर्ला टमिर्नस, कुर्ला-बांदा कॉम्प्लेक्स, नेहरूनगर एसटी डेपो यांच्यामुळे प्रचंड वर्दळ असलेल्या या स्टेशनात लोकलमधून उतरल्यावर प्रवाशांना बाहेर पडण्यासाठी एकच पूल आहे. शिवाय प्लॅटफॉर्मवरून बाहेर पडण्यासाठीच किमान दहा मिनिटांची चेंगराचेंगरी सहन करण्यासही पर्याय नाही. हार्बरचे सात आणि आठ क्रमांकाचे प्लॅटफॉर्म आणि गाडी यांच्यात किमान दीड फुटाची फट असल्याने लांब उडीची प्रॅक्टिसही ठरलेलीच.

कुर्ल्याची पूर्व बाजू असो वा पश्चिम, स्टेशनबाहेर रिक्षा, बस, आणि अन्य वाहनांच्या अहोरात्र झालेल्या तुफान कोंडीत घुसमटून इच्छित स्थळी पोचणे ही चक्रव्यूह भेदण्यापेक्षाही अवघड आणि मन:स्ताप देणारी बाब बनली आहे. वाहतुकीचे सारे नियम धाब्यावर बसवणाऱ्या रिक्षावाल्यांची, विशेषत: टमिर्नसकडे एकेका रिक्षात आठ ते दहा प्रवाशांना कोंबणाऱ्या रिक्षावाल्यांची कुणाचेच नियंत्रण नसलेली दादागिरी, फेरीवाल्यांपासून ते भर रस्त्यात कचरा आणून ओतणाऱ्या झोपडीवासीयांपर्यंत सर्वांनी रस्त्याचे डंपिंग ग्राउंडमध्ये केलेले रूपांतर आणि टमिर्नसवरून डोईवर, काखेत बोचकी मारून मुंबईच्या आसऱ्याला येणारी गरीब उत्तर भारतीय माणसे आणि बिगारी नाके ही कुर्ल्याची पहिले छूट होणारी ओळख आहे.

 
</text>
</doc>
