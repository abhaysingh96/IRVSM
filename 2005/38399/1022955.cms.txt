<doc>
<docno>1022955.cms.txt</docno>
<text>
 
महामुंबई: मुंबई टाइम्स
तिकीट महाग, तरी पसंती 'बेस्ट'लाच
[ Wednesday, February 16, 2005  07:49:43 pm]


राजेश चुरी

मुंबईकरांसाठी ' झिरो वेटींग लाइन ', ' ऑनलाइन टिकिटिंग ', ' डेडीकेटेड बसलाइन ' अशा योजनांमुळे भाडेवाढ होऊनही बेस्ट बसेसमधून प्रवास करणाऱ्यांची संख्या कमी झालेली नाही. तिकिटाचे दर एक रुपयाने वाढूनही दररोज प्रवास करणाऱ्या प्रवाशांची संख्या 45 लाखांवरून 48 लाखांवर गेली आहे.

मुंबईकरांची ' लाइफलाइन ' असणाऱ्या बेस्ट बसेसच्या भाड्यात 25 जानेवारीपासून किमान एक रुपयाने वाढ करण्यात आली. भाड्यात वाढ केली, तर प्रवासी नाराज होऊन त्यांची संख्या घटेल, असा अंदाज होता. त्यामुळे डीझेलची तीनवेळा दरवाढ होऊनही प्रवासी भाड्यात वाढ करण्यास बेस्ट समिती धजावत नव्हती. बेस्टच्या परिवहन विभागाचा दिवसेंदिवस वाढणारा तोटा लक्षात घेऊन अखेर दरवाढीला मंजुरी देण्यात आली. तिकिटाचे दर वाढले तरी, प्रवाशांची संख्या वाढल्याचं स्पष्ट झालं आहे.

जानेवारीत बेस्टमधून दररोज सरासरी 45 लाख 30 हजार प्रवासी प्रवास करत होते. त्यातून बेस्टला दररोज दोन कोटी 18 लाख रुपयांचा महसूल मिळत होता. जानेवारीत तिकिटांचे दर वाढले तरी, फेब्रुवारीत प्रवाशांची संख्या वाढली. या महिन्यातील सरासरी आकडेवारीनुसार सध्या दररोज सुमारे 48 लाख प्रवासी बेस्टमधून प्रवास करत आहेत. त्यांच्यामार्फत बेस्टच्या तिजोरीत दररोज सुमारे दोन कोटी 46 लाख रुपये जमा होत असल्याचं जनसंपर्क अधिकारी तांबोळी यांनी सांगितलं. गेल्या वर्षाच्या जानेवारीत बेस्टच्या दैनंदिन प्रवाशांची संख्या 45 लाख होती.त्यातून दोन कोटी पाच लाख रुपयांचं उत्पन्न येत होतं. गेल्या फेब्रुवारीतील महसूल दोन कोटी 17 लाख रुपये होता. उपनगरात ' शेअर रिक्षा ' चं बेस्टला मोठं आव्हान असलं तरी, उपक्रमांच्या काही कल्पक योजनांमुळे प्रवासी संख्येत वाढ होत आहे.

बेस्टने महत्वाच्या रेल्वे स्थानकाबाहेर ' झिरो वेटींग टाईम ' म्हणजे रेल्वेतून उतरलेल्या प्रवाशाला पुढच्या प्रवासासाठी बसची वाट पाहायला लागणार नाही, अशी योजना सुरू केली आहे. स्थानकातून उतरताच लगेच बस मिळेल असा प्रयत्न सुरू आहे. ' ऑनलाइन तिकिटिंग ' म्हणजे सुरुवातीच्या बसस्टॉपवर बस येण्यापूवीर्च रांगेतल्या प्रवाशाला कंडक्टर तिकिट देतो.सीएसटी ते मंत्रालय या मार्गावर केवळ बेस्ट बससाठी ' डेडीकेटेड बस लेन ' सुरू केली. तसेच फ्लायओव्हरवरून बसेस नेण्यास सुरुवात केल्याने प्रवाशांचा वेळ वाचतो आहे. एमयूटीपी प्रकल्पाअंतर्गत बेस्टमध्ये नव्याने घेण्यात येणाऱ्या अत्याधुनिक 644 बसेस एप्रिल महिन्यापासून बसेस रस्त्यावर धावू लागतील.

 
</text>
</doc>
