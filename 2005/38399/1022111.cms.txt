<doc>
<docno>1022111.cms.txt</docno>
<text>
 
महामुंबई
कोर्ट 'ब्लॅक फ्रायडे' पुन्हा बघणार
[ Wednesday, February 16, 2005  12:19:06 am]


म. टा. प्रतिनिधी

मुंबई : वादग्रस्त ' ब्लॅक फ्रायडे ' चित्रपटाची पटकथा आता हाती आली असून मूळ पुस्तकातील प्रकरणांशी ही पटकथा ताडून पाहिल्यानंतर पुन्हा एकदा हा चित्रपट बघून मग निर्णय दिला जाईल असे संकेत मुंबई हायकोर्टाने दिले आहेत. दरम्यान या दाव्यात मुंबई पोलिसांनीही हस्तक्षेप केला आहे.

मुंबईत 12 मार्च 1993 रोजी झालेल्या बॉम्बस्फोट मालिकांवर आधारित हा चित्रपट वादाच्या भोवऱ्यात सापडला आहे. या बॉम्बस्फोट खटल्याचा निकाल आता अपेक्षित आहे व या पार्श्वभूमीवर हा चित्रपट प्रदशिर्त करणे अनुचित असल्याने त्याच्या प्रदर्शनाला परवानगी देऊ नये अशी विनंती करणारी याचिका खटल्यातील काही आरोपींनी केली आहे. मंगळवारी याप्रकरणी झालेल्या सुनावणीच्या वेळी मुंबई पोलिसांनी एका प्रतिज्ञापत्राद्वारे या चित्रपटाच्या प्रदर्शनाबाबत आपला आक्षेप न्या. हेमंत गोखले आणि न्या. सत्यरंजन धर्माधिकारी यांच्या खंडपीठापुढे मांडला. मात्र चित्रपटाच्या निर्मात्यांनी या दाव्यात पोलिसांनाही सहभागी करून घेण्यास आक्षेप घेतला. अर्जदारांचीही पोलिसांसंदर्भात काही विनंती नसल्याने कोर्टाने पोलिसांना केवळ हस्तक्षेप करून आपले म्हणणे मांडण्यास परवानगी दिली. यावेळी चित्रपट सेन्सॉरसंमत करण्यापूवीर् आपण पाहिला नसल्याचे पोलिसांनी सांगितले. तर सेन्सॉर करण्यापूवीर् त्यांना हा चित्रपट पाहण्याचे निमंत्रण होते, पण पोलिस आले नाहीत असे सेन्सॉर बोर्डाच्या वकील अॅड. शाह यांनी सांगितले. यावर केवळ एका दिवस आधी पत्र दिले गेले व त्या दिवशी गणेशोत्सव तयारीची बैठक होती असा खुलासा पोलिसांनी केला.

सोंडा याला अटक

कुख्यात दाऊद टोळीसाठी खंडणी उकळणारा सलीम सोंडा या गुन्हेगारास गुन्हे शाखेच्या युनिट क्रमांक तीनच्या अधिकाऱ्यांनी अटक केली. त्याच्यावर 12 गुन्ह्यांची नोंद आहे. वरिष्ठ पोलिस निरीक्षक अस्लम मोमिन यांनी नागपाडा येथे त्याला अटक केली. त्याला मंगळवारी न्यायालयात हजर केले असता दोन मार्चपर्यंत पोलिस कोठडी देण्यात आली आहे.

 
</text>
</doc>
