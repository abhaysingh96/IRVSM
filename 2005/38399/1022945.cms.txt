<doc>
<docno>1022945.cms.txt</docno>
<text>
 
महाराष्ट्र
पालकमंत्र्यांनी दिला ड्रायव्हरला न्याय
[ Wednesday, February 16, 2005  07:45:54 pm]


मुंबई टाइम्स टीम

भाईंदर : ड्युटीवर असताना झालेल्या अपघातात एक पाय गमवावा लागलेल्या पालिका कर्मचाऱ्याला पालकमंत्र्यांनी दिलेला आदेश आणि पत्रकारांनी केलेला पाठपुरावा यामुळे न्याय मिळाला आहे. त्याच्या वैद्यकीय बिलांच्या रकमेतील काही रक्कम पालिकेने तातडीने अदा केली आहे.

प्रकाश पांडुरंग कोठावळे हा पालिकेचा ड्रायव्हर ड्युटीवर असताना 2000 मध्ये त्याच्या पायावर शेणखताने भरलेली ट्रॉली पडली. त्या जखमेमुळे त्याचा डावा पाय मांडीपासून गमवावा लागला. यानंतर त्याला पालिकेने कामावर रूजू करूनच घेतलं नाही. औषधोपचारांची बिलं ठाण्याच्या सिव्हिल सर्जनकडून प्रमाणित करूनही मिळाली नाही. ही रक्कम सुमारे पस्तीस हजार रुपये इतकी आहे. नोकरी नसल्याने, पगार नाही त्यामुळे त्याची बायकोही तीन मुलांसह दुसरीकडे निघून गेली. मोठा दहा वर्षांचा मुलगा प्रसाद याला शाळेतून काढावं लागलं, भाड्याची खोलीही गेली. अशा अवस्थेत पालिकेच्या मुख्यालयाबाहेरच्या फुटपाथवर प्रसादसह प्रकाश कोठावळे भिकाऱ्यासारखं आयुष्य जगत होता. 5 फेब्रुवारीला पालकमंत्री गणेश नाईक यांच्या जनता दरबारात प्रकाशने कुबड्यांसह पुढे येऊन कैफीयत मांडली होती. हा प्रकार त्याने पालिकेच्या पत्रकार कक्षात येऊन कथन केला होता. यानंतर नाईक यांनी कोठावळेची देणी तातडीने देण्याचं तसंच त्याला पालिका सेवेत पुन्हा समावून घेण्याचे आदेश आयुक्तांना दिले. इथल्या पत्रकारांनीही पालकमंत्री आणि पालिकेकडे सतत पाठपुरावा केला. याची तातडीने दखल मुख्यालय उपायुक्त अशोकुमार रणखांब यांनी घेऊन दहा हजारांचा चेक कोठावळे यांना अदा केला. उर्वरीत रक्कम आणि सेवेत पुन्हा घेण्याबाबत स्थायी समितीसमोर तातडीने विषय घेण्याचंही त्यांनी आश्वासन दिलं.

 
</text>
</doc>
