<doc>
<docno>1022957.cms.txt</docno>
<text>
 
महामुंबई: मुंबई टाइम्स
बिल्डरच्या 'लाभा'साठी आरोग्यकेंदाचा बळी?
[ Wednesday, February 16, 2005  07:50:13 pm]


मुंबई टाइम्स टीम

बिल्डरांना मोक्याची जागा मिळावी, यासाठी विरार नगरपालिकेच्या मुख्य कार्यकारी अधिकारी गोविंद राठोड यांनी जिल्हा परिषदेचं प्राथमिक आरोग्य केंदच पाडल्याचे गंभीर पडसाद राज्य सरकारच्या वर्तुळात उमटले आहेत. या प्रकाराबाबत मुख्य सचिव प्रेमकुमार यांनी विरारच्या सीइओंना तात्काळ दीर्घ रजेवर पाठवल्याचं समजतं.

विरार पालिकेच्या हद्दीत अगदी मोक्याच्या जागेवर जिल्हा परिषदेचं प्राथमिक आरोग्य केंद होतं. त्या जागेवर एका बिल्डरला हॉस्पिटल बांधायचं होतं. त्यामुळे नगरपालिकेच्या मुख्य कार्यकारी अधिकाऱ्यावर हा बिल्डर आणि स्थानिक लोकप्रतिनिधींनी दबाव आणला होता, असं बोललं जात होतं. त्याला बळी पडत मुख्य कार्यकारी अधिकाऱ्यांनी आरोग्य केंदाची इमारतच पाडण्याचे आदेश दिले.

जिल्हा परिषदेकडे कोणतीही विचारणा न करता प्राथमिक आरोग्य केंदाची इमारत पाडल्यामुळे मंत्रालयात खळबळ उडाली. आरोग्य खात्याचे अतिरिक्त मुख्य सचिव नवीनकुमार या प्रकाराने इतके संतापले की, त्यांनी हे प्रकरण थेट मुख्य सचिव पेमकुमार यांच्याकडे नेलं. पालिकेचा एक मुख्य कार्यकारी अधिकारी सरकारी इमारत कशी पाडतो, असा संतप्त सवाल त्यांनी केला. तेव्हा मुख्य सचिवांनी नगरविकास खात्याच्या ज्येष्ठ अधिकाऱ्यांना ताबडतोब पाचारण केलं आणि उद्या मुंबई महापालिकेच्या अधिकाऱ्यांनी मंत्रालयच पाडायला सुरुवात केली, तर नवल काय, असा सवाल केल्याचं समजतं.

मुख्य कार्यकारी अधिकारी गोविंद राठोड यांना या प्रकरणी मंत्रालयात बोलावण्यात आलं होतं. मुख्य सचिवांच्या आक्रमक पवित्र्याने राठोड यांची पाचावर धारण बसली, असं समजतं. आपण हे स्थानिक लोकप्रतिनिधींच्या सांगण्यावरून केल्याची कबुली त्यांनी दिल्याचं समजतं. त्यावर कोणी काहीही दबाव आणला, तरी तुम्ही बुद्धी गहाण टाकली होती का, अशी विचारणा करत त्यांना ताबडतोब रजेवर पाठवण्यात आल्याचं कळतं. याप्रकरणी चौकशीचे आदेशही जारी करण्यात आले आहेत. या प्रकारामुळे विरार परिसरातही खळबळ उडाली आहे.

 
</text>
</doc>
