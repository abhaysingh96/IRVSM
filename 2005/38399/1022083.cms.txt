<doc>
<docno>1022083.cms.txt</docno>
<text>
 
महाराष्ट्र
टेंभीनाक्यावर पोलिसांवर दगडफेक, सहा अटकेत
[ Wednesday, February 16, 2005  12:04:54 am]


म. टा. प्रतिनिधी

ठाणे : टेंभी नाका येथे रस्तारुंदीकरणाची कारवाई करणारे अधिकारी व कर्मचाऱ्यांच्या बंदोबस्तासाठी तैनात असलेल्या नगर पोलिस ठाण्याच्या पोलिसांवर रहिवाशांनी सोमवारी रात्री उशिरा दगडफेक केली. यात चार पोलिस किरकोळ जखमी झाले असून याप्रकरणी सहाजणांना ताब्यात घेण्यात आले आहे.

सुप्रीम कोर्टाच्या आदेशानुसार टेंभी नाक्यावरील दोन इमारती हटवण्याचे काम सोमवारी सकाळी जिल्हाधिकाऱ्यांच्या आदेशाने सुरू झाले. भूसंपादन अधिकाऱ्यांनी जागा ताब्यात घेऊन महापालिकेकडे हस्तांतरीत केल्यानंतर महापालिकेच्या अतिक्रमणविरोधी पथकाने या इमारती दिवसभरात जमीनदोस्त केल्या. जवळपास 80 टक्के काम पूर्ण झाले असताना रात्री उशिरा तेथे आलेल्या काही रहिवाशांनी किरकोळ कारणावरून पोलिसांवर दगडफेक सुरू केली. त्याला प्रत्युत्तर म्हणून पोलिसांनीही हलका लाठीहल्ला केला. दगडफेकीत चार पोलिस किरकोळ जखमी झाले. या प्रकरणी अरविंद जैन, भरत जैन, अर्जून जैन, विक्रम जैन, राजन आणि दिनेश कोठारी यांना नगर पोलिसांनी अटक केली आहे. दगडफेकीचे वृत्त कळताच पोलिस उपायुक्त मधुकर पाण्ड्ये यांनी घटनास्थळाला भेट दिली.

मंगळवारी सकाळी इमारती पाडण्याचे काम पूर्ण झाल्यानंतर मातीचा ढिगारा हटवण्यात आला. रस्त्याचे काम दोन दिवसांत सुरू होणार असल्याचे महापालिकेच्या अधिकाऱ्यांनी सांगितले.

महापौर-उपमहापौरपदाच्या निवडणुका बिनविरोध ?

महापौर-उपमहापौरपदांच्या निवडणुका खुल्या मतदान पद्धतीने घेण्याच्या राज्य सरकारच्या आदेशामुळे या दोन्ही पदांच्या निवडणुका बिनविरोध होण्याची शक्यता वाढली आहे.

गुप्त मतदान पद्धतीला फाटा देण्यात आल्याने या निवडणुकीतील चुरस आणि फाटाफुटीचे राजकारण संपुष्टात आले आहे. त्यामुळे 18 फेब्रुवारीची ही निवडणूक म्हणजे केवळ राजकीय उपचार ठरतील असे दिसते. महापौरपदासाठी शिवसेना-भाजप युतीतफेर् सेनेचे ज्येष्ठ नगरसेवक राजन विचारे आणि राष्ट्रवादी काँग्रेसतफेर् विलास उर्फ बापू गायकर निवडणुकीच्या रिंगणात आहेत.

उपमहापौरपदासाठी शिवसेनेचे अशोक वैती यांनी उमेदवारी अर्ज भरला असून त्यांची लढत काँग्रेसच्या शीतल आहेर यांच्याशी आहे.

ठाणे महापालिकेत युतीकडे निविर्वाद बहुमत असून विचारे यांना निवडून येण्यास कोणतीच अडचण नसल्याचे दिसते. पालिकेत एकूण 116 सदस्यांपैकी त्यात शिवसेना ( 51), भाजप ( 14), राष्ट्रवादी काँग्रेस ( 25), कॉंग्रेस ( 12), ठाणे जनविकास आघाडी ( 3), रिपब्लिकन पक्ष ( 2), जनता दल ( 1), समाजवादी पक्ष ( 1) आणि अपक्ष ( 7) असे पक्षीय बलाबल आहे. युतीकडे अपक्षांचे मिळून 71 सदस्यांचे बळ असल्याने युतीचे दोन्ही उमेदवार सहज निवडून येतील.

 
</text>
</doc>
