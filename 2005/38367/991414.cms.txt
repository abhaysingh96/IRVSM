<doc>
<docno>991414.cms.txt</docno>
<text>
 
खास बात
आकड्यांचा खेळ
[ Saturday, January 15, 2005  08:39:19 pm]


मुंबई शेअर बाजारातील सेन्सेक्सचा खाली उतरणारा आलेख देशी, परदेशी गुंतवणुकदार विशेषता नव्याने शेअर बाजारात प्रवेश करणाऱ्यांच्या दृष्टीने चिंतेचा विषय झाला आहे. डिसेंबर 2004 मध्ये दररोज नवे उच्चांक करणारा आणि 3 जानेवारीला 6679.51 अशांची विक्रमी उंची गाठणारा सेन्सेक्स शुक्रवारी 6173.82 वर स्थिरावला होता. म्हणजे केवळ 11 दिवसांत सेन्सेक्स 505.69 अंशांनी खाली आला.

हा सर्व आकड्यांचा खेळ असून हा खेळ कसा होतो हे जाणून घेण्यात मजा आहे. शेअर बाजाराच्या एकंदर सेन्सेक्स व्यतिरिक्त ' बीएससी 30', बीएससी 100', बीएससी 200' असे वेगवेगळे सेन्सेक्स असतात. यातील अतिशय महत्त्वाचा असतो तो ' बीएससी 30 शेअर इंडेक्स ' जो शेअर बाजारात सेन्सेक्सकरिता महत्वाची भूमिका करतो.

या '30 सेन्सेक्स ' कंपन्यांमध्ये कोणत्या कंपनीचा समावेश असावा यासाठी एक समिती कार्यरत असते. यात बाजारातील तज्ज्ञ, फंड मॅनेजर्स, पत्रकार, शेअर बाजारातील प्रशासन आदी मान्यवरांचा समावेश असतो. यांची जबाबदारी खूप मोठी असते.

प्रत्येक तीन महिन्यांनी होणाऱ्या सभेत ही समिती 30 कंपन्यांचा आढावा घेऊन त्यात कोणत्या कंपनीचा समावेश करावा, कोणाला वगळावे याबाबत निर्णय घेते. यात बदल होणार असतील तर प्रत्यक्षात बदल होण्यापूवीर् सहा आठवडे अगोदर जाहीर करावे लागते. गेल्यावषीर् असे काही बदल झाले आहेत. मे महिन्यात ' एल अॅन्ड टी ' कंपनी बीएससी 30 मधून बाहेर आली तर ती जागा ' मारूती ' ने मिळवली. त्यानंतर सप्टेंबरमध्ये ' एमटीएनएल ' बाहेर पडली आणि ' एल अॅन्ड टी ' चा पुन्हा आत प्रवेश झाला.

सेन्सेक्सचा मूळ पाया म्हणजे ' फ्री फ्लोट माकेर्ट कॅपिटलायझेशन '. कंपनीचे सर्वच समभाग शेअर बाजारात व्यवहारासाठी नसतात. उदा. एबीसी या कंपनीचे प्रत्येकी 20 रुपये किंमतीचे 10 लाख समभाग आहेत. त्यातील 10 टक्के म्हणजे एक लाख समभाग बाजारात व्यवहारासाठी उपलब्ध आहेत. हे एक लाख समभाग म्हणजेच ' फ्री फ्लोट ' आणि या समभागांच्या संख्येला शेअरच्या किंमतीने गुणल्यानंतर येणारी रक्कम म्हणजेच ' फ्री फ्लोट माकेर्ट कॅपिटलायझेशन '.

भांडवल बाजारातील ' फ्री फ्लोट ' ही संकल्पनाच प्रत्यक्षात सेन्सेक्सला अर्थपूर्ण बनवीत असते. एखाद्या कंपनीच्या एकूण समभागांपैकी बाजारात व्यवहारासाठी उपलब्ध असणाऱ्या समभागावरूनच सेन्सेक्सचा चढ-उतार अवलंबून असतो.

अविनाश चंदने

( व्यापार प्रतिनिधी, महाराष्ट्र टाइम्स)

 
</text>
</doc>
