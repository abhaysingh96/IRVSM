<doc>
<docno>991367.cms.txt</docno>
<text>
 
देश-विदेश
गुन्हेगारीचा उंचावतोय आलेख
[ Saturday, January 15, 2005  07:57:50 pm]


म. टा. विशेष प्रतिनिधी

नवी दिल्ली : वाढत्या गुन्हेगारीमुळे दिल्ली महानगर असुरक्षित बनले आहे, याची कबूली दिल्लीच्या पोलिस आयुक्तांनी देत, कायदा आणि सुव्यवस्थेबाबत आकडेवारी पत्रकार परिषदेत जाहीर केली. मात्र त्याचबरोबर गुन्हेगारी रोखण्यासाठी सुरू असलेल्या आधुनिक उपाययोजनांचे तपशीलही देण्यात आला.

दिल्लीत 2004 साली विविध प्रकारचे 50,866 गुन्हे दाखल झाले. 2003 साली नोंदलेल्या गुन्ह्यांची संख्या 47,404 होती. वर्षभरात गुन्हेगारीच्या घटनांमध्ये 13.56 टक्क्यांनी वाढ झाली. 2003 साली 490 बलात्कार , 2078 विनयभंग , 7445 वाहनचोरी , 407 खुनाचे प्रयत्न तर 1692 रस्ता अपघातातल्या मृतांची संख्या होतीे. 2004 साली 525 बलात्कार , 2671 विनयभंग , 753 जबरीची चोरी , 502 खुनाचा प्रयत्न व 1753 रस्ता अपघातातल्या मृतांची संख्या होती. पोलिस आयुक्तांच्या मते, फॅक्स, ई मेल अशा ' फ्री अँड फेअर ' रजिस्ट्रेशन पद्धतीचा अवलंब केल्यामुळे तक्रारीही जास्त नोंदविल्या गेल्या.

वर्षभरात कायद्याचे उल्लंघन करणाऱ्या 2479 पोलिसांवर कारवाई करण्यात आली. यापैकी किमान 80 जणांना सेवेतून काढण्यात आले. गुन्ह्यांच्या तपासात 2003 च्या तुलनेत 2004 सालात 6.90 टक्के अधिक यश पोलिसांनी मिळवले.

आयुक्त के. के. पॉल यांनी दिलेल्या माहितीनुसार, संगणकीकृत तक्रार नोंदणीची 34 केंदे येथे सुरू करण्यात आली आहेत. ज्येष्ठ नागरिकांच्या सुरक्षेसाठी खास विभाग पोलिसांनी सुरू केला आहे. तसेच पोलिस दलाचे आधुनिकीकरण सुरू आहे.

 
</text>
</doc>
