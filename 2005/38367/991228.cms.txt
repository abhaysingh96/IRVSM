<doc>
<docno>991228.cms.txt</docno>
<text>
 
संवाद
...अनुभवांची रोचक 'स्टेशन डायरी'
[ Saturday, January 15, 2005  04:54:23 pm]


मुंबईतलं अंडरर्वल्ड आणि पोलिस यांच्यातील संघर्ष म्हणजे एक वेगळंच विश्व. या विश्वावर एक पोलिस निरीक्षक आणि एक पत्रकार यांनी प्रकाश टाकला आहे पुस्तकाच्या माध्यमातून. या दोन वेगवेगळ्या पुस्तकांच्या माध्यमातून जाणीव होते ती पोलिसांसमोरच्या खडतर आव्हानांची आणि दिसू लागतात गुन्हेगारी विश्वातील वेगवेगळ्या वाटा आणि चोरवाटाही!

ज्युलिओ रिबेरो, किरण बेदी, वाय. पी. सिंग, वाय.सी. पवार, सुरेश खोपडे अशा विविध आयपीएस तसंच वरिष्ठ पोलिस अधिकाऱ्यांचं लिखाण आतापर्यंत प्रसिध्द झालं आहे. त्यांचे अनुभव, राजकीय नेतृत्त्वाशी झगडा आणि एकूणच सिस्टिममधला संघर्ष त्यातून लोकांपुढे आला. पण प्रत्यक्ष ' फील्ड ' वर काम करणाऱ्या पोलिस अधिकाऱ्याने त्याच्यावरील जबाबदाऱ्या पेलण्यासाठी केलेल्या कठोर मेहनतीच्या नोंदी अद्याप फारशा वाचायला मिळालेल्या नव्हत्या. पोलिस निरीक्षक यशवंत व्हटकर यांच्या एका तपाच्या अनुभवातून उतरलेल्या ' गुन्हेगारांच्या मागावर... ' या पुस्तकानं ही कमतरता भरून काढली आहे. पोलिस स्टेशनमध्ये काम करणं ही सुळावरची पोळी कशी असते, त्याचे दाखले देणारी!

यशवंत व्हटकर, एम.ए. राज्यशास्त्र 1982, कोल्हापूरमध्ये राज्यशास्त्राचे अध्यापक , 1983 मध्ये उपनिरीक्षकपदी निवड, आजवरच्या कारकीदीर्त चांगल्या कामगिरीबद्दल 170 प्रशस्तिपत्रे व चांगल्या नोंदी (व 2 शिक्षाही!) - अशी लेखकाची ओळख पहिल्याच पानाशेजारी वाचायला मिळते, तेव्हा या कंसातल्या उल्लेखाचा बोध चटकन होत नाही. हा कंस म्हणजे पुस्तकातला क्लायमॅक्स असला, तरी त्यातल्या कटू अनुभवांपुरतं हे लिखाण सीमित झालेलं नाही. हे कटू अनुभव लेखकानं मांडले आहेत ते नावांचे उल्लेख टाळून आणि सिस्टिमबद्दल जराही गरळ न ओकता.

पोलिस प्रशिक्षणातील अनुभव, धारावी पोलिस ठाण्यातील प्रोबेशन पिरियडपासून या प्रवासास सुरुवात होते. हा प्रवास अनेक घटनांनी आणि वळणांनी भरलेला. भागलपूरमध्ये फसवले गेल्यावर मुंबईत आलेल्या नंदिनीची करुण कथा इथे आपल्याला वाचायला मिळते. पहिल्याच स्टेशन हाऊस ड्युटीला ' मयता ' चं काम आलं, म्हणून व्हटकरांना शुभेच्छा देणारे साहेब इथे पहायला मिळतात. स्टेशन हाऊसची पहिल्या दिवसाची ड्युटी करताना दुपारचं जेवणही विसरून गेल्याबद्दल व्हटकरांना शाबासकी मिळते, तोच, रात्रीच्या वेळी खाडीत प्रेत मिळाल्याच्या खबरीची शहानिशा करण्यासाठी त्यांना कसं पिटाळलं जातं, तेही वाचायला मिळतं.

स्वत:ला समाजसेवक म्हणवणारे लोक पोलिसांना जेरीस आणून ब्लॅकमेलिंगचा व्यवसाय कसा करतात, त्याचा दाहक अनुभव व्हटकर यांनी नोंदवला आहे. मदासपर्यंत जाऊन आरोपीचा माग काढल्यावरही या समाजसेवकाच्या उचापत्यांपायी झालेलं निलंबन आणि हे सगळं सुरू असतानाच घरी लहान मुलगा आजारी पडलेला, पत्नीची प्रसूतीची तारीख जवळ आलेली...हा सगळा घटनाक्रम मन सुन्न करणारा आहे. या प्रकरणात तत्कालीन डीसीपी मीरा बोरवणकर समंजस वरिष्ठाच्या भूमिकेत आपल्याला भेटतात. नारकोटिक्स सेलमध्ये काम करताना अशाच एका ब्लॅकमेलरच्या रॅकेटमुळे अंगावर आलेले प्रकरण...त्यातला तणावही असाच हलवून सोडणारा. या कटू अनुभवांतही माणसामधील चांगुलपणाकडे व्हटकर लक्ष वेधतात. प्राणावर बेतलेले प्रसंग, अपघात , 92 च्या दंगलीतली गस्त हे सगळं व्हटकरांच्या लिखाणातून अगदी प्रवाहीपणे उतरलं आहे. एका रोचक स्टेशनडायरीत सामावलेलं फील्डवरच्या अधिकाऱ्यांचं हे प्रातिनिधिक अनुभवकथन ठरावं.

समीर कर्वे

( गुन्हेगारांच्या मागावर : यशवंत व्हटकर, ग्रंथाली प्रकाशन, मुंबई. पाने : 168, किंमत : 150 रु.)

 
</text>
</doc>
