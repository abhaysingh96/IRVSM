<doc>
<docno>991454.cms.txt</docno>
<text>
 
महामुंबई
स्टेशनांवरील स्टॉलबाबत हायकोर्टाची रेल्वेला नोटिस
[ Saturday, January 15, 2005  09:23:43 pm]


म. टा. प्रतिनिधी

मुंबई : रेल्वे स्टेशनांवरील बुकस्टॉलधारकांच्या परवान्यांचे नूतनीकरण करताना सध्याच्या बुकस्टॉलधारकांना प्राथमिकता का देऊ नये, अशी विचारणा मुंबई हायकोर्टाने रेल्वे बोर्डाकडे केली असून 3 फेब्रुवारीपर्यंत प्रतिज्ञापत्र सादर करण्याचे आदेश दिले आहेत.

रेल्वेच्या अर्थसंकल्पात बुकस्टॉलबाबत नवीन धोरण जाहीर करण्यात आले होते. त्यानुसार ए. एच. व्हीलर आणि हिग्गीन बॉथम या बुकस्टॉलधारकांची मक्तेदारी संपुष्टात आणण्याचे धोरण आखण्यात आले. पण व्हिलर कंपनी 126 वर्षांपासून व्यवसाय करीत आहे. अमित बॅनजीर् यांच्या मालकीची असलेल्या या कंपनीच्या तीन पिढ्या रेल्वे बोर्डाशी करार करीत आहेत. व्हीलर कंपनीचे देशभर पसरलेले एजंट गेल्या दोन- तीन पिढ्या काम करीत आहेत. या बुकस्टॉलधारकांच्या परवान्याचे नूतनीकरण न करण्याच्या निर्णयामुळे व्हीलर आणि हिग्गीन बॉथमच्या शेकडो एजंटांनी काय करायचे, असा प्रश्न निर्माण झाला. त्यामुळे संघर्षासाठी ' ऑल इंडिया रेल्वे बुकस्टॉल एजंट्स असोसिएशन ' ही संघटना स्थापन झाली. विश्वास उटगी संघटनेचे अध्यक्ष तर विजय मेहता सरचिटणीस आहेत.

रेल्वे स्टेशनांवरील परवान्यांचे नूतनीकरण करताना सध्याच्या बुकस्टॉलधारकांना अग्रक्रम देण्याच्या मागणीसाठी असोसिएशनच्या वतीने मुंबई हायकोर्टात याचिका दाखल करण्यात आली. 11 जानेवारीला न्या. हेमंत गोखले व न्या. सत्यरंजन धर्माधिकारी यांच्या खंडपीठापुढे सुनावणी झाली. बुकस्टॉलधारकांच्या संघटनेच्या वतीने अॅड. सुनील दिघे यांनी बाजू मांडली.

 
</text>
</doc>
