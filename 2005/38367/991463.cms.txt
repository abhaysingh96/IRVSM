<doc>
<docno>991463.cms.txt</docno>
<text>
 
महामुंबई
राज्याचे लचके तोडू देणार नाही!
[ Saturday, January 15, 2005  09:41:55 pm]


म. टा. प्रतिनिधी

मुंबई : संयुक्त महाराष्ट्राचे स्वप्न आजही साकार झालेले नाही, बेळगाव- कारवारसह सीमा भाग महाराष्ट्रात सामील झालेला नाही, राज्याचे लचके तोडू पाहणारे लोक आणि पक्ष एकत्र येऊ पाहात आहे, ही शरमेची बाब आहे, पण कोणत्याही परिस्थितीत शिवसेना महाराष्ट्राचे लचके तोडू देणार नाही, असा इशारा सेनेचे कार्याध्यक्ष उद्धव ठाकरे यांनी मुलंड पूर्व येथील एका कार्यक्रमात दिला.

मुंबई महापालिकेतील सभागृह नेते प्रभाकर शिंदे व ज्येष्ठ स्वातंत्र्य सैनिक दत्ताजी ताम्हाणे यांच्या पुढाकाराने कै. चिंतामणराव देशमुख यांच्या अर्धपुतळ्याचे अनावरण ठाकरे यांच्या हस्ते झाले. तसेच मिठागर रस्त्यावरील चौकांचे शंकर बापूजी सावळी व संजय पेडणेकर असे नामकरणही झाले. चिंतामणराव देशमुख उद्यानात झालेल्या कार्यक्रमास महापौर महादेव देवळे, महापालिका आयुक्त जॉनी जोसेफ, अतिरिक्त पालिका आयुक्त सीताराम कुंटे, पाटणकर आदी उपस्थित होते.

चिंतामणराव देशमुख ही महाराष्ट्राच्या स्वाभिमानाची धगधगती मशाल होती. महाराष्ट्राबद्दल आपण आकस धरता, असे सांगून त्यांनी पंडित नेहरूंच्या तोंडावर केंदीय मंत्रिपदाचा राजीनामा फेकला होता. आजही सीमा लढा संपलेला नाही. मराठी माणसाचा स्वाभिमान दुखविण्याचा प्रयत्न झाला तर मराठी माणूस पुन्हा पेटून उठेल, असे सांगून ठाकरे यांनी स्वतंत्र विदर्भाच्या मागणीला शिवसेनाचा तीव्र विरोध असल्याचे सांगितले.

राजकीय मतभेद कितीही असले तरी शिवसेनाप्रमुख ही एक शक्ती आहे व त्यांच्या कर्तृत्वाविषयी वादच नाही, पंतप्रधानांसारख्या व्यक्तीचे कान ओढण्याचे सार्मथ्य केवळ शिवसेनाप्रमुखांकडेच आहे, असे उदगार दत्ताजी ताम्हाणे यांनी या प्रसंगी काढले.

 
</text>
</doc>
