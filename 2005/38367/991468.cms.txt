<doc>
<docno>991468.cms.txt</docno>
<text>
 
महाराष्ट्र
पीएचडीच्या नव्या नियमावलीविषयी कार्यशाळेत सखोल चर्चा
[ Saturday, January 15, 2005  09:58:24 pm]


म. टा. प्रतिनिधी

पुणे : पीएचडीच्या प्रबंधाचा परदेशी भाषांमध्ये अनुवाद, मार्गदर्शकांसाठीचे निकष, राष्ट्रीय प्रयोगशाळांमध्ये संशोधनाच्या सुविधा, देशभरात होणाऱ्या पीएचडीच्या विषयांची संग्राहित माहिती, या प्रकारच्या अनेक सूचना पीएचडीच्या नव्या नियमावलीविषयी राज्यभरातून आलेल्या अनेक शिक्षणतज्ज्ञांनी शनिवारी मांडल्या.

निमित्त होते विद्यापीठ आणि इन्स्टिट्यूशन ऑफ बिझनेस मॅनेजमेंट अँड रिसर्च (आयबीएमआर) यांनी आयोजित केलेल्या पीएचडीवरील दोन दिवसांच्या राज्यस्तरीय कार्यशाळेच्या समारोपाचे. विविध तज्ज्ञांकडून आलेल्या सूचनांना विचार करून तीन सदस्यीय समितीने पीएचडीची सद्यस्थिती दर्शवणारी ' श्वेतपत्रिका ' तयार केली असल्याचे पुणे विद्यापीठाचे कुलगुरू डॉ. अशोक कोळस्कर यांनी सांगितले. या कार्यशाळेत सहभागी झालेल्या तज्ज्ञांचे सहा गट तयार करण्यात आले होते.

या कार्यशाळेमध्ये पीएचडीच्या नियमावलीबाबत बऱ्याच सूचनांवर एकमत झाले असले, तरीही पीएचडीच्या प्रवेशासाठी घेण्यात येणाऱ्या कल चाचणीबाबत मात्र भिन्न मतप्रवाह निदर्शनास आले. नेट, सेट, गेट, एम. फिल. अशा परीक्षा देणाऱ्या विद्यार्थ्यांव्यतिरिक्त सर्वांसाठी कल चाचणी अनिवार्य हवी, असे मत आगरकर रिसर्च इन्स्टिट्यूटचे संचालक व्ही. एस. राव यांनी मांडले, तर पीएचडीच्या प्रवेशासाठी पात्रता निकष म्हणून कल चाचणी आवश्यक असल्याचे मत नागपूर विद्यापीठाच्या मेहरु मेजर यांनी व्यक्त केले.

पीएचडीच्या प्रवेशासाठी सध्या असणारी पदव्युत्तर परीक्षांमधील 60 टक्के गुणांची अट 55 टक्क्यांपर्यंत शिथिल करण्यात यावी, अशी सूचना करण्यात आली. पीएचडी करू इच्छिणाऱ्या विद्यार्थ्यांसाठी संशोधनाचा मूलभूत अभ्यासक्रम असावा तसेच विद्यापीठ अनुदान मंडळातफेर् ( युजीसी) संशोधनाचे विषय आणि त्याची गुणवत्ता तपासण्यासाठी संशोधन केंदाची आवश्यकताही नमूद करण्यात आली.

 
</text>
</doc>
