<doc>
<docno>991444.cms.txt</docno>
<text>
 
विज्ञान-तंत्रज्ञान
दिवस झाला छोटा!
[ Saturday, January 15, 2005  09:14:00 pm]


26 डिसेंबरचा भूकंपाचा हादरा मानवी हानीच्या दृष्टीने तर ऐतिहासिक होताच, पण अन्य अनेक कारणांमुळे तो ऐतिहासिक ठरला आहे. या नैसगिर्क आपत्तीला पंधरवडा होत असताना त्याचे आणखी काही प्रभावी परिणाम वैज्ञानिकांना दिसून आले.

भूगर्भरचनेत बदल करत या भूकंपाने पृथ्वीचा नकाशा बदलला, एवढेच नव्हे, तर पृथ्वीच्या परिवलनावरही ( स्वत:भोवती फिरणे) त्याने परिणाम केल्याचा दावा नासाच्या शास्त्रज्ञांनी गणिताच्या आधारे केला आहे.

स्वत:भोवती एक प्रदक्षिणा पूर्ण करण्यासाठी पृथ्वीला 23 तास 56 मिनिटे 04.09053 सेकंद एवढा कालावधी लागतो. 26 डिसेबरनंतर हा वेग वाढला असून, परिवलानासाठी पृथ्वीला लागणाऱ्या कालावधीत 2.68 मायक्रोसेकंदाची घट झाली आहे.

सोप्या शब्दात सांगायचे तर, पृथ्वीवरील दिवसाची लांबी आपण सर्वसाधारणपणे 24 तास एवढी धरतो. प्रत्यक्षात ती 23 तास 56 मिनिटे 04.09053 सेकंद एवढी असते. आता तर ती आणखी 2.68 मायक्रासेकंदाने कमी झाली आहे. एक मायक्रोसेकंद म्हणजे सेकंदाचा एक दशलक्षांश भाग. त्यामुळे या बदलाचा आपल्या दैनंदिन जीवनात विशेष परिणाम जाणवणार नसला, तरी कालगणनेत याने नक्कीच फरक पडणार आहे. शिवाय पृथ्वीच्या रचनेमध्ये दूरगामी लक्षणीय बदल घडून येणार आहेत.

आकारावरही परिणाम

पृथ्वीचा आकार जिऑइड म्हणजे दक्षिण व उत्तर धृवांकडून किंचित दाबल्याने तयार झालेला अंडाकृती आकार आहे, हे सर्वांनाच माहीत आहे. पण परिवलनाच्या वेगात झालेल्या या बदलामुळे पृथ्वीचा अंडाकृती आकार बदलत असून तो घनगोल (चेंडूसारखा) होत आहे.

तसेच भूकंपाच्या या महाभयंकर हादऱ्यामुळे पृथ्वीच्या आकाराप्रमाणेच उत्तर ध्रुवाच्या स्थानातही बदल नोंदविण्यात आला आहे. उत्तर ध्रुवाचे हे नवे स्थान पूवीर्पेक्षा 2.5 सेंटीमीटर (एक इंच) इतके सरकले असून तो पूर्व दिशेला (पॅसिफिक समुदाच्या दिशेने) 145 अंशानी कलला आहे.

घंटेसारखी अवस्था

शास्त्रज्ञ असेही सांगतात की या महाप्रचंड हादऱ्याने पृथ्वीची अवस्था घंटेच्या लोलकासारखी झाली. घंडा वाजवताना तिचा धातूचा गोळा आपण जसा मागेपुढे हलवतो, असा पृथ्वीचा पृष्ठभाग खालीवर होत राहिला. तब्बल 15 दिवस ही हालचाल सुरू होती. पृष्ठभाग केवळ एक मिलिमीटर वरखाली होत होता. पण त्याचे धक्के जाणवतच होते. अंदमान परिसरात सातत्याने बसणारे पाच ते सहा रिश्टर मापाचे हादरे, हे याचाच परिणाम होत, असे शास्त्रज्ञांचे मत आहे.

' नासा ' या आंतराराष्ट्रीय अंतराळ संशोधन संस्थेसहीत अनेक अवकाश अभ्यासकांनी या घटनेची गंभीर नोेंद घेतली आहे.

प्रतिनिधी

 
</text>
</doc>
