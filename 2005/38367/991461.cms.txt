<doc>
<docno>991461.cms.txt</docno>
<text>
 
महामुंबई
पित्रोदा हिंदीचा द्वेष का करतात?
[ Saturday, January 15, 2005  09:41:15 pm]


म. टा. विशेष प्रतिनिधी

मुंबई : नामवंत टोक्नोक्रॅट म्हणून ओळखले जाणाऱ्या सॅम पित्रोदांच्या हिंदी द्वेषामुळे सर्वसामान्य लोकांत आणि विशेषत: हिंदी भाषिकांमध्ये संताप व्यक्त होत आहे. हिंदी किंवा इंग्रजी मातृभाषा नसलेल्या सोनिया गांधी हिंदीतून भाषणे करतात ; मग पित्रोदा हिंदीला कमी का लेखतात, असा सवाल माजी गृहराज्यमंत्री कृपाशंकर सिंग यांनी विचारला आहे.

मुंबईत मराठीची गळचेपी होते म्हणून वारंवार आवाज उठविला जातो ; आता आपल्याच देशात राष्ट्रभाषेचा अवमान होतो, असे सांगण्याची पाळी आली आहे. मुंबईत नुकतेच प्रवासी भारतीय संमेलन पार पडले. या संमेलनात प्रारंभापासून शेवटपर्यंत इंग्रजीतून भाषणे झाली. मॅगेसेस अॅवॉर्ड विजेते राजेंद सिंह या एकमेव वक्त्याने हिंदीतून भाषण केले. त्यामुळे कार्यक्रमाचे अध्यक्षपद भूषविणाऱ्या सॅम पित्रोदांचे पित्त खवळले. राजेंद सिंह आणि पित्रोदा हे आपापल्या क्षेत्रातील नामवंत व तज्ज्ञ आहे. देशाला त्यांचा अभिमान आहे. पण पित्रोदांनी संमेलनात हिंदीतून भाषण केले गेले, या बद्दल उपस्थितांचा चक्क माफी मागितली. पित्रोदांनी क्षमायाचना कशासाठी केली, असा प्रश्न अनेकांना पडला आहे. प्रवासी संमेलनात उपस्थित असलेले लोक मूळ भारतीय वंशाचेच होते. भारताबद्दल त्यांच्या मनात प्रेम, आस्था व आपुलकी आहे, म्हणून ते मुंबईत आले होते. अनिवासी भारतीय व भारतीय यांच्यात संवाद साधण्यासाठी हिंदीतून बोलले तर बिघडले काय, असा प्रश्न अनेकांनी विचारला.

राजेंदसिंह यांनी म्हटले की, हिंदीतून बोलणे हा राष्ट्रभाषेचा गौरव आहे. भारतीयत्वाची ओळख आहे. इंग्रजीत बोलणे म्हणजे शान आहे, असे समजणे ही चक्क मानसिक गुलामगिरी आहे. हिंदी भाषा ही भारताची अस्मिता आहे. भारतात हिंदीचा सन्मान केला गेला नाही, तर विदेशी लोकांकडून कशी अपेक्षा करणार ?

कृपाशंकर सिंग यांनी म्हटले की, रशियन, फ्रेंच, जर्मन, चीन आदी कोणत्याही राष्ट्राचे नेते भारतात येतात, तेव्हा ते त्यांच्या देशातील भाषेतच बोलतात. आपल्या देशाच्या पंतप्रधानांनीही विदेशात गेल्यावर हिंदीतून बोलले पाहिजे. सर्वत्र भाषांतराची सुविधा उपलब्ध असल्याने त्याचा लाभ घेता येतो. भारतीय लोकांनी हिंदीचा स्वाभिमान टिकवला पाहिजे. सोनिया गांधींशी कार्यकतेर् इंग्रजीतून बोलण्याचा प्रयत्त्न करतात, तेव्हा त्या स्वत: हिंदीतून संवाद करतात, याची जाणीव पित्रोदांसारख्या तज्ज्ञांनी ठेवली पाहिजे. हिंदीची प्रतिष्ठा जपणे सर्व भारतीयांचे कर्तव्य आहे, असेही ते म्हणाले.

 
</text>
</doc>
