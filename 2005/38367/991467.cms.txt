<doc>
<docno>991467.cms.txt</docno>
<text>
 
महाराष्ट्र
विद्यापीठे केवळ पदव्या देणारे कारखाने होऊ नयेत
[ Saturday, January 15, 2005  09:57:44 pm]


म. टा. प्रतिनिधी

पुणे : व्यक्तिमत्त्व विकास, अंगभूत कलागुणांचा विस्तार, आत्मनिर्भरता आणि देशप्रेमाने भारावलेला नागरिक निर्माण करण्याची जबाबदारी विद्यापीठांची असून शिक्षणाच्या माध्यमातून केवळ पदव्या देणारे कारखाने तयार होऊ नयेत, अशी अपेक्षा ' वनराई ' चे अध्यक्ष मोहन धारिया यांनी शनिवारी व्यक्त केली.

टिळक महाराष्ट्र विद्यापीठाच्या 16 व्या पदवीप्रदान समारंभात कुलगुरू दीपक टिळक यांच्याहस्ते ' डी. लिट् ' पदवी स्वीकारल्यानंतर मनोगत व्यक्त करताना ते बोलत होते. प्रकृती अस्वास्थ्यामुळे किसनमहाराज साखरे ' डी. लिट् ' पदवी घेण्यासाठी कार्यक्रमास हजर राहू शकले नाहीत. ज्येष्ठ संगणकतज्ज्ञ डॉ. विजय भटकर आणि पं. बिरजू महाराज प्रमुख पाहुणे म्हणून उपस्थित होते.

गेल्या अनेक दिवसांमध्ये शिक्षण देणाऱ्या अनेक टोलेजंग इमारती उभ्या राहिल्या ; पण तेथील शिक्षणाची गुणवत्ता पारखून बघण्याची आवश्यकता असल्याचे सांगून सध्याच्या पिढीला ज्या पद्धतीच्या शिक्षणाची गरज आहे, ते देण्याचा प्रयत्न शिक्षणसंस्थांनी करायला हवा, असेही त्यांनी सांगितले.

सध्या फोफावत चाललेल्या चंगळवादी प्रवृत्तीमुळे भारतीय संस्कृतीचा नाश होईल, याची भीती वाटत असली, तरीही खेड्यापाड्यात रुजलेल्या संतपरंपरा आणि गुरूंची शिकवण यामुळे देश कोणत्याही संकटाचा समर्थपणे मुकाबला करू शकेल, असा विश्वासही त्यांनी व्यक्त केला.

विज्ञान आणि अध्यात्म या एकाच नाण्याच्या दोन बाजू असल्या, तरी अंतिम सत्य शोधण्यासाठीच दोघांचाही प्रवास सुरू असतो. म्हणूनच, या दोन्ही पद्धतीच्या एकत्रिकरणातून आश्वासक बदल होऊ शकेल, असे मत डॉ. विजय भटकर यांनी मांडले.

 
</text>
</doc>
