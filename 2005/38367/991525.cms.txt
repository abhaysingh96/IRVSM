<doc>
<docno>991525.cms.txt</docno>
<text>
 
देश-विदेश
घुसखोरी कमी झाल्याचा लष्करप्रमुखांचा दावा
[ Saturday, January 15, 2005  11:29:14 pm]


वृत्तसंस्था

नवी दिल्ली : प्रत्यक्ष ताबारेषा आणि आंतरराष्ट्रीय सीमारेषेवर कुंपण घातल्यामुळे काश्मीर खोऱ्यात घुसखोरी जवळजवळ पूर्ण थांबली आहे, असा दावा लष्करप्रमुख जनरल निर्मलचंद विज यांनी शनिवारी केला.

लष्करदिनानिमित्त येथे केलेल्या भाषणात विज म्हणाले की, सातशे कि. मी. लांबीच्या सीमेवर कुंपण उभारण्यासाठी आमचे जवान, अधिकारी अहोरात्र राबत होते. त्यांची कामगिरी कौतुकास्पदच आहे. या प्रयत्नांची फळेही मिळू लागली आहेत. गेल्या काही महिन्यांत काश्मीर खोऱ्यातील घुसखोरीत लक्षणीय घट झाली आहे.

जम्मू-काश्मीरमधील स्थितीत वेगाने सुधारणा होत असल्याने देशालाही मोठा मानसिक आधार मिळाला असल्याचा दावा त्यांनी केला. मात्र खुद्द काश्मीरच्या राजधानीत गेल्या काही दिवसांत झालेल्या हिंसक घटनांचा उल्लेख त्यांच्या भाषणात नव्हता.

भारत आणि भूतानच्या लष्कराने संयुक्तरीत्या केलेल्या कारवायांमुळे ईशान्येतही अतिरेक्यांना पायबंद बसल्याचे लष्करप्रमुख म्हणाले. मणिपूर आणि नागालँड या तुलनेने अधिक संवेदनशील राज्यांमध्येही स्थिती सुधारत असल्याचा दावा त्यांनी केला.

 
</text>
</doc>
