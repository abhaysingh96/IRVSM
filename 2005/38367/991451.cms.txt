<doc>
<docno>991451.cms.txt</docno>
<text>
 
महामुंबई
दारूबंदीसाठी राज्यभरात अवघे सहाच अधिकारी
[ Saturday, January 15, 2005  09:21:29 pm]


म. टा. प्रतिनिधी

मुंबई : राज्यात देशी व विदेशी दारूच्या सेवनाचे प्रमाण वाढत असताना त्याला आळा घालण्यासाठी अस्तित्वात असलेल्या दारुबंदी प्रचार विभागात राज्यभरात अवघे सहाच अधिकारी असून खात्यासाठी अवघी 20 लाख रुपयांचीच तरतूद असल्याची हताश कबुली दारुबंदी प्रचार विभागाचे मंत्री चंदकांत हंडोरे यांनी येथे दिली. यापुढे दारुच्या सेवनाचे दुष्परिणाम समाजासमोर प्रभावीरित्या मांडण्यासाठी भजनी मंडळे व सामाजिक संस्थांची मदत घेण्याचे सरकारने ठरविले आहे.

गावठी दारुच्या सेवनाने मुंबईत अनेकांनी प्राण गमाविले असले तरी या दारुविरुध्द करावयाच्या प्रचारासाठी अवघे सहाच कर्मचारी अधिकारी खात्यात उरले आहेत, असे खुद्द या खात्याचे मंत्री हंडोरे यांनीच हताश होऊन सांगितले. मात्र, दारुबंदी विभागातून राज्य उत्पादन शुल्क विभागात काम करण्यासाठी प्रतिनियुक्तीवर गेलेल्या कर्मचाऱ्यांना परत खात्यात बोलविण्याचा विचार सुरू असल्याची माहितीही त्यांनी दिली.

राज्यात देशी व विदेशी दारूचे उत्पादन सुमारे 25 कोटी लिटर आहे. तर बेसुमार विकल्या जाणाऱ्या गावठी दारुच्या ' उत्पादना ' बाबत कोणताच निश्चित अंदाज उपलब्ध नाही. राज्यात एवढ्या प्रचंड प्रमाणात दारू रिचविली जात असताना एकेकाळी सामाजिक अभियान म्हणून सुरू करण्यात आलेले दारुबंदी प्रचाराचे काम जवळपास स्थगितच झाले आहे. त्यामुळे यापुढे हे काम प्रभावीपणे राबवण्यासाठी भजनी मंडळे, पथनाट्य करणाऱ्या संघटना व सामाजिक संघटनांची मदत घेण्याचे सरकारने ठरविले असल्याचे त्यांनी सांगितले.

 
</text>
</doc>
