<doc>
<docno>991245.cms.txt</docno>
<text>
 
संवाद
पराधीन आहे जगति...
[ Saturday, January 15, 2005  05:06:06 pm]


विकास आमचा धाकटा भाऊ. सहा बहिणींच्या पाठीवर नवसाने झालेला म्हणून सगळ्यांचा लाडका. लहान असताना आम्ही त्याला खूप जपायचो. त्याचे खूप लाड करायचो. मला आठवतेय, दिव्यांच्या अवसेला आई त्याच्या नावाचा गुळातुपाचा दिवा बनवायची. त्याला ओवाळायची. विकास मुळातच शांत स्वभावाचा. लहानपणी त्याने कधी मस्ती, दांडगाई केल्याचे आठवत नाही. गोबरे-गोबरे गाल, डोळ्यात गरीब वासरासारखे निरागस भाव. बालपणीचे त्याचे हे रूपडे अजूनही डोळ्यापुढून हलत नाही.

तो लहान असताना आम्हाला त्याच्या मोठा होण्याची फार घाई लागलेली असे ; कारण भाऊबीज म्हणून तो आम्हाला फक्त वडिलांनी दिलेले चार-चार आणेच टाकत असे. मग, हा भाऊ कधी एकदाचा मोठा होतोय आणि आपल्याला खूप खूप मोठी भाऊबीज घालतोय, असे वाटे.

मी मोठी होत असताना चित्रकलेच्या विश्वात रमत गेले. खरंतर विकासलाही कलेची आवड होती, जाण होती. चित्रकलेतील माझ्या विशेष प्राविण्यामुळे मला जे. जे. स्कूल ऑफ आर्टमध्ये जायला मिळाले ; पण विकासने कधी तशी इच्छा व्यक्त केली नाही. दहावीनंतर इतरांचे पाहून तो कॉमर्सकडे गेला ; पण तिथे त्याचे मन रमले नाही. ग्रॅज्युएशन कसेतरी त्याने पूर्ण केले. आपल्या आवडीचे अभ्यासाचे क्षेत्र नसले की मनाची काय ओढाताण होते, हे त्याच्याकडे बघून कळायचे. पण याबाबत तो कधी तक्रार करायचा नाही. एक तडजोड म्हणून अखेर त्याने बँकेतली नोकरी पत्करली. पण याच दरम्यान त्याच्या हाताला कॅमेरा लागला आणि तो सुखावून गेला. जे. जे. मध्ये फोटोग्राफीचा पद्धतशीर कोर्सही त्याने पूर्ण केला. पण पूर्णवेळ याच छंदात झोकून देण्याइतकी हिंमत त्याच्यात नसावी...

एव्हाना वडील रिटायर झाले होते. घराची जबाबदारी विकासने स्वीकारली. यथावकाश लग्न केले. चारचौघांसारखा संसारात तोही रमला. मला आठवतेय, माझ्या लग्नाच्या वेळी मी एकटी घराबाहेर पडताना तो माझ्यासोबत मला सोडायला स्टेशनपर्यंत आला होता. धाकटा भाऊ असूनही त्यावेळी मला त्याचा खूप मोठा आधार वाटला होता. त्याच वषीर् राखी पौणिर्मेला माझ्या राखीची त्याने अशीच वाट पाहिली होती. मी येणार याची त्याला अगदी आतून खात्री वाटत होती. पुढच्या काळात प्रत्येक वेळी माझी हाक ऐकताच श्रीकृष्णासारखा तो माझ्या मदतीला धावून येत होता.

मध्यंतरीचा काळ असाच पाखरासारखा उडून गेला. प्रत्येक जण आपापल्या संसारात मग्न होता. विकासचा संसारही गुण्यागोविंदाने चालू होता. बँकेची नोकरी विशेष आवडत नसूनही तो ती आनंदाने करीत होता...आपल्या माणसांसाठी. या दरम्यान खरेतर फोटोग्राफी तो फार चांगल्या रीतीने करीत होता. अलीकडे त्याला चित्रामध्येही रमावसं वाटत असे. पण त्यासाठी पुरेसा वेळ आणि शांतताच मिळत नसल्याने अधूनमधून तो फार बैचेन होत असे. सर्वसाधारणपणे मुलाची, पतीची, भावाची आणि वडिलांची भूमिका तो अगदी चांगल्यारीतीने पार पाडत होता ; पण त्याच्यातला कलावंत मात्र दुर्लक्षिला जात होता. पण मलाही त्याच्यासाठी कधी काही करता आले नाही.

या अशा स्थितीतच आमच्या घराचा प्रश्न उद्भवला. त्यातही त्याने आपल्यापरीने खूप केले. घराची नीट व्यवस्था लावून तो आता थोडा स्थिरावला होता. नवीन घराच्या स्वप्नात सुखावला होता. साऱ्या दगदगीतून, जबाबदारीतून तो थोडा मोकळा झाला होता. त्याला थोडा बदल, थोडी विश्रांती हवी होती. म्हणून की काय, तो मित्रांबरोबर त्यांच्या आग्रहामुळे काश्मीरच्या ट्रीपला जायला निघाला. ट्रीपला जायच्याआधी माझ्याकडे आला. हक्काने रंग, ब्रश, पेपर्स मागून घेतले. तिकडे तो मनसोक्त फोटो काढणार होता. मनमुराद चित्रे रंगवणार होता.

पण 25 डिसेंबरच्या तिन्हीसांजेला तिकडे अपघाती मृत्यूने त्याला आमच्यापासून हिरावून घेतले. आम्ही सगळेच पार उद्ध्वस्त झालो. बऱ्याच खटाटोपानंतर त्याला इकडे आणले गेले. एका लाकडी पेटीत, तो शांत झोपी गेल्यासारखा दिसत होता. अपघाताची भीषणता चेहऱ्यावर अजिबात दिसत नव्हती. थकलेले आईवडील, बहिणी, तरुण पत्नी, निरागस मुले आक्रोश करीत होती. त्याला मात्र ते ऐकू जात नव्हते. सगळ्या बंधनातून तो आता मुक्त झाला होता. माणूस जगत असताना हळूहळू नात्याचे, प्रेमाचे बंध बांधत जातो आणि मग ते असे तुटताना घायाळ होतो. हे बंध जितके घट्ट, एकवीज झालेले असतात, तितक्या त्या तुटतानाच्या यातनाही जीवघेण्या असतात. या साऱ्या विचारांनी मन सुन्न झाले. पण मग विचारांच्या अगदी वेगळ्याच विश्वात मला या सगळ्याचे अंतरंग उलगडल्यासारखे वाटू लागले.

माणूस किती जगतो त्याहीपेक्षा तो कसा जगतो, याला खरे महत्त्व आहे. तसे तर आपल्यातल्या प्रत्येकालाच कधी ना कधी मरणाला सामोरे जायचेच आहे ; पण जाताना जिवाला असे चटका लावून, हूरहूर लावून, जीव लावून गेले की त्याच्या जगण्याचे सार्थक झाल्यासारखे वाटते.

विकास असाच सगळ्यांना हूरहूर लावून, जीव लावून, बंध बांधून निघून गेला.

या जन्मात उपेक्षित राहिलेला त्याच्यातला मनस्वी कलावंत आता कुठेतरी असा जन्म शोधत असेल की, ज्यामुळे त्याला मुक्तपणे, स्वच्छंदीपणे कलासर्जनाचा आनंद अनुभवता येईल.

अशा वेळी मृत्यूचे दु:ख करत बसायचे नाही. आपल्यातला आत्मा आता आपल्यालाच जागा करायला हवा. नश्वर शरीराच्यापलीकडे जाऊन दुसऱ्याच्या आत्म्याची हाक ऐकण्याची तयारी ठेवायला हवी. आत्म्याची आत्म्याला अशी ओळख पटली की, सुखदु:खाच्या पलीकडची शांतावस्था सापडते असे म्हणतात. आपण सगळेच या सुखदु:खाच्या पलीकडे जाण्याचा प्रयत्न करू. कारण आपल्या प्रत्येकाला कधी ना कधी या अनुभवातून जायचेच आहे.

ज्योत्स्ना कदम

 
</text>
</doc>
