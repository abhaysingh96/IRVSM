<doc>
<docno>991227.cms.txt</docno>
<text>
 
संवाद
'भाई' लोकांचं रेकॉर्ड!
[ Saturday, January 15, 2005  04:53:25 pm]


सामान्य मुंबईकरांचा गँगवॉरशी, अंडरर्वल्डशी तसा थेट संबंध येत नसला तरी चित्रपटाच्या माध्यमातून त्या विश्वाचं खरं-खोटं दर्शन त्यांना होतच असतं. गुन्हेगारांच्या या ' भूमिगत विश्वा ' तील घडामोडींचं दर्शन लोकांना घडवणारा एक घटक म्हणजे गुन्हेगारी बातम्यांचं वृत्तसंकलन करणारा पत्रकार. क्राईम रिपोर्टर. या क्राईम रिपोर्टरकडे जमा झालेली सगळी माहिती बातम्यांमध्ये येतेच असं नाही. बातमीआडची माहिती विविध कारणांमुळे लोकांपर्यंत पोचतच नाही. अशीच माहिती समोर आणण्याचं काम केलं आहे ते गेले एक तप गुन्हेवार्ता संकलन करणाऱ्या प्रभाकर पवार यांच्या ' गँगवॉर ते बॉम्बस्फोट ' या पुस्तकानं.

प्रभाकर पवार हे ' सामना ' चे पत्रकार. यापूवीर् ' पोलिस डायरी ' आणि ' मुंबईतील रक्त गोठवणारी गुन्हेगारी ' या त्यांच्या पुस्तकांतून मुंबईतील गुन्हेगारीचा इतिहास संकलित स्वरुपात समोर आला होता. आता ' गँगवॉर ते बॉम्बस्फोट ' पुस्तकात मुंबईतल्या संघटित गुन्हेगारीच्या विविध स्वरुपांचा त्यांनी वेध घेतला आहे. गँगवारने मुंबईत घातलेला धुमाकूळ, गुन्हेगारी टोळ्यांचे आपापसातील संघर्ष, त्या संदर्भातील पोलिसांची भूमिका, आथिर्क गुन्हे अशा विविध विषयांचा त्यात समावेश आहे. दाऊद इब्राहिम, रमा नाईक, छोटा राजन, अरुण गवळी, अमर नाईक, अश्विन नाईक आदी मंडळी म्हणजे या टोळ्यांचे म्होरके. या ' भाई लोकां ' च्या कारवायांची माहिती पवार यांनी मांडली आहे. याच टोळीयुध्दाच्या धुमाळीत अनेक लोकप्रतिनिधींच्या हत्या झाल्या. त्या हत्यांची पार्श्वभूमी, संबंधित घटना याचीही माहिती पुस्तकातून मिळते.

मुंबई पोलिसांनी विविध गुन्हेगारी टोळ्या कशा नेस्तनाबूत केल्या, याचा आलेख रेखाटत गुन्हे विश्वातील घडामोडींचा तपशील ' गँगवॉर ते बॉम्बस्फोट ' मध्ये पवार यांनी सादर केला आहे, त्यातील थरारासह. हा थरार अधिक जाणवतो तो त्या संदर्भातील छायाचित्रांमुळे. गँगवार मोडून काढणाऱ्या तसेच ' चकमकफेम ' पोलिस अधिकाऱ्यांच्या कामगिरीचा आढावाही पुस्तकात घेतला आहे.

आतापर्यंत किती गँगवॉर, एन्काऊंटर झाले, त्यात किती जणांचे बळी गेले याची इत्यंभूत आकडेवारीही पुस्तकात आहे. 1974 पासून दाऊद इब्राहिमच्या गुन्हेगारी कारवाया सुरू आहेत. तेव्हापासून ते 2003 वर्षांपर्यंतची आकडेवारी यात आहे. मंुबईतील गँगवारचा व बॉम्बस्फोटाचा एवढा सविस्तर इतिहास मांडला जाण्याचा हा बहुदा पहिलाच प्रयत्न असावा. प्रभाकर पवार यांचे ' रेडीरेक्नर ' असलेले हे पुस्तक पोलिस, पत्रकार तसेच तरूण वर्ग या साऱ्याच घटकांच्या माहितीत भर घालणारे आहे. शिवसेनाप्रमुख बाळासाहेब ठाकरे यांची प्रस्तावना पुस्तकाला आहे.

संजय व्हनमाने

( गँगवॉर ते बॉम्बस्फोट : प्रभाकर पवार, पप्पू-प्राची प्रकाशन दहिसर, मुंबई. पाने : 215 किंमत : 200 रु.)

 
</text>
</doc>
