<doc>
<docno>991246.cms.txt</docno>
<text>
 
संवाद
माटीर मानुष!
[ Saturday, January 15, 2005  05:07:10 pm]


मृणाल सेन यांना मिळालेला दादासाहेब फाळके पुरस्कार म्हणजे 20 व्या शतकाच्या उत्तरार्धात भारतीय चित्रपटांना खराखुरा कलात्मक चेहरा देणाऱ्या एका श्रेष्ठ दिग्दर्शकाचा सन्मान आहे. मृणालदांचे बरेच चित्रपट बंगाली भाषेत असले तरी त्यांचा कलात्मक दृष्टिकोन विशाल आहे. मानवी स्वभावाचे नमुने चितारण्यात विलक्षण रस असलेला हा ' माटीर मानुष ' आहे...याच मातीतला...साधा माणूस!

भारत सरकारने दादासाहेब फाळके पुरस्कार जाहीर करून मृणाल सेन यांचा केलेला गौरव म्हणजे 20 व्या शतकाच्या उत्तरार्धात भारतीय चित्रपटांना खराखुरा कलात्मक चेहरा देणाऱ्या आणि चित्रपट हे आंतरराष्ट्रीय कलामाध्यम आहे, याची आपल्या चित्रपटांद्वारे रसिकांना जाणीव करून देणाऱ्या एका श्रेष्ठ दिग्दर्शकाचा सन्मान आहे.

मृणाल सेन यांचा जन्म 1923 सालचा. मुळातले ते आताच्या बांगलादेशातले. विज्ञान पदवीधर होऊन त्यांनी कोलकात्यात मेडिकल प्रतिनिधी म्हणून काही काळ नोकरी केली. याच काळात कोलकात्यात कम्युनिस्टप्रणीत ' इप्टा ' ही नाट्यसंस्था कार्यरत होती. मृणालदा ' इप्टा ' च्या कामात सामील झाले. तेव्हापासून त्यांच्यावर ' माक्सिर्स्ट ' हा शिक्का बसला, पण कम्युनिस्ट पाटीर्चे ते कधीच सभासद नव्हते.

1948 साली सत्यजित राय यांनी ' कलकत्ता फिल्म सोसायटी ' स्थापन केली तेव्हा मृणालदा तिचे सदस्य बनले आणि आंतरराष्ट्रीय चित्रपट पाहू लागले. मृणालदांमधील कलावंताला आपण कोणते कार्यक्षेत्र निवडावे याची जाणीव झाली. याच काळात त्यांनी चालीर् चॅप्लीनवर बंगालीत पुस्तक लिहिले.

सत्यजित, ऋत्विक घटक या दोन श्रेष्ठ बंगाली दिग्दर्शकांच्या समकालीन मृणालदांचे चित्रपट कर्तृत्व सुरू झाले. ' पथेर पांचाली ' नंतर एक वर्षांनी, म्हणजे 1956 साली त्यांचा ' रातभोर ' ( बंगाली) हा पहिला चित्रपट प्रकाशित झाला. मृणालदा मात्र आपली ही पहिली चित्रकृती विसरू पाहतात. दुसरा ' नीले आकाशेर नीचे ' संगीत दिग्दर्शक हेमंतकुमार यांनी निर्माण केला. एका चिनी कापडविक्याची ही कथा. मुंबईच्या नॉव्हेल्टीजमध्येही एका आठवड्यासाठी हा चित्रपट प्रकाशित झाला होता. मृणालदांना दिग्दर्शक म्हणून सिनेमा माध्यमावर हुकुमत गवसली ती ' बैशे श्रावण ' मध्ये. मृणालदांच्या प्रतिभेचा स्पर्श रसिकांना आणि समीक्षकांना जाणवला. ' बैशे श्रावण ' ही ' पथेर पांचाली ' प्रमाणे गरीब कुटुंबाची कथा आहे. यातली आजारी आई ' पथेर पांचाली ' तील अतिवृद्ध म्हातारीची आठवण करून देणारी आहे. पण राय यांच्याप्रमाणे मृणालदा हे समाज स्थित्यंतर टिपणारे नाहीत. ' बैशे श्रावण ' मध्ये गरीबीमुळे पती-पत्नीच्या नात्यात कशी दरी निर्माण होते, यावर भर देण्यात आला आहे. मृणालदांच्या मते, भारतातले अठरा विश्वे दारिद्य आणि त्यात होरपळणारी माणसे यांचे चित्रण संयमाने केले तर प्रस्थापितांना धक्का बसत नाही! ' बैशे श्रावण ' ने मात्र प्रस्थापितांना नक्कीच धक्का देऊन वास्तवाबद्दल जागे केले.

सत्यजित राय यांना पहिल्याच चित्रपटापासून आंतरराष्ट्रीय वलय लाभले. ऋत्विक घटक यांच्या भोवती त्यांच्या नाट्य आणि चित्रपट विद्यार्थ्यांचा समुदाय होता. या समकालीनांमध्ये स्वत:चा मार्ग शोधत, चित्रपट प्रयोग करीत मृणालदा एकाकीपणे चित्रपट निमिर्ती करत राहिले आणि आंतरराष्ट्रीय स्तरावर पोचले.

त्यांच्या 27/28 चित्रपटातले बरेच चित्रपट बंगाली भाषेत असले तरी मृणालदांचा कलात्मक दृष्टिकोन विशाल आहे. त्यांचा ' मृगया ' (1976) संथालाच्या जीवनावर होता. ' ओका ओरी कथा ' (1977) आंध्रातील मजुरांचे जीवन चितारणारा , ' माटीर मानुष ' (1966) ओरिसातील शेतकऱ्यांचे चित्रण करणारा, एक अधुरी कहाणी ( 1972) बिहारमधील कामगारांचा लढा चितारणारा तर ' भुवन शोम ' गुजरातच्या पार्श्वभूमीवरील. मृणाल सेनना मानवी स्वभावाचे नमुने चितारण्यात विलक्षण रस. ' मास्टरपीस ' ही संकल्पनाच त्यांच्याकडे नाही.

इंटरव्ह्यू ( 1970) कलकत्ता ( 1971) आणि पदातिक ( 1972) या त्यांच्या चित्रपटांतून बंगालमधील राजकीय पार्श्वभूमी लक्षात येते आणि मार्क्सवादातील क्षणभंगुरताही अधोरेखीत होते. बंगालमध्ये बेकारी आणि नक्षलवाद धुमाकूळ घालत होते, तोच हा काळ!

मृणालदांच्या चित्रकारकीदीर्तला तिसरा टप्पा ' एक दिन प्रतिदिन ' (1979) मध्ये सुरू झाला. येथून पुढे त्यांचे चित्रपट व्यक्तीकेंदीत झाले.

मृणालदांनी बंगाली चित्रपटांत प्रयोग केलेच पण भारतीय चित्रपटसृष्टीला त्यांचे सर्वात मोठे योगदान म्हणजे , ' भुवनशोम ' (1969) द्वारा हिंदी चित्रपटात त्यांनी समांतर सिनेमा सुरू केला. ' भुवनशोम ' मुळेच नंतर श्याम बेनेगल, गोविंद निहलानी हिंदीत ' फॉर्म्युला ' वगळून चित्रपट निर्माण करू शकले.

वैयक्तिक जीवनात मृणालदा अत्यंत साधे आहेत. आपला मध्यमवगीर्य बाणा त्यांनी कधी सोडला नाही आणि सहकाऱ्यांबद्दलची सहृदयताही. त्यामुळेच त्यांचे चित्रपट कधी रखडले नाहीत... अपूर्ण राहून डब्यात बंद पडले नाहीत.

मृणालदा आज 80 वर्षांचे आहेत. नुकतेच त्यांनी आपले आत्मचरित्र प्रकाशित केले आहे आणि नव्या चित्रपटाची त्यांची जुळवाजुळव सुरू आहे. ' भुवनशोम ', ' मृगया ', ' अकालेर संधाने ' व ' बैशे श्रावण ' या चार चित्रपटांसाठी मृणालदा रसिकांच्या मनात सदैव घर करून राहिले आहेत.

सुधीर नांदगांवकर

 
</text>
</doc>
