<doc>
<docno>991247.cms.txt</docno>
<text>
 
संवाद
हलवायाच्या घरावर तुळशीपत्र
[ Saturday, January 15, 2005  05:08:41 pm]


कलावंत व क्रिकेटपटूंना मोठ्या रकमा मिळायला लागल्या व त्यांचे जनतेशी नातेही तुटू लागले. त्यामुळेच जनतेकडून मदतीची याचना होते, तेव्हा स्वत:च्या खिशात हात घालण्याऐवजी ही मंडळी आपल्या चाहत्यांच्याच खिशाला कात्री लावतात आणि हलवायाच्या घरावर तुळशीपत्र ठेवून मोकळे होतात.

' श्वास ' चित्रपटाची भारतातफेर् ऑस्कर स्पधेर्साठी निवड झाली, तेव्हाची गोष्ट. ऑस्करचा खर्च भागवण्यासाठी ' श्वास ' च्या टीमला मदत करण्याची आवाहने सुरू झाली आणि बघता बघता छोट्या मोठ्या रकमांचा ओघ वाहू लागला. सरकारने मदत केलीच, अनेक संस्था आणि कंपन्यांनीही मदतीचा हात पुढे केला. अशा वेळी महाराष्ट्रातील एक नेता वारंवार वर्तमानपत्रांना फोन करत होता. त्याच्या संस्थेतफेर् ' श्वास ' साठी चेक देण्यात आला. ' श्वास ' चे निर्माते चेक स्वीकारत असल्याचे फोटोे त्याने वर्तमानपत्रांकडे पाठवले होते. त्यातला एक तरी फोटो छापून यावा, अशी त्याची इच्छा होती. त्याने दिलेली रक्कम भरीव होती, हे खरेच, पण फोटो छापून येण्यासाठी त्याची चाललेली खटपट लाजीरवाणी होती.

काही दिवसांनी त्सुनामीने जणू सारे भूमंडळ डळमळते केले. किती माणसे मरण पावली आणि किती संसार उद्ध्वस्त झाले, याचा अद्याप पत्ता नाही. पुन्हा मदतीचा ओघ सुरू झाला. लहान लहान माणसांनी आपल्या तुटपुंज्या कमाईतला वाटा आपद्ग्रस्तांसाठी बाजूला काढला आणि माणुसकीचे दर्शन घडवले. त्सुनामीच्या तडाख्याच्या दु:खातही जनतेच्या आपुलकीचा जिव्हाळा सुखद होता. अशा वेळी याच नेत्याचे फोन पुन्हा येऊ लागले. त्याच्याकडे त्सुनामीग्रस्तांच्या मदतीसाठी चेक तयार होता, पण तो स्वीकारण्यासाठी मुख्यमंत्र्यांची भेट होत नव्हती. मुख्यमंत्र्यांनी वेळ दिली, तेव्हा प्रेसचे फोटोग्राफर उपस्थित नव्हते. स्वत:च्या फोटोग्राफरने काढलेेले फोटो तातडीने सर्वांना पाठवले, तर ते छापायला कुणाकडे जागा नव्हती. दिवसेंदिवस नेता अधिकाधिक हवालदिल. चेकही गेला आणि फोटोचा पत्ताच नाही. अखेरीस काही ज्येष्ठ मंडळींना बोलावून खाणेपिणे झाले. पुढे काय घडले, ते सांगायची आवश्यकता नाही.

या प्रसिद्धीलोलुपतेने मन विषण्ण झाले, तेव्हाच टीव्हीवर शाहरुख खान आणि अन्य काही चित्रपटताऱ्यांच्या बातम्या दिसू लागल्या. या मंडळींनी म्हणे काही कोटींची मदत त्सुनामीग्रस्तांना दिली. ही बाब अभिनंदनीयच. पण त्याच्याही प्रसिद्धीची इतकी हाव कशासाठी ? पेपरमधल्या फोटोसाठी किंवा टीव्हीवर झळकण्यासाठी सामान्य माणसाच्या जीवाची घालमेल झाली, तर ते एक वेळ क्षम्य आहे, कारण त्या बिचाऱ्याला ती संधी आयुष्यात एकदाच मिळू शकते. पण प्रसिद्धीच्या वलयातच राहणाऱ्यांनाही पुन्हा पुन्हा प्रकाशझोत आपल्यावरच राहावा, असे का वाटावे ?

शाहरुख आणि मंडळींचे यथेच्छ चमकून झाले आणि काही दिवसांतच क्रिकेटचा तमाशा सुरू झाला. आशिया विरुद्ध उरलेले जग असे संघ एकमेकांविरुद्ध मेलबर्नला उभे ठाकले. कुणी जिंकले, कुणी हरले, पण या खेळाडूंना पाहण्यासाठी प्रेक्षकांनी प्रचंड गदीर् केली. त्यांच्या कपड्यांचे लिलाव झाले. त्यातूनही निधी जमा झाला, तो त्सुनामीपीडितांना दिला गेला. असे वारंवार होत असते. दुष्काळ, पूर, लढाई असे काही झाले की, चित्रपट सितारे, क्रिकेटवीर रस्त्यावर येतात. मिरवणुकांतून मिरवतात आणि लोकांकडूनच पैसा उभा करतात. त्यांच्यावर जीव ओवाळून टाकणारे रसिक आपद्ग्रस्तांसाठी नव्हे, तर आपल्या हिरोंशी हस्तांदोलन करायला मिळावे, म्हणून रकमा फेकतात. क्रिकेटच्या सामन्याचेही तसेच झाले. क्रिकेट रसिकांनी मोठ्या रकमांची तिकिटे खरेदी केली. पण निधी उभा करण्याचे श्रेय मात्र खेळाडूंना गेले. त्यांनी म्हणे कोणतेही मानधन घेतले नाही, हा त्यांच्या मनाचा मोठेपणा. ही मंडळी मेलबर्नला कुणाच्या खर्चाने गेली आणि तिथे कोणत्या हॉटेलांत राहिली व त्याची बिले कुणी अदा केली, याचा हिशेबही जर चव्हाट्यावर आला, तर एका दिवसाचे काही तास विना मोबदला खेळणाऱ्या या दयावान खेळाडूंच्या मनाचा मोठेपणाही सर्वांसमोर येईल.

आपल्या देणगीचा मोबदला वर्तमानपत्रांत फोटो छापून मिळावा, यासाठी धडपडणारे राजकीय नेते काय, किंवा जनतेकडच्या पैशाचे श्रेय स्वत:च लाटणारे कलावंत आणि खेळाडू काय, सार्वजनिक क्षेत्रात वावरणाऱ्या या प्रथितयश मंडळींची आपमतलबी मनोवृत्ती सारखीच. ज्यांच्या मागे ' ग्लॅमर ' चे तेजोवलय असते, त्यांच्या आगेमागे कॅमेरे घोटाळत राहतात आणि त्यामुळे त्यांना प्रसिद्धीही आपसूकच मिळत राहते. या मंडळींचे फोटो वर्तमानपत्रे आवर्जून छापतात आणि टीव्हीवाले त्यांच्यावरच कॅमेरा रोखतात, कारण त्यांचेच चेहरे बघण्यासाठी वाचक व प्रेक्षकही आतूर असतात. दिल्लीत बूटपॉलिश करून उपजीविका करणाऱ्या मुलांनी आपल्या एक दिवसाच्या कमाईचे सहा हजार रुपये या त्सुनामी निधीस दिले. मुंबईतील हमालांनी काही हजारांची मदत दिली. क्रिकेट सामना वा शाहरुख खान यांच्या रकमांच्या तुलनेत हा निधी फारच तुटपुंजा, शिवाय तो देणाऱ्याचे चेहरे मेकअप लावलेले नसल्याने ते पाहण्यास वाचक व पेक्षकही उत्सुक नाहीत. त्यामुळे त्यांचे काम अप्रकाशितच राहिले.

इथे प्रश्न केवळ कोण, कशाची, किती प्रसिद्धी करतो, इतकाच मर्यादित नाही. दुर्घटना, आपत्ती यामुळे दुबळ्या झालेल्या समाजाबद्दलची आत्मीयता सार्वजनिक जीवन जगणाऱ्यांच्याच मनात किती बोथट आणि कमकुवत झाली आहे, याचे दर्शन अशा घटनांमधून घडत राहते. 1962 च्या चीन युद्धानंतर उत्तर सीमांवर गुडघाभर बर्फात पाय रोवून उभ्या राहिलेल्या जवानांच्या मनोरंजनासाठी छावण्यांमध्ये जाऊन चित्रपट उद्योगातील अभिनेते, गायक वगैरे कार्यक्रम करीत. त्याच्या बातम्याही छापून येत. मात्र, आज अशा छोट्याश्या कामांचेही अवडंबर माजवले जाते. तसे तेव्हा होत नव्हते. पण कलावंत व क्रिकेटपटूंना मोठ्या रकमा मिळायला लागल्या व त्यांचे जनतेशी नातेही तुटू लागले. त्यामुळेच जनतेकडून मदतीची याचना होते, तेव्हा स्वत:च्या खिशात हात घालण्याऐवजी ही मंडळी आपल्या चाहत्यांच्याच खिशाला कात्री लावतात आणि हलवायाच्या घरावर तुळशीपत्र ठेवून मोकळे होतात.

याच विषयावर गेल्या आठवड्यात एका टीव्ही वाहिनीवर कार्यक्रम झाला. तेव्हा प्रेक्षकांपैकी काहींनी कलावंतांच्या या लबाडीबद्दल तक्रार नोंदवली, पण एक युक्तिवाद असा झाला की, ग्लॅमरच्या दुनियेतील प्रसिद्ध व्यक्तींनी एखादी गोष्ट केली की, त्यामुळे सामान्य जनताही तसे करण्यास उद्युक्त होते. म्हणून कलावंतांनी, क्रिकेटवीरांनी केलेल्या मदतीला प्रसिद्धी मिळाली, तर आम जनतासुद्धा मदत करण्यास पुढे सरसावेल. हा युक्तिवाद एका बाजूला भाबडा आणि दुसऱ्या बाजूला ढोंगी आहे. प्रसिद्ध आणि वलयांकित व्यक्तींच्या दानधर्मास प्रसिद्धी मिळाली, तर त्यांच्या काही पापांवर पांघरूण पडते, पण जनतेला प्रोत्साहन मिळतेच असे नव्हे. तसे असते, तर चित्रपट व क्रिकेट भारतातील प्रत्येक घरात पोहोचलेले असल्याने त्सुनामीसाठी प्रत्येक घरातून, किमान निम्म्या घरांतून मदत जायला हवी होती. तसे घडलेले नाही. या उलट ज्यांचा सिनेमा व क्रिकेटशी संबंध नाही व जे या मंडळींमुळे प्रभावित नाहीत, अशा गरीब बुटपॉलिशवाल्यांकडून व डबेवाल्यांकडून निधी स्वखुशीनेच गोळा झाला.

कलावंत व क्रिकेट खेळाडूंच्या दानशूरपणाचा अधिक बोलबाला होण्याचे आणखी एक कारण त्यांच्या नावावर आणि दिसण्यावर वारेमाप खर्च करणारे त्यांचे प्रायोजक. आपली ' मॉडेल्स ' काही ना काही कारणाने सतत जनतेसमोर राहवीत, म्हणून त्यांचा कोण आटापिटा. मदत निधीचा सामना खेळण्यास डॉक्टरांनी सचिन तेंडुलकरला मनाई केली असूनही त्याला या दौऱ्यात समाविष्ट करण्यात आले व तो खेळणार नाही, याचीही भरपूर प्रसिद्धी झाली. हे अचानक घडले की, प्रायोजकांचे प्रयत्न सफल झाले ?

या सर्व प्रमेयांची उकल होईल, तेव्हाच कुणाचे मन किती मोठे, याचा उलगडा होईल.

भारतकुमार राऊत

 
</text>
</doc>
