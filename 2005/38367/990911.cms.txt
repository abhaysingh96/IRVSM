<doc>
<docno>990911.cms.txt</docno>
<text>
 
देश-विदेश
उजाड झाला पोंगल...
[ Saturday, January 15, 2005  12:04:05 am]


वृत्तसंस्था

नागपट्टणम : दरवर्षी पोंगल आला की नागपट्टणमवासियांच्या आनंदाला दर्याइतकंच उधाण येतं. दर्यानं आजवर इतकं भरभरून दिलं होतं की किनाऱ्यावरच्या सुबत्तेला पोंगलच्या दिवशी झळाळी यायची. यंदा मात्र भरभरून देणाऱ्या दर्याच्या लाटांनी तितकंच भरभरून नेलं आहे. त्यामुळे यंदाचा पोंगल उजाड आणि विमनस्क भासत आहे. तरी उजाड चेहऱ्यांवर थोडा तरी आनंद विलसावा यासाठी सरकारी यंत्रणा आणि काही स्वयंसेवी संस्थांनी मात्र जिद्द सोडली नव्हती.

पोंगल जवळ आला की दर्याच्या दानशूरतेला उधाणच यायचं. मासळी भरपूर गावायची आणि मग पोंगलचा दिवस नवेकोरे कपडे घालणं, दूध, भात आणि गूळ या मिश्रणाचा ' पोंगल ' रांधून त्याचा आस्वाद घेणं, मिळून साऱ्यांनी ' पिक्चर ' पाहायला जाणं... अशा आनंदात जायचा. यंदा मात्र मदत छावण्यांबाहेर लागलेल्या रांगा-रांगांतून जगण्याची तगमगच जाणवत आहे...

त्सुनामी लाटांनी केवळ मच्छीमारांनाच तडाखा दिला असं नाही, तर शेकडो शेतकऱ्यांची उभी पिकंही भुईसपाट केली आहेत. जिल्ह्यातील तब्बल पाच हजार 500 हेक्टर शेती या तांडवात उजाड झाली आहे. दरवषीर् या दिवशी घराघरांची अंगणं रांगोळ्यांनी सजायची तेथे यंदा साथीचे रोग फैलावू नये, यासाठी शिंपडलेल्या ब्लिचिंग पावडरचा दर्प भरून राहिला आहे. ' या वषीर् कुणी पोंगल साजरा करूच शकत नाही ', अक्कारपेट्टइ गावची 32 वर्षांची मालथी सांगते. त्सुनामी तांडवात पती आणि दोन पुत्र तिनं गमावले आहेत. ती म्हणते , ' आप्ताच्या मृत्यूनंतर 16 दिवसांनी करुमाथी हा विधी असतो. तोच आजच्या दिवशी अनेकांना पाळावा लागतोय... '

तरी पोंगल उजाड राहू नये, यासाठी सरकारी यंत्रणेने बरेच प्रयत्न केले. नीलाचीअम्मन मंदिरालगतच्या छावणीत धोतर आणि साडीवाटप केले गेले. त्यासाठीही बरीच गदीर् उसळली होती. त्या झुंडीतले पांडियन सांगतात , ' सुबत्ता असलेल्या आमच्या भागात धोतर आणि साडीची खरं तर काय किंमत ? पण आता या गोष्टीसुद्धा आम्हाला फार मोठ्या भासत आहेत. '

 
</text>
</doc>
