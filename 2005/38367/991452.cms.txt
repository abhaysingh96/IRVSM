<doc>
<docno>991452.cms.txt</docno>
<text>
 
महामुंबई
'स्वदेस'चे स्क्रिप्ट ऑस्करच्या संग्रहात!
[ Saturday, January 15, 2005  09:22:23 pm]


म. टा. प्रतिनिधी

मुंबई : खूप लांबलचक सिनेमा म्हणून आशुतोष गोवारीकरच्या ' स्वदेस ' ला नाकं मुरडणाऱ्यांची आता जाम पंचाईत होणार आहे... नेमके नेटके क्रिस्प कुरकुरीत सिनेमे काढणाऱ्या हॉलिवुडमध्ये, ऑस्करच्या संग्रहात या सव्वातीन तासांच्या सिनेमाची जाडजूड संहिता जगातील उत्तमोत्तम सिनेमांच्या पटकथांच्या बरोबरीने विराजमान होणार आहे... देशोदेशीचे पटकथाकार, चित्रपटकारांकडून ती अभ्यासली जाणार आहे.

ऑस्कर देणाऱ्या ' अॅकॅडमी ऑफ मोशन पिक्चर आर्ट्स अँड सायन्सेस ' ची ही ' मार्गरेट हेरिक लायब्ररी ' आहे. चित्रपटकार व अभ्यासकांचे हे ' एशियाटिक '! इथल्या ' सेंटर फॉर मोशन पिक्चर स्टडी ' मधील पटकथा-संग्रहासाठी ही प्रत मागवण्यात आली आहे. मूळ संहितेबरोबरच, प्रत्यक्ष चित्रिकरण ज्या पटकथेबरहुकूम झाले असेल, ते शूटिंग स्क्रिप्टही मागविण्यात आले आहे.

या संग्रहासाठी पटकथा मागवली जाणे हा एक विरळा सन्मान आहे. आशुतोषचा ' लगान ' ऑस्करसाठीच शिफारस झाल्यामुळे या संग्रहात संहितारूपाने पोहोचला आहे. दिग्गज दिग्दर्शक सत्यजित राय यांच्या काही पटकथा येथे आहेत. शिवाय अलीकडच्या काळातील ' कल हो ना हो ' चे स्क्रिप्टही येथे पाहायला मिळते.

सिनेमाचा वाढता प्रतिसाद, त्याला लाभत असलेला सिनेमाच्या कक्षेबाहेरचा ' स्वदेस इफेक्ट ' आणि ही नवी ' ऑस्करवारी ' या सगळ्यामुळे आशुतोष सुखावला आहे. खारला स्वगीर्य मदनमोहन यांच्या एकेकाळच्या म्युझिक रूममध्ये असलेल्या ऑफिसमध्ये प्रसन्न चेहऱ्यानं तो सांगतो की , ' मला सगळ्यात आनंद आहे तो प्रेक्षक या सिनेमाकडे वळले आहेत याचा! ' सिनेमा प्रदशिर्त झाल्यानंतर पहिल्या दिवशी पहिला शो संपायच्या आतच तो निकाली काढणाऱ्या ' धन्य ' ट्रेड पंडितांनी ' स्वदेस ' विरुद्ध मोहीमच उघडली होती. पहिल्या आठवड्यातल्या थंड्या प्रतिसादानं त्यांची वाणी खरी ठरणार की काय, अशी धास्ती होती. पण , ' स्वदेस ' पाहून भारावलेल्या सामान्य प्रेक्षकांनी आपुलकीनं केलेला प्रचार त्यांना पुरून उरला आणि दुसऱ्या आठवड्यापासून सिनेमानं उचल घेतली आहे.

आशुतोष सांगतो , ' सिनेमाच्या वितरणामध्ये, तो प्रेक्षकांपर्यंत पोहोचवण्यामध्ये निर्मात्यापासून जी आथिर्क साखळी तयार होते तिच्यात वित्तपुरवठादार (फायनॅन्सर), वितरक ( डिस्ट्रिब्युटर) आणि प्रदर्शक (एक्झिबिटर : प्रत्यक्ष थिएटरांचे चालक) यांचा समावेश होतो. आजघडीला ' स्वदेस ' च्या सर्व वितरण क्षेत्रांशी संबंधित या साखळीतल्या सर्वजणांचे पैसे वसूल झालेले आहेत, कोणीही बुडालेला नाही. '

' मग, स्वदेस हिट आहे की फ्लॉप ?' या प्रश्ानवर तो म्हणतो , ' तो दीर्घ काळ मध्यम व्यवसाय करणारा सिनेमा आहे, असं आत्ता आपण म्हणू शकतो. लोकांना शाहरुख खान आणि (' लगान ' चा दिग्दर्शक) आशुतोष गोवारीकर या कॉम्बिनेशनकडून बॉक्स ऑफिसवर महाप्रचंड अपेक्षा होत्या. त्यांच्या तुलनेत पाहिलं तर हे यश कमीच भासतं. शाहरुखच्या इतर चित्रपटांच्या तुलनेतही ते कमीच दिसतं. पण, ही अपेक्षा आणि तुलनाच अयोग्य आहे. हा ज्या विषयावरचा, जशा हाताळणीचा सिनेमा आहे, त्याला किती यश मिळालं असतं, असं गणित मांडून पाहिलं, तर मला वाटतं ज्याचं त्यालाच योग्य उत्तर मिळेल. '

 
</text>
</doc>
