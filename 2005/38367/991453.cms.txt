<doc>
<docno>991453.cms.txt</docno>
<text>
 
महामुंबई
मॅरेथॉनपटूंसाठी पालिकेने अंथरल्या स्वागताच्या घड्या
[ Saturday, January 15, 2005  09:23:01 pm]


म. टा. प्रतिनिधी

मुंबई : दहा दिवसांचा मुंबई फेस्टिवल्स आणि उद्या, रविवारी होणारी मॅरेथॉन यांच्यासाठी मुंबई महापालिकेने रस्त्यांची डागडुजी सुरू केली असून जानेवारी महिन्यातील वेगवेगळ्या महोत्सवांसाठी केवळ दोन आठवड्यांत तीन कोटी रुपयांत नरीमन पॉइण्ट ते विमानतळ या 30 किमी पट्ट्याचा चेहरामोहराच बदलला. भविष्यात डागडुजीचा असाच प्रयोग महत्त्वाच्या रस्त्यांवर करण्यात येईल, असे पालिकाआयुक्त जॉनी जोसेफ यांनी व्यक्त केला आहे.

जानेवारी महिन्याच्या सुरुवातीला प्रवासी भारतीय वर्ष कार्यक्रमाला परदेशी पाहुण्यांसह पंतप्रधान, राष्ट्रपतींसारख्या महत्त्वाच्या व्यक्तींनी हजेरी लावली होती. मुंबई फेस्टिवल आणि मॅरेथॉन असे भरगच्च कार्यक्रमही या आठवड्यात होत आहेत. त्यामुळे केवळ मीटिंग्ज न घेता स्पॉटवर आणि रस्त्यांवर काय सुधारणा करता येतील, याचा आढावा घेण्यासाठी प्रथमच जोसेफ यांनी सहायक पालिका आयुक्त, उपायुक्त, रस्ते खात्याचे अधिकारी व अतिरिक्त आयुक्त सुब्रत रथोंसह बसने दोन वेळा नरिमन पॉइण्ट ते सांताक्रूझ असा प्रवास केला.

कमी कालावधीत विमानतळ ते नरिमन पॉइण्टचा रस्ता सुशोभित करणे जिकिरीचे काम असल्याने आयुक्तांच्या मार्गदर्शनाखाली अतिरिक्त आयुक्त रथो यांनी प्लॅन आखला. या प्रोजेक्टला पीडब्ल्यूसी, पीडब्ल्यूडी, एमएमआरडीए व वाहतूक विभाग यांनी तर मदत केलीच ; शिवाय उपायुक्त एस. एस. शिंदे यांनी जबाबदारी स्वीकारत हे शिवधनुष्य पेलले.

रस्त्यांवरील खड्डे बुजवणे, फूटपाथाची डागडुजी, पेवरब्लॉक बसवणे, डांबरीकरण, सिग्नल यंत्रणा, लेनमाकिर्ंग, रंगकाम, मोकळ्या जागेत बगिचा, झाडे लावणे, अद्ययावत कचराकुंड्या आणि कार्यक्रमांची सविस्तर माहिती रत्यांवर देण्यात आली होती. या प्रोजेक्टसाठी कोणत्याही कंत्राटदारावर अवलंबून न राहता पालिकेने स्वत:ची यंत्रणा राबवली हे विशेष, असे रथो यांनी सांगितले. केवळ जानेवारी महिन्यासाठी हा प्रयोग नसून वर्षभरासाठी त्या त्या रस्त्याची जबाबदारी सहायक पालिका आयुक्तांवर टाकण्यात आली आहे.

मुंबईतील महत्त्वाच्या रस्त्यांवर अशाच प्रकारे डागडुजी आणि सुशोभिकरण करण्यात येणार आहे. त्यात दोन्ही हायवे आणि हाजीअली ते महालक्ष्मी, महालक्ष्मी ते सेनापती बापट मार्ग ते माहीम या रस्त्यांचा समावेश आहे.

 
</text>
</doc>
