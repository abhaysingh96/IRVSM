<doc>
<docno>991230.cms.txt</docno>
<text>
 
संवाद
टांगलेलं उद्यान
[ Saturday, January 15, 2005  04:56:14 pm]


मुंबईच्या दक्षिण भागाला पाणीपुरवठा करण्यासाठी 19 व्या शतकाच्या उत्तरार्धात मलबार हिलच्या उंचवट्यावर पाण्याची मोठी टाकी बांधण्यात आली. तब्बल 30 दशलक्ष गॅलन पाणी मावेल, इतकी भलीथोरली टाकी. ही टाकी उघडीच होती. तिच्यामधलं पाणी गढूळ होण्याची शक्यता होती. शिवाय जवळच पारश्यांची अंत्यविधीची जाग असल्यानं हा धोका वाढलेला. म्हणून या टाकीवर झाकण घालून त्यावर बगिचा करण्याचं ठरलं... याच हँगिंग गार्डन्सच्या स्थापनेला यंदा 125 वर्षं पूर्ण आहेत...

मलबार हिलचा परिसरच कमालीचा वैविध्यपूर्ण... एका बाजूला उंचच उंच इमारती, तर दुसऱ्या बाजूला ब्रिटिश कालीन टुमदार बैठे बंगले. काँक्रिटचं जंगल तिथं आहे आणि उत्तमोत्तम राखलेल्या बगिचांचं सुखही तिथंच. सुटाबुटातली कडक इस्त्रीच्या चेहऱ्याची माणसं या टेकडीवर सूं सूं धावणाऱ्या गाड्यांमध्ये स्वत:ला कोंडून फिरताना दिसतात, तर आसपास घोंघावणाऱ्या साऱ्या जगाचं अस्तित्त्व विसरून एकमेकांच्या बाहुपाशात सर्वस्व झोकणारी प्रेमी युगुलंही इथलाच आसरा शोधतात. इथं श्रीमंत आणि भिकारी एकत्र नांदतात, तसंच राज्यकतेर् आणि आम जनताही इथंच एकमेकांच्या सानिध्यात येतात.

अशा मलबार हिलवरची हँगिंग गार्डन्स. त्यांचं अधिकृत नाव ' सर फिरोजशहा मेहता उद्यान ' असं लांबलचक असलं, तरी मुंबईकर फिरस्त्यांना त्यांची ओळख हँगिंग गार्डन्स अशीच. मलबार हिलचा जो भाग पारश्यांच्या टॉवर ऑफ सायलेन्सच्या बाजूला येतो, तिथंच तयार करण्यात आलेल्या या उद्यान समुहाला हँगिंग गार्डन्स हे नाव का पडलं असावं, हा प्रश्न भ्रमरछंदीला अनेक वर्षं पडला होता. इराकमध्ये बेबीलॉनचं ऐतिहासिक हँगिंग गार्डन्स प्रसिद्ध आहे. त्याचा या हँगिंग गार्डन्सशी काही संबंध आहे का ? मुंबईत ज्यांचं शालेय शिक्षण झालं, अशांना हँगिंग गार्डन्सची पहिली ओळख होते, त्यांची शाळेची एक दिवसाची सहल या उद्यानांमध्ये येते तेव्हा. एका बाजूला ही उद्यानं आणि रस्त्याच्या समोरच्या बाजूला म्हातारीचा बूट दिमाखात मिरवणारं कमला नेहरू उद्यान. मुलांसाठी ही सहल कमालीची आनंदाची असते. आजही नोव्हेंबरपासून जानेवारीअखेरपर्यंत इथं शाळेच्या मुलांच्या सहली आलेल्या दिसतात.

हँगिंग गार्डन्सचं वैशिष्ट्य हे की इथली वृक्षराई प्रचंड. त्यामुळे भर दुपारीसुद्धा उन्हाची तिरीप अंगावर येऊ न देता, इथं निवान्त बसता येतं. अनेक श्रमजीवी बागेच्या हिरवळीवर डोक्याखाली हात मुडपून अंमळ झोप काढताना दिसतील. प्रेमी युगुलांचं गुटुर्र गुटुर्र ऐकू येईल आणि पक्ष्यांची कुजबुजही कानावर पडेल. ही उद्यानं मुंबई महापालिकेच्या मालकीची. पण शहरातल्या इतर अनेक उद्यानांप्रमाणे त्यांचं अद्याप ' सरकारीकरण ' झालेलं नाही. याचं कारण त्यांचं ' लोकेशन '. मलबार हिलवर राहणाऱ्या अनेक श्रीमंतांप्रमाणेच तिथल्या बंगल्यांत राहणारे अनेक मंत्री, अधिकारी आणि त्यांची कुटुंबं याच उद्यानांत सकाळ- संध्याकाळी फिरायला येतात. त्यांच्यासाठी ही उद्यानं स्वच्छ ठेवावीच लागतात.

हँगिंग गार्डन्सचं वैशिष्ट्य केवळ त्यांच्या स्वच्छतेत नाही. इथल्या झाडांना सुंदर आकार आहेत. ससा-कासवाची शर्यत, मडक्यात दगड टाकणारा कावळा या आणि अशा अनेक गोष्टी इथं केवळ झाडांना आकार देऊन चितारलेल्या दिसतात. बागेतले माळीच मोठ्या हौसेने हे काम करतात. सकाळपासून हे काम चालूच असतं, ते रात्रीपर्यंत चालतं. झाडांची वाढ दररोज होत असल्यानं दररोज कात्री चालवावीच लागते.

पण तरीही यांचं नाव ' हँगिंग गार्डन्स ' का, हा प्रश्न शिल्लक राहतोच. ही उद्यानं मलबार हिलच्या उतारावर आहेत, म्हणून त्यांना हे नाव आहेच. शिवाय, ही उद्यानं खरोखरच ' हँगिंग ' आहेत. मुंबईच्या दक्षिण भागाला पाणीपुरवठा करण्यासाठी 19 व्या शतकाच्या उत्तरार्धात याच मलबार हिलच्या उंचवट्यावर पाण्याची मोठी टाकी बांधण्यात आली. तब्बल 30 दशलक्ष गॅलन पाणी मावेल, इतकी भलीथोरली टाकी. ही टाकी उघडीच होती. तिच्यामधलं पाणी गढूळ होण्याची शक्यता होती. शिवाय जवळच पारश्यांची अंत्यविधीची जाग असल्यानं हा धोका वाढलेला. म्हणून या टाकीवर झाकण घालून त्यावर बगिचा करण्याचं ठरलं आणि 1880 साली हँगिंग गार्डन्स उदयाला आली. 1921 मध्ये या बागेची मोठी डागडुजी झाली आणि तिला आजचं रुप प्राप्त झालं. पुढे ' मुंबईचे पहिले अनभिषिक्त राजपुत्र ' असं ज्यांचं वर्णन केलं जातं, त्या फिरोजशहा मेहता यांचं नाव या उद्यानांना मिळालं आणि मुंबईच्या महापौरांतफेर् होणारे सर्व सार्वजनिक सत्काराचे कार्यक्रम याच उद्यानांच्या हिरवळींवर होण्याचा प्रघातही पडला. तो आजतागायत चालू आहे.

हँगिंग गार्डन्सनं अनेक मोठी माणसं हिरवळीवरून चालताना बघितली. कपूर घराण्यातली सगळी मुलं इथंच खेळली. एके काळी मुंबईत तयार होणाऱ्या बहुतेक सिनेमांचं एक तरी शूटिंग या उद्यानांत व्हायचं. त्यामुळेच इथं नट-नट्यांचा कायमचा डेरा लागलेला असे आणि त्यांना पाहण्यासाठी चित्रपटवेड्यांची तोबा गदीर्. आज इथं शूटिंग अभावानंच होतात, कारण आसपास राहणाऱ्या व्हीव्हीआयपींच्या सुरक्षा व्यवस्थेचा जाच.

हँगिंग गार्डन्सनं आपल्या अंगावर अनेकांचे सत्कार झाल्याचं बघितलं, पण या उद्यानांचा सत्कार मात्र कधी कुणी केला नाही. यंदाच्या 2005 या वर्षात हँगिंग गार्डन्सच्या स्थापनेला 125 वर्षं पूर्ण होत आहेत. गेली सव्वाशे वर्षं ही टांगती बाग सर्वांचं आयुष्य फुलवत आहे, पण त्याच्या शतकोत्तर रौप्य महोत्सवाची कुणालाच ना आठवण ना महत्त्व.

भ्रमरछंदी

 
</text>
</doc>
