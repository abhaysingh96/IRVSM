<doc>
<docno>991322.cms.txt</docno>
<text>
 
महाराष्ट्र
पैसे परत करण्यासाठी बनावट नोटा वापरल्या
[ Saturday, January 15, 2005  07:25:55 pm]


म. टा. वृत्तसेवा

कराड : बनावट नोटा प्रकरणात अटक झालेल्या कराड व सांगलीतील दोघा आरोपींनी एकाकडून उसने घेतलेले पैसे परत फेडण्यासाठी बनावट नोटा वापरल्या होत्या. तसेच पाच लाख रुपयांच्या बनावट नोटांसाठी तीस हजार रुपये खर्च येत असल्याची माहिती या दोघांनी पोलिसांना दिली.

बनावट नोटांच्या प्रकरणात पोलिसांनी हाती घेतलेल्या मोहिमेत बळीराम कांबळे व रहमान पठाण या दोघांना अटक झाली होती. या दोघांनी ओगलेवाडीतील एका दाम्पत्याकडून 40 हजार रुपये उसने घेतले होते. मधल्या काळात या दोघांनी हे पैसे परत केले. हे दाम्पत्य परगावी गेले असताना या दोघांना अटक झाली.

गावाहून परतल्यानंतर कांबळे व पठाण यांना बनावट नोटांच्या प्रकरणात अटक झाल्याचे कळताच त्यांनी या दोघांकडून मिळालेले 40 हजार रुपये तपासून पाहिले असता त्या नोटा बनावट असल्याचे त्यांच्या लक्षात आले.

यानंतर या दाम्पत्याने हे पैसे घेऊन तडक पोलिस ठाणे गाठले व बनावट नोटा पोलिसांच्या स्वाधीन केल्या.

तिघे ठार

चिंचणी येथे जीपने धडक दिल्याने दुचाकीवरून चाललेले तीन युवक ठार झाले. हे तिघे मित्राला वाढदिवसाच्या शुभेच्छा देण्यासाठी जवळच्या गावी गेले होते. तेथून परतत असताना चिंचणीतील स्मशानभूमीजवळ समोरून येणाऱ्या जीपने जोरदार धडक दिल्याने दुचाकीवरील या तिघांपैकी दोघे जागीच ठार झाले. तर उपचारासाठी नेत असताना एकाचा वाटेतच मृत्यू झाला.

पशुमालकांना भरपाई

पाटण तालुक्यातील डोंगरी भागात वन्यप्राण्यांकडून ठार झालेल्या पाळीव प्राण्यांच्या मालकांना वनखात्याकडून एकूण 60 हजार रुपयांची भरपाई देण्यात आली. एकूण 49 प्रकरणांमध्ये 59 हजार 293 रुपयांचे वाटप करण्यात आल्याची माहिती वनाधिकारी शिरीष कुलकणीर् यांनी दिली.

 
</text>
</doc>
