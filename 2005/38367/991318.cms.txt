<doc>
<docno>991318.cms.txt</docno>
<text>
 
महाराष्ट्र
मच्छिमार सोसायटी अनुदानातील भ्रष्टाचाराची चौकशी
[ Saturday, January 15, 2005  07:22:41 pm]


म. टा. वृत्तसेवा

रत्नागिरी : येथील राजीवडा मच्छिमार सोसायटीला देण्यात आलेल्या कोकण पॅकेजच्या सानुग्रह अनुदानात लाखो रुपयांचा भ्रष्टाचार झाल्याच्या तक्रारींची दखल घेऊन मत्स्योत्पादन राज्यमंत्री अनिस अहमद यांनी या संस्थेचे संचालक मंडळ बरखास्त केले आहे. त्याचबरोबर येथील इतर सर्व मच्छिमार सोसायट्यांना देण्यात आलेल्या सानुग्रह अनुदानाची चौकशी करण्याचे आदेशही त्यांनी दिले आहेत.

कोकण पॅकेज अंतर्गत मच्छिमार सोसायट्यांना सरकारतफेर् सानुग्रह अनुदान देण्यात येते. येथील राजीवडा मच्छिमार सोसायटीला मिळालेल्या अनुदानात लाखो रुपयांचा भ्रष्टाचार झाल्याच्या तक्रारी करण्यात येत होत्या. त्या पार्श्वभूमीवर अनिस अहमद यांनी हे पाऊल उचलले आहे. तसेच इतर मच्छिमार सोसायट्यांना देण्यात आलेल्या अनुदानाची चौकशी करण्याचे आदेश त्यांनी राज्य मत्स्य व्यवसाय सहाय्यक संचालकांना दिले आहेत. या कोकण पॅकेज अंतर्गत मच्छी व्यावसायिक विक्रेत्या महिलांना पाच कोटी रुपयांचे सानुग्रह अनुदान तसेच 12 हजार 39 शीतपेट्यांचे वाटप करण्यात आल्याची माहिती अहमद यांनी येथे पत्रकारांना दिली.

आपल्यापर्यंत हे अनुदान पोचले नसल्याची तक्रार राजीवडा मच्छिमार सोसायटीशी संलग्न असलेल्या भगवती बंदर, पठाणवाडी येथील काही मच्छिमार महिलांनी आपल्याकडे केली आहे. सानुग्रह अनुदानाच्या वाटपाचेवेळी सर्व संबंधितांना बोलावण्यात आले नव्हते तसेच सभासद होण्यासाठी भगवती बंदर येथील 175 मच्छीविक्रेत्या महिलांना राजीवडा येथील सोसायटीने जबरदस्ती केल्याच्या तक्रारीही आपल्याकडे आल्या आहेत, असे ते म्हणाले. सभासदत्वासाठी कुठलेही पैसे न घेता, सानुग्रह अनुदान मिळवून देण्याचे आमिष दाखवून या महिलांना सभासद करून घेण्यात आले, असे ते म्हणाले.

 
</text>
</doc>
