<doc>
<docno>991526.cms.txt</docno>
<text>
 
देश-विदेश
कांची मठ सरकारच्या ताब्यात जाण्याच्या अफवेने अस्वस्थता
[ Saturday, January 15, 2005  11:30:03 pm]


वृत्तसंस्था

चेन्नई : कांची कामकोटी मठ आपल्या ताब्यात घेण्यासाठी तामिळनाडू राज्यसरकारने हालचाल सुरू केल्याची कुजबूज शनिवारी ठिकठिकाणी सुरू होती, मात्र यात तथ्य नसल्याचे सरकारने रात्री स्पष्ट केले. त्याआधी मठ ताब्यात घेण्याच्या बातमीने अस्वस्थ होऊन माजी पंतप्रधान वाजपेयी यांनी त्याचा निषेधही केला.

राज्यसरकारने नोव्हेंबर महिन्यात ठरवलेल्या धोरणात काही बदल झालेला नाही, असे अधिकृतपणे जाहीर करण्यात आले.

तत्पूर्वी, तामिळनाडू सरकार मठावर नियंत्रण मिळवू पाहत असेल, तर आपण त्याला सर्व शक्तीनिशी विरोध करू, असे वाजपेयी यांनी म्हटले होते. भाजपच्या अन्य ज्येष्ठ नेत्यांनीही तामिळनाडू सरकारच बरखास्त करण्याची मागणी केली होती.

अशा भूमिकेद्वारे मठाचे पावित्र्य भंग पावेल आणि ती घटना समाजाला आव्हान देणारी ठरेल ; सरकार असा मूर्खपणा करणार नाही, अशी अपेक्षा आहे, असे वाजपेयी पक्षकार्यर्कत्यांना मार्गदर्शन करताना म्हणाले.

 
</text>
</doc>
