<doc>
<docno>991418.cms.txt</docno>
<text>
 
खास बात
ऑनलाईन ट्रेडिंग
[ Saturday, January 15, 2005  08:41:35 pm]


गेल्या काही वर्षांत अनेक गुंतवणूकदारांनी बीएसई व एनएसईच्या रजिस्टर ब्रोकर्सकडे आपली वेबट्रेड अथवा ऑनलाईन अकाऊंटस् उघडली ; परंतु त्यातील बऱ्याच जणांनी या अकाऊंटस्चा वापरच केला नाही. काहींनी थोडाफार उपयोग केला, तर फार थोड्या जणांनी याचा वापर करून चांगला फायदा उठवला आहे.

काहींनी खाती तर उघडली ; पण त्याचा अर्थच पूर्णपणे जाणून घेतला नाही. म्हणूनच आज आपण या खात्यासंबंधीत माहिती करून घेणार आहोत.

सेव्हिंग्ज अकाऊंट व डी-मॅट अकाऊंट ही दोन्हीही आपण ऑनलाईन अकाऊंटद्वारे एकत्रितपणे हाताळू शकतो. ऑनलाईनद्वारे सेव्हिंग्जमधील पैसे वापरून शेअर बाजारातील शेअर्स विकत घेऊन ते डी-मॅट अकाऊंटमध्ये ठेवू शकतो. आयसीआयसीआय व एचडीएफसीसारख्या बँकांकडे या सर्व सोयी एकत्रितपणे उपलब्ध आहेत. शेरखान अथवा इंडियाबुल्सकडे बँकिंगची सोय नसल्याने एचडीएफसीमध्ये सेव्हिंग्ज अकाऊंट उघडावे लागते.

या खरेदी विक्रीचे व्यवहार सविस्तररीत्या पाहू :

ऑनलाईन सिस्टिमद्वारे आपण सेव्हिंग्ज अकाऊंटमधून पैसे काढून ते स्टॉक एक्स्चेंजला उपलब्ध करून देतो व आपल्याला हवे असलेल्या कंपनीच्या शेअर्सची किंमत पाहून मागणी करतो. आपण मागितलेल्या किमतीप्रमाणे जर शेअर्स उपलब्ध असतील तर ते आपल्या डी-मॅट अकाऊंटमध्ये येतात व उर्वरित पैसे पुन्हा सेव्हिंग्ज अकाऊंटमध्ये जाऊन पडतात. ही सगळी पाऊलं आपण घरात अथवा सायबर कॅफेमधून इंटरनेटद्वारे घेऊ शकतो. तसेच विक्री करतेवेळी बाजारभावाप्रमाणे किंमत पाहून विकता येतात. या खरेदी अथवा विक्रीची पावती ब्रोकरेजसहित ब्रोकर आपल्याला पोस्टाने पाठवतो.

कुठल्या कंपनीचे ऑनलाईन अकाऊंट उघडावे ? प्रत्येक कंपनीचे ब्रोकरेजेस वेगवेगळे असतात. काहींचे कमी तर काहींचे जास्त ; परंतु काही ब्रोकर्स आपल्याला ऑनलाईन सिस्टिम व्यतिरिक्त शेअर बाजाराची माहिती करून देणाऱ्या कार्यशाळा चालवतात. शेअर ट्रेडिंगमध्ये अनुभवी माणसं आपला अनुभव आपल्या पुढे मांडतात. प्रत्यक्ष त्यांच्या तोंडून ऐकलेले अनुभव सीडी रॉम अथवा ऑनलाईन डेमोपेक्षा खूप काही शिकवून जातात.

काही ऑनलाईन प्रोग्रॅम्समध्ये एन.सी.ई. एक्स्चेंजवर ट्रेडिंग करता येते, तर काहीतर बी.एस.ईवरसुद्धा ट्रेडिंग करता येते. काहीवर डे-ट्रेडिंग व माजिर्न ट्रेडिंगची सोय असते, तर काहीवर डेरीवेटीवज्सुद्धा ट्रेड करता येतात ; परंतु हे लक्षात घेणे आवश्यक आहे की, डे किंवा माजिर्न ट्रेडिंग करताना इंटरनेटचा स्पीड बोल्ट टमिर्नलच्या तुलनेत कमी पडतो. (बोल्ट टमिर्नल, स्टॉक एक्स्चेंजशी जोडलेले असते.) ऑनलाईन ट्रेडिंग करण्याकरिता टेक्निकल अॅनालिसीसचा अभ्यास करणे आवश्यक आहे. टेक्निकल अॅनालिसीसमध्ये ग्राफ व चार्ट पाहून शेअर विकत घ्यायचे अथवा विकायचे हे ठरवता येते.

ऑनलाईनमार्फत शेअर बाजार आपल्या घरी येऊन पोहोचला आहे, त्याचे तंत्र शिकून लाभ घेणे प्रत्येकाच्या हिताचे आहे.

रवींद शेवडे

गुंतवणूक सल्लागार

 
</text>
</doc>
