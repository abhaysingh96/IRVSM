<doc>
<docno>991325.cms.txt</docno>
<text>
 
महाराष्ट्र
'शिवधर्माची संकल्पना बौद्ध धर्माशी जवळिक साधणारी'
[ Saturday, January 15, 2005  07:26:50 pm]


म. टा. वृत्तसेवा

पंढरपूर : शिवधर्माची संकल्पना बौद्ध धर्माशी जवळिक साधणारी असून, शिवधर्म ही बौद्ध धर्माची पहिली पायरी असल्याची प्रतिक्रिया रिपब्लिकन पक्षाचे अध्यक्ष खासदार रामदास आठवले यांनी व्यक्त केली.

सिंदखेड राजा येथे शिवधर्म परिषदेला उपस्थित राहून येथे परतलेल्या आठवले यांनी पत्रकारांशी बोलताना ही प्रतिक्रिया व्यक्त केली.

आमचाही ब्राह्माण धर्माला विरोध नसून, त्यातील जी मंडळी आजही चातुर्वण्याला चिकटून बसली आहेत, त्यांना आमचा विरोध आहे. शिवधर्म मानणारे बौद्ध धर्मात आल्यास आम्ही त्यांचे स्वागतच करू, असे सांगून शिवधर्मामुळे समाजात कसलीही दुफळी माजणार नसल्याचे ते म्हणाले.

शिवधर्माची भूमिका शिवसेना- भाजपच्या विचाराला छेद देणारी आहे. त्यामुळे या पक्षातील मराठा समाजही परत येईल, असे स्पष्ट करून आठवले पुढे म्हणाले, राज्यातील बहुसंख्य मराठा काँग्रेस किंवा राष्ट्रवादी काँगेसच्या छावणीत असल्याने शिवधर्माचा कोणताही राजकीय विशेष परिणाम जाणवणार नाही.

थोतांड मान्य नाही

केवळ मराठा समाजाच्याच नव्हे तर सर्व मानवजातींच्या खऱ्या आणि दाहक जीवनमरणाच्या प्रश्ानंना बगल देऊन शिवधर्माचे थोतांड कशासाठी मांडता. खरे तर सर्व धर्मांनाच बाद करण्याची वेळ आलेली आहे. शिवधर्म आम्हाला मान्य नाही. आम्ही फक्त मानवाचा धर्म मानतो, असे प्रतिपादन प्रा. डॉ. प्रतिभा पाटील यांनी येथे केले. त्या जिजाऊ जयंतीनिमित्त आयोजित राज्य पातळीवरील महिला मेळाव्यात बोलत होत्या.

मराठा सेवा संघातून बाहेर पडून जिजाऊ मराठा सेवा संघाचे संस्थापक अध्यक्ष डॉ. जगन सरकटे यांनी परभणीत राज्य महिला मेळाव्याचे आयोजन केले होते.

 
</text>
</doc>
