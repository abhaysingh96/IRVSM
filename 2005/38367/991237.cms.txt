<doc>
<docno>991237.cms.txt</docno>
<text>
 
संवाद
हंस अकेले...
[ Saturday, January 15, 2005  04:59:21 pm]


चिली. माजी लष्करशहा ऑगस्टो पिनोशे यांच्यावरील खटल्यामुळे चचेर्त असलेला देश. त्या वयोवृद्ध नेत्याचे काय होईल यापेक्षा खुद्द चिलीत वेगळाच प्रश्न गाजत आहे. त्या देशात वाल्दिविया नावाचे एक शहर आहे. निसर्गसौंदर्याने नटलेल्या या शहरात एक मोठा तलाव आहे. काळ्या मानेच्या हंसांसाठी तो प्रसिद्ध आहे. तेथे गेल्या तीन महिन्यांत 130 हंस मृतावस्थेत सापडले. त्यामुळे देशभर गदारोळ झाला. तेथे व आसपास मिळून सहा हजार हंस आहेत. तलावाच्या खराब पाण्यातून जे बचावले त्यांनी अन्य ठिकाणी स्थलांतरीत होण्यास सुरूवात केली आहे. जे अगदीच अशक्त बनले आहेत, ते केविलवाण्या अवस्थेत तलावातच राहण्याचा प्रयत्न करीत आहेत. हे हंस रुढार्थाने दुमिर्ळ समजले जात नसले तरी त्यांच्या मृत्यूंमध्ये झपाट्याने होत असलेली वाढ लक्षात घेता ती निश्चितच काळजीची बाब समजली जाते. हे सर्व कशामुळे घडले असावे ? तलावाच्या काठावरच लाकडापासून लगदा बनवण्याचा कारखाना सुरू झाला आहे. त्याचे प्रक्रिया न केलेले पाणी सरळ तलावात सोडले जाते. यामुळे हंसाचे मुख्य अन्न असलेल्या विशिष्ट गवतावर परिणाम होऊन ते नष्ट होत आहे. हे ब्राझिलीयन गवत का नष्ट होत आहे याचा ' तपास ' सरकारने सुरू केला आहे. पण खरे म्हणजे असे का होत आहे ते सर्वांना स्पष्ट दिसत आहे. कारखाना गेल्या फेब्रुवारीत सुरू झाला. सहा महिन्यांतच तलावाचे पाणी खराब झाले आणि त्यातील वनस्पती मरू लागल्या. तेथील पर्यावरणवाद्यांनी ' अॅक्शन फॉर स्वॅन्स ' या नावाने गट स्थापून मदतीचे कार्य सुरू केलेही. त्यांनी काही पक्ष्यांना वाचवले. पण मनुष्यबळ, वेळ, पैसा या सगळ्या गोष्टी लक्षात घेतल्या तर त्यांचे प्रयत्न अपुरे ठरणार हे उघडच आहे. संबंधित कारखान्याने मात्र हंसांचे मृत्यू आणि आपला काही संबंध असल्याचा साफ इन्कार करून सरकारी चौकशीस सामोरे जायला आपण तयार आहोत असे स्पष्ट केले आहे. दरम्यान , ' सरकारी चौकशी ' चालू आहे.

अशोक पानवलकर

 
</text>
</doc>
