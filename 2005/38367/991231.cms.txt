<doc>
<docno>991231.cms.txt</docno>
<text>
 
संवाद
खाजगीकरण...ढगांचे.
[ Saturday, January 15, 2005  04:57:15 pm]


एका अमेरिकन माणसाने चंदावर आपला हक्क सांगितल्याचे तुम्हाला माहीत असेलच. त्यासाठी त्याने एका कायद्याचा आधार घेतल्याचे सांगितले जाते. त्याच कायद्याचा आधार घेऊन एका रशियन वकीलाने आकाशातील सर्व ढगांवर आपला मालकीहक्क सांगितला आहे. हसू नका, ही खरी घटना आहे. लंडनहून एएनआय वृत्तसंस्थेने ही बातमी दिली आहे. वकिलाचे नाव व्लादिमिर ओसिपीव्ह असे आहे. ज्यांनी कधीकाळी पश्चिमेकडचे देश शोधून काढले त्यांनी त्या जमिनीवर आपला दावा सांगितला होता. एका अमेरिकन नागरिकाने चंदावरही सांगितला, मग मी ढगांवर सांगितला तर काय झाले, हा त्याचा सवाल आहे. असे ढगांचे खाजगीकरण कोणाच्या कल्पनेतही नसेल, पण मला ते करायचंय, असं म्हणणारा व्लादिमिर त्यामागचा ' व्यावहारिक ' विचारही सांगतो. जे देश ( सरकारे) ढगांना प्रदूषित करणारे उद्योग सुरू करण्यास परवानगी देतात आणि संपूर्ण जगाचे आरोग्य बिघडवून टाकतात, त्यांच्याविरूद्ध मला खटला भरायचाय, असं तो म्हणतो. आज ना उद्या, माझ्या या कल्पनेला केवळ रशियातूनच नव्हे तर जगभरातून पाठिंबा मिळेल आणि ढग माझ्या मालकीचे होतील, असं तो म्हणतो. आता बोला...सिनेमाचे वेड...

' स्टार वॉर्स ' चित्रपटांनी अनेकांना वेडे केले. प्रत्यक्ष व कल्पित विज्ञानाचा फायदा घेऊन काढलेली ही चित्रपट व टीव्हीमालिका कमालीची गाजली. या वॉरचे अनेक फॅन्स झाले. एक सिनेमा अनेकवेळा बघण्याचे प्रकार अनेकांनी केले. आपल्याकडेही हे नवीन नाही. पण सिएटलमधील एका चित्रपटप्रेमीचे वेड बघा. स्टार वॉर मालिकेतला तिसरा सिनेमा येत्या मे महिन्यात पडद्यावर झळकत आहे. तो पहिल्यांदा आपल्याला बघायला मिळाला पाहिजे, निदान त्याचे तिकिट काढणारा पहिला प्रेक्षक म्हणून आपल्यालाच मान मिळाला पाहिजे, असे जेफ ट्वीडन नावाच्या माणसाचे म्हणणे आहे. त्यासाठी त्याने काय करावे ? ज्या थिएटरला हा सिनेमा लागणार आहे त्याच्याबाहेर त्याने आतापासूनच मुक्काम करण्याचा निर्णय घेतला आहे. होय, तो 22 आठवडे थिएटरच्या बाहेर मुक्काम ठोकणार आहे. तिकीटविक्री केव्हा सुरू होईल हे जाहीर झाले नसल्याने, त्यावर लक्ष ठेवण्यासाठी तो असे करणार आहे. ' एपिसोड 1 : द फँटम मेनेस ' या सिनेमाच्या वेळेसही त्याने असेच केले होते. तिकीट काढणारा तो देशातला पहिला प्रेक्षक बनला होता. काहींना सिनेमाचे वेड लागते हे माहीत होते, पण इतके... संबंधित बातमीत हा माणूस रोजच्या ' वरणभाता ' साठी काय काम करतो याचा मात्र उल्लेख नाही. मग त्याने 22 आठवड्यांची (बिनपगारी) रजा घेतली आहे का याचा उलगडा झाला असता!

अशोक पानवलकर

 
</text>
</doc>
