<doc>
<docno>1094076.cms.txt</docno>
<text>
 
महामुंबई
कापसाच्या हमी भावाचे पैसे देण्यात सरकार अपयशी
[ Saturday, April 30, 2005  08:46:00 pm]


म. टा. प्रतिनिधी

मुंबई : कापसाच्या हमी भावाचे पैसे शेतकऱ्यांना 30 एप्रिलपर्यंत चुकते केले जातील, हे विधिमंडळात दिलेले आश्वासन पाळण्यास सरकारला अपयश आले आहे. एप्रिलच्या अखेरच्या दिवशी 756 कोटी रुपयांची रक्कम शेतकऱ्यांना चुकती करण्यात आलेली नाही. सरकारने कापूस उत्पादक शेतकऱ्यांना सातत्याने सापत्न वागणूक दिली आहे, अशी टीका भारतीय जनता पक्षाचे प्रदेशाध्यक्ष नितीन गडकरी यांनी केली आहे.

विधिमंडळाच्या अर्थसंकल्पीय अधिवेशनाच्या पहिल्याच आठवड्यात कापूस उत्पादक शेतकऱ्यांच्या हमी भावाची तीन हजार कोटी रुपयांची रक्कम अधिवेशन संपण्यापूवीर् म्हणजे 30 एप्रिलपूवीर् दिली जाईल, असे आश्वासन पणनमंत्री हर्षवर्धन पाटील यांनी दिले होते. आता प्रत्यक्षात हमी भावाची पूर्ण रक्कम चुकती करणे सरकारला शक्य झालेे नाही.

राज्याचे शिलकी बजेट सादर करणाऱ्या सरकारकडे पैसा नाही, हे कारण पटण्यासारखे नाही. यामुळेच केवळ कापूस उत्पादक शेतकऱ्यांना सापत्न वागणूक देण्यासाठीच सरकारने पैसे दिले नाहीत, असा आरोप गडकरी यांनी केला आहे.

मात्र, केवळ तांत्रिक अडचणी उद्भवल्याने ही सर्व रक्कम चुकती करता आली नाही, असे हर्षवर्धन पाटील यांचे म्हणणे आहे. यापूवीर् हमी भावापैकी दोन हजार 905 कोटी रुपये चुकते करण्यात आले आहेत. उर्वरित 756 कोटी रुपयांपैकी 100 कोटी रुपये उपलब्ध करून देण्यास राज्य सहकारी बँकेने संमती दिली आहे. तसेच अन्य बँकांनीही वित्तपुरवठा करण्याची तयारी दाखवली आहे, असे सरकारचे म्हणणे आहे.

शेतकऱ्यांना 950 कोटी रुपयांच्या बोनसची रक्कम दोन भागांत चुकती करण्याचा निर्णय सरकारने घेतला आहे.

 
</text>
</doc>
