<doc>
<docno>1093999.cms.txt</docno>
<text>
 
संवाद
प्रयत्न करत राहा...
[ Saturday, April 30, 2005  05:53:03 pm]


एखादे काम हातात घेतले की कितीही अडचणी आल्या तरी ते पूर्णत्वास न्यायचेच, असा काहींचा स्वभाव असतो. त्याची अनेक उदाहरणे आपल्याला पाहायला मिळत असतात.

लग्न होऊन मग शिकलेल्या महिलांची उदाहरणे आहेत, तशीच नोकरी करत शिकलेल्यांचीही असंख्य आहेत. परीक्षेत वारंवार नापास होणाऱ्या, पण तरीही चिकाटीने बसणाऱ्या विद्यार्थ्यांचीही संख्या कमी नाही.

दक्षिण कोरियातील सेऊलमधील 70 वर्षांच्या एका ' विद्यार्थ्याचे ' कौतुक करावे तेवढे थोडेच. हा माणूस पूर्णत: निरक्षर. त्यामुळे कोणतीही लेखी परीक्षा देणे वगैरेचा प्रश्ान्च नव्हता. पण निरक्षर असा किंवा पदवीधर, पोट भरण्यासाठी तर काम करावेच लागते. तसे याला ड्रायव्हर व्हावेसे वाटत होते. परंतु, त्यासाठी लायसन्स मिळविण्यासाठी घेतली जाणारी परीक्षा तो काही केल्या पास होत नव्हता. वाहतुकीचे नियम वाचता तर येत नव्हते, मग त्याचे मॅन्युअल काय त्याला कामाचे. तरीही तो परीक्षा देत राहिला. प्रत्येक वेळी काहीतरी नवीन शिकत राहिला. असे करत करत त्याने सर्व शिकून घेतले. अखेर गेल्या आठवड्यात तो ही परीक्षा पास झाला. तो कितव्यांदा परीक्षा देत होता, असे तुम्हाला वाटते ? तो 272 व्या प्रयत्नांत पास झाला. याचा आनंद त्याला जितका झाला तितकाच परीक्षकांनाही झाला. ' हा माणूस गेली पाच वषेर् परीक्षा देत आहे. तो इतक्या वेळा आमच्याकडे आला की तो आता आम्हाला आमच्या कुटुंबातलाच वाटतो ', असे उद्गार एका परीक्षकाने काढले. हे लायसन्स हातात पडल्यावर तो प्रथम काय कारणार ते उघडच आहे. तो चांगली मोटार विकत घेणार आहे. आतापर्यंत मोटारी दुरुस्त करण्याचे काम करून तो पोट भरत असे. परीक्षांची फी म्हणून साधारण 45 हजार रुपये त्याने त्यातूनच भरले. आता मात्र मोटारीचे नियंत्रण स्वत:कडे ठेवण्याचा त्याचा मानस आहे...

अशोक पानवलकर

 
</text>
</doc>
