<doc>
<docno>1093651.cms.txt</docno>
<text>
 
महाराष्ट्र
आरोग्य प्रयोगशाळाच 'सिक लीव्ह'वर
[ Saturday, April 30, 2005  12:00:44 am]


प्रसाद पोतदार

पुणे : नूतनीकरणाच्या कामामुळे राज्य आरोग्य प्रयोगशाळेचे कामकाज सध्या पूर्ण बंद पडले असून ग्रामीण रुग्णालयांकडून येणारे पिण्याच्या पाण्याचे नमुनेही प्रयोगशाळेकडून परत पाठवले जात आहेत. जिल्ह्यात काही ठिकाणी काविळीची साथ पसरली असताना तसेच गावोगावच्या यात्रा- उत्सवांचा हंगाम सुरू असताना प्रयोगशाळा बंद पडल्याने आरोग्याचा गंभीर प्रश्न निर्माण झाला आहे.

या प्रयोगशाळेत पिण्याच्या पाण्याचे नमुने, पाणी शुद्धीकरण पावडर ( पीसीएल), अन्न व औषध प्रशासन विभागाकडून येणारे नमुने तसेच न्यायालयाकडून पाठवले जाणारे नमुने तपासले जातात. जागतिक बँकेच्या कार्यक्रमांतर्गत प्रयोगशाळा इमारतीच्या नूतनीकरणाचे काम नोव्हेंबरपासून सुरू असून तेव्हापासून प्रयोगशाळेचे कामकाज विस्कळीत झाले आहे.

नूतनीकरणाचे कारण पुढे करून कोणत्याही प्रकारचे नमुने बिनदिक्कत नाकारले जात आहेत.

लष्कराच्या पाणीपुरवठा केंदाजवळील ही प्रयोगशाळा नूतनीकरणाच्या कामामुळे येरवड्यातील आरोग्य भवनात स्थलांतरित झाली होती. त्यानंतर एप्रिलच्या सुरुवातीला ती नूतनीकरण झालेल्या जागेत स्थिरावली ; मात्र अद्यापही कामकाज सुरळीत झालेले नाही. विशेष म्हणजे 11 ते 21 एप्रिल या काळात प्रयोगशाळा बंद राहील, असे परिपत्रकच काढून संबंधितांना पाठवण्यात आले होते.

बारामती आणि आळंदी येथे अलीकडेच काविळीची साथ पसरली होती. बारामतीतील साथीवरून आरोग्य विभागाची चांगलीच कानउघाडणी झाली आहे. आता यात्रांचा हंगाम सुरू आहे. उन्हाळ्यामुळे गावातील पिण्याच्या पाण्याचे स्त्रोत बदलत असतात. त्यामुळे पिण्याच्या पाण्याचे नमुने तपासण्याचे काम सध्या जोरात आहे.

मात्र, प्रयोगशाळेत तपासणीसाठी नमुनेच घेतले जात नसल्याने आता काय करायचे, असा गंभीर प्रश्न निर्माण झाला आहे. तातडीचे नमुने तर सोलापूर, सांगली आदी ठिकाणच्या जिल्हा प्रयोगशाळांमध्ये पाठवावे लागत आहेत.

दरम्यान, विस्कळीतपणा आला असला तरी तातडीचे नमुने तपासणे सुरूच होते, असे प्रयोगशाळेतील काही अधिकाऱ्यांनी सांगितले. तातडीचे पिण्याच्या पाण्याचे नमुने तपासून दिले आहेत. इतर नमुने तपासून देण्यासाठी प्रयोगशाळेला नियमाप्रमाणे 40 दिवसांचा कालावधी असतो. त्यामुळे दहा दिवस बंद असल्याने फारसा फरक पडत नाही. बारामतीत काविळीची साथ पसरली तेव्हा प्रयोगशाळेचा स्वतंत्र विभागच तेथे सुरू होता. गुरुवारपासून आता सर्व नमुने तपासण्यासाठी घेण्यास सुरुवात केली असून आता सर्व कामकाज सुरळीत झाल्याचा दावाही या अधिकाऱ्यांनी केला आहे.

 
</text>
</doc>
