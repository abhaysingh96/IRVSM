<doc>
<docno>1093998.cms.txt</docno>
<text>
 
संवाद
खळेकाका,वाढदिवसाच्या शुभेच्छा
[ Saturday, April 30, 2005  05:49:35 pm]


मोत्यांच्या हाराच्या मधील दोरा निखळला तर विखुरणाऱ्या मोत्यांमधील उत्स्फूर्तता आणि लयीचा मिलाफ हा केवळ श्रीनिवास खळे यांच्या सुरावटींमध्ये अनुभवायला मिळेल. खळे हे सुगम संगीतातील एक अनोखं घराणं आहे. जिथे अनेक सुरावटींचा अनोखा संगम आहे. सध्याच्या रिमिक्सच्या लाटांमध्येही या सुरांच्या त्सुनामी हा त्यांच्या डाव्या हाताचा खेळ आहे, पण तरीही हा सुरांचा अथांग समुद तितकाच नितळ आणि शांत आहे, याचं खरंच कौतुक वाटतं. आजच्या घडीला समाधान आणि ऐहिक सुख यांची सांगड घालत संगीताची उपासना करणाऱ्या आमच्यासाठी हा आधारस्तंभ आहे. वयाच्या 80 व्या वर्षात पदार्पण करताना ते नव्या उमेदीने काम करत आहेत, हे निश्चितच प्रेरणादायी आहे.

सर्वाेत्तमचा ध्यास यासोबत आधी योग्यता आणि मग मान या गोष्टीवर प्रामुख्याने भर देणारे खळेकाकाच, केवळ सुरांनी नव्हे तर स्वभावानेही मोहून टाकण्याची किमया करू शकतात. रुपारेलमध्ये कॉलेजच्या समारंभाला बुजुर्ग संगीतकार श्रीनिवास खळे येणार हे सांगितल्यावर खूप आनंद झाला होता. त्यांच्या संगीतासोबत त्यांची विचारबैठक जाणून घेता येईल. गाण्याकडे पाहण्याचा त्यांचा दृष्टिकोन अनुभवता येईल, यासाठी उतावीळ झालेली माझी अवस्था कालपरवाचीच वाटते. आज त्या प्रसंगानंतरची सुमारे आठ-नऊ वर्षं कशी सरली हे कळतच नाही. सुरांच्या लाटांवर स्वार झालेल्या या कलंदराने मला भरभरून दिलं. ज्या गुरुकुलात केवळ दोन्ही हाताने देण्याची प्रथा आहे, अशा सर्वज्ञाकडे सात सुरांची संथा सुरू झाली आणि त्यांच्या गायकीच्या सार्मथ्याने आयुष्याची लयच बदलून गेली! शास्त्रीय संगीताच्या बैठकीचा आधार आणि आग्रा घराण्याकडून मिळालेली लय हे त्यांच्या संगीताचं शक्तीस्थान!

त्यांच्या सुरांमधील शाश्वतता ही त्यांच्या गाण्यांमधून दिसते. त्यातील अभिजातपणा आणि सर्वाेत्तम अदाकारीचा आविष्कार हा आपल्या मनात चिरकाल टिकून राहतो. गाताना सुराचा नेमका प्रवास दिसणारा हा दष्टा संगीतकार आहे. एखाद्या गायकाला गाणं समजावून सांगताना गायकही त्यांच्यासोबत मान डोलावत असतो, पण प्रत्यक्षात ते गाणं गाताना ते सूर त्या गायकाचा कधी अभिमन्यू करतील, हे सांगता येत नाही... पण आपल्यामध्ये मग्न असणारे खळेकाका सुरांमध्ये रमून गेलेले असतात.

सूर ही खळेकाकांची एनर्जी आहे, प्रत्येक नवं गाणं करताना ते आणखी तरुण झाल्यासारखे भासतात. एखाद्या गाण्याची ' तालीम ' ( हे प्रकरण आमच्यासाठी तसं दुमिर्ळच!) हा आजच्या संगीतातून हद्दपार झालेला शब्द त्यांच्या शब्दकोशात आजही टिकून आहे. तब्बल पाच-सहा तास गाण्याची तालीम करण्याची ऊर्जा त्यांना कुठून गवसते, हा आमच्या मांडी घालून बसलेल्या पायांना पडणारा प्रश्ान् आहे. पण थोड्याच वेळात त्या सुरांची ताकद आम्हाला या दुखण्याखुपण्यापासून दूर नेते आणि सारा माहौलच बदलून जातो... त्यांच्या केवळ तिथं असण्याने!

आजवर त्यांनी मुलांसारखं प्रेम केलं. त्याच हक्काने ते ओरडतात. ही चुकलेली सम जुळते ती गाण्यांच्या ओघाने येणाऱ्या गप्पांच्या मैफलीत! शंकर महादेवनसारखा गायक-संगीतकार या गुरुकुलात धडे गिरवून गेला, हे शंकरभय्या अभिमानाने सांगतो, यामध्ये त्या यशाचं गमक आहे. संगीताचा अभिजात वारसा पुढच्या पिढीकडे देण्यासाठी अविरत झटणाऱ्या संगीत क्षेत्रातील या अवलियाने आमच्या मनावर गारूड केलंय. आजच्या ' रॅट रेस ' मध्ये आम्हाला संगीतातील नैतिक मूल्यांची बूज राखायला शिकवणारा हा दीपस्तंभ आमच्या पुढेही असाच सतेज राहो हीच त्यांच्या वाढदिवसाच्या निमित्ताने मनोकामना!

अजित परब

 
</text>
</doc>
