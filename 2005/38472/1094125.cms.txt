<doc>
<docno>1094125.cms.txt</docno>
<text>
 
महामुंबई
महाराष्ट्र दिनावर सावट वीजटंचाईचे
[ Saturday, April 30, 2005  11:28:13 pm]


म. टा. प्रतिनिधी

मुंबई : वीजटंचाईमुळे राज्यातील जनतेच्या होणाऱ्या हालांची सरकारला जाणीव असून सध्या उपलब्ध असलेल्या विजेचा काटकसरीने आणि नियोजनबध्द मार्गाने वापर करण्यात सहकार्य करावे असे आवाहन मुख्यमंत्री विलासराव देशमुख यांनी महाराष्ट्र दिनानिमित्त राज्यातील जनतेला केले आहे. तर घाम हा मेहनतीचा असावा, पण रोजच्या भारनियमनामुळे जनतेला घाम फुटत असल्याची टीका करून हे निष्क्रिय काँग्रेसी सरकार जावो आणि युतीचे सरकार येवो अशी प्रार्थना महाराष्ट्रदिनानिमित्त शिवसेनाप्रमुख बाळासाहेब ठाकरे यांनी केली आहे.

मुख्यमंत्र्यांनी आपल्या संदेशात पुढे म्हटले आहे की, आथिर्क अरीष्टातून राज्य पूर्णपणे बाहेर पडले असून 256 कोटी रुपयांची महसुली आघाडी मिळविण्यात यश आले आहे. गेल्या 3 वर्षांत सरासरी 9 टक्के औद्योगिक वाढ झाली असून राज्यात सध्या पाणी टंचाई, बेकारी असे प्रश्ान् आहेत पण महाराष्ट्राला एक नवा वैश्विक चेहरा मिळवून देण्याचा आघाडी सरकारचा प्रयत्न आहे. आशियातील एक सार्मथ्यशाली प्रादेशिक वित्तीय केंद म्हणून मुंबईचा विकास करण्यात येणार असून येत्या पाच वर्षांत मुंबई ही आशियाची आथिर्क राजधानी झालेली असेल. वीजटंचाई लक्षात घेऊन राज्याने नुकताच आठ खासगी कंपन्यांशी 12 हजार 500 मेगावॉट वीजेचा करार केला असून बायोडिझेल इंधन निमिर्तीचेही प्रयत्न चालू आहेत.

शिवसेनाप्रमुख बाळासाहेब ठाकरे यांनी महाराष्ट्र दिन हा कामगार दिनही असतो याकडे लक्ष वेधत सर्वत्र कामगार उद्ध्वस्त झाल्यामुळे मे दिन आता दीनदुबळ्यांसाठीच उरला आहे असे मत व्यक्त केले आहे. मुंबईत मराठे टक्क्याने कमी झालेले असले, तरी मुंबईत शिरलेल्या लोंढ्यांशी टक्कर घेण्याइतपत ते समर्थ आहेत असेही त्यांनी म्हटले आहे.

 
</text>
</doc>
