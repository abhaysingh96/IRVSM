<doc>
<docno>1093995.cms.txt</docno>
<text>
 
संवाद
हा छंद जिवाला लावी पिसे
[ Saturday, April 30, 2005  05:45:53 pm]


छंद मनाला विरंगुळा देतो. काही छंद नवे शोधही लावतात. ' असे छंद! असे छांदिष्ट! ' या श्रीनिवास गडकरी यांच्या पुस्तकात 48 छांदिष्टांची माहिती आहे. त्यात काड्यापेट्यांची चित्रे जमविणारे राजन जयकर आहेत, तसे दिव्यांचा संग्रह करणारे काका पोतदारही. त्यातल्या टोपणनावांचा संग्रह (आणि उलगडा) करणाऱ्या पिंपरी-चिंचवडच्या स.बा. यशवंत यांच्या आगळ्या छंदाविषयी गडकरी लिहितात:

'.. त्यांनी मराठीतील 1600 हून अधिक टोपणनावांचा इतिहास पुराव्यानिशी संकलित केला आहे. मराठीत सुमारे पन्नास पुरुष लेखकांनी स्त्रियांची नावे घेतली. प्रज्ञा डोळे, शालू वनारसे, प्रमोदिनी राणे, लीला पाटील, विंदा फडणीस, अभिलाषा देसाई ही नावं अनुक्रमे सु.श्री. पांढरीपांडे, श्रीकृष्ण बेडेकर, एस.एस. भोसले, नागनाथ कोत्तापल्ले, गोविंद केळकर आणि महावीर जोंधळे या लेखकांची. पण हे काहीच नाही. शांता शेळके आणि लीलावती भागवत यांनी पुरुषांच्या नावे लेखन केले. रोहिदास जामखेडकर हे लीलावतीबाईंचे टोपणनाव खूप कमी जणांना माहीत असेल. आचार्य अत्रे यांनी आपल्या कारकिदीर्त एकूण 28 टोपणनावे धारण केली होती. गूढकथा लेखक द.पा. खांबेटे यांनी 21 टोपणनावं वापरली. तुकाराम शेंगदाणे हे नाव ज्ञानेश्वर नाडकणीर् यांनी घेतले होते. बेधडक, बावऱ्या, हरफन मौला, गमत्या, बहुरुपी, टीकेश्वर, नाटक्या, जटायू, टोच्या, सडाफटिंग अशी टोपणनावे मराठी लेखकांनी गरजेपोटी घेतली. नारायण विनायक जगताप म्हणजे जयंत नारळीकर.

सुशील परभृत या नावाने तात्यासाहेब कुंटे एकेकाळी इंग्रजी साहित्याचा अनुवाद करीत असत. पण त्यांच्या टोपणनाव धारण करण्यामागचा इतिहास चटका लावणारा आहे. तात्यासाहेब रोह्याच्या शाळेत मुख्याध्यापक होते. त्या काळातच त्यांना कुष्ठरोगाने गाठले. काळ जुना. फारसे औषधोपचार नव्हते. कुंटे उपचारांसाठी पुण्यात जाऊन राहिले. त्यांच्या पत्नीने हुजूरपागेत नोकरी धरली. मग या काळात तात्यासाहेबांनी उत्तम, दजेर्दार इंग्रजी कादंबऱ्यांचे मराठीत अनुवाद केले. पण ते पत्नी सुशीला त्यांचे भरण-पोषण करणार म्हणून ' सुशील परभृत ' या टोपणनावाने!

कधी अमराठी नावेही टोपणनावे म्हणून घेतली जातात. सुहास शिरवळकर (बॅ. अमर विश्वास), नरेंद घाटे (श्री.एन. सिन्हा, गुरुनाम सिंग), रामदास फुटाणे (राम दत्त), अ.वा. वटीर् ( अमर चक्रवतीर्) ही त्यापैकीच काही. राजन गवस यांचे नाव खरेतर राजाराम आहे. पण प्रेयसीने राजन नावाने हाक मारायला सुरुवात केल्यावर तेच नाव कायम झाले. भाऊ पाध्ये यांचे मूळ नाव प्रभाकर. या टोपणनावामुळे प्रभाकर पाध्यांच्या नावाचे सार्धम्य टळले. (पुढे भाऊ पाध्ये खूप लोकप्रिय झाल्यावर इतरही पाध्यांना भाऊ हे नाव सहज लावले जाऊ लागले- ' सदर ' हू लेखक.) टेक्सास गायकवाड यांच्या नावाबद्दल नेहेमी कुतूहल व्यक्त केले जातेे. त्यांचे खरे नाव सीताराम भाऊसाहेब गायकवाड. ते सांगतात की, कॉलेजात मी फॅशनेबल म्हणून प्रसिद्ध होतो. एकदा माझे सर्व मित्र ' टेक्सास अक्रॉस द रिव्हर ' हा सिनेमा पाहायला गेले. त्याचा नायक माझ्यासारखाच दिसतो, असे त्या सर्वांचे मत झाले. तेव्हापासून ते मला टेक्सास या नावानेच हाक मारू लागले. मलाही माझ्या मूळ नावातील राम या शब्दाचा तिटकारा वाटे. मग मीही ते नवे नावच माझ्या लेखनासाठी कायम केले. '

एकेकाळी सुरक्षा रक्षकाची नोकरी करणाऱ्या यशवंत यांनी केवळ मराठी साहित्याच्या प्रेमापोटी ही नावे गोळा केली. यशवंत आता वृत्तपत्रे वाचतील तर त्यांचा हा संग्रह आणखी झपाट्याने वाढेल. बरीच टोपणनावे अल्पजीवी, तेवढ्याच निमित्तापुरती असतात. काही लेखक तर टोपणनाव ओळखण्याची, त्यावर गॉसिप करण्यातली गोडी ' मीच तो मीच तो ' असे सांगून घालवूनही टाकतात. काहीवेळा एकच टोपणनाव अनेकजण हक्काने वापरतात. जसे की-

बुकवर्म

 
</text>
</doc>
