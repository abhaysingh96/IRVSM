<doc>
<docno>1093662.cms.txt</docno>
<text>
 
महामुंबई
निलंबित अधिकाऱ्यांवर वर्षाला 6 कोटी खर्च
[ Saturday, April 30, 2005  12:05:18 am]


नरेद पाठक

मुंबई : भ्रष्टाचार आणि कामचुकारपणा केल्याच्या आरोपावरुन राज्यात प्रथम श्रेणी वर्गाचे 257 आणि दुसऱ्या श्रेणीतील 188 असे 445 अधिकारी निलंबित असून त्यांची चौकशी पूर्ण झाली नसल्याने राज्य सरकारला त्यांच्यावर दरसाल सुमारे सहा कोटी रुपये खर्च करावे लागत आहेत. गृह विभागात सर्वात जास्त म्हणजे 81, तर जनतेचा सर्वाधिक संबध असलेल्या सार्वजनिक आरोग्य विभागात एकूण 72 अधिकारी निलंबित आहेत.

निलंबित अधिकाऱ्यांची खात्यांतर्गत चौकशीचे काम वेळेत पूर्ण न केल्याने या अधिकाऱ्यांना दरमहा वेतनाच्या 75 टक्के रक्कम निर्वाहभत्ता म्हणून द्यावी लागते. एकूण 445 निलंबित अधिकाऱ्यांपैकी 277 अधिकारी एक वर्षाहून अधिक काळ निलंबित आहेत. या निलंबित अधिकाऱ्यांची चौकशी सामान्य प्रशासन विभागामार्फत होत असली, तरी त्याच खात्यातील एक अधिकारी एक वर्षाहून अधिक काळ निलंबित आहे. चौकशीचे काम लांबणीवर पडत असल्याने दरमहा 56 लाख म्हणजेच सुमारे सहा कोटी रुपये सरकारला निर्वाहभत्त्यापोटी द्यावे लागत आहेत.

बदनाम पोलिस दलाएवढाच भ्रष्टाचार महसूल व नगरविकास विभागातही होत असला, तरी राज्य सरकारच्या अधिकृत अहवालानुसार या दोन्ही विभागांमध्ये एकही प्रथमश्रेणी अधिकारी निलंबित झालेला नाही. मात्र राज्याच्या आथिर्क नाड्या हातात असलेल्या अर्थ विभागातील नऊ प्रथम श्रेणी अधिकारी निलंबित आहेत, तर विधि व न्याय विभागात एक प्रथम श्रेणी अधिकारी निलंबित आहे. लोडशेडिंग करून जनतेला घाम फोडणाऱ्या ऊर्जा विभागात एक प्रथम श्ाेणी अधिकारी निलंबित आहे. उद्योग, ऊर्जा आणि कामगार विभागात एकू ण पाच प्रथम श्ाेणीचे, तर दहा द्वितीय श्ाेणीचे अधिकारी निलंबित आहेत.

गृह विभागात द्वितीय श्रेणीतीलही 36 अधिकारी निलंबित आहेत. सार्वजनिक आरोग्य खात्यात द्वितीय श्रेणीतील फक्त तीनच अधिकारी निलंबित आहेत. आश्चर्यकारकरित्या महसूल विभागातील प्रथम श्ाेणीचा एकही अधिकारी निलंबित नाही, द्वितीय श्रेणीतीलही एकच अधिकारी निलंबित आहे. शालेय शिक्षण, नगरविकास, अन्न व नागरी पुरवठा या विभागांतीलही एकही प्रथम श्रेणी अधिकारी निलंबित नाही.

जलसंपदा विभागातील एकूण 20 प्रथम श्रेणी तर 24 द्वितीय श्रेणीचे अधिकारी निलंबित आहेत. सार्वजनिक बांधकाम विभागातील प्रथम श्रेणीचे 12, तर द्वितीय श्रेणीचे 25 अधिकारी निलंबित आहेत. सामाजिक न्याय विभागातील प्रथम श्रेणीचे 13, तर द्वितीय श्रेणीचे सहा अधिकारी निलंबित आहेत. गृहनिर्माण विभागातील एकही उच्चाधिकारी निलंबित नाही असे या आकडेवारीवरून दिसते.

 
</text>
</doc>
