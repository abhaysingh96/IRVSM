<doc>
<docno>1094006.cms.txt</docno>
<text>
 
संवाद
ऋषितुल्य
[ Saturday, April 30, 2005  06:06:15 pm]


... ज्ञानातून आलेला नम्रभाव आणि जाणतेपणातून आलेलं अपार सौजन्य, नवसर्जनाचं भान आणि सांघिक कार्याची ओढ, पारंपरिक ज्ञानाचा अभिमान बाळगतानाच भन्नाट कल्पनांचा पाठपुरावा करण्याची तयारी, आत्यंतिक मातृभक्ती आणि जाज्वल्य देशाभिमान... रघुनाथ अनंत माशेलकर हे नाव उच्चारताच अशा अनेक गोष्टी मनाच्या पडद्यावर सहज उमटत जातात...

' तू तुझ्यातील ऊर्जा या सूर्यकिरणांसारखी एकाच लक्ष्यावर केंदित करू शकलास, तर जगातील वाट्टेल ते जाळू शकशील ', असा कानमंत्र मुंबईच्या युनियन हायस्कूलचे मुख्याध्यापक भावे यांनी आपल्या आवडत्या विद्यार्थ्याला दिला. तो शिष्यही गुरूने दिलेला कानमंत्र मनात कृतीत आणण्यासाठी असतो, यावर श्रद्धा असणारा! त्यानं भावे सरांचा हा मंत्र प्रत्यक्षात आणला आणि आपल्याबरोबर देशाचं नाव उज्ज्वल केलं. युनियन हायस्कूलच्या त्याच रघुनाथ अनंत माशेलकर या गुणी विद्यार्थ्याला यंदा मानाचा ' महाराष्ट्र भूषण ' पुरस्कार मिळाला आहे!

जमिनीतून पूर्ण वर येण्याच्या अगोदर एखाद्या रोपाला रणरणत्या उन्हाचे चटके बसावेत, तशी स्थिती माशेलकरांची होती. वयाच्या सहाव्या वषीर् त्यांचं पितृछत्र हरपलं. आईखेरीज जगात दुसरं कोणी नाही. पण ती आई साधीसुधी नव्हती. तिचं शिक्षण झालं नव्हतं, पण तिला दूरदृष्टी होती. शाळा-कॉलेजची पायरी ती चढली नसेल, पण जगाच्या पाठीवर डोळसपणे वावरताना तिला विद्येचं महत्त्व कळलं होतं. त्यामुळं आहे त्या परिस्थितीत रडण्यापेक्षा तिच्यावर मात करून पुढे जाण्याची, शिक्षण घेण्याची, त्यात यश मिळविण्याची जिद्द माशेलकरांमध्ये निर्माण झाली. आली जरी कष्टदशा अपार। न सांडती धैर्य कदापि थोर। केला जरि पोत बळेची खाले। ज्वाला तरि ते वरति उफाळे।। या न्यायाने त्यांच्यातील महत्त्वाकांक्षा फुलत गेली. उपजत बुद्धीला जिद्दीचं खत मिळालं. रघुनाथ माशेलकर यशाच्या एकएक पायऱ्या चढतच गेले.

मॅट्रिकला गुणवत्ता यादीत अकरावा क्रमांक, पाठोपाठ सर दोराबजी ट्रस्टची स्कॉलरशिप, पुढे युडीसीटीमध्ये प्रवेश आणि तिथं सातत्यानं चार वर्षं पहिल्या क्रमांकाचा विक्रम, पदवी मिळाल्यावरही आईच्या आग्रहामुळं पीएच.डी., नंतर इंग्लंडमधील सालफर्ड युनिव्हसिर्टीमध्ये ' नॉनन्यूटोनियन फ्लुइड मेकॅनिक्स ' मध्ये काम आणि डी.एससी., त्याच काळात पंतप्रधान इंदिरा गांधी यांच्या आवाहनाला प्रतिसाद देऊन मायदेशी परतण्याचा निर्णय आणि पुण्याच्या नॅशनल केमिकल लॅबोरेटरी (एनसीएल) मध्ये दाखल... तिथेच 1989 मध्ये संचालकपदी नियुक्ती... माशेलकर यांच्या कारकीदीर्चा आलेख असा चढताच राहिला आहे.

एनसीएलचे संचालकपद आणि ' सायंटिफिक अँड इंडस्ट्रिअल रिसर्च कौन्सिल ' चे महासंचालकपद सांभाळताना देशात पेटंटविषयक जाणीव निर्माण करण्याचा प्रयत्न त्यांनी केला. आपल्या देशातल्या पारंपरिक ज्ञानाचा उपयोग करून या ज्ञानातून समृद्धी मिळविता यावी, या उद्देशानं त्यांनी या ज्ञानाची संगणकीय साठवणूक केली. हळदीच्या पेटंटची लढाई जिंकून अमेरिकी झोंडशाहीवर बुद्धिबळाच्या जोरावर मात करता येते, हे दाखवून दिलं...

हळदी घाटीच्या लढाईतला हा वीरोत्तम भारतीय वारशाचा अभिमानी आहे. मात्र, हा अभिमान पोकळ अहंकारातून आला नसून ज्ञानातून आला आहे. नवभारत निर्माण करण्यासाठी शिक्षणाला पर्याय नाही, असं त्यांचं मत आहे. युवाशक्ती ही सर्वात मोठी शक्ती आहे. तिला योग्य वळण देण्यासाठी उत्तम शिक्षकांची गरज आहे. तसे ते आपण घडवले पाहिजेत, असं त्यांचं मत आहे. असं झालं तरच ज्ञानाधिष्ठित समाज तयार होऊ शकेल, अशी त्यांची धारणा आहे. चालू शतक हे ज्ञानाचं आहे. ज्ञानाच्या कक्षा सतत रुंदावत आहेत. परंतु आपल्या देशात जेमतेम सहा टक्के मुलं मॅट्रिकपर्यंत जातात, याचं त्यांना दु:ख आहे. कोरियासारख्या देशात हेच प्रमाण 68 टक्के असल्याचा दाखला देऊन अशी स्थिती आपल्याकडंही यायला हवी, असं ते कळकळीनं सांगतात.

आधुनिक विज्ञानामध्ये काम करणाऱ्या माशेलकरांना आयुवेर्दाबाबत आस्था आहे. आयुवेर्द आणि आधुनिक विज्ञान यांचा संगम व्हायला हवा, असं ते मानतात. विज्ञान हे प्रयोगशाळांमध्ये बंदिस्त राहता कामा नये ; ते लोकांपर्यंत पोहोचले पाहिजे, या भावनेतून एनसीएलमध्ये त्यांनी तंत्रज्ञानाचा वापर करून सामान्य माणसाला भेडसावणारे प्रश्न सोडविण्याचा प्रयत्न केला. पाण्याचे बाष्पीभवन रोखण्याबाबत यशस्वी प्रयोग केला. शेती आणि जंगलांचं संवर्धन करताना पाण्याचा प्रभावी वापर शक्य आहे, हे त्यांनी ' जलशक्ती ' या नावानं प्रसिद्ध झालेल्या पॉलिमरच्या मदतीनं दाखवून दिलं. थोडक्यात, पठडीबद्ध किंवा पोथीनिष्ठ विचारांवर काम करण्यापेक्षा अपारंपरिक विचार आणि कल्पना यांचा पाठपुरावा करून नवीन काही घडविणं आणि त्यातून मान्यता पावलेल्या तत्त्वांना हादरा देणं माशेलकरांना आवडतं. अमेरिकेतील डेलावेअर युनिव्हसिर्टीमध्ये असताना तेथील प्राध्यापक मेट्झनर यांनी माशेलकरांना स्वयंप्रेरणेचं महत्त्व शिकविलं. भोवताली कम्प्युटरसारखी उपकरणं असतानाही स्वतंत्र विचार करून अंत:प्रेरणेनं एखाद्या कठीण प्रश्नाचं उत्तर काढता येतं, असं प्रा. मेट्झनर म्हणत. त्याचा गडद ठसा माशेलकरांच्या व्यक्तिमत्त्वावर आहे. शारीरिक, बौद्धिक आणि मानसिक कष्टाला पर्याय नाही, यावर माशेलकरांचा अपार विश्वास आहे. एखाद्या विषयात झोकून दिल्याशिवाय यश मिळत नाही, अशी त्यांची धारणा आहे. नवीन शोधण्याची जिद्द हा आजच्या काळाचा मंत्र आहे, असं ते मानतात आणि आपल्या तरुणांत अशी जिद्द नसल्याची खंत व्यक्त करतात. वैयक्तिक काम महत्त्वाचं असतंच ; परंतु एकत्रित कामामुळे संपूर्ण समाज वैज्ञानिकदृष्ट्या प्रगतिपथावर जाऊ शकतो, असं ते मानतात आणि आपल्याकडं अशी पद्धत नसल्याबद्दल खंतावतात.

आपल्या बहुतेक प्रश्ानंची उत्तरं निसर्गाकडं आहेत. निसर्ग हाच गुरू आहे, असं सांगणारे माशेलकर आधुनिक काळातले ऋषीच आहेत. ऋषिमुनींना राजसत्तेपेक्षा ज्ञानसत्ता प्रिय होती. तीच वृत्ती अंगी बाणलेल्या माशेलकरांनी दोन वर्षांपूवीर् राज्यसभेवर जाण्यास नम्र नकार दिला आणि आपण राजकारणापेक्षा विद्याकारणाला महत्त्व देतो, हे दाखवून दिलं.

ज्ञानातून आलेला नम्रभाव आणि जाणतेपणातून आलेलं अपार सौजन्य, नवसर्जनाचं सततचं भान आणि सांघिक कार्याची ओढ, पारंपरिक ज्ञानाचा अभिमान बाळगतानाच भन्नाट कल्पनांचा पाठपुरावा करण्याची तयारी, आत्यंतिक मातृभक्ती आणि जाज्वल्य देशाभिमान... रघुनाथ अनंत माशेलकर हे नाव उच्चारताच अशा अनेक गोष्टी मनाच्या पडद्यावर सहजपणे उमटत जातात.

श्रीराम शिधये

 
</text>
</doc>
