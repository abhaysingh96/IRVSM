<doc>
<docno>1094004.cms.txt</docno>
<text>
 
संवाद
सैनिकहो, तुमच्यासाठी...
[ Saturday, April 30, 2005  05:58:43 pm]


या हॉस्पिटलला ' अश्विनी ' हे नाव का ? तर ' अश्विनी कुमार ' या देवांच्या डॉक्टरांचे स्मरण नौदलातल्या डॉक्टरांना राहावे म्हणून 1 सप्टेंबर 1951 ला त्याला हे नाव मिळालं. पण या हॉस्पिटलचा इतिहास इथून सुरू होत नाही. तब्बल 250 वर्षांपूवीर् ' किंग सीमेन्स हॉस्पिटल ' म्हणून याची स्थापना झाली...

' आय. एन. एस. ' असं जबरदस्त बिरूद लागलं की, डोळ्यापुढे येतात, विराट, विक्रांत, गोदावरी अशा एकाहून एक महाकाय युद्धनौका... डोळ्यापुढे उभा राहतो अथांग समुदातला त्यांचा पराक्रम, लाटांवर डोलणारे त्यांचे प्रचंड संसार आणि पाण्यात आग ओकण्याची त्यांची तुफानी क्षमता. ' आय. एन. एस. ' म्हणजे ' इंडियन नेव्हल शिप '. पण भ्रमरछंदी वरळी भागात फिरत असताना त्याला ' आय. एन. एस. त्राता ' चा बोर्ड दिसला. हे कार्यालय होतं. मालाडचं ' आय. एन. एस. हमला ' हे तर नौदलाचं प्रशासकीय कार्यालय. लोणावळ्याच्या ' आय. एन. एस. शिवाजी ' मध्ये कॅडेट्सना ट्रेनिंग देण्याचं काम चालतं, तर ' आय. एन. एस. कुंजरू ' हा हेलिकॉप्टरचा तळ. कुलाब्याच्या नेव्ही नगरच्या शांत परिसरात अशीच एक वास्तू दिसते. तिच्यावर सुंदर पण दमदार अक्षरांतला फलक झळकतो , ' आय. एन. एच. एस. अश्विनी '.

हे नौदलाचं सुसज्ज हॉस्पिटल. चार महिन्यांपूवीर् हिंदी महासागरात त्सुनामीनं काहूर माजवलं आणि अंदमान-निकोबार, तामिळनाडूच्या किनार-पट्ट्यांवर मृत्यूनं थैमान घातलं. नौदलाच्या तळांनाही त्सुनामीचा फटका बसला. दुस-ऱ्या दिवसापासूनच ' अश्विनी ' तली वर्दळ वाढली. नौदलातले जखमी भरती होऊ लागले. हे असं वारंवार होतं. कारगीलला पाकिस्तानी घुसखोरां-विरुद्धचं युद्ध पेटलं, तेव्हासुद्धा अनेक जखमी जवान काश्मीर खोऱ्यातून थेट मुंबईच्या ' अश्विनी ' त दाखल करण्यात आले. याचं कारण इथली सुसज्ज वैद्यकीय यंत्रणा आणि उच्च प्रशिक्षित स्टाफ.

वास्तविक नौदलाचं काम भारताच्या सागरी सीमांचं रक्षण करण्याचं. पण हे करताना कुणी जखमी झालं, तर काय करणार ? म्हणून ' अश्विनी ' ची स्थापना झाली. एक काळ असा होता की, नेव्ही नगरच्या एका शांत कोपऱ्यातल्या छोटेखानी बरॅक्ससारख्या वास्तूंमध्ये ' अश्विनी ' होतं. पण नौदलाबरोबरच वायुदल आणि लष्कराच्या वैद्यकीय गरजा इतक्या वाढत गेल्या की , ' अश्विनी ' चं रुपही बदलत गेलं. आज ' अश्विनी ' ही बहुमजली इमारत आहे. या रुग्णालयाला अद्ययावत रुप देण्यासाठी तब्बल 100 कोटी रुपये खर्च झाले. नौदलाच्या युद्धनौकांइतकाच अभिमान वाटावा, असं हे देशातलं सर्वात मोठं सेनादलाचं हॉस्पिटल बनलं.

हे हॉस्पिटल नौदलाचं असलं, तरी त्यातलं वातावरण लष्करी शिस्तीच्या कोरडेपणाचं नाही.इथं तुमचं सुहास्य स्वागत होतं आणि योग्य ती माहिती मार्दवपूर्ण आवाजात सांगितली जाते. आत गेल्यावरही वॉर्डांची स्वच्छता आणि टापटीप डोळ्यात भरण्याजोगी. इथं जवान आणि अधिकारी एकाच वॉर्डात शेजारी शेजारी उपचार घेताना दिसतात. जवानांच्या कुटुंबियांनाही या सेवेचा फायदा मिळतो. पण म्हणून केइएम, जेजे सारखा सावळागोंधळ नाही, वॉर्डबॉइजची तारस्वरातली कटकट नाही आणि नसेर्सचे रुसवेफुगवेही नाहीत. डॉक्टरांना नौदलाच्या अधिकाऱ्यांचाच दर्जा असल्यानं कुणी डॉक्टर कॅप्टन तर कुणी कमोडोर असल्याचं दिसतं.

या हॉस्पिटलला ' अश्विनी ' हे नाव का ? तर ' अश्विनी कुमार ' या देवांच्या डॉक्टरांचे स्मरण नौदलातल्या डॉक्टरांना राहावे, म्हणून 1 सप्टेंबर 1951 ला त्याला हे नाव मिळालं. पण या हॉस्पिटलचा इतिहास इथून सुरू होत नाही. तब्बल 250 वर्षांपूवीर् ' किंग सीमेन्स हॉस्पिटल ' म्हणून याची स्थापना झाली. 1788 मध्ये त्याचं नाव बदललं आणि ते बाँबे मरीन हॉस्पिटल बनलं. 1863 मध्ये ते रॉयल नेव्हीच्या अखत्यारीत आलं. पहिल्या आणि दुसऱ्या जागतिक युद्धात या रुग्णालयानं मोठी कामगिरी बजावल्याची नोंद आहे. 1947 मध्ये स्वातंत्र्य मिळालं आणि हे हॉस्पिटल भारतीय लष्कराच्या ताब्यात आलं. त्याचं नाव झालं , ' मिलिटरी हॉस्पिटल, कुलाबा '. पण लष्कराला त्याची देखभाल ठेवणं कठीण होऊ लागलं. शिवाय कुलाब्यातच नौदलाचा तळ असल्यानं ते नौदलाच्या हवाली करण्यात आलं आणि ते ' अश्विनी ' बनलं.

भारतात नौदलाची सात हॉस्पिटल्स आहेत. त्यातलं ' अश्विनी ' हे सर्वात मोठं. तिथं एका वेळी 825 रुग्णांची सोय होते. म्हणूनच या हॉस्पिटलच्या प्रमुखालाही मोठा हुद्दा आणि मान. इथं जखमींवर इलाज होतात, तशाच कुठल्याही मोठ्या विकाराच्या उपचारांची व ऑपरेशनची सोय इथं आहे. आता तर सामान्य नागरिकांनाही इथं इलाज घेता येतो.

एकूण नौदलाचं असूनही साधसुधं वातावरण आणि ' आय एन एस ' असूनही जमिनीवर विसावलेलं ' अश्विनी ' ही मुंबईतली एक अद्भूत वास्तू आहे.

भ्रमरछंदी

 
</text>
</doc>
