<doc>
<docno>1094098.cms.txt</docno>
<text>
 
खास बात
एकाच्या चुकीबद्दल डिपार्टमेंटला काळं फासू नका - मीरा बोरवणकर
[ Saturday, April 30, 2005  09:16:10 pm]


मरीन ड्राइव्ह बलात्कार प्रकरणात गुन्हेगार हा पोलिस शिपाई असल्यानेच याप्रकरणी तातडीने आणि कठोरपणाने न्याय व्हावा, याबाबत लोक कधी नव्हेत इतके आग्रही आहेत. तर लोकांच्या या अपेक्षा किती कालावधीत पूर्ण होतील ?

सर्व प्रथम मला जनतेला आणि प्रसारमाध्यमांना असं सांगावंसं वाटतं की, कृपा करून एका माणसाच्या चुकीबद्दल अख्ख्या मुंबई पोलिस दलाच्या तोंडाला काळं फासू नका. मुंबई पोलिस दलाची इतक्या वर्षांची आजवर वाखाणली गेलेली कामगिरी एका फटक्यात नजरेआड करू नका. त्या एकाच्या अक्षम्य वागण्याने आम्हालाही तितकंच खजील केलं आहे. म्हणूनच तू आमच्यापैकी एक असू शकत नाहीस. पोलिसाची वदीर् घालण्याची तुझी लायकी नाही, हा संदेश त्याच्यापर्यंत आणि पर्यायाने जनतेपर्यंतही जावा यासाठी आम्ही त्याला लागलीच दलातून काढून टाकला. त्यापाठोपाठ आमच्या यंत्रणेनं या प्रकरणीची सुनावणी वेगाने व्हावी याकरिता स्पेशल कोर्टाची मागणी केली. आता सरकारकडून त्यासंबंधात कार्यवाही होऊन लवकरच तसं कोर्ट स्थापन होईल. या काळात आमच्याकडून याप्रकरणीच्या तपासाचं काम निश्चितच पूर्ण झालेलं असेल. तेव्हा जनतेनं आमच्यावरचा विश्वास अबाधित ठेवावा.

पोलिस अत्याचाराची ही एक विरळा घटना आहे, असं मानण्यास काही महिला संघटनांनी विरोध दर्शविला आहे. त्यांच्यामते पोलिसांकडून बलात्कार होण्याची मंुबईतील ही काही पहिली घटना नव्हे. त्यातच पोलिस निरीक्षक प्रकाश आवारी याने त्याच्या घरातील अल्पवयीन मोलकरणीवर केलेल्या बलात्काराचं गेल्या वषीर् घडलेलं प्रकरणही आताच चचेर्त आलं आहे. यासंदर्भात तुम्ही काय म्हणाल ?

पोलिसांकडून अत्याचार होण्याच्या घटना यापूवीर्ही घडल्या आहेत. महिलेवरील अत्याचाराचीही एखाददुसरी घटना घडलेली असू शकेल. बहुतेकदा अशा घटना आमच्यापर्यंत पोहोचत नाहीत. परंतु, पोलिस कस्टडीमध्ये बलात्कार केला जाण्याची अशी घटना ही तीस वर्षांत एखादीच म्हणावी लागेल. पुरुष अधिकाऱ्यांचीही या घटनेबद्दलची प्रतिक्रिया तीव्रच आहे. त्यामुळेच याप्रकरणीचा खटला तातडीने सुरू व्हावा, अशीच सगळ्यांची भावना आहे. आवारीच्या प्रकरणाची मला नेमकी माहिती नाही. पण बलात्कारित मुलीने न्यायालयात साक्ष बदलल्यानेच त्याची सुटका झाली असेल. बहुतेक प्रकरणांत तसंच होतं.

पण मग वदीर्च्या माजातून पुन्हा अशी कृती कुणाकडून घडू नये, यासाठी काय उपाययोजना करण्यात येतेय ?

यापूवीर्पासूनच आम्ही टाटा इन्स्टिट्यूट ऑफ सोशल सायन्सेसच्या मदतीने पोलिसांसाठी ' जेंडर सेन्सिटायझेशन ' ( लैंगिक संवेदनशीलता) कार्यक्रम राबवित होतो. येत्या महिन्यात सर्व पोलिसठाण्यांवर आणीबाणी तत्त्वावर हा कार्यक्रम राबवला जाणार आहे. सुनील मोरेच्या हकालपट्टीमुळे अशा वागणुकीमुळे आपण नोकरी गमावू शकतो, हा संदेश त्यांच्यापर्यंत गेलाच आहे.

पोलिसांकडून प्रेमी युगुलांना अशा ठिकाणी नेहमीच त्रास दिला जात होता, अशीही चर्चा या प्रकरणानंतर सुरू झाली. त्याचं काय ?

जोडप्यांना त्रास दिला जात होता. त्यांच्याकडून पैसे उकळले जात होते, हे आमच्यापर्यंत आता पोहोचलं आहे.भेटीगाठीच्या या ठिकाणी ही जोडपी रात्री उशिरापर्यंत थांबतात. तिथं जबरी चोऱ्या, चेनसाखळ्या ओढणं असले प्रकार घडू नयेत म्हणून प्राध्यान्याने पोलिस तिथे ठेवण्यात येत होते. आता ही उलटीच माहिती हाती आल्याने आम्हीही पेचात पडलो आहोत. तिथले पोलिस आम्ही काढूनही घेऊ शकत नाही. तसं केल्यास चोरांचं आयतंच फावेल. यासंबंधात काय करता येईल, याचा विचार सुरू आहे.

एकंदरच या प्रकरणामुळे पोलिसदलाची प्रतिमा खूपच डागाळली आहे...

होय. म्हणूनच माझं जनतेला व प्रसारमाध्यमांना असं कळकळीचं सांगणं आहे की असं करू नका. यातून पोलिसांचं मनोधैर्य मोठ्या प्रमाणात खच्ची होतंय. पोलिसांचं अशातऱ्हेचं खच्चीकरण जनेतच्या, या शहराच्या हिताचं आहे काय ?

मरीन ड्राइव्ह प्रकरणातील मुलगी धक्क्यातून कितपत सावरली आहे ? तिला मानसिक आणि सामाजिकदृष्ट्या सावरण्यासाठी पोलिसांकडून काय केलं जातंय ?

मी तिला तीन दिवसांपूवीर्च भेटलेय. तिच्या संपर्कात असणाऱ्या तपास अधिकाऱ्याकडूनही कळलंय की, ती आता या धक्क्यातून बाहेर पडतेय. तिला तिच्या कुटुंबाकडून खूप चांगला आधार मिळतोय. आमच्याकडूनही तिला कौन्सिलिंगची मदत पुरविण्यात येतेय. तिच्या पुनर्वसनाचं कामही आम्ही पार पाडणार आहोतच.

या प्रकरणाला मिळालेल्या बेसुमार प्रसिद्धीचा तिला आणि तिच्या कुटुंबियांना त्रासच झाला असेल... ?

प्रसारमाध्यमं, विशेषत: टीव्ही चॅनलवाले ज्या पद्धतीने त्यांचा पिच्छा पुरवत आहेत, त्याने तिचे कुटुंबीय खरोखरच दुखावले आहेत. कृपा करून आम्हाला एकटं सोडा आणि आमचं आम्हाला जगू द्या, अशी विनवणीच ते करताहेत. तिला पुन्हा नॉर्मल जगणं जगू देण्याच्या त्यांच्या प्रयत्नांत या अनाठायी प्रसिद्धीने निश्चितच बाधा येतेय.

पोलिसांचे कामाचे अमर्याद तास, नको इतका ताण यातून त्यांच्या वर्तणुकीवर, मानसिकतेवर, लैंगिक वर्तणुकीवरही नकारात्मक परिणाम होतोे, असा अहवाल पोलिस दलाच्या हाती आहे. त्या अनुशंगाने काही ठोस कारवाई होण्याची शक्यता आहे काय ?

पोलिस दलावर कामाचा भीषण ताण आहेच. त्यावर तोडगा म्हणून आमच्याकडून आर्ट ऑफ लिव्हिंग कोर्स, स्पोर्ट्स अशा उपाययोजना सुरू आहेतच. मी ऑस्ट्रेलिया, अमेरिका आदी देशांतील पोलिसयंत्रणांत काम केलं आहे. त्या तुलनेत तर आपल्या पोलिसांची अवस्था अगदीच दयनीय आहे. परंतु, तरीही मी असं म्हणेन की साऱ्या सुविधा दिल्या तरीही एखादा माणूस अशातऱ्हेने चुकीचा वागू शकतो. त्यावरून अख्ख्या डिपार्टमेंटला मोडीत काढणं योग्य होणार नाही.

मुलाखत : आशा कबरे- मटाले

 
</text>
</doc>
