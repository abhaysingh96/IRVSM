<doc>
<docno>1094012.cms.txt</docno>
<text>
 
हेल्थ
बोगस कोर्सचे पेव
[ Saturday, April 30, 2005  06:31:29 pm]


मेडिकल कौन्सिलची मान्यताच नसताना 56 विद्यार्थ्यांना प्रवेश देणाऱ्या नवी मुंबईतील एका बोगस डेंटल कॉलेजचे प्रकरण भारतीय विद्याथीर् सेनेने अलीकडेच उजेडात आणले. अशी वा याच्याशी मिळतीजुळती प्रकरणे अधूनमधून उघडकीस येतच असतात. वैद्यकीय शिक्षणाच्या क्षेत्रात लफंग्यांनी घातलेल्या या धुमाकुळाकडे लक्ष वेधणारा लेख...

असं म्हटलं जातं की, वैद्यकीय शिक्षण म्हणजे एक व्यवस्था आहे. त्यात विद्याथीर् हा ' इनपुट ' आहे तर, अध्ययन आणि अध्यापन ही प्रक्रिया! आणि या व्यवस्थेतून तावून- सुलाखून बाहेर पडलेले ' यंग मेडिको ' म्हणजे या संस्थात्मक व्यवस्थेचे ' प्रॉडक्ट ' म्हणता येतील. वैद्यकीय व्यावसायिकांचा लोकांच्या जीवन- मरणाशी थेट संबंध येत असतो. वैद्यकीय सेवेत उत्तरदायित्त्व, पारदर्शकता आणि दर्जाविषयक खात्री या तीनही बाजूंचं महत्त्व वारंवार अधोरेखित केलं जातं. म्हणूनच की काय, या व्यवस्थेचा दर्जा टिकविण्याकडे काटेकोरपणे लक्ष पुरवलं जाणं आवश्यक असल्याचं मत वैद्यकीय तज्ज्ञांकडून व्यक्त होत असतं.

पण, आज आपल्याकडील परिस्थिती काय आहे. शैक्षणिक सोयी- सुविधा आणि दर्जासाठी नावाजल्या जाणाऱ्या महाराष्ट्रात मेडिकल, इंजिनीअरिंगसारख्या क्षेत्रात ' फेक ' कोसेर्स चालविले जातात. नवी मुंबईत डेंटलसाठी ' बोगस ' पॅरा मेडिकल कोसेर्स चालविणाऱ्या दोन संस्थांचं पितळ शिवसैनिकांनी नुकतंच उघड केलं. हे झालं बोगस संस्थांचं! पण, सरकारकडून मान्यता घेतलेल्या कॉलेजांमध्ये तरी याहून वेगळी परिस्थिती आहे का ?

महिनाभरापूर्वी एका चॅनेलनं स्टिंग ऑपरेशन करून नवी मुंबईच्या एका नावाजलेल्या कॉलेजचं ' रॅकेट ' उघडकीस आणलं. अक्षरश: पैसे देऊन या कॉलेजात ' भाड्या ' चेप्राध्यापक आणले गेले. कॉलेजात वैद्यकीय शिक्षणाचा दर्जा टिकवला जात असल्याचं दाखवून मेडिकल कौन्सिलच्या निरीक्षण समितीच्या डोळ्यात धूळ फेकण्याचा कॉलेजचा विचार होता. पण, ऐनवेळेस या खासगी चॅनेलनं कॉलेजचं पितळ उघडं केलं.

अशा पद्धतीने ' बोगस ' प्राध्यापक किंवा पेशंट आणून कौन्सिलच्या डोळ्यात धूळ फेकणं, ही आजची गोष्ट नाही. दोन वर्षांपूवीर् राज्यपालांनी मेडिकल कॉलेजांचा दर्जा तपासण्यासाठी नेमलेल्या समितीनेही याच प्रकारची निरीक्षणं नोंदविली होती. अनेककॉलेजांनी मेडिकल कौन्सिल ऑफ इंडियाच्या तत्त्वांना हरताळ फासल्याचं या समितीचं म्हणणं होतं. काहींनी तर, बोगस रुग्ण दाखवून आपलं कॉलेज वैद्यकीय शिक्षणासाठी पात्र असल्याचं ' दाखवलं ' होतं. तर, काहींनी मान्यता नसतानाही अनधिकृतपणे विद्यार्थ्यांना प्रवेश दिले होते. कॉलेजमधल्या प्राध्यापकांच्या दर्जाची तर गोष्ट सोडूनच द्या! लॅब्ज, क्लिनिकल उपकरणांचा अभाव, कुठेतरी बेसमेंटमध्ये लेक्चर हॉल असणं, पुरेसं फनिर्चर नसलेल्या जागेत परीक्षा उरकणं, अशी कितीतरी प्रकरणं समितीने अहवालात नोंदविली होती.

मूलभूत सोयी-सुविधांचा अभाव असताना या कॉलेजांमध्ये वैद्यकीय शिक्षणाचे धडे दिले जात होते. हा अहवाल न्यायालयाने नाकारल्यानं ही कॉलेेजेस कारवाईपासून बचावली. परिणामी या प्रकरणाला तिथेच पूर्णविराम मिळाला. हे झालं मान्यताप्राप्त कॉलेजात डॉक्टरकीचे धडे देणाऱ्यांचं!

दुसरीकडे, मेडिकल कोसेर्सप्रमाणे ' पॅरा मेडिकल ' अभ्यासक्रमांचंही पेव फुटलेलं दिसून येतं. पॅरा मेडिकल म्हणजे मेडिकल आणि दंत वैद्यकीयसाठी समांतर सेवा! यात लेबॉरेटरी टेक्नॉलॉजी, मेकॅनिक आणि हायजिन कोसेर्सचा समावेश होतो. वैद्यकीय परिषदेच्या मान्यतेनेच अशाप्रकारचे कोसेर्स चालविता येतात. ही मान्यता केवळ मान्यताप्राप्त कॉलेजांनाच मिळू शकते. मात्र, आज या प्रकारचे कोसेर्स कोणीही सोम्यागोम्या चालवित असल्याचं आढळून येतं. पॅरा मेडिकल आणि डेंटल कोसेर्स केलेल्या व्यावसायिकांना आज खूप मागणी आहे. हे कामही तितक्याच जबाबदारीचं असल्याचं मानलं जातं. पण, हाताच्या बोटावर मोजता येतील इतक्याच कॉलेजांमध्ये याचं प्रशिक्षण उपलब्ध आहे.

दंत वैद्यकीयसाठी लागणाऱ्या पॅरा मेडिकल कोसेर्सचं उदाहरण घेऊ. राज्यातील 23 पैकी केवळ दोन दंत वैद्यकीय महाविद्यालयांतच हे अभ्यासक्रम राबविले जातात. कारण, बहुतांशी मेडिकल कॉलेजांमध्ये या कोसेर्ससाठीच्या मुलभूत सुविधाच नाहीत. परिणामी आज 23 महाविद्यालयातून शेकडांेच्या संख्येने ' डेंटिस्ट ' होऊन बाहेर पडणाऱ्या मेडिकोंना त्या तुलनेत प्रशिक्षित सहाय्यकच उपलब्ध नाहीत.

वैद्यकीय क्षेत्रातील बदलत्या आणि अद्ययावत तंत्राची अभ्यासक्रमात दखल न घेणं हे या सेवेचं मुख्य दुखणं आहे. एकीकडे पंचतारांकित कॉलेजांतून संगणकाच्या सहाय्याने ' बायपास सर्जरी ' सारखी क्रिटिकल ऑपरेशन्स केली जात आहेत. तर दुसरीकडे विद्यार्थ्यांना त्यांच्या विषयाशी संबंधित आवश्यक संदर्भही वाचायला मिळत नाहीत. कारण, काही कॉलेजांच्या ग्रंथालयांमध्ये आवश्यक त्या पुस्तकांचाही अभाव असतो.

वैद्यकीय शिक्षणात शिरलेल्या या अपप्रवृत्तींना एका अर्थाने पालकही जबाबदार आहेत. आपल्या मुलाला डॉक्टर आणि इंजिनीअर बनविण्याच्या फंदात कोणत्याही संस्थेत हजारो, लाखों रुपये खर्चून विद्याथीर् प्रवेश घेतात. ज्यांच्या हातात पैसा खुळखुळतोय असे पालक कोणतीही माहिती न घेता, अशा ' फेक ' कोसेर्सना प्रवेश घेतात. पण, वर्षाच्या शेवटी विद्यार्थ्याच्या हातात काय पडते तर, बोगस प्रमाणपत्र आणि फुकट गेलेले वर्ष!

भारतातील वैद्यकीय सुविधा शहरांमध्ये केंदीत झाल्यामुळे असेल कदाचित ग्रामीण भागात मेडिकल कॉलेजांना पुरेसे रुग्ण उपलब्ध होत नाहीत. अनेक गावातील आरोग्य केंदे रुग्णांअभावी ओस पडलेली आढळून येतात. अशा वेळेस बोगस रुग्ण दाखवून आयएमसी आणि शासनाच्या निरीक्षण समितीला कॉलेज व्यवस्थित चालले असल्याचे दाखविले जाते. त्यामुळे लोकसंख्येचा विचार करून त्या त्या भागात मेडिकल कॉलेजांना मान्यता देण्यात यावी, असा विचार पुढे येत आहे.

गेल्या वर्षी जवळपास सव्वाशे खासगी आणि विनाअनुदानित वैद्यकीय कॉलेजांचे शुल्क चार हजार ते दीड लाख रूपयांपर्यंत मर्यादित करून शुल्क नियंत्रण समितीने सर्वांनाच दणका दिला होता. त्या शुल्कात आता बदल झाले आहेत, ही बाब अलाहिदा! पण, काही कॉलेजांसाठी केवळ चार हजार रूपये शुल्क निश्चित करून एकप्रकारे समितीने त्या कॉलेजांना त्यांची जागा दाखवून दिली होती. तोपर्यंत ज्यांची लायकी नाही अशा कॉलेजांमधून मेडिकल शिक्षणासाठी साडेतीन ते चार लाख रूपये विद्यार्थ्यांकडून उकळले जात होते. एकिकडे, सर्वच खासगी कॉलेजांना हा दणका होता, तर, दुसरीकडे पालकांना दिलासा! पण, खरोखरीच चार हजार रुपयात डॉक्टर बनता येतं का ?

इंडियन मेडिकल कौन्सिलच्या अटींवर जरी नजर टाकली तरी, वैद्यकीय शिक्षण म्हणजे खेळ नव्हे हे सहज लक्षात येईल. एखाद्या कॉलेजला मान्यता मिळविण्यासाठी संस्थाचालकाला दिल्लीपासून गल्लीपर्यंत जोडे झिजवावे लागतात. त्यातही सर्व प्रकारच्या सुविधा असलेली कॉलेजेस हाताच्या बोटावर मोजण्याइतकी आहेत. नवी मुंबई, वाशी सारख्या ठिकाणी स्वस्तात जागा उपलब्ध झाल्याने अनेक संस्थाचालकांचे फावले आहे. त्यामुळे कुत्र्याच्या छत्र्यांप्रमाणे या ठिकाणी बोगस कोसेर्स चालविणाऱ्यांचे पेव फुटलेले आढळते. आवश्यक त्या सोयी-सुविधांचा अभाव असूनही अनेक ठिकाणी वैद्यकीय शिक्षणाचे धडे दिले जातात. अशा, अनेक बोगस कोसेर्समुळे विद्यार्थ्यांच्या आथिर्क नुकसानाबरोबरच बहुमुल्य वेळ वाया जातो. शिवाय, अशा प्रकारचे दर्जाहीन शिक्षण घेऊन बाहेर पडलेले वैद्यकीय व्यावसायिक एका अर्थाने रुग्णाच्या जीवाशीच खेळत असतात. मुळात येथे मुन्नाभाई शिकायला तयार आहेत. पण, या मुन्नाभाईंच्या ' एमबीबीएस ' होण्यातला फोलपणा हा जितका त्यांच्यासाठी घातक आहे, त्याहून अधिक तो समाजासाठी घातकी नाही का ?

रेश्मा मुरकर

 
</text>
</doc>
