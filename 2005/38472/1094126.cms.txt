<doc>
<docno>1094126.cms.txt</docno>
<text>
 
देश-विदेश
नकवींचे बोल, 'दुसऱ्या फळी'ने ठरवले फोल!
[ Saturday, April 30, 2005  11:30:03 pm]


वृत्तसंस्था

नवी दिल्ली : ' पुढील निवडणुका दुसऱ्या फळीच्या नव्या नेतृत्वाखाली भाजप लढवील ' असे विधान भाजपचेच उपाध्यक्ष मुख्तार अब्बास नकवी यांनी केले आणि व्यंकय्या नायडू, सुषमा स्वराज, प्रमोद महाजन, अशा ' दुसऱ्या फळी ' ने ताबडतोब त्याचा इन्कार केला!

' लालकृष्ण अडवाणी आणि अटलबिहारी वाजपेयीच आमचे नेते ' हे म्हणणे ठासून मांडणाऱ्या या तिघा नेत्यांनी नकवींच्या विधानावरील मतप्रदर्शनही आपापल्या प्रकृतीनुसार केले. महाजन म्हणाले : कुटुंबात वडील आहेत, तोवर भावांनी भांडायचे नसते! तर सुषमा स्वराज यांनी , ' पुढल्या निवडणुका नव्या नेतृत्वानिशी लढू असे अडवाणीच म्हणाले होते याची आठवण नकवींनी दिली, एवढेच ', असे सांगून या वादातील हवाच काढून घेण्याचा प्रयत्न केला. नायडू बरेच बोलले ; त्याचा गोषवारा असा होता की, निवडणूक अजून दूर आहे. नव्या नेतृत्वाची चर्चादेखील झालेली नाही ; मग निर्णय कसला ?

रा. स्व. संघाचे सरसंघचालक के. एस. सुदर्शन यांच्या ' वाजपेयी-अडवाणींना निवृत्ती ' च्या सल्ल्यानंतर, भाजपचे ' संघाला जवळचे ' मानले जाणारे उपाध्यक्ष बाळ आपटे यांच्या उपस्थितीत नकवी यांनी दुसऱ्या फळीतील नेतृत्वाला संधी मिळण्याची भाषा केली ; यामागे संघपरिवाराचे काही नियोजन तर नसावे, अशा चचेर्ने भाजपच्या गोटात उचल खाल्ली आहे!

 
</text>
</doc>
