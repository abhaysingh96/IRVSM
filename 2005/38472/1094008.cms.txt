<doc>
<docno>1094008.cms.txt</docno>
<text>
 
संवाद
मोरू, मोरूचा बाप आणि त्यांचा महाराष्ट्र
[ Saturday, April 30, 2005  06:09:10 pm]


' महाराष्ट्राचा विकास झालाय, तर लोडशेडिंग का करावं लागतं ?' मुलाचा अजागळ प्रश्ान् ऐकून मोरूचा बाप संतापला , ' अरे, महाराष्ट्रात उद्योग वाढले. प्रगती झाली. म्हणून विजेची मागणी वाढली. ती पुरी होत नाही, म्हणून लोडशेडिंग. ' विजयी मुदेनं त्यानं मोरूकडे पाहिलं. ' तसं असेल, तर मुंबईतल्या गिरण्या बंद पडून तिथं बोलिंग क्लब आणि मॉल का आले ? कुर्ल्यापासून मुलुंडपर्यंतचे कारखाने कुठे गेले ?'

एप्रिलच्या दुसऱ्या आठवड्यापसूनच मोरू आणि मोरूच्या बापाची धावपळ चालली होती. पताका करायच्या, स्पीकरवाल्याला ऑर्डर द्यायची, पोलिसांकडून लायसन्स आणायची, अशी एक ना अनेक कामं करताना अन् पोरांच्या उत्साहात स्वत:ला झोकून देताना मोरूचा बाप वयही विसरून गेला. गेली अनेक वर्षं मोरूचा बाप ही कामं न चुकता करत होता. तेव्हा मोरू लहान होता. आता तोही मोठा झाला, तरी बाप म्हातारा झाला नाही. त्यानं व्हॉलन्टरी रिटायरमेन्ट घेतली, तेव्हा चाळीतली पोरं म्हणाली , ' बरं झालं, आता महाराष्ट्र दिनाच्या तयारीला तुम्हाला कॅज्युअल टाकायला नको. ' व्हीआरएसचा हा फायदा अचानक ध्यानात आल्यानं मोरूचा बाप मनोमन सुखावलाही होता.

काल रात्री मोरू आणि त्याच्या मित्रांच्या सोबतीनं महाराष्ट्र दिनाची सगळी तयारी पूर्ण करेपर्यंत मध्यरात्र उलटली. त्यातच वेळ काढून त्यानं महाराष्ट्र सरकारच्या चित्रपट पुरस्कार वितरण समारंभाला हजेरी लावली आणि आवडते कलाकार डोळे भरून पाहिले. सेहेचाळिसाव्या महाराष्ट्र दिनाची स्वप्न रंगवत मोरूचा बाप मोरूच्या शेजारीच झोपला. पण त्याला शांत झोप काही लागेना. लोड शेडिंग नव्हतं. पण महाराष्ट्रात वीज टंचाई, म्हणून मोरूच्या आईनं पंखा बंद केलेला. त्यामुळे कमालीचं उकडत होतं. त्यातच रस्त्यावरच्या निऑन साईनचा झगझगाट अस्वस्थ करत होता. वीज टंचाई म्हणून इथं पंखा लावायचा नाही आणि तिथं निऑन साईन मात्र चालू, हे कसं, या विचारात तो असतानाच पहाट कधी झाली कळलंही नाही.

आज ' महाराष्ट्र दिन ' म्हणून तो घाईघाईनं उठला. चाळीतल्या नळावर आंघोळ केली. भक्तिभावानं घरातल्या शिवाजीच्या फोटोला हार घातला. ओठातल्या ओठात ' जय महाराष्ट्र ' असं काहीसं पुटपुटला आणि कॉमन व्हरांड्यातून खाली पाहू लागला. महाराष्ट्र दिन असला, तरी चाळीला अद्याप जाग नव्हती. झेंडा लावण्यासाठी मध्यावर जमीन सारवून पाणी मारलं होतं. त्या गारव्यात एक कुत्रं शांत झोपलं होतं. मोरूचा बाप हड्हड् करून थकला, पण कुत्र्यानं दाद दिली नाही.

एव्हाना चांगलंच उजाडलं. उन्हाची तिरीप खिडकीतून येऊन आरशावर चमकू लागली. चाळीतली वर्दळ वाढली. पलीकडच्या चाळीत ' गर्जा महाराष्ट्र माझा ', ही रेकॉर्ड लागल्यानं मोरूच्या चाळीतल्या चिडलेल्या पोरांनी ' कुठं कुठं जायाचं हनिमूनला ' लावून महाराष्ट्र दिनाला सलामी दिली.

अंथरुणात घोरत पडलेल्या मोरूला पाहून मोरूचा बाप खेकसला , ' मोऱ्या, ऊठ. आज महाराष्ट्र दिन. तू इथं घोरत पडलेला आणि बाहेर हनिमूनची गाणी! यासाठी का एकशे पाच हुतात्म्यांनी बलिदान केलं ?' मोरूनं घोरण्याचा सूर बदलला, पण बाकी परिणाम शून्य. तेव्हा मोरूचा बाप खवळला , ' अरे, आम्ही किती मोठ्ठं स्वप्न पाहिलं! या महाराष्ट्राचं काय केलंत तुम्ही ?' ' आता मला स्वप्न पाहू द्यात, उगाच डिस्टर्ब करू नका ,' कूस बदलत मोरूनं बापाला फर्मान सोडलं. पण मोरूच्या बापानं टीव्हीवर ' विक्रम और वेताल ' सीरियल पाहिली होती. त्यानं हट्ट सोडला नाही.

' मोऱ्या, लेका, आज महाराष्ट्र दिन. झोपून काय राहतोस ? ऊठ, महाराष्ट्रानं किती प्रगती केली, ते एकदा डोळे भरून पाहा. ' मोरूनं डोळे किलकिले करून बापाकडे तुच्छतेनं पाहिलं. ' कसली प्रगती ?' मोरूनं विचारताच, मोरूचा बाप आवेशात उठला. खोलीतल्या खोलीत सिंहासारख्या फेऱ्या मारत बोलू लागला , ' अरे, महाराष्ट्र उद्योगांचं आणि विद्येचंही माहेरघर बनलं. आपला आथिर्क विकासाचा वेग सर्वाधिक राहिला आणि इथले खेळाडू क्रिकेट, नेमबाजी, बुद्धिबळ, कबड्डीत चमकत राहिले. महाराष्ट्र संतांची भूमी आहेच, तिथं मेधा पाटकर, अण्णा हजारे अशी माणसं चमकत राहिली, आणि... ' मोरूचा बाप बराच वेळ असं काहीसं बोलत होता. त्याच्या मानेच्या नसा आता ताठरल्या. भुवयांवर धुंदी चढू लागली आणि हात आवेशानं आकाशाकडे जाऊ लागले. फेऱ्यांचा वेग वाढला. पण मोरूचं हूं की चूं नाही. मोरूच्या बापानं बघितलं, तर मोरूनं एव्हाना तोंडावर चादर ओढून घेतली होती.

शत्रूवर चाल करावी, तशा त्वेषानं मोरूचा बाप पुढे सरसावला आणि त्यानं चादर खेचली. मोरू जागाच होता. तो शांतपणे बापाला म्हणाला , ' आता मी बोलू का ?' मोरूच्या बापानं कॉलेजात वादविवाद स्पधेर्त भाग घेतला असल्याने त्याला नियम ठाऊक होते. प्रतिर्स्पध्यालाही बोलण्याचा अधिकार हवा, म्हणून त्याने हातानेच खुणावले.

' महाराष्ट्राचा विकास झालाय, तर आजही लोडशेडिंग का करावं लागतं ?' मुलाचा अजागळ प्रश्ान् ऐकून मोरूचा बाप संतापला , ' अरे, महाराष्ट्रात उद्योग वाढले. प्रगती झाली. म्हणून विजेची मागणी वाढली. ती पुरी होत नाही, म्हणून लोडशेडिंग. ' विजयी मुदेनं त्यानं मोरूकडे पाहिलं. ' तसं असेल, तर मुंबईतल्या गिरण्या बंद पडून तिथं बोलिंग क्लब आणि मॉल का आले ? कुर्ल्यापासून मुलुंडपर्यंतचे कारखाने कुठे गेले ? सर्व एमआयडीशांना प्रेतकळा का आली ? शेतकऱ्यांना सहा हजाराच्या कर्जापायी पोरांसह आत्महत्या का कराव्या लागल्या ? महाराष्ट्राची वाषिर्क योजना कमी करण्याची नामुष्की का आली ? एक लाख कोटी रुपयांच्या कर्जाचा डोंगर कुणी उभा केला ? अख्ख्या क्रिकेट टीममध्ये सचिन सोडून कोणी मराठी का नाही ? मुख्यमंत्र्यांना दिल्लीत तीन दिवस ताटकळत का बसावं लागलं ?'

मोरूचा तोफखाना आग ओकू लागला. मोरूचा बाप अवाक् होऊन ऐकत राहिला. ' महाराष्ट्र दिनाच्या शुभमुहूर्तावर तरी बरं बोल ,' मोरूचा बाप अगतिकतेनं म्हणाला. ' आम्ही आमच्या चालीवर ' गर्जा महाराष्ट्र माझा ' गायलं, तरी तुम्हाला ते आवडत नाही आणि ए.आर. रहमाननं त्याच्या चालीवर ' वन्दे मातरम, माँ तुझे सलाम ' गायलं, तर कौतुक! रेल्वेच्या परीक्षेला बिहारची मुलं मुंबईत येणार आणि इथल्या मुलांनी मात्र राष्ट्रीय बाणा दाखवायचा. मुंबईतल्या एसएससीच्या शाळांची संख्या रोडावली आणि सांताक्रूझमधूनही अमराठी आमदार निवडून यायला लागले, तरी आम्ही बरं बोलायचं ?' मोरूच्या बापाकडे आता युक्तिवाद उरला नव्हता. अखेर तो किंचाळला , ' तुला महाराष्ट्र दिनाचं मुळीच प्रेम नाही तर मग गेले दोन आठवडे वर्गणी गोळा करत आणि पताका लावत का फिरत होतास ?' ' काय करणार ' मोरू बिछान्यातून उठत म्हणाला , ' बेकारीच्या काळात तो चांगला टाइमपास होता. '

आता मोरूच्या बापाला भोवळ आली, म्हणून कांदा आणि वहाण आणायला मोरू पळत आतल्या खोलीत गेला.

भारतकुमार राऊत

 
</text>
</doc>
