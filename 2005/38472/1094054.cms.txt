<doc>
<docno>1094054.cms.txt</docno>
<text>
 
देश-विदेश
'डागी' प्रकरणी स्वतंत्र कायद्याची गरज
[ Saturday, April 30, 2005  08:22:21 pm]


म.टा.विशेष प्रतिनिधी

नवी दिल्ली : ' तुमचे डागी विरूद्ध आमचे डागी मंत्री ' असा सामना संसदेत रंगात आला असताना, मंत्रिमंडळात कोणाला घ्यावे व कोणाला घेऊ नये, या विषयाचा कायमचा निकाल लावण्यासाठी, स्वतंत्र कायद्याची वा आचारसंहितेची गरज असल्याचे आवाहन राष्ट्रपती आणि पंतप्रधानांंनी एकाचवेळी स्वतंत्रपणे केले आहे.

राष्ट्रपतींना भेटायला गेलेल्या ' रालोआ ' च्या शिष्टमंडळाकडे आपल्या भावना कलामांनी बोलून दाखवल्या तर विरोधकांच्या बहिष्कारावर अप्रत्यक्ष भाष्य करताना पंतप्रधानांनी एका प्रकाशन सोहळ्यात उपरोक्त उद्गार काढले.

लालूप्रसादांच्या राजीनाम्यावरून संसदेत व संसदेबाहेरच्या रणकंदनात या चचेर्ला उधाण आले आहे. अत्यंत पोटतिडकीने खासदार आपली मते व्यक्त करीत आहेत. सध्याच्या वातावरणात कोणत्याही राजकीय नेत्याविरूद्ध कोणीही वाट्टेल तो आरोप करून न्यायालयात जाऊ शकतो, सूडाच्या राजकीय प्रवासात कोणाविरूद्धही चौकशी आयोगाची नेमणूक होऊ शकते. अशा संवेदनशील स्थितीत, निदान घटनात्मक पदांवर असलेल्या व्यक्तीने पदत्याग केव्हा करावा आणि केव्हा करू नये, याचा निश्चित निकष ठरणे आवश्यक आहे, अन्यथा सरकार चालवणे मुश्किल होईल, असे बहुसंख्य खासदारांचे मत आहे. केवळ न्यायालयाने आरोपपत्र ठेवले, हाच मंत्रिपद त्यागण्यासाठी निकष ठरला, तर स्वतंत्र लोकपाल नियुक्तीची चर्चा कशासाठी ? संसदेत लोकपाल विधेयक अनेक वर्षांपासून प्रलंबित आहे. ही यंत्रणा कार्यरत झाल्यास मंत्री वा मुख्यमंत्रीपदावर कोणी रहावे, याचा निकष तरी एकदाचा ठरेल, असे खासदार राजीव शुक्ला म्हणाले.

' डागी ' नेमके कोणाला म्हणावे, याची निश्चित आचारसंहिता नसताना, न्यायालयाने आरोपपत्र ठेवल्याबरोबर लालूप्रसादांनी जावे, अशी मागणी करणाऱ्या फर्नांडिसांनीही स्वत:विरूद्ध चौकशी आयोगाची नियुक्ती झाल्यावर राजीनामा दिला पाहिजे. माजी मंत्री दिलीपसिंग जुदेव यांच्याविरूद्ध भ्रष्टाचाराची चौकशी सुरू असताना भाजपने त्यांना स्टार प्रचारक बनवले. उमा भारतींना हुबळी न्यायालयाच्या वॉरंटमुळे नव्हे, तर अन्य कारणांमुळे मुख्यमंत्रीपदावरून जावे लागले, असे आता भाजपचे म्हणणे आहे. अयोध्या खटल्यात अडवाणी, मुरलीमनोहर जोशी व उमा भारतींविरूद्ध गंभीर स्वरूपाचे आरोप असताना, मंत्रिपदी रहाण्यास घटनात्मकदृष्ट्या न्यायालयाच्या आरोपपत्राचा कोणताही अडथळा नाही, असे वाजपेयींनी स्वत:च संसदेत सांगितले होते.

विद्यमान युपीए सरकारमध्ये लालूप्रसादांसह 5 मंत्र्यांवर ' डागी ' असल्याचा आरोप आहे. हे सगळे राष्ट्रीय जनता दलाचे सदस्य आहेत. केंदात रालोआ सत्तेवर असताना भ्रष्टाचाराचे आरोप जयललितांवरही होते. आघाडीच्या अपरिहार्यतेमुळे तेव्हा भाजपला तर आज काँग्रेसला गप्प बसावे लागले. तथापि या वादावर कायमचा तोडगा काढणे अत्यावश्यक असल्याचे मत, अनेक खासदारांनी बोलून दाखवले आहे.

 
</text>
</doc>
