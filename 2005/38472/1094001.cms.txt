<doc>
<docno>1094001.cms.txt</docno>
<text>
 
संवाद
स्ट्रेस्ड आऊट? से चीज...
[ Saturday, April 30, 2005  05:54:30 pm]


आजच्या ताणतणावाच्या आयुष्यात डॉक्टर मंडळींकडील गर्दी वाढत आहे. त्यातही स्पेशलिस्टांचा जमाना आल्यामुळे शरीराच्या प्रत्येक अवयवासाठी वेगवेगळ्या डॉक्टरचे पाय धरावे लागतात.

रोजचा ताण कमी करण्यासाठी प्रत्येकाच्या तब्येतीनुसार उपाय करावे लागतात. कोणाच्या आहारात बदल करावा लागतो, कोणाला व्यायाम सुरू करायला सांगितले जाते, कोणाला अन्य काही मानसिक उपचारांची गरज असते.

आहारावर नियंत्रण ही बाब समजण्यासारखी आहे. ती तर निरोगी माणसालाही आवश्यक असते. परंतु, तणाव जाणवायला लागला की भरपूर चीज खायचे हा उपाय तुम्हाला कसा वाटतो ? त्याने कोलेस्टोरल वाढेल का आणि ह्रदयाचे काय होईल, असा विचार करू नका. हा उपाय कोणा डॉक्टरने सांगितलेला नाही, तर स्वीडनचे पंतप्रधान गोरान पर्सन यांचे हे म्हणणे आहे. एका वृत्तपत्राने त्यांची मुलाखत घेताना, तुम्ही पंतप्रधानपदाच्या तणावावर कशी मात करता, असे विचारले होते. त्यावर त्यांचे उत्तर होते : मी भरपूर खातो. त्यातही भरपूर चीज खातो. त्याचे चार पाच मोठे तुकडे खाल्ले की मग मला बरे वाटते. पोटपूजा नीट झाली तरच माझ्यावरचा ताण कमी होतो आणि मी पंतप्रधानपदाची जबाबदारी निभावण्यासाठी तयार होतो. पर्सन यांच्यावर सध्या दुहेरी हल्ला होत आहे. स्थानिक निवडणुकांमध्ये त्यांना मोठा पराभव पत्करावा लागला आहे. बेरोजगारीचे प्रमाण सतत वाढत आहे, तरुणांना नोकऱ्या मिळत नाहीत, यामुळे निवडणुकीत त्यांनी हिसका दाखविला. दुसरे कारण त्सुनामीचे. 2004 संपण्यास अवघे पाच दिवस असताना इंडोनेशिया, थायलंडला त्सुनामीने मोठा दणका दिला. भारतातही तो चांगलाच जाणवला. या तडाख्यात त्या भागात पर्यटक म्हणून गेलेल्या अनेक स्वीडिश नागरिकांचा हकनाक बळी गेला. या आपत्तीला पंतप्रधान पर्सन नीटपणे तोंड देऊ शकले नाहीत, असा तेथील जनतेचा आरोप आहे. पर्सन नऊ वषेर् स्वीडनचे पंतप्रधान आहेत. ' मी राजकीय जीवनात बरेच चढउतार पाहिले आहेत. त्यामुळे एखाद्या धक्क्याने मी मानसिकदृष्टीने कधीच कोसळून पडत नाही. परिस्थिती कशीही असली तरी मी शांतपणे घरी जाऊन झोपू शकतो. ताण जाणवलाच तर मी खातो. अगदी भरपूर चीज खातो ', असे पर्सन म्हणतात. असे म्हणताना आपण मतदारांच्या हातात कोलित देत आहोत याची जाणीव बहुधा त्यांना नसावी.

अशोक पानवलकर

 
</text>
</doc>
