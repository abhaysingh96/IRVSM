<doc>
<docno>1094003.cms.txt</docno>
<text>
 
संवाद
साडेसोळा कोटींची ऑफर
[ Saturday, April 30, 2005  05:55:51 pm]


तिचं वय आहे 18 वर्षं. नाव ग्रेसिएला. पण तिला ग्रेसिया म्हटलेलंच आवडतं. ती राहते पेरूची राजधानी लिमामध्ये. तिची कहाणी म्हटली तर जुनी, म्हटली तर नवी. घरी 43 वर्षांची आई, तीही आजारी. आठ वर्षांची असतानाच ग्रेसिया लहानसहान कामं करून पैसे कमवायला लागली. या परिस्थितीत तिचं शिक्षण कसं होणार ? ते शक्यच नव्हतं. मग 15 व्या वषीर्च शिक्षणाला रामराम करावा लागला.

गेली तीन वर्षे ती काम करते आहे. तिला आता 11 वर्षांचा असलेला एक भाऊ आहे. त्याचे शिक्षण नीट व्हावे म्हणून ती आणखी काम करत आहे. सगळ्यांचे मिळून ती 60 डॉलर कमावते. म्हणजेच सुमारे 2600 रुपये. एकीकडे आईचा आजार बळावतोय, तिच्या औषधाचा आणि भावाच्या शिक्षणाचा खर्च वाढतोय पण त्या तुलनेत आथिर्क आवक काही वाढत नाही.

पैसे मिळविण्याचे (एक सोडून) सर्व मार्ग तिने अवलंबले होते. आता मात्र तो एकच मार्ग अवलंबण्याचा निर्णय तिने घेतला. होय, तिने स्वत:चा देहच विकण्याचा निर्णय घेतला. पण तो कोणालाही मिळणार नव्हता. सर्वात जास्त पैसे देईल त्यालाच तो मिळणार होता. तिने सरळ वर्तमानपत्र, टीव्ही आणि इंटरनेटवर तशी जाहिरात दिली. पेरूतील नागरिकांना गरीबी नवीन नव्हती, पण म्हणून पैसे मिळवायला अशा जाहिराती देणे त्यांच्या स्वप्नातही आले नसावे. म्हणूनच या जाहिरातींवरून देशभर गदारोळ उठला. ' हा तर सरळसरळ वेश्याव्यवसाय आहे. यात कसलं आलं कौतुक ', ही त्यातलीच एक प्रतिक्रिया. तिला पैशांची नाही तर मानसोपचारांची गरज आहे, ही दुसरी प्रतिक्रिया.

देशाची लाज घालवणारी ही मुलगी आहे, ही तिसरी. ग्रेसिया मात्र ठाम होती. ' मी हा निर्णय का घेतला यात लोकांना काहीच रस दिसत नाही. मी माझी अवस्था जगापुढे मांडली आहे. ते पाहून माझ्या मदतीला तर कोणीच येत नाही. उलट शिव्याशापच माझ्या वाट्याला येत आहेत. मला आयुष्यात पुढे जायचे आहे. मला अन्य कोणताच मार्ग दिसत नसल्याने मी हा निर्णय घेतला, एवढेच ', असंच ती सांगते. तिला कॅनडाच्या एका माणसाने ऑफर दिली. थोडीथोडकी नव्हे, तर साडेसहा कोटी रुपयांची. त्याचे शब्दही तितकेच मोलाचे होते. तो म्हणाला : तू माझी ऑफर नाकारलीस तर मला अत्यंत आवडेलच. कारण असे शरीर विकणे मला मान्य नाही. पण माझ्याऐवजी दुसऱ्या कोणाबरोबर तू शय्यासोबत केलीस तर तो माणूस असा निवड की तो तुझा योग्य तो मान राखील. पण माझ्याशिवाय एवढे पैसे कोणी तुला देईल, असे वाटत नाही. ' ही साडेसहा कोटींची ऑफर तिनं नाकारली. त्यामुळे तो आनंदला. त्यामुळे तिच्या आथिर्क स्थितीत काहीही बदल झाला नाही. मानसिक स्थितीत मात्र झाला. तिनं देहविक्रयाची आपली ऑफर रद्द केली. अगदी कोणीही कितीही पैसे दिले तरी! लिमाहून बीबीसी न्यूजने ही बातमी दिली आहे. ग्रेसियाला कोणी आथिर्क मदत केली का आणि आईला वाचवले का, याचा तपशील मात्र बातमीत नाही. तात्पर्य : दुसऱ्याने तत्वानुसार वागावे. आपण नुसते पाहात बसावे... असेच ना ?

अशोक पानवलकर

 
</text>
</doc>
