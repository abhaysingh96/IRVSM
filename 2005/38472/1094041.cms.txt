<doc>
<docno>1094041.cms.txt</docno>
<text>
 
महाराष्ट्र
खान्देशात अपघातांची मालिका
[ Saturday, April 30, 2005  07:22:49 pm]


म. टा. वृत्तसेवा

धुळे : खान्देशात गेल्या रविवारपासून अपघातांची मालिका सुरू आहे. रविवारी सकाळी पारोळ्याजवळ झालेल्या एसटी बस आणि ट्रक अपघातात सहा जण ठार झाले, अशाच स्वरुपाच्या अपघाताची पुनरावृत्ती बुधवारी धुळ्याजवळ रोकडोबा हनुमान मंदिरानजीक झाली. या अपघातात सात जण मरण पावले. त्यानंतर नंदूरबार जिल्ह्यात सुरत धुळे मार्गावर विसरवाडी गावानजीक कोंडाईबारी घाटात ट्रक उलटल्यामुळे चार जणांना प्राण गमवावे लागले.

एकाच आठवड्यात लागोपाठ घडलेल्या अपघाताच्या या भीषण घटनांमुळे नागरिक भयभीत झाले आहेत. सर्वांत सुरक्षित प्रवास म्हणून एसटीला प्राधान्य दिले जाते. तथापि, बस वाहकाच्या चुकीमुळे बसचा पत्रा कापला जाऊन प्रवासी मृत्युमुखी पडण्याच्या दोन घटना लागोपाठ झाल्यामुळे एसटी बस प्रवासाची विश्वासार्हता धोक्यात आली आहे.

बुधवारी भल्या सकाळी रोकडोबा हनुमान मंदिराजवळ झालेल्या अपघाताच्या घटनेसंदर्भात पोलिसांनी शिरपूर मुंबई एसटी बसचा चालक दिलीप गायकवाड याच्या विरूद्ध गुन्हा नोंदवला आहे.

 
</text>
</doc>
