<doc>
<docno>1093671.cms.txt</docno>
<text>
 
महामुंबई
पण, जीव घेऊ नका!'
[ Saturday, April 30, 2005  12:09:48 am]


धनंजय गोडबोले

मुंबई : एन्रॉनचा वादग्रस्त दाभोळ प्रकल्प बंद होण्याशी गोडबोले समितीचा काही संबंध नाही आणि रिलायन्स आणि इस्पात हे दोन खासगी वीजनिमिर्ती प्रकल्प सोडून देण्याची शिफारसही समितीने केलेली नाही, असा दावा ऊर्जा पुनविर्लोकन समितीचे अध्यक्ष माधव गोडबोले यांनी गुरुवारी पुण्यात केला असला, तरी ते अर्धसत्यच असल्याचे त्यांचा अहवालच सांगतो. अहवालात दाभोळ प्रकल्पाबरोबरच अन्य खासगी प्रकल्प बंद करण्याची थेट शिफारस नसली, तरी त्यांनी ज्या पद्धतीने आक्षेप घेतले होते, त्यांतून हे प्रकल्प बासनात गुंडाळून ठेवावे, असाच अप्रत्यक्ष निष्कर्ष काढता येतो, असे वीज मंडळाच्या काही माजी उच्चाधिकाऱ्यांचे म्हणणे आहे. या अहवालातील त्यांच्या शिफारसी म्हणजे, एखाद्याचे हात तोडा, पाय तोडा, वाटल्यास एक एक अवयव काढून घ्या, पण त्याची हत्या करू नका, असे म्हणण्यासारखे असल्याचे मत काही अधिकाऱ्यांनी व्यक्त केले.

या अहवालात शाब्दिक करामती करून, जोपर्यंत विजेच्या मागणीत, खासगी प्रकल्पांतील वीज सामावून घेण्याइतपत वाढ होत नाही, तोपर्यंत वीज मंडळाने खासगी प्रकल्पांबरोबर केलेल्या करारांची अंमलबजावणी लांबणीवर टाकावी, अशी शिफारस गोडबोले यांनी केली आहे.

दाभोळ प्रकल्प बंद होण्यास गोडबोले समिती जबाबदार असल्याचा आरोप राष्ट्रवादी काँग्रेसचे अध्यक्ष शरद पवार यांनी केल्यानंतर गोडबोले यांनी पत्रकार परिषद घेऊन, स्वत:चा बचाव करण्यासाठी सरकारबाहेरचे बळीचे बकरे शोधण्याचा केंदीय कृषीमंत्री पवार यांचा प्रयत्न असल्याचा आरोप केला होता. गोडबोले समितीने या प्रकल्पाला मंजुरी देताना, त्यात अनेक उणिवा होत्या, तसेच निर्णयप्रक्रियेत प्रत्येक टप्प्यावर दडपण आणण्याचा प्रयत्न झाला असावा, अशी शंका व्यक्त केली आहे.

सुप्रीम कोर्टाच्या आजी किंवा माजी न्यायाधीशांच्या अध्यक्षतेखाली चौकशी आयोग नेमावा, असे मतही गोडबोले व शर्मा यांनी व्यक्त केले होते. तर पारेख, डॉ. पचौरी आणि लाल या सदस्यांनी आयोग नेमण्याची तरतूद समितीच्या कार्यकक्षेत नाही, हे निदर्शनास आणून दिले होते.

प्रकल्पाला लागणाऱ्या एलएनजी गॅसची सुविधा प्रकल्पासून वेगळी करण्यात यावी. तिच्या भांडवली खर्चाची वसुली इंधन आकाराद्वारे करावी. एलएनजीचा पुरवठा आणि जहाज कराराबाबत पुन्हा वाटाघाटी कराव्या. द्विस्तरीय वीजदर आकारणीसंदर्भात भारत सरकारची मार्गदर्शक तत्वे आणि केंदीय वीज नियामक आयोगाची उपलब्धतेवर आधारित दररचना या तत्वांचा अवलंब करावा. भांडवलावरील परतावा मर्यादित करून वीजदराचे रूपांतर द्विस्तरीय करावे. वीजदराच्या स्थिर आकारातील डॉलरचे वर्चस्व काढून टाकावे. एस्को करार रद्द करावा, अशा शिफारसी समितीने केल्या आहेत. त्या मूळ पॉवर पचेर्स कराराला छेद देणाऱ्या आहेत, असे उर्जा क्षेत्रातील तज्ज्ञांचे मत आहे.

 
</text>
</doc>
