<doc>
<docno>1094013.cms.txt</docno>
<text>
 
हेल्थ
उद्याचे डॉक्टर्स
[ Saturday, April 30, 2005  06:33:47 pm]


मेडिकलच्या क्षेत्रात महाराष्ट्राचं नाव खूप अग्रेसर आहे. आपल्याकडच्या अनेक डॉक्टरांनी जगभरात नावलौकिक मिळवला आहे. या सर्व अनुभवाचा फायदा करून घेऊन मेडिकलच्या शिक्षणाला अधिक चांगली दिशा मिळायला हवी होती. पण केवळ व्यावसायिकतेचा आधार उरल्यामुळे आणि संख्यात्मक वाढ भरमसाट प्रमाणात होत गेल्यामुळे, उद्याचे डॉक्टर असतील कसे, अशी रास्त भीती अनेकांच्या मनात निर्माण झाली आहे. सरकारी धोरणातूनही या गोष्टींवर फारच कमी विचार केला जातोय आणि दर्जावर पाणी सोडून खाजगी कॉलेजांची दुकानं थाटण्याचा व्यवहार बोकाळतोय...

ऋजुताचा ताप काही केल्या उतरत नव्हता. स्वप्नील आणि विनिताला आपल्या मुलीची ही अवस्था बघवत नव्हती. हे सगळं मुंबईपासून दूर झाल्यामुळे त्यांना चिंता वाटू लागली. वसईत नातेवाईकांकडे हे सगळं झालं आणि मग एका क्लिनिकमध्ये धाव घ्यावी लागली. डॉक्टरांनी लगेच हॉस्पिटलला अॅडमिट करून सलाईन सुरू करण्यास सांगितलं. हे हॉस्पिटलही त्या डॉक्टरांचंच होतं. पण हॉस्पिटल कसलं, चार खोल्यांच्या ब्लॉकमध्ये दोन स्पेशल वॉर्ड आणि एक जनरल वॉर्ड. स्पेशल वॉर्डातल्या नसेर्सनी सलाईनची बाटली उपडी केली आणि त्या सुया टोचताना ऋजुताचा रडवेला चेहरा आणखीच मलूल झाला. दोन दिवसांनी हे सगळं आटोपलं आणि हे कुटुंब आपल्या घरी आलं. आपल्या पूर्वापारच्या फॅमिली डॉक्टरकडे गेल्यावर त्यांनी या दोघांना वेड्यात काढलं. सलाईन लावायची गरज काय होती ? या एवढ्या हेवी गोळ्या छोट्याशा मुलीला कशाला दिल्या, असे अनेक प्रश्न मग निर्माण झाले.

ऋजुताच्या तब्येतीची काळजी घेणारे आणि ' कशाला गेलात तिकडे मरायला ' असे चार खडे बोल सुनावणारे हे फॅमिली डॉक्टर तरी त्यांच्यापाशी होते. पण सगळ्यांचंच असं भाग्य नसतं. आजकाल अनेक कुटुंबांना फॅमिली डॉक्टरच नसतात. आपल्या पूर्वापारच्या फॅमिली डॉक्टरांच्या मुलांनी तोच वारसा पुढे चालू ठेवला असेल, तर ठीक. नाहीतर प्रत्येक गोष्टीसाठी स्पेशालिस्टची कास धरावी लागते आणि मग पॅथॉलॉजी टेस्ट झाल्याशिवाय रोगाचं निदानच होऊ शकत नाही. सबुरीचे चार शब्द सांगणारे डॉक्टरच भेटत नाहीत. गेल्या काही वर्षांत बदललेल्या मेडिकल शिक्षणपध्दतीचा हा परिपाक असल्याचं मानलं जात आहे.

आतापर्यंत सरकारी कॉलेजांमध्ये फ्री सीट मिळाली, तर त्यातली फी वाजवी स्वरुपात पेलणं शक्य असायचं. आता मात्र हा खर्च वाढत जाणार असल्याने यापुढे चांगला पैसा बाळगून असणारेच डॉक्टरी शिक्षण घेण्यास धजावतील, अशी भीती व्यक्त केली जात आहे. ही परिस्थिती काही या एक-दोन वर्षांत आलेली नाही. विनाअनुदानित कॉलेजांच्या सद्दीबरोबरच या गोष्टीला सुरुवात झाली होती. खर्चाच्या प्रमाणात शिक्षणाची फी आकारणं यात गैर काहीच नाही. पण त्या प्रमाणात दजेर्दार शिक्षण दिलं जातं का, हा खरा प्रश्न आहे. आतापर्यंत तरी पुरेशा सुविधांअभावी मेडिकल शिक्षणाची दुकानं थाटून बसलेल्या शिक्षण सम्राटांवर खऱ्या अर्थाने अंकुश निर्माण झाल्याचं चित्र नाही.

मेडिकलच्या क्षेत्रात महाराष्ट्राचं नाव खूप अग्रेसर आहे. आपल्याकडच्या अनेक डॉक्टरांनी जगभरात नावलौकिक मिळवला आहे. या सर्व अनुभवाचा फायदा करून घेऊन मेडिकलच्या शिक्षणाला अधिक चांगली दिशा मिळायला हवी होती. पण केवळ व्यावसायिकतेचा आधार उरल्यामुळे आणि संख्यात्मक वाढ भरमसाट प्रमाणात होत गेल्यामुळे अनेकांच्या मनात रास्त भीती निर्माण झाली आहे.

आरोग्यविज्ञान विद्यापीठाचं कुलगुरूपद भूषवलेले डॉ. रवि बापट यांनी सांगितलं की, आर्ट््स, सायन्स, कॉमर्सच्या शाखा आणि मेडिकलचं शिक्षण यातला एक मोठा फरक म्हणजे इथे केवळ पुस्तकांचा आधार पुरेसा नसतो. मेडिकल कॉलेजांना हॉस्पिटल चालवावं लागतं. अनेक खाजगी कॉलेजांना हॉस्पिटल्सच नाहीत. विद्यार्थ्यांनी रुग्ण पाहिलाच नसेल, तर केवळ पुस्तकी कीडे बनून ते डॉक्टर कसे होऊ शकतात ? डॉक्टर आणि पेशण्ट यांच्यातला संवाद खूप महत्त्वाचा असतो. पेशण्टला तपासताना डॉक्टरांची निरीक्षणशक्ती, त्यांचं तर्कशास्त्र या सगळ्यातून क्लिनिकल मेडिसिन तयार होतं. रोगाची लक्षणं दिसल्यावर आपली पंचेंदियं वापरूनच रोगनिदान होऊ शकतं. आजकाल मात्र तंत्रज्ञानाच्या आक्रमणामुळे माणूस हरवत चालला आहे. त्यामुळे डॉक्टर्स हे पेशण्टला नव्हे, तर एमआरआय यंत्राला किंवा अल्ट्रासोनोग्राफीला उपचार करत आहेत की काय, असा संभ्रम मला पडतो.

बदललेल्या मेडिकल शिक्षणपध्दतीबद्दल डॉ. बापट म्हणाले की, अलीकडच्या काळात भारताबाहेरची विद्यापीठंही मेडिकल शिक्षणासाठी इथे येऊ लागलीत. काही खाजगी कॉलेजांनी अशा विद्यापीठांशी संयुक्त सहकार्य केलं आहे. शिवाय, खाजगी विनाअनुदानित कॉलेजं आहेतच. या तीन प्रकारांनंतर सरकारी किंवा निमसरकारी, पालिकांची कॉलेजं आहेत. त्यामुळे मेडिकल शिक्षणपध्दतीतही आता चातुर्र्वण्य तयार होऊ लागला आहे. पण एक मात्र नक्की की, एका बाजूने आपण भांडवलदारी अर्थव्यवस्थेला अनुकूल रहायचं आणि दुसरीकडे समाजवादी निकष लावायचे, असं दोन्ही दगडांवर आपल्याला पाय ठेवून चालता येणार नाही. त्यामुळेच प्रत्येक विद्यार्थ्याच्या मेडिकल शिक्षणावर जर सरकारला चार लाख रुपये खर्च येत असेल, तर तेच शिक्षण 18-20 हजारांत देण्यात काय हशील ? डॉ. बापट यांच्या प्रतिक्रियेतून बऱ्याच मुद्द्यांवर प्रकाश पडला. सरकारने सबसिडी तरी किती द्यावी, हाही मुद्दा आहेच. तरीही यापुढचं मेडिकल शिक्षण घेणारा वर्ग कुठला असेल, हा प्रश्न राहतोच.

ठाण्यात राहणाऱ्या श्रीमती गोखले यांची मुलगी अलीकडेच सीईटीत चांगले मार्क मिळवून एमडीसाठी निवडली गेली. आता तिला महापालिकेच्या हॉस्पिटलचा दरवाजा उच्च शिक्षणासाठी खुला आहे. तिने एमबीबीएसची साडेपाच वर्षं केईएममध्ये केली, तेव्हा तिला अनेक रुग्ण तपासायचा अनुभव मिळाला. एका सेमिस्टरला 8 हजार रुपये इतका खर्च तिच्या वेळी होता. पुस्तकं, होस्टेल हा सगळा खर्च धरून सव्वा-दीड लाख रुपये शिक्षणावर खर्च झाले. गोखलेबाई बँकेत आणि त्यांचे पतीही सरकारी सेवेत, त्यामुळे फ्लॅटचं लोन, दुसऱ्या मुलीचं शिक्षण, घरची आजारपणं हे सगळं सांभाळून हा खर्च पेलणं त्यांना शक्य झालं. पण नव्या फीरचनेचं ओझं आम्हाला नक्कीच परवडलं नसतं, हे त्या कबूल करतात.

महापालिकेच्या हॉस्पिटलचं डीनपद भूषवलेल्या एका अनुभवी डॉक्टरांच्या मते आज अनेक चांगले विद्याथीर् शिक्षण पूर्ण झाल्यावर सरळ अमेरिकेचा रस्ता धरतात. आपण समाजाचं काही देणं लागतो, हे ते विसरतात. डॉक्टरी व्यवसायात खरी परिपक्वता ही 35-40 व्या वषीर्च अनुभवांनी येऊ शकते. पण विद्याथीर् विसाव्या-बाविसाव्या वषीर्च एमबीए, कम्प्युटर इंजीनिअर यांच्या पगाराकडे बघून आपल्या पगाराची तुलना करू लागतात. पण इथे तुम्ही कम्प्युटरसारख्या यंत्राशी नव्हे, तर हाडामासाच्या माणसाच्या जिवाशी खेळता आहात, हे लक्षात ठेवायला हवं.

मेडिकलच्या अभ्यासक्रमासाठी आता बारावीचे नव्हे, तर सीईटीचे मार्क गरजेचे असतात. त्याचप्रमाणे पोस्ट ग्रॅज्युएशन स्तरावरही एमबीबीएसच्या शेवटच्या वर्षाच्या मार्कांपेक्षा सीईटीतल्या मार्कांना महत्त्व असतं. अशा वेळी अनेक जण शेवटच्या वर्षाच्या परीक्षेकडे दुर्लक्ष करतात. पण तज्ज्ञांच्या मते आपल्या देशाला दहा एमडींपेक्षाही उरलेले जे 70- 80 एमबीबीएस तयार होतील, ते किती चांगल्या प्रकारे होतील, हे महत्त्वाचं आहे. एमडीच्या सीईटीपायी अनेक जण एमबीबीएसच्या शेवटच्या वर्षाकडे दुर्लक्ष करण्याची भीती असते. बारावीच्या स्तरावरही सध्या ऑब्जेक्टिव्ह वा गाळलेल्या जागा भरा प्रकारातली सीईटी घेतली जाते, त्याला अनेकांचा विरोध आहे. मेडिकलमध्ये इंजीनिअरिंगसारखं 2+2 हे दरवेळी चारच असत नाही, ते पाच किंवा तीनही असू शकतं, असं त्यांचं म्हणणं.

आज आपल्या देशाला केवळ एमबीबीएस, एमडी, एमएस यांची गरज नाही, तर त्याजोडीने पॅरामेडिकल कोसेर्स वाढण्याची गरज आहे. अपघातातील जखमींना मिळणारी ट्रॉमा केअर, प्रदूषणाशी निगडित आजार यावर आता अभ्यासक्रम तयार होण्याची गरज आहे. नव्या कॉलेजांनी किंवा अभिमत विद्यापीठाचा दर्जा मिळवणाऱ्यांनी या गोष्टीकडे दुर्लक्ष केलं आहे. ग्रामीण तसंच दुर्गम भागात विद्यार्थ्यांना इन्टर्नशिप सक्तीची करण्यासाठी आता नियम लागू करण्याची वेळ आली आहे.

एकीकडे असा खोलवर विचार करणाऱ्या डॉक्टरांची पिढी आहे. त्यांच्याकडून काही शिकण्यासाठी आसुसलेले विद्याथीर्ही आहेत. पण त्याचवेळी एमबीबीएस होताच पहिल्या वर्षातच आपल्या दारापुढे आलिशान मोटार यावी, असा विचार करणारे डॉक्टरही आहेत. सगळ्याच कॉलेजांची फी वाढत चालल्यामुळे आता कर्ज काढून शिक्षण घेणं अपरिहार्य ठरेल. पण मग हा पैसा झटपट परत मिळवण्यासाठी विद्याथीर् प्रयत्नशील राहतील, असं पोद्दारमधून बीएएमएस केलेल्या मेधाला वाटतं. मेधाची भीती अगदीच फोल नाही. पैसा, प्रसिद्धी सगळं असण्यात काही चूक नाही. पण त्यासाठी पूवीर्च्या डॉक्टरांनी किती चिकाटी आणि मेहेनत घेतली, याचे धडे नव्या डॉक्टरांना कोण देणार, हा प्रश्न जुनेजाणते विचारतात. सरकारी धोरणातूनही या गोष्टींवर फारच कमी विचार केला जातो आणि दर्जावर पाणी सोडून खाजगी कॉलेजांची दुकानं थाटण्याचा व्यवहार बोकाळतो. अॅडमिशन्सच्या धंद्यापुढे हा विचार बाजूला सरतो आणि मग उद्याचे डॉक्टर कसे असतील, याची कुणालाच चिंता उरत नाही, अशी भीती निर्माण होते.

समीर कर्वे

 
</text>
</doc>
