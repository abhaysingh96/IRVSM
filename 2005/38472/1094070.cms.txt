<doc>
<docno>1094070.cms.txt</docno>
<text>
 
महामुंबई
'महानंद'मधील आणखी एक घोटाळा उघड
[ Saturday, April 30, 2005  08:43:41 pm]


म. टा. प्रतिनिधी

मुंबई : पशुखाद्याचा पुरवठा झाला नसतानाही डिलिव्हरी चलनाच्या आधारे पैसे देण्याच्या महानंद डेअरीतील प्रकारात एप्रिल ते नोव्हेंबर 2005 या केवळ आठ महिन्यांच्या काळात एक कोटी 30 लाख रुपयांचा गैरव्यवहार झाला आहे. हा प्रकार 2001 पासून सुरू असल्याने यात गुंतलेली रक्कम पाच ते सहा कोटींपर्यंत जाण्याची शक्यता व्यक्त होत आहे.

सभासद असलेल्या जिल्हा दूध संघांकडून मागणी नसतानाही महानंद डेअरीने राज्यात चार ठिकाणी पशुखाद्य कारखाने सुरू केले होते. या कारखान्यांनी सभासद संघांना पशुखाद्याचा पुरवठा केल्यावर महानंद त्यांचे पैसे भागवणार होती. मात्र, प्रत्यक्षात मालाचा पुरवठा केला नसतानाच केवळ डिलिव्हरी चलनाच्या आधारे पैसे देण्यात आल्याचे आढळले आहे. ' महानंद ' चे निलंबित कार्यकारी संचालक शिवाजी तळेकर यांच्या खातेनिहाय चौकशीत हा प्रकार उघडकीस आल्याचे सांगण्यात येते.

एप्रिल ते नोव्हेंबर 2005 या काळात दोन हजार टनांहून अधिक पशुखाद्यासाठी अशाप्रकारे पैसे दिले गेले असून ही रक्कम एक कोटी 30 लाखांंहून अधिक आहे. गेली चार ते पाच वषेर् अशाप्रकारे पैशाचा पाच ते सहा कोटी रुपयांचा गैरव्यवहार झाला असावा, अशी शक्यता आहे.

तळेकर यांच्या काळातील सर्वच प्रकरणांची चौकशी सुरू असून त्यात याही प्रकरणाचा समावेश आहे, असे ' महानंद ' चे व्यवस्थापकीय संचालक ए. आर. राजीव यांनी सांगितले. तळेकर यांची चौकशी माजी उपलोकायुक्त के. शिवरामकृष्णन यांच्यामार्फत सुरू असून येत्या काही दिवसांतच त्यांच्यावर आरोपपत्र ठेवले जाण्याची शक्यता आहे.

 
</text>
</doc>
