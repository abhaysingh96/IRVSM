<doc>
<docno>1094040.cms.txt</docno>
<text>
 
महाराष्ट्र
'खासगी विद्यापीठांना रोखा'
[ Saturday, April 30, 2005  07:20:14 pm]


म. टा. वृत्तसेवा

शिर्डी : खासगी शिक्षण संस्था स्थापन करून देणगी रूपाने कोट्यवधी रुपयांची माया गोळा करणाऱ्या शिक्षणसम्राटांनी संपूर्ण शिक्षण क्षेत्रच कलंकित केले आहे. अशा भ्रष्ट शिक्षणसम्राटांना व त्यांना पाठिंबा देणाऱ्या राज्य सरकारला वठणीवर आणायचे असेल तर खासगी विद्यापीठांना रोखणे हाच पर्याय आहे. त्यासाठी सर्वांनी पेटून उठायला हवे, राज्यभर जनआंदोलन व्हायला हवे, असे आवाहन शेतकरी कामगार पक्षाचे ज्येष्ठ नेते आणि रयत संस्थेचे अध्यक्ष प्रा. एन. डी. पाटील यांनी केले.

माध्यमिक शिक्षक संघातफेर् 31 वे राज्यस्तरीय अधिवेशन नुकतेच संगमनेरात झाले. शिक्षण सेवक धोरण रद्द करणे, विना अनुदान तत्व रोखणे, शिक्षण क्षेत्रातील खासगीकरण व कंत्राटी करणास हटविणे, या क्षेत्रातील भ्रष्टाचार रोखणे, परीक्षेतील कॉपी रोखणे, शिक्षणासाठी पुरेसा निधी उपलब्ध करून देणे आदी महत्त्वाच्या प्रश्नांवर चर्चा करण्यासाठी बोलविण्यात आलेल्या अधिवेशनाचे उद्घाटन शालेय शिक्षणमंत्री वसंत पुरके यांच्या हस्ते होणार होते. परंतु, ऐनवेळी शिक्षणमंत्र्यांचा दौरा रद्द झाल्याने राज्याचे कृषीमंत्री बाळासाहेब थोरात यांच्या हस्ते उद्घाटन करवून घ्यावे लागले.

उद्घाटनाच्या पहिल्या सत्रातच कार्यक्रमाचे प्रमुख पाहुणे आणि रयत शिक्षण संस्थेचे अध्यक्ष प्रा. एन. डी. पाटील यांच्या तडाखेबंद भाषणाने सर्वांचेच कान टवकारायला लावले. ' शिक्षण क्षेत्रापुढील नवी आव्हाने ' या विषयावर पावणे दोन तास केलेल्या भाषणात पाटलांनी राज्य सरकार व ते चालविणाऱ्या सत्ताधारी काँग्रेस आघाडी सरकारला अक्षरश: ठोकून काढले. खासगी शिक्षण संस्था स्थापन करून त्यातून कोट्यावधी रुपयांची माया गोळा करणारे आजच्या तथाकथित शिक्षण सम्राटांनी शिक्षण क्षेत्रात जो धूडगूस घातला आहे. त्यामुळे राज्यातील संपूर्ण शिक्षण क्षेत्रच कसे कलंकित झाले याचा पाढा वाचतांना प्रा. पाटील म्हणाले, प्राथमिक शिक्षण सक्तीचे व मोफत मिळाले पाहिजे ही महात्मा फुले यांनी 1882 मध्ये हंटर कमीशनपुढे केलेली मागणी स्वांतत्रोत्तर काळातही केंद व राज्य सरकारने आजतागायत पूर्ण केली नाही. तुम्ही राज्यकारभार कसाही हाका याबद्दल आम्हाला काहीही म्हणायचे नाही, पण फुलेंची मागणी पूर्ण करू न शकणाऱ्या सरकारला यापुढे फुलेंचे नाव घेण्याचा अजिबात अधिकार नाही आणि यापुढे ते घेण्यात येऊ नये, अशी राज्य सरकारला हायकोर्टामार्फत नोटीस बजावण्याचा आपला विचार आहे.

शिक्षण हे शेवटच्या घटकापर्यंत पोहचले पाहिजे असे आपण सांगत असलो तरी भारतात तसे घडते का ? झानिया, केनिया यासारखे गरीब देश प्राथमिक शिक्षण सक्तीचे करतात मात्र भारतात ते सक्तीचे न होण्यास राज्यर्कत्यांच्या इच्छाशक्तीचा असलेला अभाव हा होय. फुले हेच स्त्री शिक्षणाचे खरे प्रवर्तक आहेत, हे ठामपणे सांगताना पाटील म्हणाले, फुलेंनी 1848 ला पहिली शाळा काढली. तरी देखील मुलींच्या शिक्षणाची सुरुवात कवेर् स्त्री शिक्षण संस्थेपासून झाली असा आजही उल्लेख केला जातो. फुलेंचे नांव मागे टाकून अनेक समाजसुधारक पुढे जात आहेत, अशी टीकाही त्यांनी यावेळी केली. खासगी विद्यापीठांना परवानगी देण्याचे महाराष्ट्रात घाटत असून राज्य सरकार खासगी विद्यापीठांच्या म्हणजेच धनधांडग्यांच्या पाठीशी आहे. अशा विद्यापीठांना परवानगी देतांना अडथळे येऊ नयेत म्हणून सरकारने ' स्वयं अर्थ साह्य संस्था ' असे गोंडस नाव या विधेयकाला देऊन मोठी चलाखी केली आहे, असा आरोप त्यांनी केला.

 
</text>
</doc>
