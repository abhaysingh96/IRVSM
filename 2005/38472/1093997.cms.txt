<doc>
<docno>1093997.cms.txt</docno>
<text>
 
संवाद
मैत्रीचं रसायनशास्त्र
[ Saturday, April 30, 2005  05:47:02 pm]


समकालीन वास्तवातील दाहक घटनांचा संदर्भ घेऊन मैत्री या मूल्याच्या नानाविध पैलूंचा शोध घेण्याचा सासणे यांचा हा लेखनप्रवास ' मॅगी टू मिनिटस् ' च्या इन्स्टंट व फास्ट फूडच्या काळात खूप मोलाचा आहे. धर्म, जाती आणि गटांच्या भक्कम तटबंद्या उभ्या राहात असताना माणसा-माणसात पूल बांधणाऱ्या मैत्रीचं हे सखोल रसायनशास्त्र दिलासा देणारं आहे.

मंदिर- मशीद प्रश्नवरून अयोध्येत गेल्या पन्नास वर्षांपासून चालू असलेला वादंग सर्वांनाच माहीत आहे ; पण रामजन्मभूमी न्यासाचे अध्यक्ष महंत रामचंददासजी आणि सुन्नी वक्फ बोर्डाचे नेते हाशीम अन्सारी या दोन वृद्धांची जिगरी दोस्ती फारच थोड्यांना ठाऊक असेल! अयोध्येतील असंख्य घडामोडींनंतरही आपापल्या भूमिकांवर ठाम असणाऱ्या या दोघांच्या मैत्रीत कधी अंतर आले नाही. वर्ण, वर्ग, धर्म, जात, भाषा, लिंग, वय व प्रदेश यांच्या पल्याड जाणारं मैत्रीचं नातं! जगण्याच्या गतिमान प्रवाहात माणसा-माणसांमधील संबंध अधिकाधिक गुंतागुंतीचे होत असताना मैत्रीच्या नात्याचं रसायनशास्त्र तसंच अबाधित राहतं का ? बदलता सामाजिक, आथिर्क व राजकीय सभोवार मैत्री या मूल्यावर काय परिणाम करतो ? माणसातल्या वृत्तीशी, विचारांशी वाद ; पण त्या माणसाशी मैत्री असं करता येतं का ? आजवर निखळ, पारदशीर् व उदात्त मानलेल्या मैत्री या नात्याचा विचार ' समाजवास्तवापासून तुटलेली एक अधांतरी कल्पना ' असा करता येतो का ? या व मैत्रीविषयक अशा अनेक प्रश्ानंचा मागोवा ही कादंबरी घेते.

मनोहर आणि कानिफनाथ हे जिवलग मित्र. कादंबरीचा निवेदक ' रद्दीवाला ' लेखक हा ख्रिश्चन धमोर्पदेशक. या तिघांची जवळपास साठ-पासष्ट वर्षांची घनिष्ठ मैत्री. हे तिघेही ज्या छोट्या गावात राहतात तेथे धर्मांनी, जातींनी पोखरलेलं वातावरण. गावात जातिवाचक गल्ल्या. मकरानासाहेबांचा दर्गा आहे. ' संस्कृतिरक्षक ' मुखपत्र चालविणारे वामनराव आहेत. कुणी महामहोपाध्याय आहेत. अकारण वादग्रस्त विधानं करून देव-दैवतांची, इतिहासातील महापुरुषांची निंदानालस्ती करणारे इतिहाससंशोधक देशमुख आहेत. त्यांच्या व्याख्यानाच्या निमित्तानं गावात तणाव निर्माण होतो. मनोहरपंतांचा मुलगा मकरंद आणि कानिफनाथांची मुलगी जयमंगला यांचं परस्परांवर प्रेम आहे. या संभाव्य नात्याच्या निमित्तानेही या दोन कुटुंबांमध्ये ताण आहेत.

मकरानासाहेब र्दग्याच्या जागेवर अतिक्रमण झाल्यामुळं त्याला कुंपण घालणारे मुतवल्ली आहेत. याही प्रकरणामुळं तणाव आहेत. अशा स्फोटक वातावरणात देशमुखांच्या व्याख्यानाच्या निमित्तानं गावात दंगल उसळते. तोडफोड, जाळपोळ होते. दंगलीत मकरंद-जयमंगला चर्चमध्ये आसरा घेतात. कानिफनाथांचा मुलगा गोपाळ याला दंगलीत भोसकलं जातं. मनोहरचा मुलगा दिलीप त्याला दवाखान्यात स्वत:चे रक्त देतो. गोळीबार, मुखपत्राची होळी अशा प्रसंगांनी कादंबरीचं कथानक पुढं सरकत जातं. गावातील नानाविध लोकांमधील जातीय-धामिर्क द्वेष आणि दोन मित्रांतील आत्मीय मैत्री असा नाट्यमय संघर्ष उभा राहतो. ' सगळ्यांनाच सगळ्यांची आवश्यकता असते, आधार असतो. तेव्हाच इतक्या पायऱ्या चढता-उतरता येतात. दीर्घ वाटचाल शक्य होते. कारण जगणं एक आहे, एकात्म आहे ,' अशा सकारात्मक विचारानं कादंबरीचा शेवट होतो.

वास्तवातील समृद्ध संदर्भांनी व्यापलेली ' दोन मित्र ' ही कादंबरी हा भारत सासणे यांच्या लेखनप्रवासातील मोलाचा टप्पा आहे. आजवरचं त्यांचं लेखन पारलौकिक, आध्यात्मिक शब्दांनी, तपशिलांनी, सूत्रांनी आणि संदर्भांनी व्यापलेलं आहे. माणसाच्या जगण्याच्या, प्रश्ानंच्या आणि सुखदु:खाच्या मुळापर्यंत जाऊन माणसाचं जगणं समग्रतेनं शोधू इच्छिणाऱ्या लेखकाला आत्मभानाच्या जाणिवेइतकीच सामाजिक भानाची जाणीव मोलाची असते, याचा प्रत्यय कादंबरी वाचताना येतो. मुळात आत्मभान, सौंदर्यभान आणि सामाजिक भान या जाणिवा परस्पर विरोधी व पर्यायी नसून परस्परपूरक व पोषक असतात. प्रश्ान् असतो, खोल बुडी मारून तळ शोधण्याचा. समकालीन वास्तवातील दाहक घटनांचा संदर्भ घेऊन मैत्री या मूल्याच्या नानाविध पैलूंचा शोध घेण्याचा आणि बदलत्या सभोवाराच्या पार्श्वभूमीवर या मूल्याच्या महत्त्वाचं अबाधित्व ठामपणे मांडण्याचा सासणे यांचा हा लेखनप्रवास ' मॅगी टू मिनिटस् ' च्या इन्स्टंट व फास्ट फूडच्या काळात खूप मोलाचा आहे. धर्म, जाती आणि गटांच्या भक्कम तटबंद्या उभ्या राहात असताना माणसा-माणसात पूल बांधणाऱ्या मैत्रीचं हे सखोल रसायनशास्त्र दिलासा देणारं आहे.

सुहास जेवळीकर

..............................................
दोन मित्र (कादंबरी) : भारत सासणे, मॅजेस्टिक प्रकाशन, मुंबई.

पाने: 134, किंमत: 120 रुपये

 
</text>
</doc>
