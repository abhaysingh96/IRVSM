<doc>
<docno>1094005.cms.txt</docno>
<text>
 
संवाद
नेताजींच्या पोषाखात!
[ Saturday, April 30, 2005  06:02:57 pm]


भारतीय स्वातंत्र्ययुद्धाचे महानायक नेताजी सुभाषचंद बोस यांच्यावर ख्यातनाम दिग्दर्शक श्याम बेनेगल यांनी तयार केलेला ' द फरगॉटन हीरो ' हा चित्रपट या महिन्यात प्रदशिर्त होतो आहे. या चरित्रपटात नेताजींची भूमिका साकारणारे अष्टपैलू अभिनेते सचिन खेडेकर हे या महिन्याचे पाहुणे लेखक आहेत. त्यांची ही पहिली अक्षरभेट:

एखादी चांगली घटना आयुष्यात घडायची असेल तर त्या आधी खूप छोट्या छोट्या चांगल्या प्रसंगांची किंवा घटनांची एक मालिकाच आधी येऊन जाते. हे माझ्या बाबतीत तंतोतंत खरं आहे. आता मागे वळून पाहताना सगळं स्पष्ट दिसतं आणि नीट मांडताही येतं. पण त्या घटना घडत असताना हे नीटसं कळत नव्हतं.

बरोबर तीन वर्षांपूर्वी 2002 च्या मे महिन्याच्या ऐन कडक उन्हाळ्यात आम्ही बडोद्याला एका गुजराती सिनेमाचं चित्रिकरण करत होतो. सिनेमाचं नाव होतं , ' पैसा मारो परमेश्वर '. एका पाठोपाठ होणाऱ्या शॉटस्च्या विश्रांतीत आमच्या सिनेमाचे कॅमेरामन राजन कोठारी यांना मी सहज विचारलं , ' पुढचा सिनेमा कुणाचा करणार ?' राजनभाई म्हणाले , ' श्याम बेनेगल यांचा नेताजी सुभाषचंद बोस. ' मी म्हटलं , ' नट ठरलेत का ? मीही दिसू शकेन बंगाली. ' म्हणताना मी सहज म्हणून गेलो पण त्यांनी ते पकडून ठेवलं आणि नंतर माझा पिच्छाच पुरवला.

बडोद्याहून आल्याबरोबर ते मला बेनेगलांकडे घेऊन गेले. राजनभाईंनी त्यांना माझ्याबद्दल खूप चांगलं सांगितलं होतं. श्यामबाबूसुद्धा माझ्याशी खूप छान बोलले. (खरंतर त्या आधीही मी त्यांच्याकडे काम मागायला गेलो होतो पण त्यांच्या लक्षात नाही आलं.) याही वेळेला श्यामबाबू काही मला लगेच काम देतील, असं त्यांच्या चेहऱ्यावरून दिसत नव्हतं. ' बघूया, विचार करूया ' अशा जुजबी संभाषणात मिटींग संपली. मी थोडा हिरमुसलो. पण ठीक आहे. या अशा अनुभवांची मला आत्तापर्यंत खूप सवय होती.

या भेटीनंतर साधारण महिना उलटून गेल्यानंतर पुन्हा एकदा राजनभाईंनी सांगितलं , ' अजून रोल मिळाला नाहीये कुणाला. स्क्रीन टेस्टसाठी प्रयत्न कर. मला खात्री आहे, काम होईल. ' आता मात्र माझं डोकं त्या एकाच विचारानं भारून गेलं. श्यामबाबूंशी झालेली पहिली थंडशी भेट मला आठवत होतीच. काहीतरी वेगळा प्रयत्न केल्याशिवाय आता आपल्याकडे लक्ष जाणार नाही, हे मला जाणवलं. त्याच तिरमिरीत मी जगदीश माळींना फोन केला. (मी नट व्हायचं ठरवल्यानंतर माझं पहिलं फोटो सेशन जगदीशनंच केलं होतं.) जगदीशकडे जाताना माझ्या हातात विश्वास पाटलांची ' महानायक ' ही सुभाषबाबूंच्या जीवनावरची कादंबरी होती. ' ह्या पुस्तकाच्या मुखपृष्ठावर सुभाषबाबूंचा आहे तस्साच्या तस्सा माझा फोटो येईल का ?' मी जगदीशला विचारलं. तो माझ्याकडे मिनिटभर पाहात राहिला आणि म्हणाला , ' चल सलूनमध्ये. मिशी काढून टाकू. ' ( माझ्याकरता माझी मिशी म्हणजे जीव की प्राण होती. माझी ओळख होती. मिशी काढून मी वाईट दिसतो अशी माझी खात्री होती. पण काय करणार ?) तिथून तडक आम्ही जेम ड्रेसवाल्याकडे गेलो आणि नेताजींचा युनिफॉर्म शिवायला टाकला. माझी अशी कल्पना की आता जगदीशच्या स्टुडिओत फोटो काढायचे. तर तो म्हणाला , ' उद्या सकाळी फाऊंटनला जाऊ. रविवार आहे. गदीर् नसेल. तिथेच करू नेताजींच्या गेटअपमध्ये तुझं शूटिंग. '

मला धडकीच भरली. त्याला फक्त ' बरं ' म्हणून सटकलो.

बहादूरदादांना ( म्हणजे माझे जीवलग मित्र आणि मेकअप आटिर्स्ट) बरोबर घेतलं आणि भल्या पहाटे जहांगीर आर्ट गॅलरीच्या गल्लीत म्हणजे वेस्ट एन्डच्या समोरच्या फूटपाथवर गाडीच्या डिकीतून काढलेल्या खुर्च्यांवर बसून मेकअप करायला सुरुवात केली. जगदीश कॅमेरे घेऊन तिथं पोहोचला तोवर मी युनिफॉर्म घालून तयार होतो. एशियाटिक सोसायटी, झोरॅस्ट्रियन बँकेचा रस्ता आणि इतर दोन-तीन ठिकाणी आम्ही फोटो काढले. परिसरात असलेली थोडीफार माणसं आणि रिकाम्या रस्त्यात क्रिकेट खेळणारी मुलं आमच्याकडे आणि विशेषत: माझ्याकडे पाहून हसत होती. पण त्यांच्याकडे दुर्लक्ष करत फोटोशूट पूर्ण केलं.

राजनभाईंचा असिस्टंट चंदन गोस्वामी याच्या हाती मी ते मोठे केलेले फोटोग्राफ्स ( 10' बाय 20' एवढ्या आकाराचे) श्यामबाबूंकडे पाठवले. फोटो ऑफिसला पोहोचताच दहा मिनिटांत श्यामबाबूंनी फोन केला आणि विचारलं , ' सचिन, तुझी उंची किती आहे ?' मी म्हटलं , ' पाच साडेदहा. ' ' वंंडरफुल! उद्या स्क्रीनटेस्टसाठी ऑफिसला ये. ' बस्स. माझा आत्मविश्वास बळावला.

जगदीश आणि बहादूर या माझ्या दोन गुणी मित्रांच्या प्रयत्नांनी जे अप्रतिम फोटो निघाले होते, त्यांचीच केवळ ही किमया होती. (नाहीतर श्यामबाबूंना मी आधीही भेटलो होतोच की!) नंतर एकदा हे फोटो मी विनय आपटेला दाखवले होते. तेव्हा तो मला म्हणाला होता , ' हे फोटो दाखवून तुला हा रोल श्याम बेनेगल काय रिचर्ड अॅटनबरोंनीसुद्धा दिला असता! '

मी बंगाली दिसेन हा माझा असणारा विश्वास, राजनभाईंना माझ्यात सुभाषबाबूंची छटा दिसणं, बहादूरदादांनी मला सुभाषबाबूंचा हुबेहूब चेहरा मेकअपनं देणं आणि जगदीशनं हे सारं त्याच्या कॅमेऱ्यात टिपणं! ही एक अनाकलनीय पण अद्भुत गोष्ट आहे. आणि एका खूप मोठ्या कामाकडे नेणारी चांगल्या गोष्टींची मालिका....

सचिन खेडेकर

 
</text>
</doc>
