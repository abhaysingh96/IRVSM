<doc>
<docno>1127181.cms.txt</docno>
<text>
 
देश-विदेश
...पण सीमेची फेरआखणी अशक्य!
[ Monday, May 30, 2005  11:49:23 pm]


वृत्तसंस्था

नवी दिल्ली : भारत आणि पाकिस्तान यांच्यातील शांतता प्रक्रियेचे गाडे पुढे नेण्यासाठी आजचे वातावरण उत्तम आहे, अशा वातावरणात मूलभूत समस्यांवर चर्चा शक्य आहे, मात्र कुठल्याही परिस्थितीत भारताच्या सीमांची फेरआखणी होणार नाही, असे पंतप्रधान मनमोहन सिंग यांनी म्हटले आहे.

राजधानी दिल्लीतील विदेशी पत्रकारांशी सिंग यांनी सोमवारी सुमारे तासभर चर्चा केली. या चचेर्दरम्यान त्यांनी काश्मीरसह इतर सर्वच समस्यांवर उहापोह केला. पाकचे राष्ट्राध्यक्ष परवेज मुशर्रफ यांना जम्मू- काश्मीरचा प्रश्न कळीचा वाटतो आहे. त्याबाबत खुल्या दिलाने चर्चा करण्याची आमची तयारी आहे. मात्र, काहीही झाले तरी देशाच्या फाळणीला निमंत्रण देईल अशा रितीने सीमांची फेरआखणी स्वीकारली जाणार नाही, असे सिंग यांनी स्पष्ट केले.

काश्मीरमधील काही भागाला स्वायत्तता देण्याचा प्रस्ताव मुशर्रफ यांनी मांडला आहे, त्यावर आपले म्हणणे काय, असे विचारता, उभय देशांतील सर्वच समस्यांवर ठोस उपाय शोधणे आवश्यक आहे, असे सिंग यांनी नमूद केले. काश्मीर समस्या खूप जुनी आहे. ती सोडवण्यासाठी कुठलीही कालमर्यादा निश्चित करता येणार नाही, असेही सिंग यांनी एका प्रश्नाचे उत्तर देताना सांगितले.

 
</text>
</doc>
