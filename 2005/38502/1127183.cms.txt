<doc>
<docno>1127183.cms.txt</docno>
<text>
 
महामुंबई
प्रसिद्धीमागे लागण्यापेक्षा काम करणार
[ Monday, May 30, 2005  11:53:28 pm]


म. टा. प्रतिनिधी

मुंबई : 'प्रसिद्धीच्या मागे लागण्यापेक्षा आपल्याला काम करायला आवडेल', अशी निवडक प्रतिक्रिया सह पोलिस आयुक्त (कायदा व सुव्यवस्था) पदाची सूत्रे स्वीकारल्यानंतर अरूप पटनायक यांनी सोमवारी व्यक्त केली.

रविवारी राज्यभरातील 78 अधिकाऱ्यांच्या बदल्या करण्यात आल्या असून त्यात मुंबईचे सह पोलिस आयुक्त (कायदा व सुव्यवस्था) जावेद अहमद यांचाही समावेश आहे. त्यांच्या जागी नियुक्ती करण्यात आलेले राज्य राखीव पोलिस दलाचे महानिरीक्षक अरूप पटनायक यांनी सोमवारी अहमद यांच्याकडून सूत्रे स्वीकारली. त्यावेळी ते बोलत होते. आपण याआधी मुंबई शहरात पोलिस उपायुक्त तसेच अतिरिक्त पोलिस उपायुक्त या पदावर काम केले असल्याने आपल्याला शहराच्या मानसिकतेविषयी बऱ्यापैकी माहिती आहे. त्यामुळे यासर्व अनुभवाचा आपल्याला निश्चितच फायदा होईल, असे ते म्हणाले.

प्रसिद्धीमाध्यमांशी आपली भूमिका कशी राहील असे विचारले असता, आपल्याला मिडियाच्या मागे लागण्यापेक्षा काम करायला आवडेल. मिडियाच्या मागे लागल्याने अनेकांवर 'बुमरँग' उलटले आहे. त्यामुळे आपले प्राधान्य कामाला राहणार असून काम असेल तर त्याचे प्रतिबिंब उमटतेच, असे ते म्हणाले. यावेळी उपस्थित असलेले अहमद म्हणाले की, शहराची कायदा व सुव्यवस्थेची जबाबदारी सांभाळताना आपल्याला पोलिस दलातील अधिकारी तसेच कर्मचारी यांच्याबरोबरच नागरिकांचाही पाठिंबा मिळाला. सुनिल मोरे प्रकरणामुळे दलाचा हादरा बसला असला तरी आम्ही यातून मोठा धडा शिकलो. अशा प्रकारच्या घटना परत घडू नयेत यासाठीही प्रयत्न करायला हवा.

 
</text>
</doc>
