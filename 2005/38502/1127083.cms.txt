<doc>
<docno>1127083.cms.txt</docno>
<text>
 
लेख
तंत्रज्ञानाचा विजय
[ Monday, May 30, 2005  09:15:59 pm]


बीबीसीवर अलीकडेच रेथ व्याख्यानमाला झाली. लॉर्ड अॅलेक ब्रोअर्स यांनी ही व्याख्यानमाला गुंफली. लॉर्ड ब्रोअर्स हे रॉयल अॅकॅडॅमी ऑफ इंजिनीयर्सचे अध्यक्ष आणि हाऊस ऑफ लॉर्डसच्या सायन्स अँड टेक्नॉलॉजी कमिटीचे अध्यक्ष आहेत. 1996 ते 2003 या वर्षात ते केम्ब्रिजचे कुलगुरू होते. त्यांच्या पहिल्या व्याख्यानाचा हा सारांश...

मे महिना आला की रेथ व्याख्यानमालेबद्दल उत्सुकता निर्माण होते. ही नुसती बौद्धिक मेजवानी नसून व्याख्याने अत्यंत उद्बोधक असतात. ही व्याख्याने नुकतीच झाली. लॉर्ड अॅलेक ब्रोअर्स यांनी ही व्याख्यानमाला गुंफली आहे. लॉर्ड ब्रोअर्स हे रॉयल अॅकॅडॅमी ऑफ इंजिनीयर्सचे अध्यक्ष आणि हाऊस ऑफ लॉर्डसच्या सायन्स अँड टेक्नॉलॉजी कमिटीचे अध्यक्ष आहेत. 1996 ते 2003 या वर्षात ते केम्ब्रिजचे कुलगुरू होते. लॉर्ड ब्रोअर्स हे नॅनोटेक्नॉलॉजीचे आद्यप्रवर्तक म्हणून ओळखले जातात. 1938 साली लॉर्ड ब्रोअर्स यांचा जन्म कोलकात्यात झाला. त्यांचे वडील विमा व्यवसायात होते. बिनतारी तंत्रज्ञान व छायाचित्रण यात त्यांना रस होता. त्यांनी 1930 साली कलकत्ता स्टेट्समनमध्ये रेडियोवर लेखमाला लिहिली होती. शॉर्ट वेव्हवर बीबीसी पकडणाऱ्या पहिल्या काही व्यक्तींत लॉर्ड ब्रोअर्स यांच्या वडिलांचा क्रमांक लागतो. तंत्रज्ञानाच्या आवडीचे बाळकडू अशा तऱ्हेने अलेक ब्रोअर्स यांना मिळाले होते. अॅलेक ब्रोअर्स यांचे शिक्षण मेलबर्न विद्यापीठात व नंतर केम्ब्रिजमध्ये झाले. 19 वषेर् त्यांनी आय. बी. एम.च्या संशोधन विभागात काम केले. 1984 मध्ये ते केम्ब्रिजमध्ये विद्युत अभियांत्रिकीचे प्राध्यापक झाले व विविध उच्च पदे सांभाळत 1996 साली केम्ब्रिजचे कुलगुरू झाले. 'तंत्रज्ञानाचा विजय' हा रेथ व्याख्यानमालेचा विषय त्यांनी निवडला आहे.

'मानव जातीचा भविष्यकाळ तंत्रज्ञान ठरवेल' या पहिल्या व्याख्यानात लॉर्ड ब्रोअर्स यांनी तंत्रज्ञान हा विषय व्याख्यानासाठी का निवडला यासाठी मजेदार किस्सा निवेदन केला आहे. विजेचे उत्पादन, जेट इंजिन, लशीकरण आणि डीएनए यांचे शोध ब्रिटनमध्ये लागले. तेव्हा अशा शोध-मालिकेत तुम्हाला कोणता शोध जास्त महत्त्वाचा वाटतो, अशी प्रश्ानवली लोकांना देऊन त्यांचे मत मागविले होते. तेव्हा लोकांनी यापैकी एकालाही महत्त्वाचा शोध न मानता सुरक्षित दुचाकी सायकल हा महत्त्वाचा शोध असे मत नोंदवले. फॅरेडेपासून क्रिक-वॉटसन या सर्वांना मागे सारून बायसिकल! समाजमनामध्ये प्रगत तंत्रज्ञानाबद्दल किती गैरसमज आहेत, याचेच हे द्योतक होते. वैज्ञानिक तंत्रज्ञ यांच्या समाजाशी संवाद साधण्यात गंभीर त्रुटी राहिल्या आहेत, हे या गैरसमजाचे कारण आहे. समाजात तंत्रज्ञानाचे आकलन होण्यासाठी अशा संवादाची नितांत गरज असते. वैज्ञानिक तंत्रज्ञांचे हे अपयश दूर करण्याचा प्रयत्न व्याख्यात्याने केला आहे.

मूलभूत विज्ञानाच्या तुलनेत तंत्रज्ञानाला दुय्यम स्थान दिले जाते. पण आदिम काळापासून मानवाने दगडाच्या हत्यारापासून बहुविध तंत्रज्ञान विकसित केले आणि मानव आज या स्थितीला येऊन पोचला आहे. ही गोष्ट लक्षात ठेवून तंत्रज्ञानाकडे पाहिले पाहिजे. तंत्रज्ञान अधिकाधिक गुंतागुंतीचे होत चालले आहे. त्याची परिभाषा सामान्यांना कळत नाही. तेव्हा ते सोपे करून सांगणे हे काम वैज्ञानिक व तंत्रज्ञ यांनी केले पाहिजे. गॅलिलिओने लॅटिन या पंडिती भाषेत विचार न मांडता इटालियन या सामान्यांच्या भाषेत विज्ञानविषयक विचार मांडले होते. विज्ञानाची गूढता कमी करणे ही विज्ञानाच्या समान आकलनासाठी महत्त्वाची पायरी आहे.

छापखान्याच्या शोधानंतर माहिती व ज्ञानाचा प्रसार होऊ लागला. आज महाजालामुळे माहितीचा महापूर आला आहे. या महाजालावर फारसे नियंत्रण नाही. पण यामुळे माहितीच्या महापुरात चुकीची माहिती व विकृत माहितीसुद्धा पसरत आहे. या खोटेपणापासून सावध राहिले पाहिजे. ही माहिती तावून सुलाखून निरक्षीर विवेकाने घेण्यासाठी माणसाला बौद्धिक समीक्षक कसे व्हावयाचे हे शिकवले पाहिजे. माहितीचा उगम विश्वासार्ह आहे की नाही, याचे आकलन होणे ही काळाची गरज आहे.

गेल्या शतकातील दोन महायुद्धे, अणुस्फोट, वाढते प्रदूषण, त्यामुळे पर्यावरणाला निर्माण झालेला धोका, शस्त्रास्त्र स्पर्धा हे सर्व आधुनिक तंत्रज्ञानामुळे घडले आहे. पण फक्त एवढेच घडलेले नाही. सबंध जगतात वाढलेली आयुर्मर्यादा, उंचावलेले जीवनमान, दळणवळणाची व संदेशवहनाची उत्तम साधने, संगणकीय तंत्रज्ञान, या गोष्टीसुद्धा आधुनिक तंत्रज्ञानामुळेच शक्य झाल्या आहेत, हेसुद्धा लक्षात घेतले पाहिजे. तंत्रज्ञानातील बदलाची गती वाढती असते. दगडाच्या हत्यारापासून शिडाच्या बोटी येण्यास प्रचंड कालावधी लागला. शिडाच्या बोटींनी बरीच वषेर् समुदावर राज्य केले. त्यानंतर आले वाफेवर चालणारे इंजिन. पण त्याचे आयुष्य फार नव्हते. त्यानंतर आलेल्या इंजिनांनी मानवाची गती कुठच्या कुठे नेली. ग्रामोफोन रेकॉर्डस हा-हा म्हणता दृष्टीआड झाल्या आणि सीडी, व्हीसीडी, डीव्हीडी आल्या. तंत्रज्ञानाची गती सतत वाढत आहे. पुढचा बदल कोणता असेल हे सांगणे सोपे नाही. नवनवीन तंत्रज्ञान मानवी जीवनाला आकार देत असते. लॉर्ड ब्रोअर्स म्हणतात, ''नवीन तंत्रज्ञानाची निमिर्ती ही मूलभूत विज्ञानापेक्षा आव्हान देणारी असू शकते व त्यासाठी प्रज्ञावंत मन लागते, याची जाणीव ब्रिटनमध्ये झालेली नाही. भारत आणि चीन या दोन्ही देशांनी हे ओळखले आहे. विकसनशील देशांचे जीवनमान उंचावण्यासाठी तंत्रज्ञान विकसित करणे हा महत्त्वाचा मार्ग आहे. ब्रिटनने यात मागे राहू नये'', असा इशारा देत लॉर्ड ब्रोअर्स यांना 'मानव जातीचा भविष्यकाळ तंत्रज्ञान ठरवेल,' या पहिल्या व्याख्यानाचा शेवट केला आहे.

- डॉ. आनंद जोशी

 
</text>
</doc>
