<doc>
<docno>1127148.cms.txt</docno>
<text>
 
क्रीडा
पाकिस्तानी फलंदाजांवर बॉब वुल्मर नाराज
[ Monday, May 30, 2005  10:36:19 pm]


वृत्तसंस्था

ब्रिजटाऊन : पाकिस्तानी फलंदाजांच्या कामगिरीबाबत प्रशिक्षक बॉब वुल्मर यांनी तीव्र नाराजी व्यक्त केली आहे. 'कणाहीन', अशा शब्दात त्यांनी पाकिस्तानी फलंदाजीचे वर्णन केले आहे.

पहिल्या कसोटी क्रिकेट सामन्यात वेस्ट इंडिजने पाकवर 276 धावांनी मोठा विजय साजरा केला. त्यानंतर वुल्मर यांनी फलंदाजांबाबतची नाराजी स्पष्ट शब्दात व्यक्त केली. पहिल्या डावात पाकिस्तानी संघाचा डाव अवघ्या 144 धावात गडगडलाच कसा असा मला प्रश्ान् पडतो असे ते म्हणाले. आम्हाला फलंदाजीवर लक्ष केंदीत करावेच लागेल असे ते म्हणाले.

खेळाडू फॉर्मात नाहीत असेही म्हणता येत नाही कारण नुकत्याच झालेल्या झटपट मालिकेत सर्वच खेळाडूंनी झकास कामगिरी केली होती असे सांगून ते म्हणाले, फलंदाजांनी हाराकीरी केली असेच म्हणावे लागेल. झुंजार वृत्तीची झलकही दिसली नाही याचे तर मला मोठेच आश्चर्य वाटते.

शाहीद आफ्रिदी आणि युनुसखान यांच्यातील उडालेल्या खटक्याचा परिणाम संघाच्या कामगिरीवर झाला असावा असे बॉब वुल्मर यांनीही सूचित केले. आफ्रिदीने युनुसखानने जो फलंदाजीचा क्रम दिला होता त्याबद्दल अगदी उघड नाराजी व्यकत केली होती. अर्थात या प्रकरणाचा पराचा कावळ करण्यात आला असेही ते म्हणाले.

 
</text>
</doc>
