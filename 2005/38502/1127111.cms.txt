<doc>
<docno>1127111.cms.txt</docno>
<text>
 
महामुंबई
तेलगीवरील उपचारासाठी एड्सतज्ज्ञ सरसावले
[ Monday, May 30, 2005  09:47:52 pm]


म. टा. प्रतिनिधी

मुंबई : कोट्यवधी रुपयांच्या बनावट मुदांक घोटाळ्याचा सूत्रधार अब्दुल करीम तेलगी याच्यावर उपचार करण्यासाठी मुंबईतले एड्सतज्ज्ञ सरसावले आहेत. सीबीआयने संमती दिली तर तेलगीवरील उपचारांसाठी आमची संस्था पुढाकार घेऊ इच्छिते, असे द एड्स सोसायटी ऑफ इंडियाने म्हटले आहे.

तब्बेत बिघडल्याची वारंवार तक्रार करणारा तेलगी एचआयव्ही पॉझिटिव्ह असावा, अशी चर्चा गेले काही महिने आहे. एचआयव्ही बाधेची तीव्रता मोजणाऱ्या सीडी-फोर काऊंट या चाचणीचे तेलगीचे अहवाल तितकेसे वाईट नसल्याचे मत व्यक्त करून हृदयविकारतज्ज्ञ, ग्रंथीविषयक तज्ज्ञ व अन्य तज्ज्ञांचा समावेश असलेल्या चमूमार्फत योग्य औषधोपचार करून त्याचे आयुर्मान किमान 10 वर्षांनी वाढविता येऊ शकते असे सोसायटीचे म्हणणे आहे.

 
</text>
</doc>
