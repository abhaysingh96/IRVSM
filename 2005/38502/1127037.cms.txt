<doc>
<docno>1127037.cms.txt</docno>
<text>
 
धावते जग
स्ंघर्षाची ठिणगी
[ Monday, May 30, 2005  08:44:27 pm]


महाराष्ट्राला गेल्या काही महिन्यांपासून भासणाऱ्या विजेच्या तीव्र टंचाईमुळे शेतकऱ्यांना मोफत वीज देण्याचा प्रश्न् ऐन पावसाळ्याच्या तोंडावर चचेर्त आला आहे.

महाराष्ट्रातील वीजटंचाई आणि मोफत वीज यांचा परस्परसंबंध नेमका किती आहे, ही शोध घेण्याजोगी बाब असली, तरी यामुळे सत्ताधारी आघाडीतील मतभेद वारंवार चव्हाट्यावर येऊ लागले आहेत.

महाराष्ट्रात मोफत विजेचा निर्णयाला, निवडणूक प्रचारात शिवसेनाप्रमुख बाळासाहेब ठाकरे यांनी लोकांना दिलेले तसे आश्वासन कारणीभूत होते. या निर्णयाचा फायदा काँग्रेस आणि राष्ट्रवादी यांच्या सरकारला झाला आणि त्यांची सत्ता कायम राहिली. पण त्यापाठोपाठ भेडसावू लागलेल्या वीजटंचाईच्या संकटामुळे असे निर्णय घ्यावेत काय, हा प्रश्न् ऐरणीवर आला असून पंतप्रधान मनमोहन सिंग आणि मार्क्सवादी कम्युनिस्ट यांच्या या संबंधातील भूमिका विरोधी असल्याचे स्पष्ट झाले आहे.

हिमाचल प्रदेशात 1500 मेगावॉट क्षमतेच्या उर्जा प्रकल्पाचे उद्घाटन करताना डॉ. सिंग यांनी मोफत वीज योजनांना असलेला आपला तीव्र विरोध बोलून दाखविल्यानंतर 24 तासांच्या आत मार्क्सवादी कम्युनिस्ट पक्षाचे सरचिटणीस प्रकाश कारत यांनी मोफत विजेच्या पारड्यात आपले वजन टाकले आहे. त्यानंतर देशभरातील ऊर्जामंत्र्यांच्या परिषदेत बोलताना पंतप्रधानांनी त्यांची भूमिका स्पष्ट केली.

ऊर्जाक्षेत्रात सुधारणा घडवून हे क्षेत्र प्रगतीचे इंजिन बनवायचे असेल, तर कोणाचेही मोफत विजेचे लाड पुरवता येणार नाहीत, ही पंतप्रधानांची भूमिका रास्तच आहे. पण 'ऊर्जाक्षेत्रातील सुधारणा म्हणजे खाजगी-करणाच्या दिशेने सुरू झालेला प्रवास!' या शब्दांत करात यांनी पंतप्रधानांवर टीकास्त्र सोडले आहे.

भेल उद्योगसमूहातील सरकारची 10 टक्के मालकी विक्रीस काढण्याच्या सरकारच्या निर्णयास दर्शविलेल्या विरोधानंतर आता मोफत विजेसंबंधी घेतलेली ही भूमिका सरकारला अडचणीत आणू शकते.

केदातील आघाडी सरकारच्या 'किमान समान कार्यक्रमा'च्या अंमलबजावणीसाठी देशव्यापी आंदोलन करण्याचा इशाराही कारत यांनी दिला असला, तरी पंतप्रधान 'आमचे विचार भिन्न असले, तरी संबंध मात्र जिव्हाळ्याचेच आहेत!' असे सांगत आहेत. हे संबंध नेमके कसे आहेत, ते येत्या काही दिवसांत प्रत्ययास येईलच.

 
</text>
</doc>
