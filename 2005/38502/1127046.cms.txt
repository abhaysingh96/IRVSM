<doc>
<docno>1127046.cms.txt</docno>
<text>
 
लेख: जाता जाता
पुन्हा सावरकर!
[ Monday, May 30, 2005  08:48:31 pm]


'सावरकरांबद्दल अनेकांचं प्रेम उतू चाललेलं दिसतं आहे.' चकोरने म. टा. वाचता वाचता कॉमेंट केली.

चकोरीने त्याच्याकडे लक्ष दिलं नाही. कारण आदल्या दिवशीच्या बातम्यांमध्ये बरंच काही दाखवून झालं होतं. पण कुतूहल वाटल्यामुळे तिने पेपरात डोकं घातलं.

'कापसे चतुर आहेत.' तिने सांगून टाकलं.

'कसे काय?' चकोरला आश्चर्य वाटलं.

'बाळासाहेबांनी त्यांना जाळ्यात ओढण्याचा प्रयत्न केला. पण अशा वेळी गप्प बसण्यात शहाणपण आहे, हे त्यांनी वेळीच ओळखलं.' तिने स्पष्टीकरण दिलं.

'कापसेंनी पवारांचा कित्ता गिरवला.' चकोरने साम्य शोधलं.

'पवारांचा काय संबंध! तुम्हाला पवारांचं नाव आणल्याशिवाय राजकारणाबद्दल बोलताच येत नाही.' तिने चकोरला टोकलं.

'सरळ आहे. बाळासाहेबांनी पवारांशी दोस्ती करण्यासाठी हात पुढे केला. मग असं आपण बोललोच नाही असं जाहीर केलं. या सगळ्या मामल्यात पवार गप्प बसून होते. उलट माझं आणि तुमचं पटणार नाही असं जाहीरपणे सांगून टाकलं.' चकोरने तपशीलवार विवेचन केलं.

'यात कापसेंचा काय संबंध!' चकोरीच्या काही लक्षात आलं नाही.

'पवारांनी रिअॅक्ट न होण्याची जी स्ट्रॅटेजी वापरली तीच कापसे अवलंबत आहेत.' चकोरने खुलासा केला.

'असं आहे काय!' चकोरीने दाद दिली.

'पण यात सावरकरांवर अन्याय सुरूच आहे.' अचानक ज्यु. चकोरने भाष्य केलं.

दांपत्य त्याच्याकडे बघतच राहिलं.

'म्हणजे काय!' चकोरने विचारलं.

'कापसे, बाळासाहेब, पवार अशी नावं तुम्ही घेत आहात. पण मूळ विषय काय आहे?' त्याने विचारलं.

चकोरने चमकून त्याच्याकडे बघितलं.

'तुझं म्हणणं बरोबर आहे. सावरकरांवर अन्याय झाला हे आपण लक्षात घ्यायला हवं.' चकोरने कबुली दिली.

'मला तुमच्या डिस्कशनमध्ये रस नाही. पण तुमची जनरेशन सावरकरांना इतकी मानत असेल तर तुम्ही काही प्रोटेस्ट पण करत नाही.' मुलाने स्पष्ट सांगून टाकलं.

'म्हणजे काय करायचं! आमचं ऐकतं कोण!' चकोरीच्या हताशपणे उद्गारली.

'तुम्ही मणिशंकर अय्यर यांना पत्र पाठवलंत का?' त्याने शांतपणे विचारलं.

'अय्यर यांनी सांगून टाकलं की अंदमानमध्ये सावरकरांच्या ओळी लावल्या जाणार नाहीत.' चकोरने बाजू मांडली.

'मग तुम्ही कलाम यांना अॅप्रोच व्हायचं. सेन्सिबल आहेत ते.' मुलाने मार्ग सांगितला.

'तुम्हाला पोलिटिशयन्सबद्दल बोलण्यात फक्त रस असतो. अॅक्शन झीरो!' मुलाच्या या बोलण्यावर दांपत्य एकमेकाकडे बघू लागलं.

- चकोर

 
</text>
</doc>
