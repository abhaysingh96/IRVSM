<doc>
<docno>1127047.cms.txt</docno>
<text>
 
लेख
रात्रपाळी महिलांना हितावह आहे?
[ Monday, May 30, 2005  08:49:21 pm]


जागतिकीकरणाच्या बुरख्याखाली भारतातील कामगार कायद्यांमध्येही अनुकूल असेच फेरबदल घडवून आणण्याचे प्रयत्न बहुराष्ट्रीय कंपन्यांनी चालविले आहेत. भारतात पुरुषांपेक्षा महिलांना वेतन कमी दिले जाते. अल्प मजुरीत महिलांना राबवून घेता यावे म्हणून रात्रपाळीला महिलांना कामावर लावण्यास मनाई करणारी संबंधित कायद्यातील कलमे रद्द करण्यासाठी भारत सरकारवर दबाव येऊ लागला आहे.

कारखाना अधिनियम (फॅक्टरी अॅक्ट) हा शंभर वर्षांपूवीर् ब्रिटिशांच्या राजवटीत अस्तित्वात आलेला भारतातील पहिला कामगार कायदा. स्वातंत्र्यप्राप्तीनंतर 1948 साली या कायद्यात अनेक सुधारणा करण्यात आल्या आणि 1948 साली दुरुस्त केलेल्या कारखाना अधिनियमाने भारतभर लहान- मोठ्या कारखान्यांतील कामगारांच्या सेवा- शतीर् निश्चित करण्यात आल्या आहेत. भारतात औद्योगिक व्यवसायांतून आणि कारखान्यांतून महिलाही मोठ्या संख्येने काम करीत असतात; पण वर उल्लेखिलेल्या कारखाना अधिनियम 1948 च्या कलम 66 अ आणि ब अन्वये संध्याकाळी 7 ते सकाळी 6 या कालावधीत महिलांना कामावर ठेवण्यास सक्त मनाई करण्यात आली आहे. महिलांना रात्रपाळीत काम करण्यास मनाई करणारा शहरी भागासाठी अस्तित्वात असलेला दुसरा कायदा 'शॉप्स अँड एस्टॅब्लिशमेंट अॅक्ट' या कायद्यातील तरतुदी अधिक कडक आहेत. या कायद्याने कारखाना अगर व्यवसायाच्या मालकांच्या महिला प्रतिनिधींनाही रात्रौ 8.30 ते सकाळी 6.00 या कालावधीत काम करण्यास सक्त मनाई आहे. मात्र रुग्णालये, शुश्रुषागृहे, नागरी विमान उद्योगातील महिला कर्मचाऱ्यांना या शतीर् बंधनकारक नाहीत.

कामगार संघटनांचा विरोध

बहुराष्ट्रीय कंपन्यांनी जागतिकीकरणाच्या बुरख्याखाली आता भारतातील कामगार कायद्यामध्येही त्यांना अनुकूल असेल फेरबदल घडवून आणण्याचे प्रयत्न चालविले आहेत. भारतात पुरुषांपेक्षा महिलांना वेतन कमी दिले जाते. अल्प मजुरीत महिलांना राबवून घेता यावे, या उद्देशाने भारतातील कारखाना अधिनियम (1948) आणि शॉप्स अँड एस्टॅब्लिशमेंटमधील रात्रपाळीला महिलांना कामावर लावण्यास मनाई करणारी कलमे रद्द करण्यासाठी भारत सरकारवर दबाव येऊ लागला आहे. दोन वर्षांपूवीर् भाजपप्रणीत वाजपेयी सरकारच्या जमान्यात मजूर खात्याने कामगार व मालक संघटनांच्या प्रतिनिधींचे या संदर्भात मत अमजमावून पाहण्यास प्रयत्न केला होता. त्या वेळी महाराष्ट्र शासनाच्या अतिरिक्त कामगार आयुक्तांनी 6 फेब्रुवारी 2004 रोजी एक बैठक आयोजित केली होती व या बैठकीत प्रचलित कामगार कायद्यातील रात्रपाळीत महिलांना काम करण्यास मनाई करणारी कलमे रद्द करण्यास कामगार संघटनांनी सक्त विरोध दर्शविला होता.

राज्याच्या व देशाच्या विविध भागांतून अशा रीतीने आयोजित केलेल्या सभांतूनही कामगार संघटनांनी रात्रपाळीत स्त्रियांना मनाई करणारी कामगार कायद्यातील कलमे रद्द करण्यास सक्त विरोध दर्शविला होता.

असे असताना फेब्रुवारी 2005 अखेर केंद सरकारने एक नोटिफिकेशन काढून प्रचलित कामगार कायद्यातील रात्रपाळीतील महिलांना काम करण्यास मनाई करणारी कलमे रद्द करण्याचे प्रस्तावित केले आहे. केंदात आज सत्तेवर असलेल्या काँग्रेसप्रणीत संयुक्त पुरोगामी आघाडी सरकारने जाहीर केलेल्या समान कार्यक्रमात मजूर कायद्यात कोणताही बदल कामगार संघटनांनी विचारविनिमय केल्याशिवाय न करण्याचे जाहीर आश्वासन दिले आहे. विद्यमान केंद सरकारला या आश्वासनाचा एवढ्यातच विसर पडावा, ही खेदजनक गोष्ट आहे. कामगार संघटनांबरोबर महिला संघटनांचीही या तरतुदीबद्दलची मते विचारात घेतली जाणे आवश्यक आहे.

केंदाचे नोटिफिकेशन

कारखाना अधिनियम (1948) आणि शॉप्स अँड एस्टॅब्लिशमेंट अॅक्ट (1948) या दोन कायद्यांतील रात्रपाळीत महिलांना काम करण्यास मनाई करणारी कलमे दुसऱ्या मजूर आयोगाच्या शिफारशींशी सुसंगत आहेत, असे समर्थन सरकार पक्षातफेर् केले जाईल; पण भाजप राजवटीत दुसऱ्या मजूर आयोगाच्या स्थापनेला सर्व कामगार संघटनांनी विरोध केला होता आणि सर्व कामगार संघटनांनी दुसऱ्या मजूर आयोगाच्या शिफारशी धिक्कारल्या आहेत. ही वस्तुस्थिती विचारात घेत महिलांना रात्रपाळीत काम करण्यास परवानगी देण्याची तरतूद दुसऱ्या वेतन आयोगाच्या शिफारशींशी सुसंगत आहेत, हे समर्थन अयोग्य आणि समर्थनीय ठरते. या पार्श्वभूमीवर सरकारने हे पाऊल स्पेशल इकॉनॉमिक झोनच्या आणि तयार कपडे उद्योग मालकांच्या मागणीवरून उचलले असावे या आरोपांत तथ्य असावे असे वाटू लागते.

कारखाना अधिनियम (1948) आणि शॉप्स अँड एस्टॅब्लिशमेंट अॅक्ट (1948) या कायद्यातील रात्रपाळीत महिला कामगारांना काम देण्यास मनाई करणाऱ्या तरतुदी काढून टाकण्याच्या दुरुस्तीची महिला संघटनांनी गंभीरपणे दखल घेण्याची आवश्यकता आहे. जागतिक पार्श्वभूमीवर भारत सरकारने उचललेले हे एक पुरोगामी पाऊल आहे. महिलांच्या सबलीकरणासाठी टाकलेले हे एक महत्त्वाचे पाऊल आहे, असेही समर्थन या संकल्पित दुरुस्तीच्या बाबतीत होऊ शकते; पण भारतातील सामाजिक स्थिती पाहता हे पाऊल महिलांच्या बाबतीत घातक ठरण्याचा मोठा धोका आहे.

सबलीकरणाचे बुडबुडे

या दुरुस्तीमुळे कामगार महिलांच्या लैंगिक छळाचे व बलात्काराचे प्रकार वाढण्याची शक्यता आहे. हा धोका गंभीरपणे विचारात घेण्याची आवश्यकता आहे. बऱ्याच कारखान्यांतून पर्यावरणाच्या दृष्टीने आणि प्रदूषण प्रतिबंधक उपाययोजना पुरेशा प्रमाणात केलेल्या नसतात ही वस्तुस्थिती विचारात घेता या दुरुस्तीमुळे रात्रपाळीवर येणाऱ्या महिलांना शारीरिक धोकाही संभवतो, ही गोष्टही नजरेआड करता येणार नाही. पुरोगामित्वाचा आणि महिला सबलीकरणाचा दावा करणाऱ्या राजकीय पक्षांनी संसदेत आणि विधानसभेत महिलांना 33 टक्के प्रतिनिधित्व देण्याच्या बाबतीत मात्र वेळकाढू नकारात्मक भूमिका स्वीकारावी ही गोष्ट त्यांच्या पुरोगामित्वाचा आणि महिलांच्या सबलीकरणाचा बुडबुडा फोडणारी आहे.

कारखान्यातून काम करणाऱ्या कामगारांपेक्षा रुग्णालये, दवाखाने, प्रसूतिगृह, शुश्रुषागृहे यामधून काम करणाऱ्या महिलांची परिस्थिती वेगळी असते. हवाई उद्योगात काम करणाऱ्या महिलांच्या परिस्थितीची कारखान्यातून काम करणाऱ्या महिलांशी तुलनाच होऊ शकत नाही. या व्यवसायातील महिलांची उदाहरणे देऊन कारखान्यांतून व अन्य आस्थापनांमधून रात्रपाळ्या सुरू करणे समर्थनीय ठरणारे नाही. आंतरराष्ट्रीय कामगार संघटनेच्या (आय. एल. ओ.) 89व्या कन्व्हेन्शनने महिलांच्या कामाच्या वेळेवर जारी केलेले निर्बंध भारत सरकारनेही मान्य केले आहेत. या पार्श्वभूमीवर महिलांना रात्रपाळीत काम करण्यास मनाई करणारे प्रचलित कामगार कायद्यातील निर्बंध उठविणे म्हणजे आय. एल. ओ. कन्व्हेन्शनचा भंग करणारे आहे.

दबाव आणण्याची गरज

कारखाना अधिनियम 1948 आणि शॉप्स अँड एस्टॅब्लिशमेंट अॅक्ट 1948 मधील रात्रपाळीत महिलांना काम करण्यास मनाई करण्याच्या तरतुदी रद्द करावयाच्या असल्यास पर्यावरणाला बाधा न आणणाऱ्या, प्रदूषणाला प्रतिबंध करणाऱ्या आणि सामाजिक सुरक्षिततेसाठी आवश्यक असलेल्या गोष्टींची तरतूद करण्याचे बंधन कारखानदारावर व अन्य आस्थापनावर जारी करणे अनिवार्य आहे. त्याचबरोबर या तरतुदींची अंमलबजावणी काटेकोरपणे करण्यासाठी आवश्यक असलेली यंत्रणा उभारल्याशिवाय रात्रपाळीत महिलांना काम करण्यास मनाई करणारे निर्बंध उठविणे इष्ट ठरणार नाही. महिला संस्था आणि कामगार संघटना यांनी याची गंभीरपणे दखल घेऊन एकत्र येऊन संघटितपणे या बाबतीत शासनावर दबाव आणणे अनिवार्य आहे.

- जयानंद मठकर

 
</text>
</doc>
