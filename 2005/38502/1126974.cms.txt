<doc>
<docno>1126974.cms.txt</docno>
<text>
 
महामुंबई: मुंबई टाइम्स
सण्डे के सण्डे
[ Monday, May 30, 2005  06:18:17 pm]


मुंबईकरांची एकमेव हक्काची सुट्टी म्हणजे रविवार. या दिवशी घरी बसून राहणारे फारच कमी. ट्रेन आणि बसमधल्या गदीर्वरून सण्डे के सण्डे होणाऱ्या पिकनिक प्लॅनिंगची कल्पना येऊ शकेल. नेहमीच्या गदीर्ची मजा या प्रवासात येत नाही, हे मात्र खरं!

'रविवार' हा आठवड्याचा शेवटचा दिवस. विशेष असं काय त्यात? पण मुंबईकरांसाठी रविवार म्हणजे, हा जीव की प्राण! त्यांची हक्काची सुट्टी. आठवड्याचा शीण, थकवा दूर करण्याची संधी याच दिवशी मिळते. हाच तो हक्काचा एक दिवस आराम. या आरामाच्या दिवशी लोकल, बसेस यांनाही सुट्टी असेल, असा कुणाचा समज असल्यास तो चुकीचा अहे. रविवारच्या दिवशी घरी असलेले सगळे सहकुटुंब बाहेर पडतात. ट्रेन आणि बसेसमधली गदीर् बेताचीच असली, तरी तिकीट विण्डोसमोर लांबच लांब रांगा असतात. एवढी मोठी रांग बघितली, की प्रश्नच पडतो. लोक सुट्टीच्या दिवशीही जातात कुठे इतका त्रास घेऊन? रविवारीही या तिकीट विण्डोला भाव कसा येतो?

तिकीट काढून हवी ती गाडी मिळाली, तर बरंच. कारण रविवार असल्याने गाड्यांचे गोंधळ काही चुकत नाहीत. रविवारचं टाइमटेबल माहीत नसल्याने प्रवाशांच्या गोंधळात अजून भर पडते. मग गाडी स्टेशनात आली, की नुसती धक्काबुक्की, आरडाओरडा करून गाडीत चढतात. चढल्यावर मग 'यांना' हळूच खिडकीतून टाटा केला जातो, नाही तर 'यांच्या'कडून कुठल्या स्टेशनला, कुठल्या बाजूला उतरायचं, या सूचना घेतल्या जातात.

कुटंुबाला सांभाळत प्रवास सुरू होतो. मग सीट क्लेम करणं, चौथी सीट, गाडीत धक्के लागणं एवढ्याशा छोट्या गोष्टींवरून 'महाभारत' घडतं. इतर दिवशी या गोष्टींना गदीर् सराईत असते. रविवारच्या गदीर्चा नूर मात्र वेगळाच असतो. रविवारी ही गदीर् अगदी नटूनसजून आलेली असते. आजकाल एवढ्या उन्हाळ्याच्या आणि त्यातही लग्नाच्या मोसमातही शालू, ब्लेझर, जड दागिने घालायला मागेपुढे पाहत नाही. त्यांच्या अशा गोष्टींचं खरंच कौतुक करायला हवं. एवढं गरम होत असतानाही शालू, ब्लेझर घालून ट्रेनचा प्रवास करणं म्हणजे किती पेशन्स हवा!

छोट्या मुलांना सांभाळत प्रवास करणं हे तर अजून महाकठीण काम! 'बाळराजे' कधी जोरात रडतात, तर 'छकुली'ला गदीर्चा त्रास होत असतो. दादर स्टेशनला येणारे वेगवेगळे विक्रेते मुलांवर वस्तूंची एवढी मोहिनी घालतात, की मग एखादी वस्तू घेऊन दे, असा हट्ट मुलं धरतात आणि ती वस्तू मिळेपर्यंत किंवा त्यांना इतर गोष्टी देण्याचं आमिष देईपर्यंत त्यांचं आकांडतांडव सुरू असतं. अशी ही छोटी मुलं गाडीतल्या इतरांची कधी करमणुकीची, तर कधी त्रासाची कारणं बनतात. त्यांच्या बाललीला त्यांच्या पालकांना सोडून बाकी सगळ्यांना तापदायक ठरतात. याबाबतीत तक्रार करूनही उपयोग नसतो. कधीकधी तर मस्त हवेशीर, जागा मिळून डुलकी लागल्यावरचं एखादा 'लाडोबा' भोकाड पसरतो. मग झोपेचं पार खोबरं होतं.

रविवारी सुट्टीला सुट्टी नसते. प्रवास हा अविरत चालूच असतो. प्रवासातही चेंज मिळावा, म्हणून रविवारी ट्रेन्स आपले मार्ग बदलतात. नेहमीच्या प्लॅटफॉर्मवर येणाऱ्या लोकल ट्रेन्स वेगळ्याच प्लॅटफॉर्मवरून काढल्याने प्रवाशांची नुसती तारांबळ उडते. शिवाय सूचना देणारे अगदी वेळेवर सूचना देऊन 'प्रवाशांना होणाऱ्या गैरसोयीबद्दल आम्ही दिलगीर आहोत, अशी पुस्तीही जोडायला विसरत नाही. अर्थात 'मेगा ब्लॉक'मुळे का होईना प्रवासाला काही तासांपुरता आराम मिळतो.

नियमित प्रवास करणाऱ्यांना खरं तर रविवारचा प्रवास इतर दिवसांपेक्षा जास्त सुकर वाटेल. पण नेहमीच्या गदीर्ला सरावलेल्या मुंबईकराला मात्र या गदीर्त जान वाटणार नाही. पण तरीही या नटलेल्या-सजलेल्या गदीर्ची मजा काही वेगळीच असते.

- रश्मी पुराणिक

 
</text>
</doc>
