<doc>
<docno>1126173.cms.txt</docno>
<text>
 
महामुंबई
'मुंबई मिरर'! आला रे आला!!
[ Monday, May 30, 2005  12:13:32 am]


म. टा. प्रतिनिधी

मुंबई : क्षितिजरेषेवर समुदात सूर्य मावळला आणि 'गेटवे ऑफ इंडिया'चा सगळा परिसर झगझगीत प्रकाशाने उजळून निघाला... आकाशात फिरणारा प्रखर प्रकाशझोत, गेट वे आणि ताजमहाल हॉटेलवर रंगरंगरंगांचा क्षणोक्षणी बदलता खेळ, आकाशातून पॅराग्लायडरांनी केलेली लेझरदिव्यांची नक्षी आणि समोर रेडिओ क्लबपासून ताजपर्यंत आणि पार म्युझियमपर्यंत पसरलेली उत्सुक मुंबईकरांची तुडुंब गर्दी... अशा भारलेल्या वातावरणात अभिनेता अभिषेक बच्चन, मुख्यमंत्री विलासराव देशमुख आणि बेनेट, कोलमन अँड कंपनीचे मॅनेजिंग डायरेक्टर विनित जैन यांनी मंचावर येऊन संयुक्तपणे एक कळ दाबली आणि समुदाच्या अंगणात फटाक्यांच्या आतषबाजीने झगमगते तोरण उभारले. त्या तोरणावर नाव लखलखत होते... 'मुंबई मिरर'!

अरबी समुदाची अथांगता, भव्यता आणि मावळत्या सूर्याबरोबरच आप, तेज, वायू, जल आणि आकाश या पंचमहाभूतांच्या साक्षीने रविवारी 'टाइम्स ऑफ इंडिया'च्या 'मुंबई मिरर'ची पावले मंुबईच्या क्षितिजावर दिमाखात उमटली... वृत्तपत्रांच्या नेहमीच्या ठराविक आकाराच्या साच्यातून बाहेर पडत छोटेखानी 'काँपॅक्ट' स्वरूपात आलेल्या या वृत्तपत्राचे सागरानेही लाटांच्या गाजेच्या ध्रोंकारात स्वागत केले. रोषणाईच्या झगमगाटात 'मुंबई मिरर'चा झोत मंुबईवर पडला.

सबंध देशात एखाद्या वृत्तपत्राचे अशा झोकात आगमन होण्याची ही पहिलीच वेळ! संध्याकाळपासूनच गेटवेकडे रीघ लावलेल्या मुंबईकरांसमोर हा सोहळा रंगला.

आम्हा तरुणांचे 'आपले' वृत्तपत्र

मी या मुंबईतच जन्मलो, लहानाचा मोठा झालो. या शहराशी माझे अनोखे नाते आहे. या शहराचा सर्वांगीण वेध घेणाऱ्या वृत्तपत्राचे आगमन झाले ही अत्यंत आनंदाची बाब आहे. मंुबई आणि मंुबईकरांच्या आशा- आकांक्षा या वृत्तपत्रात प्रतिबिंबित होतील. त्याचबरोबर इथल्या तरुणांना हे वृत्तपत्र आपले वाटेल, कारण त्यांच्या अभिरूचीचे प्रतिबिंब त्यात उमटेल, असा विश्वास अभिषेक बच्चन याने व्यक्त केला.

मुंबईचे प्रतिबिंब पाहायला मिळेल!

'मुंबईचे प्रतिबिंब पडेल अशा वृत्तपत्राची या शहराला गरज होती. 150 वर्षांचा इतिहास असलेल्या 'टाइम्स ऑफ इंडिया' वृत्तपत्रसमूहाचे नुकतेच जन्माला आलेले हे 'बाळ' ती गरज पूर्ण करेल. या शहराच्या समस्या, तरूणाईचे विश्व, शहराचे प्रश्ान् आदी विविध बाबींचा परामर्श आणि मुख्य म्हणजे इथल्या सामान्य माणसाचे प्रतिबिंब यात उमटेल', असा विश्वास मुख्यमंत्री विलासराव देशमुख यांनी व्यक्त केला. या शहराच्या दृष्टीने 'मंुबई मिरर'ने काही विधायक सूचना केल्या तर सरकार त्याचा निश्चित विचार करेल, अशी ग्वाहीही त्यांनी दिली.

 
</text>
</doc>
