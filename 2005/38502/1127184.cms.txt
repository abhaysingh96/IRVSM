<doc>
<docno>1127184.cms.txt</docno>
<text>
 
महामुंबई
गुरुस्वरूप श्रीवास्तवला सशर्त जामीन
[ Monday, May 30, 2005  11:54:41 pm]


म.टा.प्रतिनिधी

मुंबई: खोटी कागदपत्रे तयार करण्याच्या गुन्ह्यातील आरोपी व उद्योगपती गुरु स्वरूप श्रीवास्तव याला सोमवारी सत्र न्यायालयाने 50 हजार रुपयांचा सशर्त जामीन मंजूर केला.

मात्र आरोपीने दर सोमवार व गुरुवारी सकाळी 11 ते दुपारी चार या वेळेत आथिर्क गुन्हे विभागाच्या कार्यालयात हजर राहून तपास अधिकाऱ्यांना सहकार्य करावे, असे आदेश न्या. पी.एस. परांजपे यांनी दिले. या प्रकरणात खोटी कागदपत्रे तयार केल्यामुळे परदेशी बँकेला अथवा अन्य पक्षकारांना काहीही नुकसान झाले नसल्याचे मत जामीन मंजूर करताना न्या. परांजपे यांनी व्यक्त केले.

श्रीवास्तव हा स्वरूप उद्योग समुहाचा अध्यक्ष व व्यवस्थापकीय संचालक असून त्याला कागदपत्रांमध्ये खाडाखोड करून त्याआधारे परदेशी बँकाच्यामार्फत पैसे परदेशात पाठविण्याच्या संशयावरून अटक करण्यात आली होती. त्याचे वकील हर्षद पोंदा आणि इश्वरीप्रसाद बगारिया, भरत जोशी यांनी आरोपीच्यावतीने युक्तिवाद केला. आपल्या अशिलाने कुणाची फसवणूक केल्याचेही सिद्ध होत नसल्याचा दावा त्यांनी केला.

श्रीवास्तव याने स्टॅन्डर्ड चार्टर्ड बँकेच्या ताळेबंद, नफा तोटापत्रक या कागदपत्रांमध्ये खाडाखोड करून ती कागदपत्रे सिंगापूरला 88 हजार 229 अमेरिकन डॉलर व चीनला 45 हजार अमेरिकन डॉलर पाठविण्यासाठी वापरली,असे पोलिसांचे म्हणणे आहे.

 
</text>
</doc>
