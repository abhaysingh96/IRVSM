<doc>
<docno>1127186.cms.txt</docno>
<text>
 
महामुंबई
काजळीने उजळले भूषणचे भाग्य!
[ Monday, May 30, 2005  11:57:38 pm]


म. टा. प्रतिनिधी

मुंबई : 'जरा थोड्या वेळानं फोन करता का? अजून माझी कपड्यांची मशीन लावायची आहे.. आणि थोडी कामंही उरकून घ्यायचीत.. सकाळपासून वेळच मिळत नाहीये बघा..' अशी टिपिकल मराठी, मध्यमवगीर्य विनंती करणारा, कोणाच्याही आईसारखाच आवाज आहे भूषण महाडिक नावाच्या लघुग्रहाच्या आईचा! मादाम क्युरी, अल्बर्ट आइनस्टाइन यांच्या नावांच्या लघुग्रहांबरोबरच 'भूषण महाडिक' हा लघुग्रह यापुढे आकाशात अब्जावधी ग्रहताऱ्यांबरोबर भ्रमंती करीत राहणार आहे... अवघ्या 18 वर्षांच्या या तरुणाला त्याने विज्ञान- तंत्रज्ञानाच्या क्षेत्रात केलेल्या अचाट कामगिरीमुळे त्याला हा सन्मान मिळाला असून एखाद्या लघुग्रहाला आपले नाव देण्याचा बहुमान मिळविलेला हा तिसरा भारतीय तरुण ठरला आहे.

फादर अॅग्नेल कॉलेजमधून बारावीचे शिक्षण पूर्ण केल्यानंतर भूषण आता अमेरिकेतील बर्कलेमध्ये उच्चशिक्षण घेत आहे. लहानपणापासून ग्रह- तारे आणि अवकाशातील नवलाईची उकल करण्याची ध्यास घेतलेल्या भूषणच्या नावाने अवकाशातील एक लघुग्रह ओळखला जावा, याचा महाडिक कुटुंबियांना झालेला आनंद गगनात मावत नाही. घरातला दिवा लावतानाही त्याचे निरीक्षण करून असंख्य प्रश्नांनी आम्हाला भंडावून सोडणारा हा भूषण आज आपल्या भारताचे भूषण ठरला आहे, त्याचे त्यांना मनोमन खूपच अप्रूप वाटत आहे. आज हा आनंद शेअर करण्यासाठी भूषण भारतात नाही, पण त्याच्या आठवणी मात्र मनात कायम रुंजी घालत आहेत, असे त्याची आई कावेरी यांनी सांगितले.

अमेरिकेतील एमआयटी लिनिअर लॅबोरेटरी या संस्थेकडून यावषीर् हा मान भूषणला देण्यात येणार असल्याचे पत्र त्याच्या वाशीच्या घरी शनिवारी आले. 'सिन्थेसिस ऑफ कार्बन नॅनोट्यूब्स' या भूषणच्या प्रयोगाकरिता त्याची निवड करण्यात आली आहे. तेल जळाल्यावर निघणाऱ्या कार्बनच्या कणांवर भूषणने संशोधन केले होते. तसे पाहिले तर ही आपल्याला अगदी दैनंदिन आयुष्यात नेहमी दिसणारी गोष्ट. पण प्रयोगशील मनाचा भूषण स्वस्थ बसू शकला नाही. आयआयटीचे डॉ. शरण यांच्या मार्गदर्शनाखाली त्याने या लहानपणापासून मनात असलेल्या कुतूहलाची उकल करण्याचा ध्यास घेतला. एमएससीच्या मुलालाही जे जमणार नाही, ते याच्याकडे आहे, अशी पोचपावतीच डॉ. शरण यांनी भूषण अकरावीत असताना दिली होती. अकरावीत असताना ओहायो इथे भरलेल्या इन्टेल जागतिक विज्ञान आणि अभियांत्रिकी जत्रा या स्पधेर्त भूषणने भाग घेतला होता. त्यावेळी डॉ. शरण यांची त्याच्याशी गाठ पडली होती. कार्बन हा विषय घेऊन त्यावर भूषणने संशोधन केले होते. फ्युएल सेल, स्टोरेज एनजीर्, मोबाईल आणि संगणकाची चीप यामध्ये या संशोधनाचा खूप चांगला उपयोग होऊ शकतो. या स्पधेर्साठी त्याला चार महत्त्वाच्या पुरस्कारांनी गौरवण्यात आले होते. याच संशोधनाकरिता आता भूषण महाडिक हे नाव कायम अवकाशात अढळ होणार आहे.

काही वर्षांपूर्वी जगातील निवडक आठ मुलांना नासाला मंगळावर जाणाऱ्या रेड ग्रोव्हर यानाची पाहणी करण्यासाठी आमंत्रित करण्यात आले होते. त्यावेळी दहावीत असलेल्या भूषणचाही त्यात समावेश होता. भूषणला लहानपणापासूनच खगोलशास्त्राची आवड होती आणि सहावीत असताना नेहरू विज्ञान केंदाचा पुरस्कारही मिळविला होता. नंतर त्याची पावले संशोधनाच्या दिशेने आपसूकच वळली.

त्याला संशोधनाची आवड तर खूप आधीपासूनच होती, पण याचा अर्थ तो पुस्तकात नाक खुपसून कायम अभ्यास करत असतो असे मात्र अजिबात नाही. उलट दहावीत असतानाही, 'अरे भूषण, जरा तरी अभ्यास कर!' असेच त्याला सांगावे लागायचे, असे त्याची आई कावेरी महाडिक यांनी सांगितले.

 
</text>
</doc>
