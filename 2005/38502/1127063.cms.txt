<doc>
<docno>1127063.cms.txt</docno>
<text>
 
अग्रलेख
खडतर प्रवास!
[ Monday, May 30, 2005  09:00:05 pm]


काँग्रेसचे अध्यक्षपद पुन्हा सोनिया गांधींना बहाल करण्यात आले यात विशेष ते काय, असाच प्रश्न् सर्वसामान्य भारतीय करतील. कारण आज या पक्षाला जे काही बरे दिवस आले आहेत, ते बऱ्याच अंशी सोनियांमुळे हे पक्षातील नेते आणि कार्यकर्ते यांना कळून चुकले आहे. त्यांना आव्हान देऊ शकेल असा एकही नेता सध्या काँग्रेस पक्षात नाही, हे सत्य आहे. आणि सोनिया गांधींनाही पक्ष व सत्ता आपल्या ताब्यात असावी, असे वाटते आहे.

यापैकी पक्षावर त्यांचे निविर्वाद वर्चस्व प्रस्थापित झाले आहे. पक्षाला केंदात पूर्ण बहुमत मिळावे, असे त्यांचे प्रयत्न असले तरी 1999 आणि गेल्या वषीर् झालेल्या लोकसभा निवडणुकांचे निकाल नजरेखालून घातले तर लक्षात येते की या पक्षाने त्यांच्या नेतृत्वाखाली फारशी मजल मारण्यात यश मिळवलेले नाही. यापैकी 1999ची निवडणूक ही त्यांनी पक्षाचा कारभार हाती घेतल्यानंतर पहिलीच होती. तेव्हा त्यांना समोर कागद ठेवल्याशिवाय भाषण करता येत नव्हते.

हिंदी भाषाही त्या जेमतेम बोलू शकत होत्या. मधल्या काळात त्यांनी या उणिवांवर मात केली. पण पक्षाला डावे आणि इतर पक्षांच्या कुबड्या न घेता सरकार स्थापन करण्याइतके बहुमत त्या पक्षाला मिळवून देऊ शकल्या नाहीत, हेही लक्षात घ्यायला हवे.

मनमोहनसिंग यांच्यासारखा शांत, सौजन्यमूर्ती, निष्कलंक नेता पंतप्रधान आहे म्हणून सरकारचा गाडा चालला आहे. सोनिया गांधींच्या यशाचा हिशेब मांडायचा, तर महाराष्ट्रात त्यांनी शिवसेना-भाजपचे सरकार पराभूत केले आणि गेल्या वर्षी सत्ता राखली. सत्ता मिळवताना आणि राखताना राष्ट्रवादी काँग्रेस पक्षाशी त्यांना हातमिळवणी करावी लागली हा एक प्रकारे त्यांचा पराभव होता आणि शरद पवार यांचाही. कारण गांधींना विरोध करून पवार पक्षाबाहेर पडले होते. या काळात दिल्लीत भाजपला शह देण्यात त्या यशस्वी झाल्या. पण मध्य प्रदेश आणि राजस्थान त्यांना गमवावे लागले.

कर्नाटकात देवेगौडांशी हातमिळवणी करून सत्तेवर यावे लागले. काश्मीरमध्ये काँग्रेस हा मोठा पक्ष असूनही त्यांनी, पीडीपीचे मुफ्ती महमद सईद यांच्याकडे मुख्यमंत्रीपद देण्याचा मोठेपणा दाखवला. तसे केले नसते तर नाजुक अवस्थेत असलेल्या या राज्यात पुन्हा पेच निर्माण झाला असता आणि तेथील परिस्थिती चिघळली असती. पण बिहारमध्ये लालू प्रसाद यादव यांच्याशी नीट जुळवून न घेतल्यामुळे तेथे आमदारांचा शपथविधी न होताच पुन्हा निवडणूक घेण्याची वेळ आली आहे. लालूंचा उपदव बराच होतो आहे आणि बिहारची अवस्था दिवसंेदिवस भीषण होत चालली आहे. पण यातून स्वबळावर मार्ग काढण्याइतकी काँग्रेसची ताकद नाही आणि इतका सोनियांचा करिष्मा नाही.

सध्या भाजपने ओरड चालवली आहे की सोनिया त्या पक्षाबाबत आडमुठी भूमिका घेत आहेत. हे खरे नसले तरी, आपल्याच पक्षाच्या दुसऱ्या फळीतील नेत्यांनी सोनियांबाबत केलेला अर्वाच्यपणा भाजपमधील ज्येष्ठांच्या लक्षात असेलच. मात्र सोनियांनी गेल्या वर्षी पंतप्रधानपद न स्वीकारता सिंग यांची निवड केल्याबद्दल सतत कौतुक करण्याची गरज नाही. कारण त्यांनी 'मी कधीच पंतप्रधान होणार नाही', असे जाहीर केलेले नाही. सिंग यांना निवडून त्यांनी सुषमा स्वराज, उमा भारती अशा तोंडाळ नेत्यांची विकेट काढली, हे खरे असले तरी असे सरकार चालवणे त्यांना जमले नसते.

काँग्रेस पक्ष बहुमताच्या जवळपास असेल किंवा बहुमत मिळवेल, तेव्हा त्या काय भूमिका घेतात हे बघायचे. पण पुन्हा पक्षाध्यक्षपदी निवड झाल्यावर तरुण पिढीला संघटनेत अधिक स्थान देण्याची त्यांची घोषणा महत्त्वाची आहे. कारण सध्या पक्षातील अनेकांना कायमचे घरी पाठवावे अशी स्थिती आहे.

इंदिरा गांधींनी तरुण तुर्कांना आणि इतर अनेक तरुण सहकाऱ्यांना संधी दिली. राजीव गांधींनीदेखील स्वत:ची टीम आणली. आता सोनियांना तेच करावे लागणार आहे. पण हे करताना, प्रस्थापित नेत्यांच्या मुलांना आणि इतर जवळच्या नातेवाईकांना मानाचे पान मिळणार असेल तर त्यात पक्षाची हानीच आहे.

पक्षासाठी काम करणाऱ्या सर्वसामान्य कार्यर्कत्यांमध्ये, आपण फक्त राबण्यासाठी आणि मलिदा खाण्यासाठी बडे अशी भावना निर्माण होण्याचा धोका असतो, याची जाणीव सोनियांना नसेल, असे म्हणता येणार नाही.

सध्या काँग्रेसचा प्रमुख प्रतिस्पर्धी भाजप दिशाहीन झाला आहे. याचा फायदा त्या कसा उठवतात हेही बघायचे. प्रत्येक राज्यात प्रभावी ठरलेले स्थानिक पक्ष काँग्रेसला सहजासहजी पाय रोवू देणार नाहीत. हे आव्हान त्या कसे पेलतात याकडे सर्वांचे लक्ष लागू राहिले आहे. थोडक्यात सांगायचे तर यापुढचा त्यांचा प्रवास अधिक खडतर असेल.

 
</text>
</doc>
