<doc>
<docno>1127112.cms.txt</docno>
<text>
 
महामुंबई
जेएनपीटीतील शस्त्रसाठ्याप्रकरणी आणखी एकास अटक
[ Monday, May 30, 2005  09:48:30 pm]


म. टा. प्रतिनिधी

मुंबई : सिंगापूरहून मुंबईत जे. एन. पी. टी. बंदरात आलेल्या शस्त्रसाठ्याप्रकरणी गुन्हे शाखेच्या पोलिसांनी मधू कुट्टपन कोटियाटील ऊर्फ मधू कोट्टी यास सोमवारी अटक केली. शस्त्रसाठ्याचा कंटेनर हाताळण्याचे काम ज्या कंपनीकडे होते त्या 'ट्रान्स इंडिया लॉजिस्टिक पार्क' या कंपनीचा कोट्टी मालक आहे.

कांदिवली (प.) येथे अटक करण्यात आलेल्या मुकुंद कन्हैयालाल पटेल (37) याने दिलेल्या माहितीनुसार जे. एन. पी. टी. बंदरातील 37 अत्याधुनिक पिस्तुले, एक सायलेन्सर आणि 1228 जिवंत काडतुसे कांदिवली युनिटने हस्तगत केली होती. शस्त्रसाठा ज्या कंटेनरमध्ये होता, तो हाताळण्याचे काम 'ट्रान्स इंडिया लॉजिस्टिक पार्क' या कंपनीकडे होते. पटेल या कंपनीत सुपरवायझर म्हणून काम करायचा. त्याची अधिक चौकशी केली असता मधू कोट्टी याच्या मालकीची ही कंपनी असल्याची माहिती पुढे आली.

या दोघांनी याआधीही फेब्रुवारीमध्ये सिंगापूरहून शस्त्रसाठा मागवला होता. हा कंटेनर याच बंदरातील विनय यार्ड येथे येणार होता. मात्र, शस्त्रसाठा आलाच नाही. त्यामुळे कोट्टीने मुकुंदला पुन्हा 50 हजार रुपये देऊन 6 एप्रिल रोजी बँकॉकला पाठवले. तेथे छोटा राजनचा हस्तक भरत नेपाळी याच्याशी संपर्क साधून शस्त्रांची जमवाजमव करण्यात आली. मुकुंदने स्वत: सर्व शस्त्रांचे 'पॅकिंग' केले. त्यानंतर तो मुंबईला परत आला.

हे दोघेही तेथून येणाऱ्या शस्त्रांची वाट पाहत होते. कोट्टीवर दोन गुन्ह्यांची नोंद असून यातील एक खुनाचा तर दुसरा खंडणीचा गुन्हा आहे. खंडणीच्या गुन्ह्यात बाळू ढोकरे याच्याही नावाचा समावेश असल्याने ढोकरेशी त्याचे संबंध असल्याचे स्पष्ट होते, असे पोलिस उपायुक्त (गुन्हे) धनंजय कमलाकर यांनी सांगितले.

 
</text>
</doc>
