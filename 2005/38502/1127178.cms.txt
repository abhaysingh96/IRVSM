<doc>
<docno>1127178.cms.txt</docno>
<text>
 
अर्थव्यवहार
'प्लॅनेट हॉलिवुड' लवकरच भारतात!
[ Monday, May 30, 2005  11:36:08 pm]


वृत्तसंस्था

नवी दिल्ली : हॉलिवुड सिताऱ्यांबरोबर भोजनाचा आस्वाद घेण्याची संधी देणारी 'प्लॅनेट हॉलिवुड' ही रेस्तराँ साखळी लवकरच भारतात पदार्पण करत असून, त्यांचे पहिले रेस्तराँ पुढील वषीर् मुंबईत सुरू होत आहे. देशभरात 2010पर्यंत पाच मोठी रेस्तराँ उभारण्याचा 'प्लॅनेट हॉलिवुड'चा मानस आहे.

मुंबईबरोबरच गोवा, दिल्ली, बंगलोर आणि हैदराबाद येथे 'प्लॅनेट हॉलिवुड' दिसू लागेल. भारतात ही रेस्तराँ उघडण्याची जबाबदारी आर्च मिलेनियम कॉपोर्रेशन या अनिवासी भारतीयांनी स्थापलेल्या कंपनीवर सोपवण्यात आली आहे. त्यांच्या प्रमोशनल कँपेन्ससाठी ब्रुस विलिस, सिल्वेस्टर स्टॅलन असे बडे सितारे भारतात येणार असल्याचे आर्च मिलेनियमचे प्रेसिडेंट आणि सीईओ सिद्धार्थ मोबर यांनी सांगितले. पॅरिस हिल्टन, जस्टिन टिंबरलेक अशी आणखी काही ग्लॅमरस मंडळीही भारतात येण्याची शक्यता आहे.

हॉलिवुड सिताऱ्यांप्रमाणेच हिंदी फिल्म इंडस्ट्रीतल्या लोकप्रिय स्टार लोकांनाही प्रमोशनसाठी निमंत्रित करण्याचा विचार आहे, असे मोबर म्हणाले.

'प्लॅनेट हॉलिवुड'चे आणखी एक वैशिष्ट्य म्हणजे, हॉलिवुडपटांचे मोठ्या प्रमाणात मर्चंडायझिंगही या रेस्तराँमधून होते. जुन्या-नव्या गाजलेल्या सिनेमांच्या स्मृती जपणाऱ्या वस्तू, फोटो या ठिकाणी विक्रीसाठी उपलब्ध असतात. याशिवाय नवीन हॉलिवुडपटांचे ट्रेलर्स, म्युझिक व्हिडिओज यांची रेलचेल असते. या साखळीची अमेरिका, पॅरिस, लंडन, दुबई, हाँगकाँग, बीजिंग या ठिकाणी एकूण 28 रेस्तराँ आहेत.

 
</text>
</doc>
