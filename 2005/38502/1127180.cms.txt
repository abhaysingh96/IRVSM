<doc>
<docno>1127180.cms.txt</docno>
<text>
 
अर्थव्यवहार
सीमेन्स ठाण्याजवळ उभारणार ट्रान्सफॉर्मर्सचा कारखाना
[ Monday, May 30, 2005  11:37:24 pm]


म. टा. उद्योग प्रतिनिधी

मुंबई : इंजिनिअरिंग क्षेत्रातली बडी कंपनी सीमेन्स एजीने सुमारे दिडशे कोटी रुपये गुंतवून ठाण्याजवळ कळवा येथे पॉवर ट्रान्सफॉर्मर बनवणारा कारखाना उभारण्याचा निर्णय सोमवारी येथे जाहीर केला. कारखाना सन 2006च्या अखेरीस सुरू होईल आणि सुमारे 500 लोकांना थेट आणि अतिरिक्त 1000 लोकांना अप्रत्यक्ष रोजगार पुरवेल. कळव्यात सुमारे 40 हजार चौरस किलोमीटर परिसरात सीमेन्सच्या प्रकल्पातच कारखाना उभारण्यात येईल.

या कारखान्याची सुरुवातीची (इनस्टॉल्ड कपॅसिटी) क्षमता 15 हजार केव्हीए इतकी राहील. सीमेन्स एजीचे एमडी जे. शुबर्ट यांनी पत्रकार परिषदेत ही माहिती दिली. विजेच्या क्षेत्राला गेल्या काही वर्षांत आलेले महत्त्व आणि ट्रान्सफॉर्मर बाजारपेठेला वाढलेली मागणी याचा फायदा उठवण्यासाठीच सीमेन्सने ही कंपनी उभारण्याचा निर्णय घेतल्याचे शुबर्ट म्हणाले.

महाराष्ट्रातली सीमेन्सचा हा आठवा कारखाना आहे. त्यांच्या पॉवर अँड डिस्ट्रिब्युशन डिव्हिजनचा हा तिसरा कारखाना असेल. अशा प्रकारे पॉवर जनरेशन, ट्रान्स्मिशन आणि डिस्ट्रिब्युशन या तिन्ही क्षेत्रांत सीमेन्सचे कारखाने भारतात दिसतील. या कारखान्यात तयार होणारे 60 टक्के ट्रान्सफॉर्मर स्थानिक (देशांतर्गत) बाजारपेठेसाठी जाऊन, उर्वरित निर्यात होतील.

या गुंतवणुकीसाठी चीनचे नावही स्पधेर्त होते. पण तिथे सीमेन्सचा असाच कारखाना यापूवीर्च उभारण्यात आला आहे, शिवाय महाराष्ट्र सरकारने आमच्या प्रस्तावाला मंजुरी देण्यात तत्परता दाखवली. चार आठवड्यातच मंजुरीची प्रक्रिया पूर्ण झाली, त्यामुळे कळव्यात कारखाना उभारण्याचा निर्णय घेतला, असे शुबर्ट यांनी नमूद केले. महाराष्ट्र सरकारच्या व्यावसायिक तत्परतेची त्यांनी तोंडभरून स्तुती केली.

या प्रकल्पासाठीचा विनाअडथळा वीजपुरवठा, नैसगिर्क वायू कनेक्शन आणि वाहतुकीसाठी आवश्यक पायाभूत सुविधा उपलब्ध करून देण्यासंबंधी महाराष्ट्र सरकारने आश्वासन दिलेले आहे.

या प्रकल्पाच्या मंजुरीसाठी उद्योग मंत्रालयाने विशेष परिश्रम घेतले होते. उद्योग सचिव व्ही. के. जेरठ म्हणाले की, सीमेन्सच्या ट्रान्सफॉर्मरमुळे ट्रान्स्मिशनमधील त्रुटींचे निराकरण सोपे होईल, त्याचबरोबर देशभर विजेच्या वितरणाची प्रक्रिया अधिक सुरळीत होईल. सीमेन्सने महाराष्ट्रावर पुन्हा दाखवलेल्या विश्वासाविषयी त्यांनी समाधान व्यक्त केले.

 
</text>
</doc>
