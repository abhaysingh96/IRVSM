<doc>
<docno>1126153.cms.txt</docno>
<text>
 
महामुंबई
एनटीसी गिरण्यांच्या जमिनींमध्ये हिरानंदानी समूहाला रस!
[ Monday, May 30, 2005  12:01:55 am]


म. टा. प्रतिनिधी

मुंबई : राष्ट्रीय वस्त्रोद्योग महामंडळाच्या (एनटीसी) मुंबई टेक्सटाइल मिल आणि अपोलो टेक्सटाइल मिल या दोन गिरण्यांच्या जमिनींच्या लिलावात भाग घेण्याचे कन्स्ट्रक्शन क्षेत्रातील प्रसिद्ध हिरानंदानी समूहाने ठरवले आहे.

मुंबईत आम्ही विस्तार योजना हाती घेतली असून त्याचाच भाग म्हणून या गिरण्यांच्या जमिनींच्या लिलावात सहभागी होणार आहोत, अशी माहिती हिरानंदानी कन्स्ट्रक्शनचे व्यवस्थापकीय संचालक निरंजन हिरानंदानी यांनी दिली. मात्र, या संदर्भात अधिक तपशिल देण्यास त्यांनी नकार दिला.

आम्ही प्रथमच मुंबईतील गिरण्यांच्या जमिनींच्या लिलावात भाग घेणार आहोत. अझजलपूरकर समितीने झोपड्यांच्या पुनर्वसनाबाबत जी योजना सादर केली त्यात हिरानंदानी समूहसुद्धा राज्य सरकारला विविध प्रकल्पांसाठी सहकार्य करीत आहे. त्यात शिवडी, पार्कसाइट (विक्रोळी) येथील झोपडपट्टी पुनर्वसनासह पवई येथील मुंबई महानगर प्रादेशिक विकास प्राधिकरण (एमएमआरडीए) या उपक्रमातही या समूहाचा सहभाग आहे. याशिवाय अंधेरी उड्डाणपुलाखाली मॉल बांधण्याचे कामही समूहाने हाती घेतले असून ते पुढच्या वर्षापर्यंत पूर्ण होण्याची शक्यता आहे, असे त्यांनी सांगितले.

 
</text>
</doc>
