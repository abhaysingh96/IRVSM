<doc>
<docno>1126968.cms.txt</docno>
<text>
 
महामुंबई
कृषी बाजार समितीच्या सभापतींचा मनमानी कारभार
[ Monday, May 30, 2005  06:13:34 pm]


मुंबई टाइम्स टीम

कल्याण : कल्याण कृषी उत्पन्न बाजार समितीचे सभापती प्रमोद हिंदुराव हे मनमानी पद्धतीने कारभार करत आहेत. त्यांच्या कारभाराची चौकशी करण्याची मागणी समितीचे राष्ट्रवादीच्याच संचालकाने पालकमंत्री गणेश नाईक यांच्याकडे केली आहे.

समितीच्या 20 मे रोजी झालेल्या तातडीच्या सभेत जयहिंद कन्स्ट्रक्शनच्या कॉन्ट्रॅक्टरला एक कोटी रुपये अॅडव्हान्स देण्याच्या प्रस्तावास वंडार पाटील, उपसभापती कुसुम केणे, शंकरराव आव्हाड, अरुण पाटील, जालिंदर पाटील, शुभांगी शिसवे संचालकांनी तीव्र विरोध केला. असं असूनही हिंदुराव यांनी ठराव मंजूर केला. त्याचप्रमाणे मे. जयहिंद इन्फ्रास्ट्रक्चर कंपनीला पन्नास लाख रुपये अॅडव्हान्स देण्याचा ठरावही संचालकांचा विरोध असून मंजूर केला.

समितीच्या रखडलेल्या विकास प्रकल्पासाठी पणन संचालकांंनी पाच कोटी रुपये मंजूर केले आहेत. त्यातील तीन कोटी रुपयांचा पहिला हप्ता नुकताच मिळाला. या रकमेतूनच एकाच कॉन्ट्रॅक्टरलाबेकायदा दीड कोटी रुपये अॅडव्हान्स देण्याची सभापतीची कृती बेकायदा असल्याचा आरोप संचालक वंडार पाटील यांनी केला आहे.

समिती आथिर्कदृष्ट्या डबघाईला आली आहे. कर्मचाऱ्यांचे तीन ते चार महिन्यांचे पगारही बाकी आहे. समितीच्या सर्वच इमारतींचं बांधकाम ठप्प झालं असतानाही नवीन बांधकामं तसंच भाजीपाला बाजार आवारामध्ये ऑक्शन हॉल बांधण्यासाठी परवानगी घेण्यात आली नाही. इतर कॉन्ट्रॅक्टरचं बिल बाकी असताना सभापतींनी एकाच कॉन्ट्रॅक्टरच्या दोन वेगवेगळ्या नावांच्या कंपनीला दीड कोटी रुपये अॅडव्हान्स देण्याचा ठराव मंजूर केले आहेत. या व्यवहारात मोठा आथिर्क गैरप्रकार झाल्याचा आरोपही वंडार पाटील यांनी केला आहे.

या प्रकरणाची सखोल चौकशी करून सभापतींवर कारवाई करावी. तसंच समिती तात्काळ बरखास्त करण्याची मागणीही पालकमंत्र्यांकडे केली आहे.

 
</text>
</doc>
