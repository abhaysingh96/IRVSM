<doc>
<docno>1126167.cms.txt</docno>
<text>
 
महामुंबई
तडकाफडकी बदल्या
[ Monday, May 30, 2005  12:09:35 am]


म. टा. प्रतिनिधी

मुंबई : राज्य पोलिस दलात मोठ्या प्रमाणावर फेरबदल करण्यात आले असून तब्बल 78 अधिकाऱ्यांच्या एकाच वेळी बदल्या करण्यात आल्या आहेत. गेली अनेक वर्षे मुंबईत ठाण मांडून बसलेल्या अधिकाऱ्यांना याचा फटका बसला आहे. बदली झालेल्या अधिकाऱ्यांमध्ये पोलिस महानिरीक्षक दर्जाच्या 25 तर अधीक्षक आणि उपअधीक्षक दर्जाच्या 53 अधिकाऱ्यांचा समावेश आहे.

राज्याचे पोलिस महासंचालक म्हणून रुजू होताच दलात फेरबदल करण्याचा विचार पी. एस. पसरिचा यांनी व्यक्त केला होता. त्यानुसारच या बदल्या झाल्याचे सांगण्यात येते. मुंबईचे पोलिस सहआयुक्त (कायदा आणि सुव्यवस्था) जावेद अहमद यांना राज्य राखीव पोलिस दलाचे महानिरीक्षक म्हणून पाठविण्यात आले आहे. तर राज्य राखीव पोलिस दलाचे महानिरीक्षक अरुप पटनाईक यांना त्यांच्या जागी आणण्यात आले आहे. अतिरिक्त पोलिस महासंचालक आर. पी. खिलनानी यांना 'म्हाडा'मध्ये पाठवण्यात आले आहे. पोलिस सहआयुक्त (प्रशासन) पी. के. जैन यांची नांदेड येथे पोलिस महानिरीक्षक म्हणून बदली केली आहे. त्यांच्याजागी सुभाष आवटे यांना आणण्यात आले आहे. विषारी दारू प्रकरणात निलंबित झालेले उपायुक्त अशोक डोंगरे तसेच दिलीप भुजबळ या दोघांची अनुक्रमे विशेष गुप्तचर विभाग आणि पुणे येथील गुन्हे अन्वेषण विभागात बदली करण्यात आली आहे. रत्नागिरीच्या पोलिस अधीक्षक अर्चना त्यागी यांची ठाणे ग्रामीण विभागात तर उपमहानिरीक्षक (तुरुंग) रश्मी शुक्ला यांची महिला अत्याचार प्रतिबंध विभागात बदली झाली आहे. (मुंबईतल्या अधिकाऱ्यांना धक्का ...5)

 
</text>
</doc>
