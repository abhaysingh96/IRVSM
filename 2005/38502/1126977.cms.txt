<doc>
<docno>1126977.cms.txt</docno>
<text>
 
महामुंबई: मुंबई टाइम्स
रिक्षा आणि टू व्हीलर्सच्या जिवावरचं संकट
[ Monday, May 30, 2005  06:20:59 pm]


मुंबई टाइम्स टीम

ठाणे : इस्टर्न एक्स्प्रेस हायवेवर मुलुंडचा टोलनाका आणि ऐरोली फ्लायओव्हरवरील टोलनाका इथली 'सहावी लेन' म्हणजे रिक्षा आणि टू व्हीलर्सच्या चालकांच्या जिवावरचं संकट ठरत आहे.

ठाण्याहून मुंबईला जाताना वाहनचालकांच्या सोयीसाठी 'सहावी लेन' ही टोल न भराव्या लागणाऱ्या रिक्षा आणि टू व्हीलर्ससाठी राखून ठेवण्यात आली आहे. ठाण्याहून मुलुंडकडे जाणाऱ्या बहुतांश रिक्षा आणि टू व्हीलर्स पहिल्याच सिग्नलपाशी उजवीकडे वळून मुलुंडमध्ये प्रवेश करतात. तसं करण्यासाठी त्यांना पाच लेन पार करून मग पहिल्या लेनमध्ये यावं लागतं. अशा पद्धतीने लेन क्रॉस करत असताना उरलेल्या पाच लेनमधून बस, टॅक यासारख्या मोठ्या गाड्यांबरोबर छोट्या गाड्याही टोल भरल्यानंतर भरधाव वेगात येत असतात. त्या गाड्यांच्या वेगाशी जुळवून घेणं रिक्षा आणि टू व्हीलर्सना जमत नाही. छोट्या- मोठ्या गाड्यांना सिग्नल क्रॉस करण्याची घाई असते, तर रिक्षा आणि टू व्हीलर्स यांना 'राइट'चा फारच कमी वेळ सुरू असणारा सिग्नल गाठायचा असतो.

या घाईमुळे टोलनाका ते मुलुंडचा सिग्नल हा सुमारे अर्ध्या किमीचा रस्ता म्हणजे रिक्षा आणि टू व्हीलर्सच्या चालकांसाठी जिवावरचं संकट ठरला आहे. मागून येणाऱ्या गाड्या, पहिल्या लेनमध्ये जाण्याची घाई आणि कमी वेळ असलेला सिग्नल यामुळे हा प्रवास धोकादायक बनला आहे. त्यातूनच मोठा अपघात होण्याची शक्यताही वाहनचालक व्यक्त करतात.

रिक्षा आणि टू व्हीलर्सना 'सहाव्या लेन'मध्ये ठेवण्याची कल्पना 'आयडियल रोड बिल्डर्स'च्या टोल व्यवस्थापकांनी गाड्यांच्या सोयीसाठी केली आहे. सरकारच्या नियमावलीप्रमाणे एक गाडी पास झाल्यावर फ्लॅप पडणं आवश्यक आहे. टू व्हीलर गेल्यावरही तो फ्लॅप पडतो आणि मग पासिंग टाइम वाढतो. त्यामुळे ही व्यवस्था करण्यात आल्याची माहिती टोलनाक्यांचे जनरल मॅनेजर उत्तम पवार यांनी 'मुंबई टाइम्स'ला दिली.

टू व्हीलरच्या चालकांना होणारी ही अडचण त्यांच्या ध्यानात आणून दिल्यावर मात्र त्यांनी संबंधित एक्झिक्युटिव इंजिनीअरशी बोलून त्यावर तोडगा काढण्याचं आश्वासन दिलं आहे. रिक्षा आणि टू व्हीलरसाठी पहिली लेन राखीव ठेवण्याबाबतही विचार करण्याची सूचना चालकांनी टोल व्यवस्थापनाला केली आहे.

टोल नाक्यांच्या सभोवताली असलेल्या रस्त्यांच्या अवस्थेबाबतही वाहनचालक नाराज असून टोल भरल्यानंतर किमान हे रस्ते तरी व्यवस्थित असायला हवेत, अशी अपेक्षा ते व्यक्त करत आहेत.

 
</text>
</doc>
