<doc>
<docno>1126154.cms.txt</docno>
<text>
 
महामुंबई
बंद गिरण्यांच्या जमिनी ताब्यात घेण्याची मागणी
[ Monday, May 30, 2005  12:02:34 am]


म. टा. प्रतिनिधी

मुंबई : बंद पडलेल्या गिरण्यांच्या जमिनींचा वापर मालक केवळ वैयक्तिक फायद्यासाठी करीत असल्यामुळे राज्य सरकारने नागरी कमाल जमीन धारणा कायद्यातील तरतुदींचा वापर करून या जमिनी ताब्यात घ्याव्यात, अशी मागणी गिरणी कामगार, कर्मचारी राजगार व निवारा हक्क संरक्षण संघटनेने केली आहे.

गिरण्यांच्या जमिनीच्या विकासाला परवानगी देण्यासाठी सरकारने विकास नियमावलीतील नियम क्रमांक 58मध्ये तरतूद केली होती. या तरतुदीनुसार उपलब्ध जागेतील एक तृतियांश मालकांना तर प्रत्येकी तेवढीच म्हाडा व महापालिकेला मिळणार होती. मात्र, मालकांच्या दबावाला बळी पडून 2001मध्ये सरकारने या नियमात सुधारणा केल्यामुळे केवळ 10 टक्के जमीन म्हाडा व महापालिकेला सार्वजनिक वापरासाठी मिळणार आहे. हा बदल केल्यानंतर म्हणजे मार्च 2001 ते मार्च 2005 या दोन वर्षांत शहरातील 25 गिरण्या बंद पडल्या असून मालक आता या गिरण्यांच्या जमिनी विकायला निघाले आहेत.

या पार्श्वभूमीवर सरकारने विकास नियमावलीच्या नियम क्रमांक 58मध्ये केलेली सुधारणा रद्द करावी, तसेच नागरी कमाल जमीन धारणा कायद्यातील कलम क्रमांक 21, 22 व 23मधील तरतुदींचा वापर करून गिरणी मालकांजवळील अतिरिक्त जमीन ताब्यात घ्यावी, अशी मागणी गिरणी कामगार, कर्मचारी राजगार व निवारा हक्क संरक्षण संघटनेचे अध्यक्ष किशोर देशपांडे यांनी मुख्यमंत्री विलासराव देशमुख यांच्याकडे केली आहे.

निर्वाह भत्त्याची मागणी

खटाव, स्वदेशी, मफतलाल, पिरामल आदी गिरण्या तसेच अनेक बंद उद्योगांतील कामगारांना त्यांची कायदेशीर देणीही मिळू शकलेली नाहीत. या पार्श्वभूमीवर या उद्योगांची पाहणी करून त्यातील कामगारांना दरमहा एक हजार रुपये निर्वाह भत्ता देण्याबाबत विचार करण्याचे आश्वासन राज्याचे उपमुख्यमंत्री आर. आर. पाटील यांनी 3 फेब्रुवारी रोजी झालेल्या बैठकीत दिले होते. या आश्वासनाची पूर्तता करून बंद उद्योगातील कामगारांना निर्वाह भत्ता देण्याची मागणीही देशपांडे यांनी मुख्यमंत्र्यांकडे केली आहे.

 
</text>
</doc>
