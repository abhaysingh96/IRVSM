<doc>
<docno>1127179.cms.txt</docno>
<text>
 
अर्थव्यवहार
बीएसएनएल करणार आंतरराष्ट्रीय कॉल्स सेवेत पदार्पण
[ Monday, May 30, 2005  11:36:43 pm]


वृत्तसंस्था

नवी दिल्ली : भारत संचार निगमने (बीएसएनएल) आंतरराष्ट्रीय कॉल्ससाठी आवश्यक यंत्रणा स्वत:च उभारण्याचे काम सुरू केल्यामुळे दीर्घ पल्ल्यांच्या आंतरराष्ट्रीय कॉल्समधील विदेश संचार निगमची (व्हीएसएनएल) मक्तेदारी लवकरच संपुष्टात येणार आहे.

बीएसएनएलच्या 85 टक्के आंतरराष्ट्रीय कॉल्सची गरज सध्या व्हीएसएनएल पूर्ण करते. म्हणूनच भविष्यातील आथिर्क नुकसान लक्षात घेऊन बीएसएनएलने आंतरराष्ट्रीय कॉल्ससाठी लागणारी यंत्रणा व्हीएसएनएलकडून विकत घ्यावी किंवा भाडेपट्टीवर घ्यावी, यासंदर्भात व्हीएसएनएल लवकरच बीएसएनएलकडे पत्रव्यवहार करणार आहे, असे कळते.

बीएसएनएलने ही सेवा सुरू करताना सर्व यंत्रणा नव्याने उभारण्याऐवजी व्हीएसएनएलची कार्यान्वित यंत्रणा वापरल्यास सरकारचा कोट्यवधी रुपयांचा फायदा होईल, असे व्हीएसएनएलच्या अधिकाऱ्यांना वाटते.

मात्र, येत्या दोन महिन्यांत बीएसएनएल पाच शहरात आंतरराष्ट्रीय कॉल्ससाठीचे गेटवे उभारण्याचे काम पूर्ण करणार आहे. यामुळे व्हीएसएनएलचे मोठे आथिर्क नुकसान होईल. म्हणूनच त्यांनी योग्य वेळ साधून बीएसएनएलकडे प्रस्ताव पाठवण्याची संधी शोधली आहे, असे भारत संचार निगमचे अधिकारी सांगतात.

जुलैमध्ये गेटवे उभारून झाल्यानंतर व्हीएसएनएल, भारती व रिलायन्सला आंतरराष्ट्रीय कॉल्ससाठी द्याव्या लागणाऱ्या खर्चात बीएसएनएलची मोठी बचत होणार आहे. बीएसएनएलच्या या सेवेमुळे त्यांच्या ग्राहकांचा 23 देशांची थेट संपर्क होऊ शकेल.

 
</text>
</doc>
