<doc>
<docno>1127165.cms.txt</docno>
<text>
 
देश-विदेश
चला अंतराळ प्रवासाला, फक्त सव्वा कोटीत
[ Monday, May 30, 2005  11:09:28 pm]


वृत्तसंस्था

नवी दिल्ली : तुम्ही श्रीमंत असाल आणि पर्यटनासाठी कुठल्या तरी नव्या जागी जाण्याच्या विचारात असाल, तर डॉ. चिरंजीव कथुरियांशी संपर्क साधा. अनिवासी भारतीय असलेले कथुरिया तुम्हाला थेट अंतराळात घेऊन जातील आणि त्याची फी असेल एक कोटी दहा लाख रुपये!

डेनिस टिटो या अमेरिकी अरबोपतीला पहिला अंतराळ प्रवासी म्हणून ओळख मिळवून दिली, ती याच कथुरियांनी. त्यांनी आता अंतराळ प्रवासासाठी प्लॅनेटस्पेस कॉपोर्रेशन या कॅनडाच्या कंपनीशी करार केला आहे. पुढील वर्षापर्यंत अंतराळ प्रवासासाठी नियमितपणे यान उपलब्ध करून देण्याचे उद्दिष्ट त्यांनी ठेवले आहे.

पहिल्या पाच वर्षांत दोन हजार अंतराळवीरांचा प्रवास घडवून आणून दोन अब्ज डॉलर कमावण्याचे कथुरिया यांचे लक्ष्य आहे. या मोहिमेच्या पहिल्या टप्प्यात 100 किलोमीटरपर्यंतची सफर घडवली जाईल. त्यानंतर प्रवाशांना भन्नाट वेगाने अतिदूर घेऊन जाण्याची त्यांची योजना आहे.

या योजनेला जगभरातून विशेषत: भारतीय उपखंडातून जबरदस्त प्रतिसाद मिळत आहे, असा दावा कथुरिया यांनी केला आहे. 'अराऊंड द र्वल्ड इन 80 डेज' असे आपण आजवर पाहिले आहे. पण यापुढे मुंबईहून निघून पुढील 45 मिनिटांत संपूर्ण विश्वाची भ्रमंती करून परत येता येईल. सुरुवातीला एका यानातून केवळ तिघांनाच जाता येईल. ही संख्या नंतर पाच ते सातपर्यंत वाढवता येईल, असे त्यांनी सांगितले.

अंतराळ प्रवास ही कल्पनाच अफलातून आहे आणि या क्षेत्रात वाढीलाही प्रचंड वाव आहे. अमेरिकेत नुकत्याच झालेल्या एका सवेर्क्षणानुसार तेथील गर्भश्रीमंतांपैकी 20 टक्के जण अंतराळ प्रवास करण्यास उत्सुक आहेत. त्यामुळे आपल्या अंतराळ मोहिमेचे स्टेशन कॅनडाच्या सीमेजवळ उभारण्याचे कथुरिया यांनी निश्चित केेले आहे.

मात्र, ही मोहीम सुरू होण्याआधीच कथुरिया यांना या क्षेत्रातही स्पर्धा जाणवू लागली आहे. अमेरिका आणि कॅनडातील सहा कंपन्यांनीही अशीच प्रकारची मोहीम आखली आहे.

 
</text>
</doc>
