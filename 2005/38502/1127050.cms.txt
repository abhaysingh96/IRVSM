<doc>
<docno>1127050.cms.txt</docno>
<text>
 
अग्रलेख
विज्ञानाचा सुपुत्र
[ Monday, May 30, 2005  08:50:17 pm]


it is science alone that can solve the problems of hunger and poverty of insanitation and illiteracy of superstition and deadening custom and tradition, of vast resources running to waste of a rich country inhabitated by starving people ...who indeed could afford to ignore science today ? ...the future belongs to science and those who make friends with science .'

आपले पहिले पंतप्रधान पंडित जवाहरलाल नेहरू यांचे हे उद्गार त्यांच्यातील प्रखर बुद्धिवाद्याचे दर्शन घडविणारे आहेत. नेहरूंची विचारसरणी अत्यंत आधुनिक होती. देश सर्वार्थाने पुढे न्यावयाचा असेल, तर विज्ञान-तंत्रज्ञानाची कास धरण्याशिवाय पर्याय नाही, हे त्यांना उमगले होते. म्हणूनच भाक्रा-नांगलचे धरण झाले, तेव्हा आधुनिक भारताचे हे तीर्थक्षेत्र आहे, असे उद्गार त्यांनी काढले होते.

त्यांच्याच दूरदर्शी धोरणामुळे टाटा इन्स्टिट्यूट ऑफ फंडामेंटल रिसर्चसारख्या संस्था उभ्या राहिल्या. एतद्देशीय बुद्धिमान तरुणांना आधुनिक विज्ञान शिकण्याची संधी आपल्याच देशात मिळाली पाहिजे, हा ध्यास घेऊनच नेहरूंनी त्यासाठी सातत्याने प्रयत्न केले. परिणामी देशात विज्ञानशिक्षणाची आवड निर्माण झाली. त्यांनी लावलेल्या रोपट्याचा आता महावृक्ष होत आहे आणि त्याला भूषण महाडिकसारखी फळे लागत आहेत.

भूषण महाडिक या मराठी तरुणाने दोन वर्षांपूर्वी आंतरराष्ट्रीय सायन्स इंजिनीअरिंग मेळ्यामध्ये अतुलनीय कामगिरी बजावली. कार्बन नॅनोट्यूब्ससंबंधात त्याने मांडलेला सिद्धांत मान्य झाला.

वयाच्या 18व्या वर्षी त्याने केलेल्या या कामगिरीचा सन्मान म्हणून अमेरिकेतील 'मॅसॅच्युसेटस इन्स्टिट्यूट ऑफ टेक्नॉलॉजी' या प्रतिष्ठित संस्थेने त्याचे नाव मंगळ आणि गुरू यांच्यामध्ये असलेल्या एका लघुग्रहाला दिले.

भारतीयांची मान अभिमानाने उंच व्हावी, असेच कर्तृत्व भूषण महाडिकने गाजविले आहे. गेल्या शतकाच्या पूर्वार्धात आपला देश राजकीय पारतंत्र्यात होताच; परंतु झापडबंद विचार आणि धर्म यांचा जबरदस्त पगडा अवघ्या समाजावर होता. त्यामुळेच स्वा. सावरकरांना 'दोन शब्दांत दोन संस्कृती'सारखे निबंध लिहून 'श्रुतिस्मृतिपुराणोक्त' फेकून द्या आणि 'अद्ययावत'तेची कास धरा, असे सातत्याने सांगण्याची वेळ आली होती.

अर्थात आपल्या देशाचा इतिहास पाहता असे लक्षात येते की सोळाव्या शतकात कोपनिर्कस आणि गॅलिलिओ, सतराव्या शतकात न्यूटन, अठराव्या शतकात जेम्स वॅट हे क्रांतिकारी शोध लावत होते, तेव्हा आपल्याकडे मेरू पर्वत आणि समुदमंथन यांच्याच गोष्टी सुरू होत्या. अल्बर्ट आइनस्टाईनने न्यूटनच्या सिद्धांताला धक्का दिला, तेव्हा पारतंत्र्यात असलेल्या समाजावर बौद्धिक मांद्य आलेले होते.

नवीन जगाची कल्पनाच नसल्याने त्याच त्याच जुन्या गोष्टींमध्ये समाज रमत होता. भूतकाळात हरवलेल्या कोणेएकेकाळच्या वैभवाच्या आठवणींनी उसासे टाकण्यात धन्यता मानत होता. त्या कोमट उसाशांमध्ये नवनिमिर्तीची ऊर्मी हरवून जात होती आणि गतानुगतिकतेच्या चक्रात समाज अधिकाधिक आवळला जात होता.

मात्र आधुनिक शिक्षणामुळे त्यात हळूहळू फरक पडू लागला आणि शिक्षणाच्या प्रसाराबरोबरच एकंदर समाजाचीही प्रगती होत गेली. अर्थात आजही विज्ञानापेक्षा कर्मकांडावर, बुद्धीपेक्षा भावनेवर, प्रयत्नांपेक्षा नशिबावर भरवसा असणाऱ्यांची संख्या मोठी आहे. तरीही आपल्या देशाने विज्ञान-तंत्रज्ञानात मोठी झेप घेतली आहे.

शिक्षणाचा प्रसार, इंटरनेटची सोय आणि सोपे झालेले संदेशवहन यांनी हे घडविले आहे. तरुणांची नजर इतिहासात अडकत नाही; तर नवीन इतिहास घडविण्याची स्वप्ने पाहत आहे.

भूषण महाडिक हा या तरुणांचा, म्हणजेच प्रगतीची शिखरे गाठण्यासाठी उत्सुक असणाऱ्या समाजाचा प्रतिनिधी आहे. त्याचे कर्तृत्व उद्याच्या आधुनिक भारताची एक झलक आहे.

 
</text>
</doc>
