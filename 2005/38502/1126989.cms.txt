<doc>
<docno>1126989.cms.txt</docno>
<text>
 
महाराष्ट्र
शरीरविक्रयात सापडलेल्या अल्पवयीन मुलींबाबत न्यायाची मागणी
[ Monday, May 30, 2005  06:34:30 pm]


म. टा. वृत्तसेवा

सांगली : येथील गोकुळनगर वेश्या वस्तीत सापडलेल्या 17 अल्पवयीन मुलींना बालकल्याण न्यायाधीकरण मंडळाकडे सोपविण्यात यावे, अशी मागणी करणारा अर्ज इंडियन कम्युन सोसायटीचे सांगलीचे सदस्य व छात्रभारती जिल्हा संघटनेचे संघटक बाबासाहेब सायमोते यांनी मुख्य न्यायदंडाधिकारी यांच्या न्यायालयात सादर केला आहे.

'रोस्टर इंटरनॅशनल' या अमेरिकन संस्थेने गोकुळनगर वेश्यावस्तीत अल्पवयीन मुली असल्याची तक्रार पोलिसांत केल्यावर पोलिसांनी या वस्तीवर छापा टाकून अल्पवयीन मुलींसह 77 महिलांना पकडले होते. त्यातील 13 महिलांना कुंटणखाना चालविण्याच्या आरोपाखाली पोलीस कोठडीत रवानगी करण्यात आली. अन्य मुलींपैकी 17 मुली अल्पवयीन असल्याचे वैद्यकीय तपासणीत दिसून आले. या सर्व मुलींना न्यायालयात उभे केले असता त्यांना त्यांच्या पालकांच्या ताब्यात देण्यात यावे, असा आदेश न्यायमूतीर्ंनी दिला होता.

सायमोते यांनी न्यायालयात सादर केलेल्या अर्जात म्हटले आहे की, संबंधित अल्पवयीन मुली या बालकल्याण मंडळाच्या संगोपन व काळजी कायदा कलम 2 बी मध्ये येतात. त्यामुळे त्या मुलींना पालकांच्या ताब्यात द्यायचे की त्यांचे पुनर्वसन करायचे याचा निर्णय न्यायालयीन कार्यक्षेत्रात येत नाही. त्यासाठी बालकल्याण न्यायाधीकरण मंडळाने अधिकाऱ्यांची नेमणूक करून त्यांचे खरे पालक कोण आहेत, तसेच या मुली पुन्हा वेश्या व्यवसायाकडे वळणार नाहीत, अगर त्यांच्यावर दडपण आणून पुन्हा कोणीही या व्यवसायात ढकलणार नाहीत, याची खात्री अधिकाऱ्यांनी करून घ्यायची असते.

ही खात्री झाल्यावरच तसा अहवाल तयार करून संबंधित अल्पवयीन मुलींबाबत बालकल्याण न्यायाधीकरण मंडळाला निर्णय घेता येऊ शकतो. आता या अर्जावर सुनावणी होईल.

 
</text>
</doc>
