<doc>
<docno>1126938.cms.txt</docno>
<text>
 
प्रगती फास्ट
माहितीच्या विळख्यात
[ Monday, May 30, 2005  05:40:36 pm]


एकविसावं शतक माहिती तंत्रज्ञानासाठी ओळखलं जातं. कम्प्युटर आणि विशेषत: इण्टरनेट, सॅटेलाइट, टीव्ही, मीडिया या क्षेत्रात झालेल्या प्रगतीमुळे माहितीचा प्रचंड साठा हाती लागला. उदा. इण्टरनेटवर एखाद्या विषयाचं 'सर्च' दिलं की हजारो पानं माहिती हजर होते. ती इतकी जास्त असते की त्यातल्या अचूक माहितीची निवड करणं, हीसुद्धा एक समस्या होते. अशा वेळी हा माहितीचा महापूर नकोसा होतो.

'आर यू हॅपी' सव्हेर्त भाग घेतलेल्या बहुतांश व्यक्तींनी माहितीच्या अतिउपलब्धतेने कामात अडथळे निर्माण होण्याचं प्रमाण वाढल्याचं मान्य केलं आहे. अजय सांगतो, की 'मी एका आंततराष्ट्रीय बँकेत ब्रांच मॅनेजर आहे. माझ्यासमोर प्रत्येक मिनिटाला इतक्या प्रकारची माहिती सतत येत असते, की कधी कधी अक्षरश: हतबल व्हायला होतं. त्यातली योग्य कोणती आणि कोणती अनावश्यक आहे, हा गुंता सोडवण्यातच बराच वेळ जातं.'

अशा प्रकारे माहितीपुढे हतबल होणाऱ्यांची संख्या दिवसेंदिवस वाढतच आहे. रिसर्चमधून असं दिसून आलं आहे की मानवाच्या स्मरणशक्तीपेक्षा माहिती गोळा करण्याची क्षमता अनेक पटींनी जास्त असते. माहितीचा अतिरेक झाला, त्याचं योग्य व्यवस्थापन करता आलं नाही, की अगदी असाहाय्य वाटायला होतं. ही असाहाय्यतेची भावना टाळायची असेल तर माहिती साठवण्याची क्षमता किती आहे, हे ओळखा आणि त्याच प्रमाणात माहिती स्वीकारा.

माहिती हाताळण्याचं दुसरं तंत्र म्हणजे येणाऱ्या माहितीचा योग्य उपयोग करता येणं. त्यासाठी आवश्यक माहितीचे ठराविक विभाग करा. प्राधान्य निकषाप्रमाणे माहितीचा वापर करणं सोपं होतं. शिवाय तुम्हाला आवश्यक असलेल्या माहितीचा विषय कायम लक्षात ठेवा. इण्टरनेट वा लायब्ररीतील माहितीत भरकटून जाण्याची शक्यता अधिक असते.

एका कन्सल्टिंग कंपनीत काम करणाऱ्या अनिताच्या मते रिसर्चदरम्यान अधिकृत माहितीसाठी जर्नल्सवर अवलंबून राहावं लागतं. त्यात अनेकदा इतके इण्टरेस्टिंग लेख असतात, की जे आपल्या विषयाशी निगडित असतात आणि भविष्यात उपयोगी पडण्याची शक्यता असते. ते वाचण्याचा खूप मोह झाला तरी मी लक्ष त्या वेळी जी माहिती शोधायला आले त्यावर केंदित करते. असं केल्याने कामं पटापट होतात. माहितीमुळे होणारा गोंधळ टाळता येतो.

माहिती व्यवस्थापनाचा अजून एक महत्त्वाचा पैलू म्हणजे माहितीचा संग्रह कुठे आणि कसा करतो. प्लॅनर, मोबाइल, लॅपटॉप यासारखे अनेक गॅजेट्स माहिती संग्रहासाठी उपलब्ध आहेत. जवळपास सगळ्यांकडे यातील निदान दोन तरी वस्तू असतातच. बहुतांश वेळा यापैकी कोणत्या यंत्रणेत आणि नक्की कुठे माहिती ठेवली आहे, हेच लक्षात राहत नाही. त्यामुळे साठवलेली माहिती पुन्हा शोधण्यात वेळ वाया जातो आणि कामं वेळेत पूर्ण होत नाहीत.

माहितीच्या अतिउपलब्धतेतून मार्ग काढण्याचा एकमेव पर्याय म्हणजे 'माहितीचं व्यवस्थापन' करणं. त्यासाठी तुम्हाला खालील काही टिप्सची मदत होऊ शकेल.

नक्की कोणत्या प्रश्नांची उत्तरं शोधण्यासाठी माहिती हवी, हे लिहा आणि त्यानंतर माहिती शोधायला सुरुवात करा.

माहितीच्या शोधापासून वापरापर्यंतच्या प्रत्येक टप्प्यावर विषयांना प्राधान्य देऊन विभाग करा.

महत्त्वाची कामं किंवा अपॉइण्टमेण्टसाठी रिमाइण्डर लावा.

मजकूर वाचून झाला, की महत्त्वाची माहिती तात्काळ लक्षात येईल, अशी खूण करा किंवा थोडक्यात नोट्स काढा. अनावश्यक माहिती असणारा मजकूर कम्प्युटरमधून डिलिट करा.

- समिंदरा सावंत

(दिशा कौन्सलिंग सेण्टर)

 
</text>
</doc>
