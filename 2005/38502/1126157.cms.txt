<doc>
<docno>1126157.cms.txt</docno>
<text>
 
महामुंबई
मुंबैकरांनी अनुभवले चैतन्याचे प्रकाशझोत...
[ Monday, May 30, 2005  12:04:13 am]


म. टा. प्रतिनिधी

मुंबई : मुंबईचा दिमाख, चमकदमक, सत्ता आणि सेलिब्रिटी, सामान्य मुंबैकरांची हौस, उत्साह, गदीर्त हरवून जातानासुद्धा स्वत्व जपण्याची वृत्ती... या सर्वांचा आरसा ठरणारी घटना होती ही! मुंबईचं पहिलंवहिलं कॉम्पॅक्ट वर्तमानपत्र ठरणाऱ्या 'मुंबई मिरर'चा प्रकाशन सोहळा 'गेटवे ऑफ इंडिया' आणि अरबी समुदाच्या साक्षीनं याचि देहि याचि डोळा अनुभवण्याची आस घेऊन पोहोचलेले हजारो मुंबैकर...

लेझर, पॅराग्लायडिंग, फटाक्यांची आतषबाजी यांनी सूर्यास्तानंतर भरून गेलेलं 'गेटवे'चं आकाशही आधी निळ्या डोळ्यांनी या गदीर्कडे पाहात होतं. मेच्या शेवटच्या रविवारी दुपार कलली आणि चर्चगेट, व्हीटीपासून सर्वच रस्त्यांचे पाय 'गेटवे ऑफ इंडिया'च्या दिशेने वळले. हा आगळावेगळा जादुई सोहळा कसा पार पडेल याची उत्कंठा इथं आलेल्या प्रत्येकाच्या चेहऱ्यावरून ओसंडत होती. मिरारोड, भाईंदर, दादर, ठाणे, अंधेरी, घाटकोपर अशा कानाकोपऱ्यातून ही मंडळी अगदी पाच- साडेपाच पासूनच स्वत:ची जागा पकडून होती.

लेझर किरणं जनसमुदायाच्या अंगावरून वाहू लागली तेव्हा आपल्या अंगावर पडलेला झोत आता कुठं गेला, हे पाहू की गेटवेचंच रूप लेझर किरणांनी कसं पालटून टाकलं हे डोळ्यात साठवू, अशी हुरहूर वाढत गेली. गेटवे आणि 'ताज' वर फिरलेला तो चैतन्यझोत आपल्या अंगावर क्षणभर स्थिरावला, याचा आनंद! अगदी दाटीवाटीनं उभ्या असलेल्या आबालवृद्धांमधूनही पावलं थिरकवणाऱ्या संगीतानं पकडलेली लय टिपेला पोहोचली एका स्पीडबोटच्या आगमनानं... 'बंटी आला' म्हणत अभिषेक बच्चनचं स्वागत जनसागरानं केलं!

...तेवढ्यात क्षितिज रेषेवर 'मुंबई मिरर'ची अक्षरे फटाक्यांच्या धूमधडाक्यात झळकू लागली... त्या अग्निशिखा जागोजागी लावलेल्या स्क्रीनवर पाहण्यापेक्षा प्रत्यक्ष डोळ्यांनी अनुभवण्यासाठी माणसांची लाटच समुदकाठाशी थडकली.

मग आले पॅराग्लायडर, 'मुंबई' आणि 'मिरर' या लालपांढऱ्या अक्षरांचे पंख लेवून! त्यांनीही आकाशात आतषबाजी केली... अधूनमधून समुदात कारंजी उसळत, 'थ्रीडी लेसर'चा खेळ सुरू होई. उत्साहाची कारंजी कार्यक्रमाच्या शेवटी समुदातल्या नौकांवरून आकाशातही उसळत राहिली.

मुलाबाळांना खांद्यावर, डोक्यावर घेऊन हा सोहळा दाखवणारी वडीलमाणसंही मूल झाली होती. रंगून, गुंगून गेली होती. मेच्या सुट्टीत मुंबई पाहायला आलेल्यांनी तर, 'या अडीच तासांत अख्खी मुंबई पाहायला मिळाली...' अशी प्रतिक्रिया दिली. 'मुंबई मिरर'चा पहिला अंकसुद्धा सोमवारी घ्यायला हवा, असं ठरवतच मुंबैकर मिळेल त्या वाहनानं घरी गेले.

 
</text>
</doc>
