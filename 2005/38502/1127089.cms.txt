<doc>
<docno>1127089.cms.txt</docno>
<text>
 
लेख
जातीच्या राजकारणाचा अभेद्य पगडा?
[ Monday, May 30, 2005  09:19:18 pm]


महापालिकेच्या निवडणुकीत काँगेस आणि राष्ट्रवादी यांनी एकमेकांवर आरोप- प्रत्यारोप करून लोकांची करमणूक केली. अर्थात हा करमणुकीचा कार्यक्रम अजूनही थांबलेला नाही. जातीच्या राजकारणाने त्याला वेगळाच रंगही दिला आहे. हा रंग आजच्या काळामध्ये कोणालाच शोभणारा नाही...

राज्यात काँग्रेस आणि राष्ट्रवादीची सत्ता असली, तरी औरंगाबाद महानगरपालिकेत मात्र या दोन्ही पक्षांचे पुरते वाभाडे निघत आहेत. काँग्रेसच्या प्रदेशाध्यक्ष प्रभा राव यांनी प्रा. दत्ता पाथ्रीकर यांनाच विरोधी पक्षनेतेपदी बसवावे असा आदेश असताना सर्व अठरा नगरसेवकांनी एकमुखाने हा आदेश धुडकावून तरविंदरसिंग धिल्लन यांची महापालिकेतील विरोधी पक्षनेतेपदी निवड केली. त्यानंतर पाथ्रीकरांनी आपल्या नेहमीच्या शैलीत माजी मंत्री व आमदार राजेंद दर्डा यांना मराठा विरोधाची कावीळ झाली असल्याचा आरोप केला. त्यामुळे औरंगाबादकरांना मात्र या पक्षात मराठा- अमराठा राजकारण शिजत असल्याची जाणीव झाली.

राष्ट्रवादी काँग्रेसचा महापालिकेतील फजितवडा यापेक्षाही गमतीचा आहे. राष्ट्रवादी काँगेसच्याच नगरसेविका वंदना खंदारे आणि संगीता जाधव यांनी हात वर करून शिवसेना-भाजप युतीचे, स्थायी समितीच्या सभापतीपदाचे उमेदवार काशिनाथ कोकाटे यांना मतदान केले. हा प्रकार पाहून शिवसेना-राष्ट्रवादीचे नगरसेवकही चक्रावून गेले. सोळापैकी कोकाटेंना बारा मते मिळाली आणि काँग्रेसचे उमेदवार अजिज जहागिरदार यांना चार मते पडली. पक्षापेक्षाही मराठा- अमराठा राजकारण वेगळ्या वळणावर गेल्यामुळे हे दोन्ही प्रकार घडले. पक्षनेत्यासाठी या दोन्ही घटना चिंताजनकच आहेत.

राज्यस्तरावर प्रदेशाध्यक्ष प्रभा राव आणि मुख्यमंत्री विलासराव देशमुख यांच्या गटाची रस्सीखेच चालू असताना औरंगाबादकरांचे प्रभा राव यांच्या पत्राने चांगलेच मनोरंजन झाले. विद्यापीठाच्या राजकारणात सर्वपरिचित असलेेले प्रा. दत्ता पाथ्रीकर यांनी औरंगाबाद पूर्व मतदारसंघातून मागे एकदा शिवसेनेची उमेदवारी घेतली होती. पण आपल्या बंडखोर स्वभावामुळे त्यांनी शिवसेनेविरुद्ध बंडाचा झेंडा उभारला आणि सेनेला सोडचिठ्ठी देऊन मुलायमसिंग यांच्या समाजवादी पाटीर्चे काम सुरू केले. औरंगाबादला समाजवादी पाटीर्चे जंगी अधिवेशन भरविले. पण त्यानंतर काँगेसला सोनियाचे दिवस येताच मराठाधाराने ते पक्षात आले. त्यांचा वरपर्यंत संपर्क इतका दांडगा की आविष्कार कॉलनीत नगरसेवकपदाला उभे असतानाच त्यांना म्हणे पक्षश्रेष्ठींकडून महापौरपदाचे आश्वासन मिळाले होते. पण काँगेसचे दुर्दैव आडवे आले. तथापि, त्यांनी विरोधीपक्षनेतेपदासा ठी प्रदेशाध्यक्ष प्रभा राव यांचा खलिता आणला. विरोधी पक्षनेता ठरविण्यासाठी झालेल्या बैठकीत त्यांनी प्रभा राव यांचे पत्र आपण आणल्याचा सर्वांना धक्का दिला. एरवीच्या काँगेस संस्कृतीप्रमाणे प्रदेशाध्यक्षांचे पत्र म्हटले की ते न पाहताच सर्वांनी नांग्या टाकल्या असत्या. पण प्रभा राव यांच्या पत्रावर या सभेत गोंधळ, गटबाजी, बोलाचाली यावरून हे प्रकरण वादावादीवर जाताच सभा तहकूब करण्यात आली. अठरा नगरसेवक काँगेसचे महापौरपदाचे उमेदवार तरविंदरसिंग धिल्लन यांच्या पाठीमागे उभे राहिले. महापौरांच्या समोर जाऊन अठरा नगरसेवकांच्या साक्षीने धिल्लनच विरोधीपक्षनेते असल्याचे सांगण्यात आले. मिळालेल्या माहितीनुसार महापौरपदाची निवडणूक लढविण्यास पाथ्रीकरांनाही सांगण्यात आले होते. पण हमखास पराभव होणार असल्यामुळे त्यांनी ते टाळले. त्यानंतर प्रा. पाथ्रीकर यांनी संतापून माजी मंत्री राजेंद दर्डा यांच्यावर ते मराठाविरोधी असल्याचा आरोप केल्यामुळे काँगेसची गटबाजी आता चव्हाट्यावर आली आहे.

खरीप पिकाच्या आढाव्यासाठी मुख्यमंत्री औरंगाबादमध्ये आले असताना त्यांनी, आपण या प्रश्ानची चर्चा मुंबईत करू असे सांगितले. मुख्यमंत्र्यांनी मोठ्या कुशलतेने मराठा- अमराठा वाद शीतपेटीत सिलबंद केला असला तरी हे प्रकरण एवढ्यावर थांबेल असे वाटत नाही. राजेंद दर्डा यांना मंत्रीपद मिळणार अशा बातम्या आल्यामुळे आरोपांची लाखोली वाहण्यात आली, असे दर्डा गटाचे म्हणणे आहे. तर दर्डा जिल्ह्यातील सर्व मराठा राजकारण नेस्तनाबूत करीत आहेत, असा पाथ्रीकर गटाचा दावा आहे. खरेतर या वादाचे मूळ पाथ्रीकर नसून प्रभा राव यांचे पत्र आहे. नगरसेवकांच्या विचाराचा मुलाहीजा न ठेवता असे पत्र देण्याची परंपरा आता काँग्रेसमध्ये टिकेल की नाही, याचा विचार करण्याची वेळ आली आहे. औरंगाबादच्या नगरसेवकांनी दिलेला हा वस्तुपाठ काँगेसच्या नेत्यांनी आता अभ्यासण्यासारखा आहे.

महापालिकेच्या निवडणुकीत काँगेस आणि राष्ट्रवादी यांनी एकमेकांवर आरोप- प्रत्यारोप करून लोकांची करमणूक केली. अर्थात हा करमणुकीचा कार्यक्रम अजूनही थांबलेला नाही. स्थायी समितीच्या सभापतीपदासाठी काशिनाथ कोकाटे उभे होते. कोकाटे काँगेस संस्कृतीतूनच सिडको परिसरात उभे राहिले. तथापि, स्थानिक नेत्यांशी न जमल्यामुळे त्यांनी काँगेसत्याग केला. त्यालाही म्हणे मराठा-अमराठा राजकारण जबाबदार होते. त्यानंतर त्यांनी भाजप संस्कृतीशी जमवून घेतले. शिवसेना-भाजपचे पुरस्कृत उमेदवार म्हणून उभे असताना ते निवडून येतील असे वाटले होते. पण उघड हात वर करून मतदान असल्यामुळे काँग्रेस-राष्ट्रवादीचे हात धजावणार नाहीत, असा होरा बांधून अजिज जहागिरदार काँग्रेसकडून उभे राहिले. पण ऐन निवडणुकीत कोकाटेंनी चमत्कारच घडवून आणला. राष्ट्रवादी काँगेसच्या दोन नगरसेविकांनी हात वर करून कोकाटे यांच्या बाजूने कौल दिला. त्यामुळे अनेकजण अचंबित झाले. पण या दोन्ही नगरसेविकांनी अत्यंत निरागसपणे कोकाटे हे आपल्यातलेच असल्यामुळे मतदान केले असे सांगून टाकले. हे कृत्य पक्षविरोधी असल्याचे नंतर त्यांना कळले. आता या दोन्हीही नगरसेविकांना पक्षातून काढून टाकावे असे ठराव प्रदेशाध्यक्षाकडे पाठविण्यात येत आहेत.

खरे तर या दोन नवनियुक्त नगरसेविकांनी कोणत्या राष्ट्रवादी नेत्यांच्या सांगण्यावरून हात वर केले, याचा शोध घेण्याची गरज आहे. पण त्याच्यावर चिंतन न करता या नगरसेविकांचे पद रद्दबातर करावे, अशी मागणी जोर धरू लागली आहे. एक तर महापालिकेत राष्ट्रवादीची संख्या कमी, त्यात या दोघींना काढण्याचा घाट घालण्यात येत आहे. या सगळ्या प्रकाराने दोन्ही काँगेसचे हसे होत आहे. तर दुसऱ्या बाजूला किशनचंद तनवाणी यांच्यासारख्या सिंधी कार्यर्कत्याची महापौरपदी; तर संजय शिरसाठ या दलित नेत्याची सभागृह नेतेपदी शिवसेनेने वणीर् लावली आहे. सेनेच्या कार्याध्यक्षाच्या आदेशाने महापौर ठरतो; तर प्रदेशाध्यक्षांच्या पत्राने विरोधी पक्षनेतेपद का नाही, असा प्रश्ान् पाथ्रीकरांना पडणे शक्य आहे. या दोन्ही छोट्या घटनांतून शोधबोध घेतल्यास दोन्ही काँगेसला वेगळे वळण देता येईल. पण सत्तेच्या घाईच्या राजकारणात असा शोध आणि बोध कुणी कशासाठी घ्यायचा हा खरा प्रश्ान् आहे.

- संजीव उन्हाळे

 
</text>
</doc>
