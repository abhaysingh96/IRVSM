<doc>
<docno>1126156.cms.txt</docno>
<text>
 
महामुंबई
कट टू फिट युअर नीड्स
[ Monday, May 30, 2005  12:03:18 am]


म. टा. प्रतिनिधी

मुंबई : वृत्तपत्रांच्या नेहमीच्या ठराविक आकाराच्या साच्यातून बाहेर पडत छोटेखानी 'काँपॅक्ट' स्वरूपात आलेल्या 'मुंबई मिरर'चे आगमन मात्र भव्य स्वरूपात झालं.

ठीक आठ वाजून दहा मिनिटांनी रेडिओ क्लबच्या दिशेने एक स्पीडबोट गेटवेकडे येऊ लागली तशा सर्वांच्या नजरा तिकडे खिळल्या. त्या मोटरबोटीत होता अभिनेता अभिषेक बच्चन आणि बेनेट कोलमन अँड कंपनीचे मॅनेजिंग डायरेक्टर विनित जैन! समुदातच किनाऱ्याजवळून एक फेरी मारत, मुंबईकरांना अभिवादन करीत हे मान्यवर गेटवेजवळ उभारलेल्या मंचावर आले. मुख्यमंत्री विलासराव देशमुख, त्यांचा मुलगा अमित, रेमंडचे गौतम सिंघानिया, 'एचडीएफसी'चे दीपक पारेख आदी मान्यवरांचेही तोपर्यंत आगमन झाले होते.

'मुंबई मिरर'चे लाँचिंग झाल्याची वर्दी मुंबई करांना दिली तीच समुदात उभ्या असलेल्या जहाजावरून झालेल्या फटाक्यांच्या आतषबाजीने! आतषबाजीच्या तोरणात 'मुंबई मिरर' नाव अगदी दूरवरून झळकत होते. सागरात हा खेळ रंगला असताना अचानक सर्वांचे लक्ष आकाशातील हालचालींनी वेधले. 'मुंबई मिरर' असे ठळक अक्षरात लिहिलेली पॅराग्लायडर ताजमहाल हॉटेलवरून समुदावर आली आणि त्यांच्या नेत्रदीपक लेझर शोने सर्वांचे डोळे दिपवून टाकले. त्यानंतर समुदात उभ्या असलेल्या दोन बोटींमधून फटाक्यांच्या रोषणाईचे फुलोरे फुलले.

मुंबईकरांना या वृत्तपत्राच्या माध्यमातून नवा मित्र लाभल्याचे भाव सेलिब्रिटींपासून ते अगदी हा सोहळा पाहण्यासाठी जमलेल्या सर्वसामान्य मुंबईकरांच्या चेहऱ्यावर पसरले होते. ताजच्या इमारतीवर लेझरने झळकत असलेली कॅचलाइन पाहात 'मुंबई मिरर'च्या स्वागतासाठी ते सज्ज झाले. ती कॅचलाइन होती - मुंबई मिरर- कट टु फिट युअर नीड्स. मुंबई मिरर- कट टु चेस.

 
</text>
</doc>
