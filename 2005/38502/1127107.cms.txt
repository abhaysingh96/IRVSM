<doc>
<docno>1127107.cms.txt</docno>
<text>
 
देश-विदेश
'भाजपची वाटचाल विघटनाकडे'
[ Monday, May 30, 2005  09:42:13 pm]


म. टा. प्रतिनिधी

पणजी : भारतीय जनता पक्षामध्ये सध्या कमालीची गोंधळाची परिस्थिती आहे. किंबहुना पक्षातील नेत्यांना एकत्रित ठेवणं आणि पक्ष टिकवणे हीच त्यांच्या पक्षश्रेष्ठींसाठी मोठी डोकेदुखी बनली आहे. थोडक्यात भाजपची विघटनाकडे वाटचाल सुरू आहे, असे सनसनाटी विधान महाराष्ट्राचे मुख्यमंत्री विलासराव देशमुख यांनी केले.

गोव्यातील पाच मतदारसंघांमध्ये होणाऱ्या पोटनिवडणुकांमध्ये काँग्रेसचा प्रचार करण्यासाठी देशमुख सोमवारी येथे आले होते. त्यावेळी येथे आयोजित केलेल्या भरगच्च पत्रकार परिषदेत त्यांनी गोव्यात काँग्रेसचेच वारे वाहत आहेत, असा दावा केला, शिवाय भाजपवरही सडकून टीका केली.

'भारत उदय'सारखी जाहिरातबाजी करून भाजपच्या नेत्यांनी जनतेची दिशाभूल करण्याचा प्रयत्न केला. परंतु जनता त्याला भुलली नाही आणि भाजपला धडा शिकवत तिने केंदात काँग्रेसचे सरकार आणले. गोव्यातही हेच घडणार आहे, असा दावा देशमुख यांनी केला.

गोव्यात काँग्रेसचेच सरकार येणार याबाबत मला जराही शंका वाटत नाही. काँग्रेसच येथील जनतेला चांगले व स्थिर नेतृत्व देऊ शकते. त्यामुळे धर्मनिरपेक्ष सरकार स्थापन करण्यासाठी आणि प्रगतीच्या दिशेने वाटचाल करण्यासाठी काँग्रेसलाच निवडून द्या, असे आवाहन त्यांनी गोव्याच्या मतदारांना केले.

महाराष्ट्र व गोवा या दोन्ही राज्यांमधील संबंध दृढ करण्यासाठी आपण नेहमीच प्रयत्नशील राहू, अशी ग्वाहीही देशमुख यांनी यावेळी दिली. महाराष्ट्रात काँग्रेसचे सरकार आहे आणि आता गोव्यातही काँग्रेसचेच सरकार येईल. त्यामुळे उभय राज्यांत नक्कीच सुसंवाद निर्माण होईल. गोव्याला प्रगतीपथावर नेण्यासाठी महाराष्ट्राने सर्वतोपरी मदत केली आहे, असे त्यांनी सांगितले.

गोव्यात पायाभूत सुविधा उभारण्यामध्येही महाराष्ट्राने मदतीचा हात पुढे केला आहे. तसेच पर्यटनदृष्ट्या दोन्ही राज्ये एकमेकांना कसे साहाय्य करू शकतील याबाबतही चर्चा चालू आहे. सिंधुदुर्ग जिल्हा आणि गोव्यात मोपा येथे विमानतळ उभारण्याचे प्रस्ताव विचाराधीन आहेत. मोप्यात विमानतळ उभारण्याविषयी महाराष्ट्रातफेर् गोव्यातला पूर्णत: मदत केली जाईल, असे आश्वासन त्यांनी दिले.

गोव्यातील तत्कालीन भाजप सरकारने पुरेसा प्रतिसाद न दिल्यामुळे तिलारी प्रकल्प रेंगाळला, असा आरोप देशमुख यांनी केला. या प्रकल्पातील महाराष्ट्राने आपला हिस्सा बरोबर उचलला. किंबहुना महाराष्ट्राचा वाटा अधिकच आहे. परंतु गोव्यातील भाजप सरकारने वेळेवर पैशाची व्यवस्था केली नाही. प्रकल्प लांबतो तशी त्याची किंमतही वाढत जाते. त्यामुळे यामागे भाजपचा अंतस्थ हेतू काय हे त्यांनाच ठाऊक, असा टोला त्यांनी हाणला.

 
</text>
</doc>
