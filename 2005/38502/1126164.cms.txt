<doc>
<docno>1126164.cms.txt</docno>
<text>
 
महाराष्ट्र
पावसाच्या सरींनी राज्यभर थंडावा
[ Monday, May 30, 2005  12:07:44 am]


म. टा. प्रतिनिधी

पुणे : उकाड्याने हैराण झालेल्या राज्यातील अनेक ठिकाणच्या रहिवाशांना रविवारी अचानक कोसळलेल्या मान्सूनपूर्व पावसामुळे थंडावा मिळाला. पश्चिम महाराष्ट्र, मराठवाडा व विदर्भातीलही काही शहरांमध्ये शनिवारी रात्री आणि रविवारी संध्याकाळी झालेल्या पावसाच्या कमीअधिक शिडकाव्याने गारवा निर्माण केला.

बिहार ते केरळ दरम्यान कमी दाबाचा पट्टा निर्माण झाल्यामुळे राज्यातील काही भागांमध्ये हलक्या ते मध्यम पावसाच्या सरी पडल्या. येत्या 24 तासांमध्ये राज्यातील काही भागामध्ये मुसळधार पाऊस होण्याची शक्यता पुणे वेधशाळेकडून वर्तवण्यात आली आहे.

पश्चिम महाराष्ट्रातील सोलापूर (2 से.मी.), सांगली (1 से. मी.), कोल्हापूर (4 से.मी.) या शहरांमध्ये शनिवारी पाऊस झाला. मराठवाड्यातील औरंगाबाद, परभणी, विदर्भात नागपूर, अकोला आणि मध्य महाराष्ट्रातील मालेगावमध्ये शनिवार-रविवार दोन्ही दिवस पावसाच्या हलक्या सरी पडल्या. सोलापूर जिल्ह्यात शनिवारी सायंकाळी वादळी पाऊस कोसळून अनेक झाडे उन्मळून पडली. रस्ते पाण्याने भरले.

गेल्या आठवड्यापासून उकाड्यात वाढ झाल्यामुळे पुणेकर हैराण झाले होते. शनिवारी रात्रीपासून सुरू झालेल्या पावसामुळे मात्र त्यांना दिलासा मिळाला आहे. या पावसामुळे शहरात काही ठिकाणी झाडपडीच्या किरकोळ घटना घडल्या.

मान्सून आठवडाभर लेट?

तिरुवनंतपुरम (वृत्तसंस्था) : दरवषीर् एक जून रोजी अपेक्षित असलेला मान्सून यंदा 7 जून रोजी केरळात दाखल होण्याची शक्यता वेधशाळेने वर्तवली आहे. नैऋत्य मान्सून साधारणपणे एक जून रोजी केरळात व त्यानंतर आठवडाभरात मुंबई- कोकणात दाखल होतो. यंदा मात्र त्यास आठवडाभर उशीर होईल, असा अंदाज आहे.

 
</text>
</doc>
