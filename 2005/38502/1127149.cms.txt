<doc>
<docno>1127149.cms.txt</docno>
<text>
 
क्रीडा
दिस येतील, दिस जातील... विंडीजचे विजय गान
[ Monday, May 30, 2005  10:36:55 pm]


वृत्तसंस्था

ब्रिजटाऊन, बाबोर्डोस : शाहिद आफ्रिदीने आपल्या आक्रमक शैलीत फलंदाजी करत पाकिस्तानला वाचवण्याचा प्रयत्न केला खरा पण त्याची लढत एकाकी ठरली आणि वेस्ट इंडिजने पहिल्या क्रिकेट कसोटीत पाहुण्यांचा 276 धावांनी धुव्वा उडवला. पहिल्या डावात 92 तर दुसऱ्या डावात नाबाद 153 धावा फटकावत संघाच्या विजयाचा पाया रचणाऱ्या विंडीज कर्णधार शिवनारायण चंदरपॉलला सामन्यातील सवोर्त्तम खेळाडूचे बक्षिस देण्यात आले.

गेल्या दोन वर्षांतील विंडीजचा हा पहिलाच सफाईदार विजय असून कर्णधार म्हणून चंदरपॉललाही या सामन्याद्वारे विजयाचे खाते उघडण्यात यश आले.

आफ्रिदीने वन डे स्टाईल फलंदाजी करताना 95 चेेंडूत 122 धावांची लयलूट केली. 9 चौकार व 6 षटकारांची आतषबाी करणारा आफ्रिदी बाद झाल्यानंतर विंडीज गोलंदाजांनी सुटकेचा निश्वास टाकला. निम्मा संघ 162 धावांत गारद झाल्यानंतर आफ्रिदीने अब्दुल रझाकच्या साथीने संघाला अडीचशेचा टप्पा पार करून दिला, पण संघाच्या पराभवाच्या खाईतून बाहेर काढण्यात त्याला काही यश आले नाही. ऑफस्पिनर गेलने 91 धावांत 5 बळी मिळवले.

दोन कसोटी सामन्याच्या मालिकेत विंडीजने आता 1-0 अशी आघाडी घेतली असून जमेकात दुसरी कसोटी होणार आहे. एकेकाळच्या दादा असलेल्या विंडीज संघावर गेल्या काही वर्षांमध्ये वन डे तसेच कसोटीमध्येही उतरती कळा लागली असून यामधून ते कधी सावरणार असे वाटत असताना या विजयाने त्यांना नवे स्वप्न दाखवले आहे.

धावफलक

वेस्ट इंडिज, पहिला डाव : 345 (ब्रायन लारा 130, शिवनारायण चंदरपॉल 92; शब्बीर अहमद 66 धावांत 3 बळी, अब्दुल रझाक 58 धावांत 3 बळी, दनिश कनेरिया 114 धावांत 3 बळी).

पाकिस्तान, पहिला डाव : 144 (सलमान बट 27, युनुस खान 31; एडवर्डस 38 धावांत 5 बळी, किंग 46 धावांत 2 बळी).

वेस्ट इंडिज, दुसरा डाव : 371 (गेल 50, लारा 48, चंदरपॉल नाबाद 153, हार्डंडस 52; आफ्रिदी 49 धावांत 3 बळी).

पाकिस्तान, दुसरा डाव : सलमान बट झे. गेल गो. एडवर्डस 0, यासिर हमीद झे. ब्राऊनी गो. पॉवेल 11, युनुस खान धावचीत 0, बाझिद खान पायचीत गो. कॉलिमूर 23, असिम कमाल झे. स्मिथ गो. गेल 55, शाहिद आफ्रिदी झे. चंदरपॉल गो. पॉवेल 122, अब्दुल रझाक यष्टिचित ब्राऊनी गो. गेल 21, नावेद उल हसन झे. लारा गो. गेल 6, शब्बीर अहमद नाबाद 0, दनिश कनेरिया झे. ब्राऊनी गो. गल 0, अवांतर 17 (7 लेगबाईज, 10 नोबॉल), एकूण 296.

बाद क्रम : 1-0, 2-1, 3- 16, 4-47, 5-162, 6-257, 7-277, 8- 295, 9-296.

गोलंदाजी : एडवर्डस 1.2-1-0-1, पॉवेल 11-1-47-2, किंग 11.4-0-70-0, कॉलिमूर 19-2-80-1, गेल 18.3-3-91-5, हाईंडस 1-0-1-0.

 
</text>
</doc>
