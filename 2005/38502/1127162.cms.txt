<doc>
<docno>1127162.cms.txt</docno>
<text>
 
देश-विदेश
दाभोळ प्रकल्पात हवी 'जीई'ला भागीदारी
[ Monday, May 30, 2005  11:07:56 pm]


वृत्तसंस्था

नवी दिल्ली : एन्रॉनचा बंद पडलेला दाभोळ प्रकल्प पुन्हा सुरू करण्यासाठी भारत सरकारच्या कंपन्यांबरोबरीने आम्हीही भागीदारी करू इच्छितो, अशी तयारी 'जीई' या बहुराष्ट्रीय उद्योगसमूहाने सोमवारी जाहीर केली. भारताकडून पैसे घेऊन दाभोळ प्रकल्पातील आधीपासूनचा वाटा सोडून देण्याचा पर्याय खुला असतानाही 'जीई'ला या प्रकल्पात आपला हात हवा आहे!

'एनटीपीसी' (नॅशनल थर्मल पॉवर कॉपोर्रेशन) आणि 'गेल' (गॅस अथॉरिटी ऑफ इंडिया लि.) यांना दाभोळ प्रकल्प चालवण्यास द्यावा आणि बाकीच्या भागीदारांना किंवा प्रकल्पासाठी एन्रॉनला ज्यांनी कर्ज दिले अशांना टप्प्याटप्पाने त्यांच्या रकमांची परतफेड करून मोकळे करावे, असा निर्णय केंदीय मंत्रिमंडळाने, मंत्रिस्तरीय अभ्यासगटाच्या शिफारशीनुसार घेतला होता. या ठरलेल्या मार्गात आता 'जीई' सहकार्याचा पूल उभारू पाहते आहे. अर्थात, 'जीई'च्या तयारीला सरकारची मान्यता मिळावी लागेल.

'सोपस्कार पूर्ण पडताच 'जीई'कडून इंजिनीअरांचे पथक या प्रकल्पातील 'जीई'चीच टर्बाइन पुन्हा सुरू करण्यासाठी पाठवले जाईल. 'एनटीपीसी' व 'गेल'च्या पथकांना हे पथक मदत करील', असे पत्रक 'जीई'चे अध्यक्ष आणि सीईओ स्कॉट बेमन यांच्या सहीनिशी सोमवारी निघाले आहे. 'महाराष्ट्रात विजेचा मार्ग सुकर होण्यासाठी आम्ही हे करतो आहोत', असाही दावा पत्रकात आहे.

 
</text>
</doc>
