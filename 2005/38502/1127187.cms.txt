<doc>
<docno>1127187.cms.txt</docno>
<text>
 
महामुंबई
रुईया कॉलेजने निकाल रोखल्याप्रकरणी विद्यापीठाची चौकशी समिती
[ Monday, May 30, 2005  11:58:27 pm]


म. टा. प्रतिनिधी

मुंबई : माटुंग्याच्या रुइया महाविद्यालयातील बायो-केमिस्ट्रीच्या 23 विद्यार्थ्यांचे निकाल रोखल्याच्या प्रकरणी चौकशीसाठी विद्यापीठाने विज्ञान विषयाचे अधिष्ठाता डॉ. प्रभू यांच्या अध्यक्षतेखाली समिती नेमली आहे. या चार सदस्यीय चौकशी समितीने सोमवारी कॉलेजला भेट देऊन माहिती घेतली.

यापैकी एका विद्यार्थ्यांनी निकाल न मिळाल्यामुळे हायकोर्टात याचिका दाखल केली आहे. त्यामुळे, कोर्टाच्या निर्णयाचा आणि या समितीने दिलेल्या अहवालाचा विचार करून विद्यार्थ्यांना निकाल देण्यासंदर्भात निर्णय घेतला जाईल, असे प्र-कुलगुरू डॉ. अरुण सावंत यांनी 'मटा'ला सांगितले.

'अॅडव्हान्स डिप्लोमा इन फूड क्वालिटी कंट्रोल' या अभ्यासक्रमाला विद्यापीठाची मान्यता नसल्याच्या वृत्ताचा कॉलेजचे प्राचार्य डॉ. साने यांनी इन्कार केला आहे. हा अभ्यासक्रम बीएससीसाठी समांतर असून त्याला विद्यापीठाची मान्यता होती, असा दावा त्यांनी केला आहे.

 
</text>
</doc>
