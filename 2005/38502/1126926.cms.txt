<doc>
<docno>1126926.cms.txt</docno>
<text>
 
सदर
संत वसंत
[ Monday, May 30, 2005  05:26:45 pm]


महाराष्ट्राला सातशे वर्षांची संत परंपरा असली तरी या 21 व्या शतकात शोधूनही संत सापडत नाहीत. पण शोधून सापडत नसले, तरी कधी कधी अपघाताने एखाद्या संतपुुरुषाचं दुरून दर्शन होतं. गेल्या आठवड्यात तो योग आला, विज्ञान आयोगाचे नवनिर्वाचित अध्यक्ष डॉ. वसंत गोवारीकर यांना सारा देश ओळखतो. पण त्यांच्यातील संतप्रवृत्तीचं दर्शन मात्र परवाच झालं. त्यांनी त्या अध्यक्षपदाला असलेल्या सर्व सुविधा म्हणजेच मानधन, आलिशान निवासस्थान, दूरध्वनी, बैठक भत्ता, वाहनखर्च, निवासाची सोय, प्रवासभत्ता, लाल दिवा, दैनिक भत्ता या सर्व सुविधा नम्रपणे नाकारलंय. या गोष्टींना नाकारत सर्वसामान्य माणसाप्रमाणे जनतेत राहूनच त्यांनी आपलं संशोधनकार्य नेटाने पुढे ठेवण्याचं जाहीर केलं आहे.

त्यांनी त्याग केलेल्या लांबलचक यादीत माझ्या दृष्टीने सध्याच्या काळात सगळ्यात मोठा त्याग कशाचा असेल तर तो लाल दिव्याचा आहे. हा लाल दिवा म्हणजे सरकारी क्षेत्रात सवोर्च्च प्रतिष्ठा मानली जाते. तो लाल दिवा मिळण्यासाठी राजकारणी जिवाचं रान करतात. स्वप्नातही त्यांना लाल दिवा दिसत असल्याने त्यामुळेच 'दिवास्वप्न' हा शब्द रूढ झाला असावा.

पस्तीत वर्षं मी आमदार असल्याने मंत्र्यांपासून ते जिल्हाधिकाऱ्यांपर्यंत लाल दिव्यासाठी चाललेली धडपड मी पाहत आलो आहे. या धडपडणाऱ्यांच्या रांगेत महापौर आणि शेरीफही सिद्धिविनायक मंदिरातील रांगेप्रमाणे दीर्घकाळ तिष्ठत उभे होते. महापौर गणात्रांनी या दिव्यासाठी फक्त आपले प्राण पणाला लावायचे बाकी ठेवले होते. शेवटी शेवटी सर्व महामंडळाच्या अध्यक्षांनीही लाल दिवे लावल्याने आपलं संपूर्ण शहरच 'रेड लाइट एरिया' म्हणून ओळखलं जाऊ लागले. आम्हाला इतर कोणत्याही सुविधा नकोत, पण फक्त 'लाल दिवा' हवा, म्हणून 'त्याग' करणारे काही लोक माझ्या माहितीत आहेत. एवढंच नव्हे तर अनेक पुढारी मुदत संपली तरी लाल दिव्याच्या गाडीतून फिरत असतात. काही पुढारी तर सरकारने लाल दिवा दिला नाही म्हणून लॅमिंग्टन रोडवर साडेतीन हजार रुपयाला तो विकत घेऊन दिवसादेखील तो पेटवत असतात. थोडक्यात म्हणजे ज्या लाल दिव्यासाठी सारा महाराष्ट्र आज प्राणाची आहुती द्यायला तयार असतो, तो लाल दिवा नाकारणाऱ्या वसंतातील संताचं दर्शन आज साऱ्या महाराष्ट्राला सातशे वर्षांनंतर झालं आहे.

डॉ. गोवारीकरांनी सर्व सुविधा नाकारून सरकारच्या डोळ्यात झणझणीत अंजन घातलं आहे. या ज्या सुविधा आहेत त्याची बिलकुल गरज नाही, हा वसंतरावांनी लावलेला शोध फार महत्त्वाचा आहे. ती यादी वाचल्यावर या राज्यात निरनिराळी पदं भूषवणारे लोक सरकारच्या तिजोरीवर किती भार टाकतात, याची सहज कल्पना येते. बंगल्यापासून ते प्रवासापर्यंत आणि वाहनापासून ते दैनिक भत्त्यांपर्यंत एका व्यक्तीवर होणारा खर्च वर्षाकाठी सहज काही कोटींच्या घरात जातो.

नवीन मंत्रिमंडळ स्थापन झाल्याला उलटलं तरी अद्यापि अनेक मंत्र्यांनी आपल्या मिळालेले बंगले व्यापलेले नाहीत. कारण तिथल्या पडद्यापासून ते फनिर्चरपर्यंत आणि टायलिंगपासून ते प्लम्बिंगपर्यंत कोपऱ्या कोपऱ्याचं नूतनीकरण चाललं आहे. काही बंगल्यातील बगिचेही बाईसाहेबांच्या मजीर्नुसार नवीन करण्यात आले आहेत. डॉक्टर वसंतराव, सामान्य माणसांच्यात मिसळून आपण कार्य करू इच्छितात. पण आपल्या सर्व मंत्र्यांनी आधुनिक असलेली आपली कार्यालयं अत्याधुनिक केली असून यापूवीर्चे तिथे बसणारे लोक जणू महारोगी असावेत त्याप्रमाणे खुर्च्या आणि टेलिफोनदेखील बदलले आहेत.

एकीकडे ही सरकारी लूट चाललेली असताना ज्या वेळी या देशाचा एक महान शास्त्रज्ञ सर्व सुविधा नम्रपणे अव्हेर करतो, तेव्हा क्षणभर अंतर्मुख होऊन आपल्यालाही विचारमग्न व्हावं लागतं. एक रुपया मानधनावर सेवा करणारे चिंतामणराव देशमुखांपासून ते व्ही.बी. केसकरांपर्यंत दुमिर्ळपणे आढळत आहेत. पण त्यानंतर या देशात देणारे आणि त्याग करणारे संपून फक्त मागणाऱ्यांची गदीर्च गदीर् झाली आहे. त्या गदीर्त विद्यादान करणाऱ्या शिक्षकांपासून ते भक्तीमार्गाला गेलेल्या पुढाऱ्यांपर्यंत सर्व सामील झाले आहेत. पण एखाद्या कार्याला कोणतीही अपेक्षा न करता साधूवृत्तीने वाहून घेणारी पिढी इतिहासजमा झाली. याउलट स्वार्थाच्या लाटेबरोबर वाहून जाणारी पिढी मात्र आज प्रतिष्ठा पावली आहे. या सर्व पार्श्वभूमीवर जेव्हा गोवारीकरांसारखं व्यक्तिमत्त्व सागरातून जेव्हा उदयाला येते तेव्हा अद्यापि या समाजात संतप्रवृत्तीची माणसं वावरत असल्याची खात्री पटते.

या सर्व सुविधा त्या संतप्रवृत्तीच्या वसंतरावांना देऊन सरकारने त्यांचा अपमानच केला होता. नौखालीसाठी प्राणांतिक उपोषण करणाऱ्या महात्माजींच्या समोर मिष्टान्नाचं ताट जर ठेवलं असतं किंवा देशभर भूदानासाठी पदयात्रा करणाऱ्या संत विनोबा भावेंना पंडितजींनी अॅम्बेसेडर गाडी दिली असती, तर गांधीजींनी आणि विनोबाजींनी जे केलं असतं तेच आज वसंतरावांनी केलं. त्यामुळे त्यांनी काही विशेष केलं असं मानायची गरज नव्हती. पण आजचा जमानाच असा झाला आहे, की गुणवत्तेचे निकषही बदलले आहेत.

मी मंत्री असताना एका फायलीवरील अधिकाऱ्याबाबतचा शेरा मला आठवतो, 'ते कधीही कामासाठी पैसे घेत नसल्याने त्यांना खास वेतनवाढ द्यावी.' कारण आता सरकारदरबारात पैसे न घेणं हा एक कार्यक्षमतेचा फार मोठा गुण मानला जातो. मला निश्चित आठवत नाही, पण 1945-46 च्या सुमाराला देशभक्तांचा मोर्चा काळाघोड्याजवळ गेला. त्यांनी आपल्या बोटातील रक्त वाहून देशासाठी त्याग करण्याची शपथ घेतली. त्यानंतर काय घडलं कोणास ठाऊक? तिथे देणारे फिरकेनासे झाले आणि रोज मागणाऱ्यांचे मोचेर्च मोचेर् काळाघोड्याच्या पायाशी थडकू लागले. शेवटी तो काळाघोडाही कंटाळून राणीच्या बागेत जाऊन उभा राहिला.

अशा या निराशावादी जगात आज सज्जनांना जगणं अवघड झालं आहे. ज्यांचे पाय धरावेत, अशी माणसं शोधून सापडत नाहीत. त्याऐवजी पाय ओढणाऱ्यांपासून सावध राहावं लागतं. जे जे काही मंगल होतं, ते रांगोळीप्रमाणे पुसलं गेलं आहे. जेजे अमंगल होतं, ते मंगल म्हणून पुजलं जात आहे. त्यामुळे समाजाला आज निराशावादाने वेढलं आहे. सर्वच क्षेत्रात असा अंधार पडत असताना जेव्हा वसंतरावांच्यासारखे एखादं व्यक्तिमत्त्व अपवादाने का होईना समोर उभं राहतं, त्या वेळी भोगवाद पराभूत होऊन त्यागवाद डोळे दीपवतो. एक तासापूवीर्च मी ती बातमी वाचली. त्यानंतर तासभर या महाराष्ट्रातील संतपरंपरांचा विचार करतोय. ही परंपरा संपुष्टात येणं आपल्याला वाटतं तेवढं सोपं नाही. जोपर्यंत गोवारीकरांच्या वसंतरावांप्रमाणे संत आहेत, तोपर्यंत ती संतपरंपरा निविर्घ्नपणे सुरू राहील.

- प्रमोद नवलकर

 
</text>
</doc>
