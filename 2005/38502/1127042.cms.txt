<doc>
<docno>1127042.cms.txt</docno>
<text>
 
धावते जग
फ्रेंचांचा झटका
[ Monday, May 30, 2005  08:46:29 pm]


युरोपियन युनियनच्या प्रस्तावित घटनेला मान्यता देण्यास बहुमताने नकार देऊन, फेंच मतदारांनी केवळ या युनियनलाच नव्हे, फ्रान्सचे अध्यक्ष शिराक यांनाही जबर राजकीय धक्का दिला आहे.

युरोपियन युनियनच्या घटनेचा मसुदा गेल्या वर्षी निश्चित करण्यात आला आहे. या मसुद्यावर दोन वर्षांत युनियनच्या सर्व म्हणजे 25 सदस्य देशांतील जनतेने शिक्कामोर्तब केल्यानंतर ही घटना लागू होणार आहे.

आजच्या घडीला युनियनचे सदस्य असलेल्या देशांत स्वतंत्रपणे अस्तित्वात असलेले करार आणि समझोते यांना एकत्रित गुंफणारा सामायिक दस्तऐवज, असे या घटनेचे स्वरूप आहे.

आजवर नऊ देशांनी मतदान घेऊन घटना स्वीकारण्यास मान्यता दिली आहे, तर काही देशांनी मतदानाचे वेळापत्रक जाहीर केले आहे. अशावेळी फ्रान्समधील मतदारांनी विरोधी कौल दिल्यामुळे, अन्य देशांतील मतदारांतही याची प्रतिक्रिया उमटणे स्वाभाविक आहे.

फ्रान्स हे युरोपियन युनियनच्या संस्थापक देशांपैकी एक. ब्रिटन वा युरोपातील अन्य काही देशांप्रमाणे ते युरोपियन युनियनचे हातचे राखून स्वागत करणाऱ्यांपैकी नव्हे. तरीही फ्रान्सच्याच माजी अध्यक्षाच्या पुढाकाराने तयार करण्यात आलेल्या घटनेच्या मसुद्याला 55 टक्के फेंच जनतेने विरोध नोंदवला, हे लक्षणीय मानले जाते.

विशेषत: फ्रान्समधील सत्ताधारी तसेच प्रमुख विरोधी अशा दोन्ही पक्षांचा घटनेवर शिक्कामोर्तब करण्यास पाठिंबा होता. शिवाय बहुसंख्य विचारवंत आणि प्रसारमाध्यमेही याच बाजूची होती. तरीही बहुसंख्य मतदारांनी त्याविरुद्ध कौल देऊन 'राजकीय अभिजनां'ना त्यांची जागा दाखवून दिल्याचे विश्लेषण केले जाते.

फेंच मतदारांच्या या कौलात, युरोपियन युनियनच्या भविष्यातील दिशेविषयीच्या त्यांच्या आकलनाचा आणि त्याचा आपल्यावर विपरीत आथिर्क परिणाम होण्याविषयीच्या खऱ्या-खोट्या भयाचा वाटा मोठा आहे. युरोपियन युनियनचा गेल्या वषीर् विस्तार करण्यात आला होता आणि त्यात दहा नव्या सदस्यांना प्रवेश देण्यात आला होता. युनियनची सध्याची सदस्यसंख्या आता 25 झाली आहे. यातील अनेक पूर्व युरोपीय देशांत स्वस्त श्ाम उपलब्ध आहेत. त्यामुळे युरोपियन युनियनमध्ये मुक्त व्यापाराला मान्यता मिळाल्यास, फ्रेंच नागरिकांतील बेकारी वाढेल, या सार्वत्रिक भावनेचा प्रभाव मतदानात दिसून आला आहे. शिवाय शिराक यांचे नेतृत्व आणि सध्याचे सरकार यांच्याविषयीच्या रोषाचे प्रतिबिंब मतदानात पडले आहे, असे राजकीय वर्तुळात मानले जाते. युरोपियन युनियनच्या विस्तारानंतर, फ्रान्सचा युनियनमधील प्रभाव घटल्याचा प्रचार अतिउजव्या गटांनी केला होता. त्याचाही परिणाम मतदारांवर झालेला असू शकतो. समान घटनेच्या आधारे युरोपियन युनियनमधील सदस्य राष्ट्रांच्या परस्परव्यवहारांत अधिक एकजिनसीपणा आणण्याच्या प्रयत्नाला फ्रान्समधील मतदारांच्या नकाराने खीळ बसणार आहे. त्यातून युनियन कसा मार्ग काढते, हा कुतूहलाचा विषय असला, तरी फ्रान्समध्ये पंतप्रधान जीन पिएरे रफॅरिन यांच्यावर या 'नकारा'चे खापर फोडून त्यांना राजीनामा द्यायला लावण्यात आला, तर आश्चर्य नाही.

 
</text>
</doc>
