<doc>
<docno>1126152.cms.txt</docno>
<text>
 
महामुंबई
झोपडीवासीयांना वीज पुरवण्याची मागणी
[ Monday, May 30, 2005  12:01:07 am]


म. टा. प्रतिनिधी

मुंबई : दहिसर पूर्व, केतकी पाडा-धारखडी येथील झोपडीवासीयांच्या पुनर्वसनास विलंब होत असल्याने मानवतेच्या दृष्टीकोनातून त्यांना वीजपुरवठा करण्यास परवानगी देण्याची मागणी करण्यात येत आहे.

केतकीपाडा ही जुनी वस्ती असून तेथील तीन हजाराहून अधिक लोकांना राज्य सरकारनेच फोटोपास दिले आहेत. यातील 500हून अधिक घरे 1962च्याही पूवीर्ची आहेत. 1976-77मध्ये हा सगळा परिसर सरकारने खासगी झोपडपट्टी म्हणून घोषित केला होता. याच वेळी या भागातील 20 टक्के जमीन वनखात्याने ताब्यात घेतली. तर 1984-85मध्ये आणखी 40 टक्के जमीन अधिग्रहित करण्यात आली आणि तेव्हापासून हे झोपडीवासीय अतिक्रमित ठरू लागले आहेत. प्रत्यक्षात एकप्रकारे वनखात्यानेच केलेले हे अतिक्रमण आहे, असे स्थानिक पालिका सदस्य राजेंद प्रसाद चौबे यांनी राज्याचे वनमंत्री बबनराव पाचपुते यांना लिहिलेल्या पत्रात म्हटले आहे.

राज्य सरकारच्या भूमिकेनुसार शहरातील 1995पूवीर्च्या झोपडपट्टीवासीयांचे मोफत पुनर्वसन करण्यात येणार आहे. त्यानुसार गेली नऊ वर्ष केतकीपाडा- धारखडी येथील झोपडीवासीयांच्या पुनर्वसनाचे प्रयत्न सुरू आहेत. मात्र, याला विलंब होत आहे. दुसरीकडे ही वनजमीन असल्याच्या नावाखाली या रहिवाशांना वीजपुरवठ्यासह कसल्याही सुविधा देण्यास वनखात्याचा विरोध आहे. त्यामुळे गेली कित्येक वषेर् येथील 1400 कुटुंबे अंधारातच जीवन जगत आहेत. येथील पाणीपुरवठ्याचे नळही जुने झाले असून त्यांचीही दुरुस्ती करू दिली जात नाही.

यातून मार्ग काढण्यासाठी, वनखात्याने आदेश दिल्यानंतर सर्व वीजकनेक्शन त्वरित तोडण्याची हमी 100 रुपयांच्या बॉन्डपेपरवर या भागात वीजपुरवठा करणाऱ्या 'रिलायन्स एनजीर् कंपनी'कडून घेण्यात यावी. तसेच, 48 तासांची नोटिस देऊन कधीही वीजपुरवठा खंडित करण्याचे स्वातंत्र्य कंपनीला असल्याबाबत सर्व झोपडीवासीयांकडून लिहून घेण्यात यावे आणि त्यानंतर वीजपुरवठा करण्यात यावा, असे चौबे यांनी वनमंत्र्यांना लिहिलेल्या पत्रात म्हटले आहे. याबाबत संजय गांधी राष्ट्रीय उद्यानाचे अधिकारी, रिलायन्स एनजीर्चे अधिकारी यांची एकत्रित बैठक बोलाविण्याची विनंतीही त्यांनी वनमंत्र्यांना केली आहे.

अशाच प्रकारे या भागातली पाणीपुरवठ्याची पाईपलाईन दुरुस्त करण्याची परवानगी महापालिकेला देण्यात यावी, अशी मागणी चौबे यांनी केली आहे.

 
</text>
</doc>
