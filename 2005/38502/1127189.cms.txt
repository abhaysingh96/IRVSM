<doc>
<docno>1127189.cms.txt</docno>
<text>
 
महामुंबई
माझे पुतळे उभारू नका, रस्त्यांना नावेही देऊ नका!
[ Monday, May 30, 2005  11:59:59 pm]


म. टा. प्रतिनिधी

मुंबई : आपल्या सुस्वभावी आणि कार्यतत्पर व्यक्तिमत्वाचा ठसा मागे ठेवून गेलेले बुजुर्ग अभिनेते आणि केंदीय मंत्री सुनील दत्त यांनी आपल्या मृत्यूपत्राच्या रूपाने आपल्या निरलसपणाची आणखी एक आठवण चाहत्यांसाठी मागे ठेवली आहे.

आपल्या हयातीत सर्वत्र आपले नाव आणि छबी दिसत राहील, यासाठी आटापिटा करणाऱ्या पुढाऱ्यांच्या संगतीत राहूनही सुनील दत्त यांच्या विचारसरणीत बदल झाला नाही याचे हे मृत्यूपत्र म्हणजे ढळढळीत पुरावाच आहे. दत्त यांनी म्हटले आहे : मृत्यूनंतर माझे पुतळे उभारू नका, रस्त्यांना माझे नाव देऊ नका, माझ्या नावाने पुरस्कार देऊ नका.. इतकेच नव्हे तर माझ्या नावाचा स्टँपही प्रसिद्ध करू नका.. केवळ सुनील दत्त म्हणून आपल्या हृदयात मला स्थान द्या!

दत्त कुटुंबियांचे स्नेही निर्माता-दिग्दर्शक महेश भट्ट यांनी या मृत्यूपत्रातील मजकूर कृतज्ञ अंत:करणाने सर्वांसाठी जाहीर केला आहे. जिवंतपणीच पुतळे उभारणाऱ्या, संस्थांना आपली नावे देणाऱ्या, 'पुढारी मेला की रस्त्यावर आलाच' या उक्तीनुसार रस्त्यांवरील पाट्यांवर पुढाऱ्यांची नावे झळकावणाऱ्या आजच्या राजकीय संस्कृतीत दत्तसाहेबांनी व्यक्त केलेली ही इच्छा चाहत्यांच्या मनातले त्यांचे स्थान उंचावणारीच ठरेल यात शंका नाही. सवोर्च्च नेत्यांपासून ते गरीबांपर्यंत सर्वांना आपलेसे वाटणाऱ्या सुनील दत्त यांची स्मृती त्यांनी उभारलेल्या संस्था, पुढे केलेला मदतीचा हातामुळे नवजीवन मिळालेली कुटुंबे यांच्या रूपाने चिरंतन राहील, अशी भावना या मृत्यूपत्रामुळे त्यांच्या चाहत्यांच्याच नव्हे, तर विरोधकांच्याही मनात आल्यावाचून राहणार नाही अशी प्रतिक्रिया यावेळी व्यक्त झाली.

 
</text>
</doc>
