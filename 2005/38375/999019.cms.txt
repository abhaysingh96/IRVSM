<doc>
<docno>999019.cms.txt</docno>
<text>
 
महाराष्ट्र
आहार योजनेचे पुनरुज्जीवन?
[ Sunday, January 23, 2005  08:25:24 pm]


कणकवली : विद्यार्थ्यांना दिल्या जाणाऱ्या पोषण आहार अनुदानात प्रत्येकी एक रुपयाने वाढ करण्याचा निर्णय सरकारने घेतला आहे. त्यामुळे विद्यार्थ्यांना आता भाताबरोबर आमटी व भाजीही दिली जाणार आहे. सरकारच्या या निर्णयामुळे बंद पडत असलेल्या पोषण आहार योजनेचे पुनरुज्जीवन होण्याची शक्यता आहे.

सुप्रीम कोर्टाच्या निर्णयानुसार, सरकारने 2001 पासून शालेय पोषण आहार योजना कार्यान्वित केली. त्यानुसार शालेय विद्यार्थ्यांना दुपारचे भोजन शाळेतच देण्याचा आदेश आला. ही योजना ग्रामशिक्षण समित्यांच्या माध्यमातून राबवायची होती. मात्र त्यासाठी सरकारकडून केवळ 50 पैसे प्रति विद्याथीर् असे अनुदान मिळत असल्याने योजना अडचणीत सापडली होती. त्यात केवळ तांदूळ पुरवले जात असल्याने मुलांना भाताशिवाय काहीच पुरवता येत नसे.

याशिवाय भात तयार करण्यासाठी लागणारा इंधनाचा खर्चही विचारात घ्यावा लागे. सुरुवातीला पालकांकडून आणि देणगीदारांकडून त्यासाठी पैसे मिळाले मात्र त्यानंतर दीर्घकाळ ही योजना सुरू राहण्यात अडचणी निर्माण झाल्या. सरकारने अशा प्रकारे निधी जमविणे बंद केल्याने योजना संकटात सापडली.

आता नव्या आदेशानुसार , 50 पैशांऐवजी प्रत्येक विद्यार्थ्यामागे दीड रुपया अनुदान मिळणार आहे. त्यामुळे या मुलांना भाताबरोबर वरण, भाजी, दही, दूध पुरवणे शक्य होईल, असे सांगितले जात आहे.

गेले काही महिने बंद असलेली योजना यामुळे परत सुरू होईल, अशी आशा व्यक्त करण्यात येत आहे.

 
</text>
</doc>
