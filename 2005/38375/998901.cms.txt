<doc>
<docno>998901.cms.txt</docno>
<text>
 
महामुंबई: मुंबई टाइम्स
हेल्मेट 'डोक्यात जातंय' मजनूंच्या!
[ Sunday, January 23, 2005  06:08:26 pm]


प्रवीण मुळ्ये

डोळयावर गॉगल, चकाचक कपडे आणि बाइकचा भन्नाट वेग... पोरींवर इम्प्रेशन मारण्यासाठी मुलांमध्ये जे काही दहा- बारा प्रकार पॉप्युलर आहेत, त्यात बाइकरायडिंगचा क्रमांक बराच वरचा आहे. कोणत्याही कॉलेज- बाहेर याची झलक सहज पाहता येईल. पण हॅल्मेटसक्तीमुळे आपल्या ' सहअध्यायीं ' मुलींेना इम्प्रेस करायला बाइकवर स्वार होत त्यांच्याभोवती घिरट्या घालणाऱ्या शायनर मजनूंचा मात्र चांगलाच प्रॉब्लेम झाला आहे.

दोनच महिन्यांपूर्वी समितनं बाइक विकत घेतली. कॉलेजला जाण्या-येण्यात होणारा त्रास बाइकमुळे कसा कमी होइल हे आईवडिलांना पटवून देण्यात तो यशस्वीही झाला. पण नवीकोरी बाइक घेण्यामागे कॉलेजला जाण्या-येण्याचा त्रास हे खरं कारण नसून त्याच्याच कॉलेजमध्ये शिकणाऱ्या मुलीला इम्प्रेस करण्यासाठी त्यानं बाइकचा आधार घेतला होता. बाइक चांगली मॉडिफायही केली. पण त्याचा प्लॅन ' क्लिक ' होण्यापूवीर्च हॅल्मेटसक्तीनं त्याची मेहनत ' डोक्यात ' गेली आहे. हॅल्मेट घालून मी तिला कसं इम्प्रेस करू ? या चिंतेत असणाऱ्या समीतला डोकं धरून बसायची वेळ आली आहे. लोकांच्या सुरक्षेच्या चिंतेनं हॅल्मेटसक्तीच्या आदेशाची अंमलबजावणी सुरू झाली असली, तरी ' लडकी पटानी है, तो बाइक चाहिए... ' अशी ठाम समजूत असलेल्या अनेक बाइकवाल्या मजनूंची चांगलीच गोची झाली आहे. त्यामुळे मुलींचं लक्ष वेधण्यासाठी या हिरो मंडळींना आता पर्यायी मार्ग निवडावा लागणार आहे. किंवा बाइकवरील हिरोगिरीची हौस फिटवण्यासाठी खिशात शंभराची नोट ( दंडाच्या रुपात भरण्यासाठी) तरी ठेवावी लागणार आहे.

बाइक अपघातांमध्ये मरण पावणाऱ्या अथवा गंभीर जखमी होणाऱ्यांमध्ये तरुणांची संख्या 80 टक्के आहे. या तरुणांचं ड्रायव्हिंग सेफ व्हावं, यासाठी हॅल्मेट आवश्यक असल्याचं ट्रॅफिक पोलिसांचे म्हणणं आहे. पण हॅल्मेटसक्तीच्या केंदस्थानी असलेल्या तरुणांमध्येच या मुद्यावरून दोन गट पडलेत. पुण्यातल्या लॉ कॉलेजचे विद्याथीर् हॅल्मेटसक्तीच्या अंमलबजावणीची मागणी घेऊन हायकोर्टात गेले होते. त्यावर कोर्टानं हॅल्मेटसक्तीचा निर्णय दिला. पण आता मुंबईतील काही विद्याथीर् या निर्णयाला आव्हान देण्याच्या विचारात आहेत. हॅल्मेट न वापरल्याबद्दल ट्रॅफिक पोलिसांनी गेल्या दोन दिवसांत अंदाजे चार हजार टू व्हीलरस्वारांवर कारवाई करुन दोन लाखाच्या आसपास दंड वसूल केला आहे. पण त्याचवेळी राज्य सरकार हॅल्मेटसक्तीबाबत आपली भूमिका मंगळवारपर्यंत मांडणार आहे. त्यामुळे दंड सरकारने परत करावा, अशी मागणी फटका बसलेले बाइकर्स करत आहेत. शिवाय दंडाच्या रुपानं वेगवेगळ्या ठिकाणी वेगवेगळी रक्कम वसूल होत असल्याच्या तक्रारीही येत आहेत. कारवाई करणाऱ्या ट्रॅफिक पोलिसांच्या डोक्यावर मात्र हेल्मेट का दिसत नाहीत, असा सवाल काहींनी केलाय. रस्त्याची दुरवस्था, वाहतुकीचा खोळंबा, यामुळे मुंबईतील वाहतूक संथ गतीनं सुरू असताना हॅल्मेटची खरंच आवश्यकता आहे का ? हॅल्मेटसक्ती लादताना याचा आढावा सरकारने घ्यावा, अशी मागणीही वाहनचालकांकडून करण्यात येत आहे.

 
</text>
</doc>
