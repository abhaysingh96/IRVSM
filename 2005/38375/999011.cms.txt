<doc>
<docno>999011.cms.txt</docno>
<text>
 
महाराष्ट्र
व्यापाऱ्यांतील वादामुळे हळदीचे सौदे बंद
[ Sunday, January 23, 2005  08:21:58 pm]


म. टा. वृत्तसेवा

सांगली : व्यापारी, दलाल आणि अडते यांच्यातील वादामुळे येथील वसंतदादा पाटील माकेर्ट यार्डातील हळदीचे सौदे बंद पडले असून लाखो रुपयांची उलाढाल ठप्प झाली आहे. गेले चार दिवस हे सौदे बंद आहेत. संपूर्ण देशात सांगली ही हळदीची प्रमुख बाजारपेठ म्हणून ओळखली जाते.

याबाबत असे सांगितले जाते की, राज्य माकेर्ट कमिटी कायद्यानुसार शेतकऱ्यांच्या मालाचा सौदा लिलाव पध्दतीने झाल्यास 24 तासांच्या आत पैसे देण्याचा नियम आहे. नाशिक, अमरावती, अकोला अशा काही बाजारपेठांतून या नियमानुसार पैसे दिले जातात. पण सांगलीच्या कृषी उत्पन्न बाजार समितीत मात्र सौद्यानंतर 24 दिवसांनी पैसे देण्याची पध्दत गेले कित्येक वेर्ष चालू आहे. नियम बाजूस सारणार्या या पध्दतीमुळे शेतकर्यांना नुकसान सोसावे लागते. शेतकऱ्यांचा अधिकाधिक माल बाजारपेठेत येण्यासाठी दलाल व अडत्यांनी ही रक्कम 15 दिवसांत द्यावी अशी मागणी करण्यात आली आहे.

व्यापाऱ्यांनी मात्र हळदीची विक्री होऊन रक्कम मिळण्यास वेळ लागत असल्याने पैसे 15 दिवसांत देण्यास विरोध दर्शविला आहे. या वादाचे पर्यवसान हळद सौदे बंद पडण्यात झाले आहे. यासंदर्भात प्रतिक्रिया व्यक्त करताना सांगली कृषी उत्पन्न बाजार समितीचे सभापती सुभाष खोत म्हणाले की, सांगलीची हळद बाजारपेठ साऱ्या देशात प्रसिद्ध आहे. पण दलाल, अडते आणि व्यापारी यांच्यात सुरू झालेल्या वादामुळे हळद हंगामाच्या प्रारंभीच मोठा फटका बसला आहे. व्यापाऱ्यांनी ताठर भूमिका घेतल्याने तोडगा निघणे कठीण झाले आहे. व्यापाऱ्यांनी ताठर धोरण साडून द्यावे, अन्यथा त्यांचे परवाने रद्द करणे भाग पडेल, असा इशाराही त्यांनी दिला.

 
</text>
</doc>
