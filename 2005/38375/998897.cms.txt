<doc>
<docno>998897.cms.txt</docno>
<text>
 
महाराष्ट्र
तारांगणमधील रहिवाशांचं गुरुदास कामतांना साकडं
[ Sunday, January 23, 2005  06:05:13 pm]


मुंबई टाइम्स टीम

ठाणे : तारांगण या गृहसंकुलात बिल्डरकडून सुरू असलेलं कायद्याचं उल्लंघन आणि फ्लॅटधारकांना त्यामुळे होत असलेला त्रास याविषयी राज्य सरकारकडे रहिवाशांची बाजू मांडू, असं आश्वासन खासदार गुरुदास कामत यांनी रविवारी सकाळी तारांगणमधील रहिवाशांना दिलं.

काही महिन्यांपूवीर् बिल्डरने उद्यानाचा भाग खणून काढून त्याचा बांधकामासाठी वापर करण्यास सुरुवात केली तेव्हा रहिवाशांनी आंदोलन केलं आणि महापालिका आयुक्तांकडे तक्रार केली. परंतु त्याची दखल घेण्यात आली नाही. तसंच शहर विकास विभागाच्या अधिकाऱ्यांनीही वेळोवळी केलेल्या तक्रारीला दाद दिली नाही, असा रहिवाशांचा आरोप आहे.

उद्यानाची बळकावलेली जागा, सव्हीर्स रोडकडे जाणारा रस्ता खोदून ठेवणं, चित्रपटगृहाचं बेकायदा बांधकाम, नाल्यावर बेकायदा बांधकाम, एका बेसमेण्टची परवानगी असताना तीन बेसमेण्टचं सुरू असलेलं बांधकाम या संदर्भात महापालिका आयुक्तांच्या लोकशाही दिनात तक्रार नोंदवल्यानंतरही शहर विकास विभागाचे अधिकारी बिल्डरची बाजू कशी योग्य आहे, हेच समजावून सांगत असल्याचा आरोप रहिवाशांनी केला.

या प्रश्नावर राज्य सरकारकडे रहिवाशांची बाजू मांडण्याचं आश्वासन कामत यांनी दिलं. तसंच या बांधकामांना परवानग्या देणारे अधिकारी, महापालिका आयुक्त यांच्या विरोधात लोकायुक्तांकडे तक्रार करण्याचा सल्लाही त्यांनी रहिवाशांना दिला.

 
</text>
</doc>
