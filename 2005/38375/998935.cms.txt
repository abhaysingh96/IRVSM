<doc>
<docno>998935.cms.txt</docno>
<text>
 
लेख
नव अभिजनांची संस्कृती
[ Sunday, January 23, 2005  07:09:38 pm]


महाराष्ट्रात विविध प्रकारच्या चळवळी कायम चाललेल्या असतात. या चळवळींच्या माध्यमातून समाज अधिकाधिक प्रगत होत असतो. जीवनस्तर उंचावतो. एकेकाळी आथिर्क विवंचनेत असलेल्या शेतकरी समाजाने सहकाराच्या चळवळीला हात घातला आणि ग्रामीण भागाचे चित्र काही प्रमाणात बदलले. राजकारणाबाहेर जलसंधारणाची चळवळ, भ्रष्टाचाराच्या निर्मूलनाची चळवळ, महिलांना आपल्या पायावर उभे करण्यासाठी चाललेली बचत गटांची चळवळ, शेतीमध्ये नवनवे प्रयोग करून शेतीविकासाला चालना देणारे प्रयोग, निसर्गाचे रक्षण करणारी पर्यावरणाची चळवळ, विस्थापितांना न्याय मिळवून देणाऱ्या अनेकविध चळवळी, आदिवासींमध्ये काम करणाऱ्या चळवळी, भटक्या विमुक्तांना समाजाच्या मुख्य प्रवाहात आणण्यासाठी चाललेले प्रयत्न, सर्वसामान्य लोकांत आरोग्याची, विज्ञानाची जाणीव निर्माण व्हावी म्हणून चाललेली आरोग्यग्रामाची चळवळ, ग्रामस्वच्छतेची चळवळ, शिक्षणाच्या प्रसारासाठी करण्यात येणारे अभिनव प्रयत्न अशा एक ना अनेक चळवळी आज राज्यात चालू असून त्या सर्वदूर पसरलेल्या आहेत.

या असंख्य आणि अगणित चळवळींत झोकून देऊन काम करणाऱ्या लाखो कार्यर्कत्यांच्या प्रयत्नांमुळे मराठी समाज हा पावलापावलाने प्रगती करीत निघाला आहे. ही प्रगती शिक्षण, विज्ञान, उत्पादनवाढ अशा भौतिक क्षेत्राशी संबंधित आहे.

यात सर्वाधिक महत्त्व हे भ्रष्टाचार निर्मूलनाच्या चळवळीला दिले जाते. सचोटी हे सुसंस्कृत समाजाचे पहिले लक्षण असल्याने व त्याच गुणाचे महत्त्व दिवसेंदिवस कमी होत चालल्यामुळे सुसंस्कृत असलेल्या अभिजन समाज चिंतातूर आहे. त्यामुळे भ्रष्टाचाराचे समूळ उच्चाटन झाल्याशिवाय समाज सुधारणार नाही, अशी धारणा निर्माण झाली आहे. भ्रष्टाचार हा असंस्कृततेचा आधार आहे, यात काहीच शंका नाही. भ्रष्ट व्यवहार हा समाजाच्या अंगप्रत्यंगाला भ्रष्ट करीत निघणारा व वृत्ती-प्रवृत्ती ग्रासत नेणारा मोठा सामाजिक आजार आहे. त्यामुळे त्याच्या विरोधातील चळवळीलाही तितकेच महत्त्व दिले जाते. तथापि, लाच घेणे, लाच देणे, हाच केवळ भ्रष्टाचार आहे, असे नाही. पण दुदैर्वाने भ्रष्टाचाराची व्याख्या तिथपर्यंतच मर्यादित झालेली आहे. या चळवळीत काम करणाऱ्या कोण्या एकाला मोठे केले जाते. त्याच्या भोवती आरत्या ओवाळल्या जातात. तेवढे झाले की आपली जबाबदारी संपली असे एक समीकरण तयार झाले आहे. हे समीकरण अर्थात पांढरपेशा मध्यमवर्गाने तयार केले आहे.

खोटे बोलणे हाही एक भ्रष्टाचार आहे. भ्रष्टाचाराशी लढणारे तथाकथित समाजसेवकही या दुर्गुणापासून दूर नाहीत. भ्रष्टाचाराची अशी अनेक अंगे आहेत. जातीव्यवस्था, तिच्यातून आलेली उच्चनीचता, सामाजिक विषमता हाही एक भ्रष्टाचाराचा प्रकार असून हा सामाजिक भ्रष्टाचार पिढ्यान्पिढ्या चालू आहे. या सामाजिक रोगापासून समाज मुक्त व्हावा यासाठीही या महाराष्ट्रात कधीकाळी चळवळी होत होत्या. या चळवळींमुळे मराठी समाज ढवळून निघाला होता. त्यामुळेच आज जातीपातींच्या चौकटीला तडे गेले आहेत.

पण आता त्या चळवळी नामशेष झाल्या आहेत. जातीपातीच्या चौकटी सैल झाल्याने बहुजन वर्गाने स्वातंत्र्याच्या मोकळ्या वातावरणात जगायला सुरुवात केली. प्रगतीमुळे त्यांचा जीवनस्तर उंचावला. ब्राह्माणांच्या बरोबरीने एक अभिजन वर्ग तयार झाला. तो सगळ्या क्षेत्रात त्यांच्याशी स्पर्धा आणि बरोबरी करू लागला. हा अभिजन जवळपास सगळ्या जाती-जमातीतून निर्माण झाला, ही बाब वैशिष्ठ्यपूर्ण आहे.

हा अभिजन आज प्रगतीतून निर्माण झालेल्या जीवनशैलीत रममाण झालेला आहे. याला ब्राह्माण, मराठा, दलित या कोणत्याही वर्गजातीतील अभिजन अपवाद नाहीत. खालच्या वर्गजातीतील समाज उच्च नीतीमूल्ये स्वीकारतो व तो उन्नत होत जातो. हा आदर्श घेऊन बहुजनांनीही ज्ञानांची क्षेत्रे धुंडाळीत त्यांचे अनुकरण केले. पुढे भौतिक क्षेत्रात बरीच प्रगती झाली. जीवनशैली बदलली. बहुजनांच्या हाती सत्तेची सूत्रे आली. पण मूळ संस्कृतीकरणाची प्रक्रिया कळत न कळत कुठेतरी थांबली.

ही प्रक्रिया थांबल्याने समाज विविध अंगाने प्रगत होत असतानाही ब्राह्माणीकरणाची प्रक्रिया चालू झाली. याला जेव्हा अभिजनच बळी पडत गेले. एका अर्थाने अभिजन झालेल्या ब्राह्माणांचेही ब्राह्माणीकरण होऊ लागले. त्यांना समाजापुढे काही आदर्श ठेवावेत यापेक्षाही ब्राह्माणी वर्चस्वाचे अप्रूप वाटू लागले. तेव्हा अभिजनांकडे पाहणाऱ्या बहुजनांपुढे ब्राह्माणीकरण हा आदर्श वाटू लागला. ब्राह्माणी वर्चस्वात काही गैर नाही, असे वाटायला लागले. या वर्चस्वावर आधारलेल्या धर्माचे अप्रूप वाटू लागले. सुस्थितीतील बहुजनांना ब्राह्माणी धर्म, त्यातील प्रतिके, कर्मकांडे आणि ब्राह्माणी राजकारण ही प्रतिष्ठा मिळविण्याची साधने वाटू लागली. बाबा, बुवा, साध्व्या व त्यांचे सत्संग यात तो रममाण होऊ लागला. ज्या गोष्टी सामाजिक चळवळीने मोडून काढल्या होत्या त्या पुन्हा उभ्या राहिल्या.

ब्राह्माणी राजकारणाने आपल्या वर्चस्वाच्या राजकारणाचा पाया मजबूत करण्यासाठी बहुजनांचीच प्रतिके वापरली होती. तथापि, ती प्रतिके आणि आदर्श यांचा वापर करताना जणू ते ब्राह्माणी वर्चस्वासाठीच लढत होते, अशी चित्रे रंगवितली. उदा. शिवाजी महाराज. ते मुस्लिम द्वेष्टे होते आणि जणू संघ परिवाराची सत्ता देशात आणण्याकरिताच जन्मले होते, असे ठसविले गेले. एकदा हे राजकारण यशस्वी होतेय, असे लक्षात आल्यावर त्या प्रतिकांचे वाभाडे काढायला सुरुवात केली. ज्या शिवाजी महाराजांनी आपल्या आदेशाने अफजलखानाची कबर बांधली होती ती कबरही उखडण्याचे प्रयत्न चालू केले. पण जेव्हा शिवाजी महाराजांच्या जन्माविषयीच परकीय संशोधकांचे कान भरले तेव्हा त्यांच्याच मुशीतून तयार झालेल्या भस्मासुराने समस्त ब्राह्माणांना आव्हान द्यायला सुरुवात केली. ब्राह्माणी वर्चस्वाच्या राजकारणाने ब्राह्माणांसह सगळ्या समाजाला मागे नेले. या फॅसिस्ट राजकारणाने ब्राह्माणी वर्चस्ववादी राजकारणाला सत्ता मिळाली. पण समाजाचे विकृतीकरण झाले. अभिजनांची अवनती झाली. इतकेच नव्हे तर जातीजातीत शत्रुत्व निर्माण झाले.

इतके झाल्यावर तरी अभिजनांना जाग यायला पाहिजे. या पुढारलेल्या वर्गानेच ब्राह्माणी वर्चस्ववादी धामिर्क राजकारणाच्या विरोधात संघर्षाला सुरुवात केली पाहिजे. कर्मकांडे, अन्यायी रूढी, नव्याने निर्माण केलेल्या प्रथा मोडून काढल्या पाहिजेत. यासाठी व्यापक स्वरूपात प्रबोधनाची चळवळ सुरू करणे हाच मार्ग आहे. तरच भौतिक प्रगतीकडे निघालेल्या समाजातील विकृती नष्ट होऊन तो विवेक आणि नैतिकतेच्या आधाराने सुसंस्कृत होईल. महाराष्ट्रात सामाजिक आणि धामिर्क सुधारणेची चळवळ नव्याने उभारण्याची गरज आहे. अभिजनांनी यात पुढाकार घेतला पाहिजे. मग ते अभिजन ब्राह्माण असोत की ब्राह्माणेतर. पुढारलेला वर्ग या नात्याने त्यांना हीजबाबदारी पार पाडावीच लागेल.

प्रताप आसबे

 
</text>
</doc>
