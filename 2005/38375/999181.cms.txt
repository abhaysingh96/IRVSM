<doc>
<docno>999181.cms.txt</docno>
<text>
 
महामुंबई
ठाणे कारागृहात 'सत्याचे प्रयोग'
[ Sunday, January 23, 2005  11:18:41 pm]


म. टा. प्रतिनिधी

मंुबई : सन्मानाने आयुष्य जगण्याच्या परिक्षेत ते नापास झाले. परिणामी कोठडीच्या चार भिंतीत आयुष्य बंदिस्त झाले आणि गुन्हेगार हा शिक्का वाट्याला आला. स्वत:मध्ये बदल घडावा असे काहींना मनोमन वाटू लागले, तर काहींची मात्र, विधायक कार्यावरची श्रद्धाच उडून गेलेली... अशांना पुन्हा विधायक मार्गावर आणण्यासाठी अहिंसा, शांती व प्रेम हे महात्मा गांधीजींचे तत्वज्ञान हे सर्वात प्रभावी माध्यम! या माध्यमाचा वापर करून कैद्यांचे हृदयपरीवर्तन करून त्यांना आदर्श नागरिक बनविण्याचा प्रयत्न ठाणे कारागृहात सुरू झाला आहे. त्यासाठी या कैद्यांना द्यावी लागणार आहे एक आगळीवेगळी परीक्षा!

अहिंसा, शांती, प्रेम याद्वारे चुकीच्या मार्गाने जाणाऱ्या व्यक्तीच्या हृदयात परिवर्तन होऊ शकते. ' माझे सत्याचे प्रयोग ' या त्यांच्या आत्मचरित्रातून हीच शिकवण मिळते. त्यामुळे या आत्मचरित्रातून आयुष्याला नवी दिशा देण्याचा प्रयत्न ठाणे कारागृहातील सुमारे 150 कैदी करणार आहेत. त्यासाठी त्यांना चक्क परीक्षाही द्यावी लागणार आहे. 27 जानेवारी रोजी स. साडेअकरा वाजता त्यांचा ' पेपर ' सुरू होईल. परीक्षेआधी त्यांचे ओरिएंटेशन घेण्यात येईल. सवोर्दय मंडळ व समिप प्रतिष्ठानने हा अभिनव उपक्रम सुरू केला आहे. मागील वषीर् जळगाव, वर्धा, यवतमाळ, साबरमती व धुळे या ठिकाणी असा उपक्रम राबविण्यात आला होता. परीक्षेस बसणाऱ्या कैद्यांना 30 जानेवारी रोजी बक्षिसे दिली जाणार आहेत. यावेळी पोलिस सहआयुक्त आर. टी. राठोड, कारागृह अधीक्षक आर. टी. धामणे व समिप प्रतिष्ठानचे ए. बी. अमोल उपस्थित राहणार आहेत.

 
</text>
</doc>
