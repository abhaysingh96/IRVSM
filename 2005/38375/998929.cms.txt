<doc>
<docno>998929.cms.txt</docno>
<text>
 
अग्रलेख
ठाकरेंची पश्चात्बुद्धी
[ Sunday, January 23, 2005  06:57:25 pm]


बहुतेक नद्यांच्या प्रवाहाचे पात्र ठरलेले असले, तरी ब्रह्मापुत्रेसारख्या काही नद्या आपल्या प्रवाहाची दिशा अचानक बदलतात. तसे झाले की, किनाऱ्यावरच्या भागांत हलकल्लोळ उडतो.

नदीने पात्र बदलणे, हा एक नैसगिर्क चमत्कार मानता येईल, पण राजकारणातील लोक आपल्या विचारांचे प्रवाह बदलतात, त्यामागे काही निश्चित सूत्र व गणित असते.

शिवसेनाप्रमुख बाळासाहेब ठाकरे यांनी गेल्या काही दिवसांत विचारांची दिशा अचानक बदलल्याने महाराष्ट्राच्या राजकारणात खळबळ निर्माण झाली आहे.

आपल्या वाढदिवसापूर्वी त्यांनी ' सामना ' दैनिकाला दिलेल्या प्रदीर्घ मुलाखतीत राष्ट्रवादी काँग्रेसचे नेते शरद पवार यांच्याशीच पुन्हा मैत्री करण्याचे सूतोवाच केले आणि काही काळ शांत झालेल्या राजकारणात पुन्हा लाटा उसळू लागल्या.

आपण व पवार एकत्र यावे, असे ठाकरेंना वाटते. हे विधान त्यांनी गंभीरपणे व म्हणून पूर्ण विचारान्ती केले असावे ; कारण ते मुलाखतींच्या दोन भागांत विस्तृतपणे प्रसिद्ध झाले आहे. '... मी अत्यंत मोकळेपणाने सांगतोय, महाराष्ट्रालाच देशाचं नेतृत्व करावं लागेल. दिशा द्यावी लागेल. शरद पवार आणि मी एकत्र आलो, तर हे होऊ शकेल... ' असे ठाकरे मुलाखतीत म्हणाले.

लोकसभेच्या निवडणुकीपूर्वी शिवसेना-भाजप युतीत पवारांनाही सहभागी करून घ्यावे, असे प्रयत्न भाजपच्या नेत्यांनी गुप्तपणे चालवले होते.

ठाकरेंनी अतिशय हुषारीने त्याची जाहीर वाच्यता करून फुगा फोडला. त्यानंतरच्या प्रचारात पवार हेच युतीच्या, विशेषत: ठाकरेंच्या प्रचारातील ' लक्ष्य ' होते. तरीही लोकसभा आणि नंतर विधानसभेच्या निवडणुकांत राष्ट्रवादीने लक्षणीय यश मिळवले व महाराष्ट्रातील सत्ता आपल्याकडेच राखली.

आता स्वत: पवार केंदातील काँग्रेस आघाडीच्या सरकारात मंत्री आहेत. उलट शिवसेना पराभूत ठरलेली आहे. आता पवारांकडे मैत्रीचा हात पुढे करणे ही पश्चात्बुद्धी झाली.

आजच्या स्थितीत पवार शिवसेनेबरोबर येतील, असे ठाकरेंना खरेच वाटते का ? ' दिल्लीत यादवांचे राज्य नको... मराठ्यांची सत्ता हवी ', हे वाक्य सभेत टाळ्या मिळवण्यासाठी उत्तम असले, तरी त्याचा व्यवहारात अर्थ काय ? पवार आणि ठाकरे एकत्र आले, तरी ते दिल्लीतील यादवांशी दोन हात कसे करणार ? पवारांची तशी इच्छा आहे का ? या प्रश्नांची उत्तरे आधी ठाकरेंनीच शोधायला हवीत.

ठाकरेंनी पवारांना केलेल्या जाहीर आवाहनाचे अनेक अर्थ राजकारणात निघू लागले आहेत. विधानसभा निवडणुकांनंतर तालुका आणि गाव पातळीवरील अनेक शिवसेना कार्यकर्ते काँग्रेस वा राष्ट्रवादीच्या राहुट्यांत जाऊ लागले असल्याच्या बातम्या आहेत.

त्यांना आवर घालण्यासाठी ठाकरेंनी घातलेला हा धोबीपछाड आहे असे मानावे, तर ठाकरेंच्या या क्लृप्तीचा फार परिणाम होण्याची शक्यता नाही. शिवसेनेची ग्रामीण महाराष्ट्रातील वाढ गेल्या दशकातील आहे. या काळात जे नवे कार्यकर्ते शिवसेनेला मिळाले, ते मूळचे काँग्रेसचेच. ते घर उजाड होऊ लागले, तेव्हा ' दाणा वैरणी ' साठी ते पक्षी शिवसेनेच्या शिवारात शिरले.

सैबेरिया वगैरे प्रांतातून थंडीच्या काळात अनेक पक्षी भारतात येतात व हिवाळा ओसरताच पुन्हा माघारी जातात. तसेच या कार्यर्कत्यांचे आहे. ठाकरेंच्या साखरपेरणीने ते थांबण्याची शक्यता नाही. दुसरा डाव पवारांची दिल्लीतील विश्वासार्हता पुन्हा ढिली करण्याचा असू शकतो.

पवारांच्या आतापर्यंतच्या चाली अशा की, त्यांच्याकडे दिल्लीतील नेते कायमच संशयाने बघतात. त्यांनी इंदिरा गांधींच्या ' एकाधिकारशाही ' शी टक्कर देण्यासाठी 1978 मध्ये काँग्रेसला सत्तेवरून खाली खेचले आणि नंतर 1986 मध्ये राजीव गांधींच्या नेतृत्वाखालील काँग्रेसमध्ये आपला पक्ष विलीन करून पुन्हा मुख्यमंत्रीपद मिळवले.

1998 च्या निवडणुकांआधी त्यांनी सोनिया गांधींविरुद्ध दंड थोपटले आणि पुढच्याच वर्षी 1999 मध्ये महाराष्ट्रात सत्ता मिळवण्यासाठी काँग्रेसबरोबर भागीदारी केली.

2004 मध्ये तर काँग्रेसबरोबर आघाडी करून निवडणुका लढवल्या आणि सोनियांच्याच आशीर्वादाने पंतप्रधान झालेल्या मनमोहन सिंग यांच्या मंत्रिमंडळात मंत्रीपदही स्वीकारले.

आता ठाकरे त्यांना खाणाखुणा करू लागले, तर पवारांची प्रतिक्रिया काय असेल, याकडे काँग्रेसवाले डोळे लावून बसतील. याचा परिणाम पवारांच्या राजकारणावर होईल, तसाच महाराष्ट्रातील आघाडीच्या सरकारवरही. पण या संशयकल्लोळाचा ठाकरे वा शिवसेनेला तोटाच होईल.

काँग्रेस व राष्ट्रवादीचे संबंध कसे राहतील, यापेक्षा शिवसेना-भाजप यांचे नाते पुढे कसे टिकेल, याची चिंता ठाकरेंनी करायला हवी. गेल्या लोकसभा आणि विधानसभा निवडणुकांत सेनेच्या जागा कमी होत असताना भाजपने दोन्ही वेळा आपल्या जागांची संख्या कायम राखली. आता ठाकरेंचा कल पवारांकडे झुकतो आहे, असे भाजपला वाटू लागल्यास संशयकल्लोळाचा एक प्रयोग युतीच्या तंबूतही सुरू होईल.

येत्या जिल्हा परिषदांच्या निवडणुका आणि त्या पाठोपाठच्या अनेक नगरपालिकांच्या निवडणुकांत या संशयकल्लोळाचे फलीत पाहावयास मिळेल.

 
</text>
</doc>
