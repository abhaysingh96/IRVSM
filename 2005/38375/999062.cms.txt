<doc>
<docno>999062.cms.txt</docno>
<text>
 
महामुंबई
अडचणीच्या अर्भकांसाठी मायेचा पाळणा
[ Sunday, January 23, 2005  09:02:53 pm]


म. टा. प्रतिनिधी

मुंबई : ' कळविण्यात येते की, ज्या कोणास अर्भक नको असेल, ते वाढविण्याची क्षमता नसेल, अशांसाठी बृ. मुं म. पालिकेने सदर सुतिकागृहात पाळणा ठेवला आहे... ' हा फलक आणि गेली कित्येक वषेर् त्या फलकाच्या खालीच असलेला तो पाळणा... वर्षातून अनेकदा हा पाळणा ' हलतो ', आतला पाहुणा किंवा पाहुणी बाळमुठी वळून गोड ' ट्यँ हँ ' करते आणि प्रभादेवी रुग्णालयाचे कर्मचारी नव्या पाहुण्याच्या स्वागताला सज्ज होतात...

आईबापांनाच नकोशा झालेल्या नवजात जुळ्या मुली जे. जे. रुग्णालयाच्या पायऱ्यांवर सोडून दिल्याची खळबळजनक घटना नुकतीच घडली... त्या भाग्यवान मुलींना आता अनाथाश्ामाच्या रूपाने घरही लाभले आहे... पण, मातापित्यांसाठी ' अडचण ' ठरलेल्या सगळ्याच अर्भकांना हे भाग्य लाभत नाही... कुणी कचरापेटीत टाकली जातात, कुणी समुदकिनाऱ्यांवर ; कुणी मंदिरांच्या दारांत तर कुणी रुग्णालयांच्या पायऱ्यांवर. कारण, अशा जन्मदात्यांना नकोशा मुलांचा स्वीकार व सांभाळ करण्यासाठी एक ' मायेचा पाळणा ' प्रभादेवी महापालिका रुग्णालयाबाहेर सदैव सज्ज आहे, हे अनेकांना ठाऊकच नसते. एकेकाळी अशा ' पाळणा रुग्णालयां ' ची सोय मुंबईत बेलासिस रोड, कामाठीपुरा, नायगाव अशा तीन- चार ठिकाणी होती. आता मात्र संपूर्ण मुंबईत फक्त प्रभादेवीच्या हॉस्पिटलमध्येच ही सोय आहे.

सहसा रात्रीच्या शांत वेळीच हा पाळणा हलतो. आजूबाजूला कोणी नाही, असा अंदाज घेऊनच पालक येतात आणि गुुपचूप पाळण्यात मूल सोडून निघून जातात. मूल पाळण्यात ठेवले जाताच वरच्या मजल्यावर डॉक्टरांच्या केबिनमध्ये बेल वाजू लागते. रुग्णालयातफेर् अर्भक ताब्यात घेऊन त्याच्या वयाचा अंदाज घेणे, अन्नपाणी देणे, आवश्यक असल्यास उपचार करणे ही प्रक्रिया तात्काळ सुरू होते आणि पोलिसांनाही कळवण्यात येते. पोलिसांकडे बाळाची योग्य कागदपत्रे बनवली जातात. त्यांना अधिक उपचारांची गरज असल्यास केईएमच्या वॉर्ड क्र . 38 मध्ये दाखल करण्यात येते आणि मूल धडधाकट झाले की श्ाद्धानंद अनाथालयाकडे सोपवण्यात येते.

पण, इथे येणाऱ्या सगळ्याच अर्भकांच्या नशिबी ही मायाही नसते. शरमेपोटी आईबाप जन्मत:च बाळाचा गळा घोटू पाहतात. 21 जानेवारीलाच असे एक बाळ या पाळण्यात आले होते. जन्मदात्यांनी त्याच्या अंगावर एक कागदी पट्टी गुंडाळली होती... ' पुष्पकुंज हॉस्पिटल, बेबी ऑफ रेखा ' असे लिहिलेली. ' इतके गोड बाळ आमच्याकडे सोपवायचे होते, तर आईबापांनी त्याच्या गळ्याला नख लावायला नको होते ', इथल्या सिनियर मेडिकल ऑफिसर कमल खंकाळ हळहळतात. ' पण, आमच्याकडे नको असलेले मूल कोणीही आणून सोडू शकते. नवजात बालकच नव्हे, तर अडीच तीन वर्षांचे मूलही आमच्याकडे सोडले जाते. त्याची संपूर्ण जबाबदारी आम्ही घेतो, आईवडिलांना कोणताच त्रास होत नाही ', असे त्या कळकळीने म्हणाल्या. ही माहिती असलेल्या एका अभागी मातेने आपले नवजात बाळ या पाळण्यात घातले. पण, पुढे दोन अडीच वर्षांनी जेव्हा आपल्या मुलाचा प्रतिपाळ करण्याएवढी ती सक्षम झाली, तेव्हा ओळख पटवून ती त्या बाळाला घेऊनही गेली, ही गोष्ट त्यांनी उत्साहाने सांगितली.

 
</text>
</doc>
