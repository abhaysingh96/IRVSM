<doc>
<docno>998916.cms.txt</docno>
<text>
 
बहुतांची अंतरे
आता पोस्टर्स बदलून काय फायदा?
[ Sunday, January 23, 2005  06:45:24 pm]


अश्लीलतेचे दर्शन घडविणाऱ्या ' रोग ' चित्रपटाच्या विरोधात, पोलिसांच्या गुन्हे शाखेच्या समाजसेवा विभागाने कायद्याचा बडगा उगारताच संबंधित निर्मात्याने पोस्टरमध्ये बदल केल्याचे वृत्त (म. टा. 18 जाने.) वाचले. या बदलामुळे पोलिस उपायुक्तांनी समाधान व्यक्त केल्याची प्रतिक्रियासुद्धा वाचली. परंतु तरीही ' रोग ' च्या निर्मात्या पूजा भट यांच्यावर कायदेशीर कारवाई व्हायलाच हवी, असे ठामपणे वाटते. कारण आधी आक्षेपार्ह, अश्लीलतेचे भडक दर्शन घडवून समाजस्वास्थ्य बिघडविणाऱ्या या पोस्टर्सनी निर्मात्याला हवा तो परिणाम घडविला आहे. या चित्रपटाची ' हवा ' निर्माण करण्याचे माकेर्टिंग व्यवस्थित झाले आहे. आंबटशौकिनांना या चित्रपटात काय दाखविले जाणार आहे, याची पूर्ण कल्पना आली आहे. त्यामुळे आता पोस्टर्स बदलून काही फायदा नाही. या निर्मात्याविरुद्ध कायदेशीर कारवाई ही झालीच पाहिजे.

चित्रपट सेन्सॉर संमत होतात, मात्र ' पोस्टर्स ' सुद्धा सेन्सॉर होतात का ? होत नसतील, तर ती सेन्सॉर करण्याचे कायदेशीर बंधन हवेच हवे.

संजय देसाई, खारेपाटण, जि. सिंधुदुर्ग.

 
</text>
</doc>
