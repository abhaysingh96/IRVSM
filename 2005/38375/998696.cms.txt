<doc>
<docno>998696.cms.txt</docno>
<text>
 
महाराष्ट्र
सक्तीचा निर्णय मंगळवारी?
[ Sunday, January 23, 2005  12:21:42 am]


म. टा. प्रतिनिधी

पुणे : मुंबईच्या पोलिसांनी अतिशय तत्परतेने हेल्मेटसक्तीची कठोर अमलबजावणी करून एका दिवसात दोन लाख रुपयांचा दंड गोळा केल्यानंतर आणि बाजारात तुटपुंज्या संख्येने उपलब्ध असलेल्या हेल्मेटच्या किमती चौपटीने वाढल्यानंतर, आता कायदेशीर हेल्मेटसक्ती अजून झालीच नसल्याचे स्पष्ट होत आहे. हेल्मेटची उपलब्धता आणि कोर्टाने दिलेला आदेश यांचा आढावा घेऊन हेल्मेटसक्तीबाबत मंगळवारी निर्णय घेतला जाणार असल्याचे उपमुख्यमंत्री आर. आर. पाटील यांनी जाहीर केल्याने मुंबई पोलिसांनी केलेली ' कारवाई ' नेमकी कशाच्या आधारे केली असा प्रश्न निर्माण झाला आहे.

हेल्मेटसक्तीबाबत सरकारने 17 जानेवारीला निर्णय घेतला असून त्याचा वटहुकुम पोहोचताच पुण्यात अमलबजावणी होणार असल्याचे सांगितले जात होते. त्यामुळे पोलिस, आरटीओ अधिकारी आणि वाहनचालकांनी आपापल्या परीने तयारी केली होती. गुरुवारीच आदेशाची प्रत येण्याची शक्यता वर्तवली जात होती. त्या दिवशी ती मिळू शकली नाही. त्यानंतर सलग तीन दिवस सरकारी कार्यालयांना सुटी असल्याने सर्वांची नजर सोमवारकडे लागली होती. सोमवारी आदेश आला, तरी प्रत्यक्ष अमलबजावणी मंगळवारी होणार असल्याचे सूतोवाच अधिकाऱ्यांनी केले होते.

मात्र, पाटील यांनी मूळ निर्णयच मंगळवारी घेणार असल्याचे सांगितल्याने संभ्रम वाढला आहे. यासंदर्भात कोणताही अंतिम निर्णय घेण्यापूवीर् कायदा विभागाशी सल्लामसलत केली जाईल. हेल्मेटच्या उपलब्ध साठ्याकडे लक्ष देतानाच कोर्टाच्या आदेशाचा भंग होणार नाही, याची दक्षता घेतली जाईल, असेही ते म्हणाले.

पुण्यात 11 लाख दुचाकी वाहने असून सक्ती झाल्यास दीड कोटी हेल्मेट लागणार आहेत. देशात वर्षभरात अवघे 72 लाख हेल्मेटचे उत्पादन केले जात असल्याने तुटवडा भासणार असल्याचे स्पष्ट आहे. त्यामुळे अमलबजावणी पुढे जाण्याची शक्यता वर्तवली जात आहे.

 
</text>
</doc>
