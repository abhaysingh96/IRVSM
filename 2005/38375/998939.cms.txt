<doc>
<docno>998939.cms.txt</docno>
<text>
 
क्रीडा
भूपती-वूडब्रिज उपांत्यपूर्व फेरीत, सेरेनाला पेत्रोवाने झुंजवले
[ Sunday, January 23, 2005  07:11:57 pm]


मेलबर्न : तिसऱ्या सीडेड महेश भूपती आणि टॉड वूडब्रिज जोडीने स्पेनच्या अलबर्ट कॉस्टा आणि रॅफल नॅडल या जोडीवर अटीतटीच्या लढतीत 4-6, 7-6 (7-2), 6-4 असा तीन सेटमध्ये दीड तासात पराभव करून ऑस्ट्रेलियन खुल्या टेनिस स्पधेर्च्या पुरुषांच्या दुहेरीच्या उपांत्यपूर्व फेरीत धडक मारली आहे.

भूपती आणि वूडब्रिज या जोडीला पहिला सेट गमवावा लागला होता आणि दुसऱ्या सेटमध्येही स्पॅनिश जोडीने आघाडी घेतली होती तेव्हा हा सामनाही बहुदा भूपती आणि वूडब्रिज यांच्या हातून निसटणार अशी शक्यता दिसू लागली होती. परंतु या दोघांनी जिद्दीने खेळून दुसरा सेट टायब्रेकरवर घेतला आणि नंतर तिसऱ्या सेटमध्ये मात्र प्रतिर्स्पध्यांचे आव्हान परतवून लावून ही लढतही जिंकण्यात यश मिळवले. या विजयाबरोबरच उपांत्यपूर्व फेरीतील स्थान भूपती व वूडब्रिज जोडीने निश्चित करून टाकले आहे.

एकेरीच्या लढतीत गतविजेत्या रॉजर फेडररने उपांत्यपूर्व फेरीत स्थान मिळवले आहे. त्याने आपला लागोपाठचा 25 वा सामना जिंकताना माकोर्स बॅघडॅटीसवर 6-2, 6-2, 7-6 (7-4) असा विजय मिळवला. गेल्या 50 सामन्यात फेडररने 48 सामने जिंकले आहेत हे विशेष. गेल्या ऑगस्टमध्ये अथेन्स ऑलिंपिकमधील दुसऱ्या फेरीतील सामना गमावल्यानंतर त्याने आतापर्यंत सर्व सामने जिंकले आहेत. हा सामना संपल्यावर फेडरर म्हणाला : माकोर्सचे क्रॉसकोर्ट फोरहॅन्ड फटके मला सतावत होते. परंतु मला त्याची कल्पना होती आणि मी तशी तयारीही केली होती.

अमेरिकन टेनिस स्पर्धा विजेत्या स्वेतलाना कुझनेत्स्वोवाने रशियाच्याच वेरा डॉचविनावर 6-4, 6-2 अशी मात केली. या स्पधेर्च्या चौथ्या फेरीत 7 रशियन महिलांनी धडक मारली आहे हे विशेष म्हणावे लागेल. दुसऱ्या क्रमांकाच्या फ्रान्सच्या एमीली मॉरेस्मोने एवगेनीया लिनेत्सकायावर 6-2, 6-4 असा सफाईदार विजय मिळवला.

फ्रेंच टेनिस स्पर्धा विजेत्या अॅनेस्थेशिया मिस्कीनाने चौथ्या फेरीत प्रवेश मिळवला आहे. कारण तिसऱ्या फेरीतील लढतीसाठी दुखापतीमुळे अमेरिकन लिझा रेमंड कोर्टवर उतरूच शकली नाही आणि मग मिस्कीनाला पुढे चाल मिळाली. लिंडसे डॅव्हेन पोर्ट, एलिना डॅमेटिएवा, व्हिनस विल्यम्स यांनी अपेक्षेप्रमाणे आगेकूच कायम ठेवली आहे. व्हिनस विल्यम्सची आता गाठ ऑस्ट्रेलियाच्या अॅलिशिया मॉलिकशी पडणार आहे.

सेरेना विल्यम्सने अकराव्या सीडेड नादीया पेत्रोवाची जोरदार लढत मोडून काढून चौथ्या फेरीतील सामना 6-1, 3-6, 6-3 असा कसाबसा जिंकला. या सामन्यातील आपली कामगिरी अतिशय निराशाजनक होती असे स्वत: सेरेनानेच नंतर सांगितले. या सामन्यानंतर साश्ाूनयनांनी सेरेना म्हणाली : खरं म्हणजे आजची माझी कामगिरी बघता हा सामना मी शेवटी जिंकलाच कसा असा प्रश्ान् पडणे स्वाभावीक आहे. मात्र यानंतर मी माझ्या खेळात सुधारणा घडवून आणेन आणि उपांत्यपूर्व फेरीपासूनचे सामने जिंकायची जिद्द बाळगेन.

 
</text>
</doc>
