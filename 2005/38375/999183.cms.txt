<doc>
<docno>999183.cms.txt</docno>
<text>
 
महामुंबई
...त्यातही 40 टक्के देखभालीविना
[ Sunday, January 23, 2005  11:20:16 pm]


म. टा. प्रतिनिधी

मुंबई : मुंबईतील 1995 पर्यंत वास्तव्य असलेल्या झोपडीवासीयांना 50 जणांमागे एक शौचालय या प्रमाणात सव्वा लाख सार्वजनिक शौचालयांची गरज असताना, आजमितीस केवळ 70 हजार शौचालये उपलब्ध आहेत. त्यातही 40 टक्के शौचालयांची देखभाल अजिबात व्यवस्थित होत नाही, अशी कबुली महापालिका प्रशासनाने दिली आहे. या प्रश्नाकडे गेली काही वषेर् झालेले भरपूर दुर्लक्ष आणि लोकजागृतीचा अभाव राहिल्याने झोपडीवाल्यांनी रेल्वेरुळांलगतच उघड्यावर प्रात:विधीसाठी बसावे, याची तजवीज करून ठेवण्यात आल्याचे दिसते.

रेल्वे रुळालगतच्या झोपडीवाल्यांकडून प्रात:विधीसाठी रुळांचा वापर होत असल्याने रेल्वेप्रवास हा जिवावरचे दुखणे कसे ठरू लागले आहे, याचा साद्यंत वृत्तांत महाराष्ट्र टाइम्सने अलीकडेच दिला होता. त्याच पार्श्वभूमीवर महापालिका सभागृहात सार्वजनिक शौचालयांच्या शोचनीय स्थितीवर झालेली चर्चा उल्लेखनीय ठरावी, अशी आहे. बीआयटी चाळींच्या शौचालय दुरुस्तीच्या प्रश्नावर नेहमीप्रमाणे विषय बदलून ही चर्चा झाली. पण त्यातून धक्कादायक माहिती समोर आली. नगरसेवकांच्या निधीतून झोपडीवासीयांसाठी शौचालये बांधायची झाल्यास एक फाइल उपायुक्तांच्या सहीसाठी वर्ष-वर्ष अडून राहते, अशा तक्रारी विविध नगरसेवकांनी यावेळी केल्या. स्पार्ककडून होणारी कामे गेली दोन वषेर् रेंगाळली असल्याचे पराग अळवणी, राजेंदप्रसाद चौबे यांनी लक्षात आणून दिले.

या योजनांमध्ये एकवाक्यता नसल्यामुळे अडचणी उभ्या राहिल्या असून म्हाडा व आमदार निधीतून होणाऱ्या कामांमध्ये झोपडीवासीयांना फुकटात शौचालये मिळतात व महापालिकेच्या योजनांमध्ये मात्र सामाजिक संस्था उभारून 500 रुपये देण्याचे बंधन असते, याबद्दल अनेकांनी आवाज उठविला. या भेदभावामुळे झोपडीवासीयांना पैसे देण्याची कधी सवयच लागणार नाही. पण ज्यांना 400 रुपयांचा केबल टीव्ही परवडतो, त्यांना आपल्या स्वच्छतेच्या सोयीसाठी पैसा देणे का परवडत नाही, असा सवाल गोपाळ शेट्टी यांनी विचारला.

या चचेर्नंतर सद्यस्थितीबद्दल विवेचन देताना अतिरिक्त पालिका आयुक्त सीताराम कुंटे म्हणाले की, मुंबईतील झोपडीवासीयांसाठी सव्वा लाख शौचालयांची गरज आहे. त्यापैकी 70 हजारांची उपलब्धता आपण करून दिली आहे. पण त्यातील 40 टक्के शौचालयांची देखभाल व्यवस्थित होत नाही. दुसऱ्या टप्प्यात आणखी 35 हजार शौचालये उपलब्ध करून देण्याची योजना आहे. त्याकरिता 100 दशलक्ष डॉलरचे अर्थसाह्य जागतिक बँकेकडून मिळविण्यासाठी प्रयत्न सुरू आहेत. नगरसेवक, आमदार निधी यापैकी कशातूनही होणाऱ्या शौचालयांसाठी समान धोरण असावे, यासाठी प्रयत्न सुरू आहेत.

प्रमाण रास्त नाही

झोपड्यांमध्ये 50 माणसांसाठी एक शौचालय हे प्रमाण धरले जाते. त्यानुसार सव्वा लाखांची गरज हीसुद्धा तोकडीच आहे. कारण आता 1995 नंतरच्या झोपड्या आणि वाढलेली लोकसंख्या, शिवाय ये-जा करणारे लोक यांचा भार आहेच. 50 जणांनी पाच-पाच मिनिटे शौचालय वापरले, तरी ते चार तास वापरले जाते. त्यामुळे हे प्रमाण रास्त नाही, असे अनेकांचे म्हणणे आहे.

 
</text>
</doc>
