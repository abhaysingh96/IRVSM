<doc>
<docno>998917.cms.txt</docno>
<text>
 
बहुतांची अंतरे
...समूळ नायनाट करणे शक्य?
[ Sunday, January 23, 2005  06:46:07 pm]


झोपड्या पाडल्या, अनधिकृत इमारतींवर हातोडा पडला, त्या जमीनदोस्त झाल्या, अशा बातम्या वाचून बरे वाटले. शासनातील कुणीतरी ध्येयवादी माणूस मुंबई व महाराष्ट्र स्वच्छ करायचा निर्धार करून कामाला लागला ; पण मनात पाल चुकचुकते. बिल्डर लॉबी, टँकरलॉबी आणि अनधिकृत काम असल्याचे मान्य करूनसुद्धा ते अधिकृत व्हावे म्हणून लोकांना त्यांच्या अनधिकृत कामाबद्दल समज न देता मोचेर् काढणारे नेते, शासनाला किंवा शासनातल्या असल्या माणसांना टिकू देतील का ? दिल्लीत त्यांचे पाठीराखे बसलेलेच असतात. खरे तर पाठीराख्यांसह समूळ बीजच नष्ट करायचे धोरण हवे. तरच या प्रकारांना आळा बसेल.

त्याचवेळी रामायणातल्या अहिरावण-महिरावणांच्या कथेची आठवण होते. रामाने मारले तरी त्यांच्या रक्ताच्या थेंबाथेंबागणिक अहिरावण-महिरावण उत्पन्न व्हायचे. दारूभट्ट्यांविरुद्ध मोहीम उघडली, पण प्रत्यक्षात सर्व भट्ट्या काही उद्ध्वस्त झाल्या नव्हत्या. कुणाच्या तरी पाठिंब्यावर, शासनाला चुकवून, त्या चालतच राहिल्या. शासनाची दहशत बसली नाही.

तात्पर्य, अपप्रवृत्ती सहजासहजी नष्ट होत नाहीत. तिथे प्रामाणिक आणि निष्ठावानांची साथ हवी आणि त्यांची साखळी नष्ट होता कामा नये, तुटता नये. हे अवघड आहे. जिथे भ्रष्टाचार निर्मूलन समितीत संघटनांमध्ये नंबर लागावा म्हणून स्पर्धा चालते आणि त्याच संघटनेतून भ्रष्टाचारी पकडले जातात, तिथे सामान्यांची काय कथा ?

सामान्य माणसाने अशा कुप्रवृत्तीची खबर द्यावी ही अपेक्षा ; पण खबर देणाऱ्याला सुरक्षित वाटले पाहिजे ना ?

गोविंद भोसेकर, जोगेश्वरी, मुंबइ

 
</text>
</doc>
