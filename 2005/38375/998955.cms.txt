<doc>
<docno>998955.cms.txt</docno>
<text>
 
अर्थव्यवहार
समूह विमा व निवृत्ती वेतन योजना
[ Sunday, January 23, 2005  07:30:21 pm]


सामाजिक सुरक्षा हा प्रत्येक देशामध्ये महत्त्वाचा प्रश्ान् समजला जातो. काही पुढारलेल्या देशात सर्व वृद्धवर्गाची काळजी सरकार स्वत: घेते. अशा व्यक्तींना अन्न, वस्त्र, निवारा या सुविधा सरकार देते. काही देशात वैद्यकीय सुविधा सर्वांना मोफत दिली जाते. हा सर्व खर्च जनतेवर कर बसवून त्यातून केला जातो. मात्र, या योजना राबवणे सरकारला कठीण जाते. त्यामुळे या कार्यक्रमात विमा कंपन्यांना सहभागी करून घेण्यात येते. भारतात सामाजिक सुरक्षा हा विषय अद्याप प्राथमिक अवस्थेत आहे.

भारतात ' समूह विमा योजना ' ही मुख्यत: दुर्बळ घटकासाठी राबविली जाते. भूमीहीन शेतमजूर, हातमागावर काम करणारे मजूर, रिक्षाचालक, ग्रामीण भागातील कारागीर या वर्गासाठी ही योजना सामाजिक सुरक्षा फंडामधून राबविली जाते. या वर्गामधील कोणाचा मृत्यू झाल्यास त्याच्या कुटुंबास पाच हजार रु. विमा संरक्षण दिले जाते. अपघाती मृत्यू झाल्यास दुप्पट रक्कम दिली जाते. केंद सरकारकडून या योजनेसाठी निधी देण्यात येतो. इतर उद्योगांतील गरीब कामगार वर्गासाठी ही अशी समूह विमा योजना राबविली जाते.

समूह विमा योजनेची वैशिष्ट्ये म्हणजे किमान 25 लोकांचा गट असावा लागतो. सर्वांसाठी रक्कम ही एकच असते. प्रत्येक व्यक्तीला स्वत:ची स्वतंत्र विमा रक्कम ठरविता येत नाही. या योजनेचा मुख्य फायदा म्हणजे हप्ता अगदी अत्यल्प असतो.

समूह विमा योजनेचे प्रकार

कामगार ठेव संलग्न विमा योजना : प्रॉव्हिडंट फंड कायद्यातील तरतुदीप्रमाणे प्रॉव्हिडंट फंड भरणाऱ्या एखाद्या कामगाराचा मृत्यू झाला तर त्याची फंडात जेवढी रक्कम असेल तेवढी रक्कम जास्तीत जास्त मर्यादा 35 हजार रुपयांपर्यंत सरकारकडून कामगारांना विमा संरक्षण म्हणून दिली जाते. या योजनेला पर्याय म्हणून आयुविर्मा महामंडळाने आपली ' समूह विमा योजना ' बनविली आहे. यातील मिळणारी रक्कम ही सरकारच्या योजनेपेक्षा जास्त असते. त्यामुळे ही योजना स्वीकारणाऱ्या संस्थांना सरकारी योजना बंधनकारक नसते.

ग्रॅच्युईटी योजना : ग्रॅच्युईटी कायदा 1972 प्रमाणे प्रत्येक संस्थेला आपल्या नोकरांना निवृत्तीच्या वेळी ग्रॅच्युईटी देणे बंधनकारक आहे. यासाठी दरवषीर्च्या नफ्यामधून ठराविक रक्कम बाजूला काढून एक खास निधी तयार करता येतो. हा निधी प्रत्येक कंपनी स्वत:कडे ठेवते किंवा आयुविर्मा महामंडळाची ग्रॅच्युईटी योजना घेऊन ग्रॅज्युईटीची तरतूद करते. योजनेचे मुख्य वैशिष्ट्य म्हणजे यात मिळणारी ग्रॅच्युईटीची रक्कम ही नोकराचा मृत्यू झाला तरी विमा संरक्षणमुळे त्याला निवृत्तीच्या वेळी मिळणाऱ्या ग्रॅच्युईटी एवढी असते.

निवृत्तीवेतन : समूह निवृत्तीवेतन योजनेत कामगारांना निवृत्तीवेतन देण्याची तरतूद असते. कामगार नोकरीत असताना त्याच्या नावे दरसाल ठराविक रक्कम बाजूला ठेवून निवृत्ती वेतनासाठी निधी उभारला जातो. निवृत्तीनंतर हयात असेपर्यंत निवृत्तीवेतन दिली जाते. कामगारच्या मृत्यूनंतर त्याच्या पत्नीला तिच्या मृत्यूपर्यंत निवृत्तीवेतन मिळण्याची तरतूद केली जाते. आयुविर्मा महामंडळाची पेन्शन योजना स्वीकारली तर ठराविक रकमेपर्यंत या योजनेमध्ये विमा संरक्षण मिळते.

समूह बचत निगडित विमा संरक्षण योजना : या योजने अंतर्गत दरमहा पगारामधून हप्ता देता येतो. त्यातील ठराविक रक्कम विमा हप्ता म्हणून वापरली जाते व उरलेली रक्कम बचत खाती जमा होते. यावर दरसाल चक्रवाढ दिली जाते. निवृत्तीच्या वेळी साठलेला निधी व्याजासह दिला जातो. मृत्यू आल्यास विम्यासोबत वरील निधीची रक्कम दिली जाते.काही नोकर स्वेच्छानिवृत्ती स्वीकारतात. अशा व्यक्तींना त्याच्या निवृत्तीच्या काळापर्यंत दरमहा पेन्शन देण्याची तरतूद समूह विमा योजनेद्वारा करता येते. तसेच रजेचा पगार हा निवृत्तीच्या वेळी देण्यात येेतो. त्यासाठीही समूह विमा योजना तयार करता येते.

क्षितिज पाटुकले

 
</text>
</doc>
