<doc>
<docno>998894.cms.txt</docno>
<text>
 
हेल्थ
संशयाचं भूत
[ Sunday, January 23, 2005  06:01:47 pm]


इस्टेट व्यवसायातील अंदाजे 45 वर्षं वयाची एक व्यक्ती स्वभावाने अतिशय संशयी झाली होती. वयाच्या विशीतच ही व्याधी जडली असल्याचं त्याने सांगितलं. ऐन तारुण्यात त्याला एका डॉक्टरांनी सांगितलं, की लघवीमध्ये साखर जास्त आहे. दुसऱ्या डॉक्टरांनी सांगितलं, की तसं काही नाही. तिसरे डॉक्टर म्हणाले, की मला जरा शंका वाटतेय, म्हणून ब्लड शुगर चेक केलेली बरी. तीन वेगवेगळी मतं ऐकल्यावर पेशण्ट गोंधळून गेला. रक्ताची तपासणी केल्यावर त्यात साखरेचं प्रमाण नॉर्मल असल्याचं आढळून आलं. हा प्रकार घडल्यापासून आपला स्वभाव कमालीचा संशयी झाला असल्याची प्रांजळ कबुली त्या पेशण्टने दिली.

लघवीमध्ये पाच टक्के साखरेचं प्रमाण आढळून आलं, म्हणून काही डायबिटिस झाला, असं म्हणता येत नाही. डायबिटिसच्या निदानासाठी उपाशापोटी आणि जेवणानंतर ब्लड- शुगरच्या चाचण्या घेतल्या जातात, त्यानंतर या निष्कर्षाप्रत येता येतं. ब्लड-शुगरचा रिपोर्ट आपल्या फॅमिली डॉक्टरांना दाखवल्यानंतर ते जो काय निर्णय देतील, तो महत्त्वाचा ठरतो. असं असलं, तरी साखरेत रक्ताचं प्रमाण जास्त आढळलं, म्हणजे सर्रास सर्वच पेशण्ट्स डायबेटिक ठरू शकत नाहीत. आता या क्षेत्रात बरीच जागरूकता आली असून नवनव्या माहितीची भर पडत आहे. जुनी उपचारपद्धती मागे पडत चालली आहे. औषधं व इंजेक्शन्स यांचा मारा न करता डायपिाटिस नियंत्रित करता येणं शक्य झालं आहे. या रोगाबाबत घाबरून जाऊ नये. कारण आता त्यावर नियंत्रण मिळवणं, पूवीर्पेक्षा सुलभ झालं आहे. डायबिटिसपेक्षा साखरेवर नियंत्रण मिळवणं, हे जास्त महत्त्वाचं आहे.

वंशपंरपरागत व इतर कारणांनी डायबिटिस होतो, असं सर्वसाधारपणे समजलं जातं. तरी अलीकडच्या काळात ही व्याधी शरीर व मन अशी दोहोंची आहे, असं लक्षात आलं आहे. जीवनातील सतत तणावांमुळे माणूस डायबिटिक होतो. संकट येणं, तणावग्रस्त परिस्थितीत जगणं किंवा प्रदीर्घ असं इन्फेक्शन होणं यांच्यामुळेदेखील शरीरातील साखरेचं प्रमाण खूप वाढतं. मानसशास्त्रीय मार्गदर्शन करणारे डायबिटिस बरा करतात, असं नाही. ते तुमच्या मनावरील ताणतणावावर मात्र नियंत्रण ठेवू शकतात. डायबिटिसच्या समस्या, त्याची धास्ती इत्यादी बाबींवर मार्गदर्शन केलं जाऊ शकतं.

डायबिटिस आणि कामजीवन याबाबत कित्येकांच्या मनात असंख्य गैरसमज आहेत. डायबिटिस झाला, की कामजीवन संपुष्टात आलं, असं वाटणारे असंख्यजण आहेत. खरं तर दुर्धर अशा डायबिटिसमुळे लैंगिक जीवनावर परिणाम होण्यास बराच वेळ लागतो. काही डॉक्टर्स व लैंगिक समस्यातज्ज्ञ यांचीदेखील चुकीची समजूत असते, की डायबिटिसने कामजीवनावर विपरित परिणाम होतो. लैंगिक समस्या किंवा डायबिटिस यांच्याकडे दुर्लक्ष करू नये. डायबिटिस नियंत्रणात ठेवणं, हे गरजेचं आहे. त्याचबरोबर शरीरातील साखरेचं प्रमाण कमी-जास्त झालं म्हणजे डायबिटिस अंगात शिरला, असं समजून घाबरूनही जाऊ नये.

वरील पेशण्टच्या संशयी स्वभावाप्रमाणे नोटा घेताना त्या वारंवार मोजून पाहण्याची त्याला सवय जडली होती. त्या व्यक्तीच्या समोरच असे वारंवार पैसे मोजले, तर त्याला काय वाटेल, म्हणून मग त्याला समोरच्या माणसावर विश्वास ठेवावा लागला, याचाही त्याला त्रास होऊ लागला. लग्न झालेल्या दिवसापासून त्याचं शीघ्रपतन होऊ लागलं होतं. पुढेपुढे ते आणखीनच होऊ लागलं. त्यावर त्याने मार्गदर्शन मिळवलं. मानसोपचार पद्धती व मानसिक जडणघडणीचं तंत्र याद्वारे उपचार करून घेतले, पण पुढे तो आपल्या पत्नीच्या चारित्र्याविषयी अतिशय संशयी बनला. आपल्या पत्नीच्या प्रत्येक वर्तणुकीबाबत तो संशय घेऊ लागला. त्यामुळे जीवन अधिक गुंतागुंतीचं झालं.

( क्रमश:)

तुम्ही तुमचे प्रश्न किंवा अडचणी डॉ. गिरीश संघवी यांना विचारू शकता.

आमचा पत्ता : ' अंदर की बात ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी.एन. रोड, मुंबई - 400001.

डॉ. गिरीश संघवी

 
</text>
</doc>
