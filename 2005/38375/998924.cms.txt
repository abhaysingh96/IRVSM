<doc>
<docno>998924.cms.txt</docno>
<text>
 
लेख: जाता जाता
चि. आबाला उपदेश
[ Sunday, January 23, 2005  06:51:47 pm]


!! श्री!!

चि. आबास, अ. आ.सूनबाईंनी आताच सगळे पेपर वाचून दाखवले. तुझ्या तंबाखूच्या व्यसनाबाबत लय काही छापून आलंय. ते ऐकताना तुझ्या लेकरांनाभी लय वंगाळ वाटलं. आता तीबी मोठी झालीत. तेन्ला भी आपल्या बापाबद्दल असं ऐकायला बरं न्हाय वाटत. तेन्ला शाळेत चिडवितात, असं ते सांगतात.

मी तुला लय सांगितलं की फक्त जनसेवेचं व्यसन लावून घे. पहिल्या इलेक्शनच्या टायमाला तू पाया पडला तेव्हा मी हा उपदेस केला होता. बाकी कोणत्याबी गोष्टीच्या नादी लागू नको. ते आपलं काम न्हाय. थोरामोठ्यांना ते शोभतं.

चि. अजित तुला बोल्ला. चार लोकांच्या देखत बोल्ला. तुला लय राग आला असंल. पण आपलं काय चुकत असेल तर कोणीतरी बोलणारच बघ. चि. अजित मोठ्या घरचा. तो कसाबी वागंल. तेला संभाळून घ्यायाला लय जण तयार असतील. तू तेची बरोबरी करू नगंस. जे समदे लोग चावडीवर बसून बोलतात, ते अजित बोलला असं आपण मानायचं.

तू किती कष्टानं मोटा झालास हे मी बगितलंय. ते आता समद्यांना सांगत फिरू नकोस. लोकांचं कानबी ऐकून ऐकून किटतात.आता तू किती बेस काम करतोस ते जनतेने बोलायला पायजे. तू टीवीवर लय चमकतोस असं भी तासगावात समदे बोलून ऱ्हायलेत.

तू पोलिसाकडं कशाला पुडी मागतोस ? जिंदगीत तू कधी कोणाकडे काय मागलं न्हाय. आपला हात नेहमी वर ठेवावा बघ.

शपथ घेताना तुझा हात लय थरथरत होता तेचं कारणबी चि. अजितने सांगितलं. लय वाईट वाटलं बघ मला. पण चांगलं काम करताना तुझा हात थरथरणार नाय ना!

तू आता तंबाखू सोडून वेलची खाणार हेबी सुनबाईंनी सांगितलं.

काळजी घे, नाहीतर तेचं व्यसन लागेल.

तुला चि. अजित, चि. जयंत आणि कोणबी कायबी बोलंल. पण आपलं मन सुद्ध ठेवावं. जेवा तुला कायबी वंगाळ काम कराया कोणी सांगल तर तुझ्या लेकरां-बायकोची आठवण काढ. फुडच्या टायमाला तासगावात येशील तेवा जरा घरच्यांसाठीबी टाईम काढ. लय दिवसांत तुला लेकरं नीट भेटली न्हाईत बघ.

पंढरीचा इठोबा तुला बुद्धी देवो!

तुझी,

आई

चकोर

 
</text>
</doc>
