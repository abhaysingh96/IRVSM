<doc>
<docno>998672.cms.txt</docno>
<text>
 
महामुंबई
'ब्लॅक फ्रायडे'ला कोर्टाची नोटीस
[ Sunday, January 23, 2005  12:02:46 am]


म. टा. प्रतिनिधी

मुंबई : मुंबई बॉम्बस्फोट मालिकेवर आधारलेला म्हणून गाजत असलेल्या ' ब्लॅक फ्रायडे ' या चित्रपटाचे नियोजित प्रदर्शन का थांबवू नये, अशी नोटीस टाडा कोर्टाने त्या चित्रपटाच्या निर्माता, दिग्दर्शक व वितरकावर बजावली आहे. चित्रपटाचे प्रोमोजही थांबवायचा आदेशही कोर्टाने दिला.

या चित्रपटाच्या जाहिरातीत तो ' सत्य ' कथेवर आधारित असल्याचे म्हटले आहे. मात्र ज्येष्ठ वकील माजीद मेमन, फरहाना शाह आणि सुभाष कान्से यांनी या जाहिरातीला आक्षेप घेतला आहे. 1993 च्या या भीषण बॉम्बस्फोट मालिकेची सुनावणी झाली असून ' सत्य ' कोर्टाद्वारे अद्याप बाहेर यावयाचे आहे. असे असताना निर्मात्यांना या चित्रपटाची जाहिरात ' अ ट्रू स्टोरी ' अशी कशी करता येईल असा प्रश्ान् त्यांनी केला आहे. हा चित्रपट येत्या 28 जानेवारी रोजी चित्रपटगृहात झळकावण्याचे निर्मात्यांचे प्रयत्न असून नोटीशीचे उत्तर त्यांनी 24 तारखेपर्यंत द्यावयाचे आहे.

 
</text>
</doc>
