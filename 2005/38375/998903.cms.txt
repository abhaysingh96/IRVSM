<doc>
<docno>998903.cms.txt</docno>
<text>
 
महामुंबई: मुंबई टाइम्स
मुंबई मेळ्यात फुललं लोककलांचं इंदधनुष्य!
[ Sunday, January 23, 2005  06:09:52 pm]


मुंबई टाइम्स टीम

महाराष्ट्राचं रणशिंग असणारी तुतारी हरिओम गुरवनं फुंकली आणि असा नाद प्रथमच ऐकणाऱ्या ऐश्वर्या रायच्या चेहऱ्यावरही आनंदाश्चर्याची लकेर उमटली...

वर्षा संगमनेरकरच्या लावणीवर फिदा झाले पंडित शिवकुमार शर्मा आणि ' माझ्या नवऱ्यानं सोडलिया दारू ' हे गीत सादर करताच लोक चक्क स्टेजवर जाऊन नाचायला लागले...

विदर्भातल्या पोरसवदा वयातच्या मुलांनी सायकलवर मल्लखांबची प्रात्यक्षिकं दाखवताच अंगावर रोमांच उभे राहिले...

हे क्षण होते मुंबई फेस्टिवलमधल्या ' मुंबई मेळा ' या जत्रेतले. मेळ्यात दररोज संध्याकाळी महाराष्ट्रातल्या लोककलांचं इंदधनुष्य फुलतं आणि सामान्यांपासून यश चोप्रा, फिरोदिया गोदरेज, मॅकमोहन, ऐश्वर्या राय अशा नामवंतांपर्यंत सर्वजण भान हरखून पाहत आहेत. पहिल्या दिवशी मुख्यमंत्री विलासराव देशमुख, केंदीय पर्यटन राज्यमंत्री रेणुका चौधरी यांच्या उपस्थितीत महोत्सवाला प्रारंभ झाला. ' इच्यार काय हाय पाव्हनं तुमचा... ' या माया खुटेगावकरांच्या लावणीनं पहिल्याच दिसाला सगळ्या रावजी- भावजींचे शेमले उडाले. त्यानंतरच्या दिवशी निरंजन भाकरेंचं भारूड, बाळ कळिंगणांचा दशावतार, भिवा वामन काकडेंचा वासुदेव, शाहीर विठ्ठल उमपांची लोकगीतं, वर्षा संगमनेरकरांची दिलखेचक नृत्यं, असा लोककलांचा बहर अधिकाधिक फुलत गेला. वांदे रेक्लमेशनला गावजत्रेतल्या फडाचे रूप आलं.

मुंबई फेस्टिवलमधल्या बालमेळ्याचं संयोजन ' सुरभि ' नं केलं असून त्यातल्या लोककला महोत्सवांचं आयोजन ' लोकरंग सांस्कृतिक मंच ', ठाणे या संस्थेनं केलं आहे. ' सुरभि ' चे संचालक सिद्धार्थ काक आणि मुंबई विद्यापीठाच्या लोककला अकादमीचे प्रमुख प्रकाश खांडगे यांच्या संकल्पनेतून मेळ्यातले कार्यक्रम साकारले आहेत. इथे महाराष्ट्रातल्या विविध भागांतून आलेल्या 200 हस्तकारागिरांच्या प्रदर्शनाने सर्वांचं लक्ष वेधून घेतलं आहे. त्यामुळे रेक्लमेशनच्या मैदानावर ग्राम संस्कृती अवतरल्याचा भास होत आहे.

गुरुवारी संध्याकाळी लोककला अकादमीच्या विद्यार्थ्यांनी या मेळ्यात ' खंडोबाचं लगीन ' हे जागरण नाट्य सादर केलं. तसंच शाहीर साबळे यांचं पोवाडा गायन, अभिषेक थिएटरचं लावणी नृत्य असेही बहारदार कार्यक्रम इथे झाले.

 
</text>
</doc>
