<doc>
<docno>998682.cms.txt</docno>
<text>
 
देश-विदेश
निवडणूक जाहीर होताच मंत्र्यांनी राजीनामे द्यावेत
[ Sunday, January 23, 2005  12:13:17 am]


वृत्तसंस्था

नवी दिल्ली : विधानसभेची निवडणूक जाहीर झाल्यावर मुख्यमंत्री, अर्थमंत्री आणि गृहमंत्री वगळता इतर मंत्र्यांनी राजीनामे द्यावेत, अशी ' व्यक्तिगत ' सूचना मुख्य निवडणूक आयुक्त टी. एस. कृष्णमूतीर् यांनी केली आहे.

' निवडणूक सुधारणा ' या विषयावर शनिवारी राजधानीत झालेल्या कार्यशाळेत ते म्हणाले की, विधानसभेच्या निवडणुकीत सत्ताधारी पक्ष सत्तेचा गैरफायदा घेतात, असा आयोगाचा अनुभव आहे. निवडणूककाळात घटनात्मक बंधने पाळली जावीत, ही सूचना सर्व पक्षांनी मान्य केली, तर ते महत्त्वाचे पाऊल ठरेल, असे त्यांनी नमूद केले.

भविष्यात लोकशाहीचा दर्जा उंचावण्यासाठी तातडीने करायच्या उपाययोजनाही त्यांनी सुचवल्या. निवडणुकीच्या खूप आधी आरोपपत्र दाखल झालेल्यांना निवडणूक लढवण्यापासून रोखावे, अपक्षांना किमान संसदेची निवडणूक तरी लढवू देऊ नये, यावर त्यांनी भर दिला. निवडणूककाळात जाहिरातींमध्ये नेत्यांचे फोटो प्रसिद्ध करणे किंवा सरकारी धोरणे वा सरकारच्या कामगिरीची जाहिरात करण्यासही त्यांनी जोरदार आक्षेप घेतला. या प्रकारावर बंदी घालण्याची सूचना त्यांनी केली.

निवडणूक निकालाबाबत एखाद्याने घेतलेला आक्षेप योग्य असेल, तर त्याचे घटनापीठ किंवा लवादाकडून विशिष्ट कालमर्यादेत निराकरण केले जावे. भारताबाहेर राहणाऱ्या, पण भारतीय पासपोर्ट बाळगणाऱ्यांना मतदानाचा हक्क देणे उचित ठरेल, असे मत त्यांनी व्यक्त केले.

 
</text>
</doc>
