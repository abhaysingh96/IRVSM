<doc>
<docno>998882.cms.txt</docno>
<text>
 
सदर
नो वन कॅन बीट इट
[ Sunday, January 23, 2005  05:49:26 pm]


विद्याथीर्दशेत असताना माझी अशी धारणा होती की बीट खाल्ल्याने रक्तातलं हिमोग्लोबीन वाढतं किंवा आपल्या शरीराला जेवढं हिमोग्लोबीन आवश्यक आहे तितकं राखण्यास मदत करतं. बऱ्याच जणांचं असं मानणं आहे की रक्तासाठी बीटरूट खाणं आवश्यक आहे. पण ही अत्यंत चुकीची धारणा आहे. याचा अर्थ असा नव्हे की बीटरूट आपल्या आरोग्यासाठी अजिबातच चांगलं नाही. परंतु बीटामध्ये लोहाचं प्रमाण तुलनेने कमी असल्याने अॅनिमियाशी लढण्यास ते विशेष मदत करत नाही. बीटचा सर्वात महत्त्वाचा गुण म्हणजे त्यात अजिबातच फॅट्स नसतात. कॅलरीजही कमी असतात व यात मुबलक प्रमाणात फायबर असतं. जगभरात बीट मोठ्या प्रमाणात खाल्लं जातं.

गेली बरीच वर्षं कर्करोगाशी लढण्यासाठी युरोपात बीट खाल्लं जातं. बीटमध्ये असणाऱ्या अॅण्टी-कासिर्नोजेन्समुळे बीटला लाल रंग प्राप्त होतो. या घटकामुळेच बीट कर्करोगाशी लढू शकतं. बीटच्या पानांमध्येही पौष्टिक घटक असतात. या पानांमध्ये बेटा कॅरोटिन, अॅण्टी ऑक्सिडण्ट्स, फॉलेट, लोह, पोटॅशिअम व ' क ' जीवनसत्व असल्यामुळे बीट स्त्रियांसाठी विशेषत: गर्भवती स्त्रियांसाठी खूप चांगलं असतं. बीटच्या कंदाबरोबरच त्याची पानंही खावीत. कांदा व लसूण घालून बीटच्या कंदाची चांगली भाजी होऊ शकते.

बीट कच्चंही खाता येतं. त्याचं साल काढलं की ते खाण्याजोगं बनतं. सॅलडमध्ये, सॅण्डविचमध्ये किंवा कोणत्याही भाजीत बीट चांगलं लागतं. बीटच्या पातळ चकत्या करून त्या कांद्याच्या पातळ चकत्यांमध्ये मिसळाव्यात. त्यावर थोडा लिंबाचा रस व मीठ घालून खावं. हे गुलाबी सॅलड खूपच चांगलं लागतं. बीटचे बारीक तुकडे करून ते ताज्या संत्र्याच्या रसात घालावेत. बर्गरमध्ये किसलेलं बीट घालून खाता येतं.

तुम्ही ताजं बीट विकत घेता तेव्हा त्याला पानं व देठही असतात. शिजवण्यापूवीर् ते कापून टाकावं. तसं केल्याने बीटचा लाल रंग टिकून राहतो. तसंच त्यामुळे बीटमधलेपौष्टिक घटकही टिकून राहतात. बीट वाफवूनही खाता येतं. बीट शिजण्याचा वेळ त्याच्या आकारावर अवलंबून असतो. शिजवलेलं बीट भाजी म्हणूनही खाता येतं. किंवा शिजवल्यानंतर ते थंड होऊ द्यावं. थंड झाल्यावर सॅण्डविचमध्ये काकडी व टोमॅटोच्या चकत्यांबरोबर बीटच्या चकत्याही घालाव्यात. बीटचा आणखी एक प्रयोग तुम्ही करू शकता. बीटचे छोटे चौकोनी तुकडे करावेत. बटाटे व भोपळ्यांचे चौकोनी तुकडे करून ते उकडून या बीटच्या तुकड्यांबरोबर परतावेत. त्यात थोडा लसूण व कापलेला कांदा घालावा. दुपारच्या जेवणासाठी ही एक उत्तम भाजी होते. ताज्या बीटचा सूपही चवीला खूप चांगला लागतो. हा सूप गरमागरम किंवा थंड असतानाही पिता येतो. ' बोर्श ' या लोकप्रिय रशियन सूपमध्ये बीट, बटाटे, गाजर, कांदा व कोबी या भाज्या वापरल्या जातात. बीटच्या अशाच एका स्वादिष्ट सूपची रेसिपी...

बीटरूट अॅण्ड टोमॅटो सूप

साहित्य : दोन मध्यम आकाराचे बीट ( पातळ चकत्या कराव्यात), सहा मध्यम आकाराचे टोमॅटो (जाडसर कापलेले), एक मध्यम आकाराचं गाजर ( चकत्या कराव्या), एक मध्यम आकाराचं बटाटं (चकत्या कराव्या), एक मध्यम आकाराचा कांदा (चार तुकडे करावेत), दोन कप व्हेजिटेबल स्टॉक, चार ते सहा काळ्या मिरी, एक तमालपत्र, चवीनुसार मीठ.

कृती : बीट, टोमॅटो, गाजर, बटाटं व कांदा यात एक कप व्हेजिटेबल स्टॉक घालून त्यात मिरी व तमालपत्र घालून शिजवावं. हे मिश्रण थंड होऊ द्यावं. तमालपत्र काढून टाकावं. थंड झाल्यावर त्याची प्युरी करून ती चाळून घ्यावी. ही प्युरी एका पॅनमध्ये गरम करत ठेवावी. त्यात उरलेला व्हेजिटेबल स्टॉक घालावा व मीठ घालावं. पाच मिनिटं ते उकळू द्यावं. पावाबरोबर हा सूप खूप छान लागतो.

संजीव कपूरचा खजाना

 
</text>
</doc>
