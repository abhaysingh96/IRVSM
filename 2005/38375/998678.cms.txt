<doc>
<docno>998678.cms.txt</docno>
<text>
 
महामुंबई
'क्षेपणास्त्र-अण्वस्त्र स्पर्धा असेपर्यंत भारत-पाक संबंध नाजूकच'
[ Sunday, January 23, 2005  12:08:43 am]


म. टा. प्रतिनिधी

मुंबई : भारत-पाकिस्तान यांच्या सध्या चांगले संबंध असले, तरी ते नाजूकच आहेत आणि कोणत्याही क्षणी स्थिती बिघडू शकते... जोपर्यंत दोन्ही देशांत क्षेपणास्त्र आणि अण्वस्त्रांची स्पर्धा सुरू आहे, तोपर्यंत ते शक्य होणार नाही, असा स्पष्ट इशारा पाकिस्तानी शास्त्रज्ञ परवेझ हुडभॉय यांनी येथे दिला.

काश्मीर प्रश्नावर कायमस्वरूपी तोडगा काहीही नाही आणि तो शोधण्यातही अर्थ नाही, त्यापेक्षा सीमावादाचा सगळा प्रश्न बाजूला ठेवावा व लष्कर कमी करावे, हेच त्यावरचे उत्तर ठरेल, असेही ते म्हणाले.

पाकिस्तानातील शांतिप्रक्रियेचे पुरस्कतेर् व विज्ञान प्रसारासाठी युनेस्कोतफेर् सन्मानित झालेले हुडभॉय सध्या भारतभेटीवर आहेत. त्यांनी भारत-पाकिस्तान संबंध व काश्मीर प्रश्नावर दोन लघुपट तयार केले आहेत. त्यांचे प्रेस क्लबमध्ये प्रसारण करण्यात आले. त्यादरम्यान वार्तालापात ते बोलत होते. काश्मीर प्रश्नी कोणताही तोडगा निघाला, तरी त्यातून जे कुणी नाराज होतील, त्यांच्या भावनांना आवर घालणे आपल्याला कठीण जाईल, असे ते म्हणाले.

भारत आणि पाकिस्तान दोन्ही ठिकाणी उभयतांबद्दलच्या कडव्या भावना आता बऱ्याच प्रमाणात कमी झालेल्या दिसत आहेत. पाकिस्तानातही जिहादींना अधिकृतपणे कोणताही पाठिंबा नाही. अमेरिकेतील र्वल्ड ट्रेड सेंटरच्या हल्ल्यानंतर तालिबानींना पाकिस्तानींकडून मिळणारा पाठिंबाही बंद झाला आहे. साहजिकच जिहादींनी त्यांचा रोख इतरत्र वळविला आहे. पण तरीही दोन्ही देशातील संबंध एका नाजूक टप्प्यावर आहेत. पाकिस्तानच्या बाजूने अलीकडेच तोफांचा भडिमार झाला, त्यामुळे उभय देशांमधील संबंध बिघडतील, असे मानण्याचे कारण नाही. पण ही समस्या आता मुत्सद्दीपणेच सोडवायला हवी.

अर्थात एकीकडे अण्वस्त्रांवर उभय देशांत विश्वासाचे वातावरण निर्माण झाल्याचे सांगायचे आणि दुसरीकडे क्षेपणास्त्र चाचण्या मात्र सुरूच ठेवायच्या, याला अर्थ नाही, असे ते म्हणाले.

भारत-पाकिस्तान संघर्षाचा शेवट अण्वस्त्र युध्दानेच व्हावा, अशी अमेरिकेची सुप्त इच्छा असावी, असेही ते म्हणाले.

अर्थात हे सगळे असूनही अमेरिकेच्या मध्यस्थीमुळेच 1987, 1990, 1999 व 2001 अशा चार वेळा भारत-पाक दोन्ही देशात काश्मीर प्रश्नावरून तणावाचे प्रसंग येऊनही युध्द मात्र टळले, हे नक्कीच मान्य करायला हवे, असे हुडभॉय यांनी नमूद केले.

अमेरिकेने जिहादचे विष पेरले व सीआयए आणि आयएसआयचे नेटवर्क तयार केले आणि ओसामा बिन लादेनासरखे सुरुंग तयार केले आणि तेच पुढील दोन दशके त्रास देत राहिले, असे विधानही त्यांनी केले.

 
</text>
</doc>
