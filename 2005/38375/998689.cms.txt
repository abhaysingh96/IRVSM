<doc>
<docno>998689.cms.txt</docno>
<text>
 
देश-विदेश
प्रजासत्ताक दिनी दिल्लीत घातपातांचा डाव
[ Sunday, January 23, 2005  12:17:33 am]


म. टा. विशेष प्रतिनिधी

नवी दिल्ली : प्रजासत्ताक दिनाच्या दिवशी राजधानीत भयंकर घातपात घडवण्याच्या योजना ' उल्फा ', ' हिजबुल मुजाहिदीन ' या अतिरेकी संघटना तसेच कुविख्यात माफिया डॉन छोटा शकील या सर्वांनी स्वतंत्रपणे रचला असल्याची माहिती गुप्तचर यंत्रणांच्या हाती आली आहे. प्रजासत्ताक दिनी संचलनाच्या संरक्षणाची व्यवस्था पाहणाऱ्या सुरक्षा यंत्रणांना विशेष जागरुक राहण्याच्या सूचना देण्यात आल्या आहेत, अशी माहिती विश्वसनीय गोटातून समजली आहे.

युनायटेड लिबरेशन फ्रंट ऑफ आसामने ( उल्फा) अतिरेकी हिंसक कारवाया करणाऱ्या सरकारविरोधी संघटनांशी संधान बांधले आहे. ' हिजबुल ' ने एका गुप्त बैठकीत दोन खतरनाक कमांडरांना राजधानीकडे कूच करण्याचा आदेश दिला आहे, तर छोटा शकीलचे दोन प्रमुख नेत्यांना लक्ष्य बनवण्याचे उद्दिष्ट आहे, अशी माहिती गुप्तचर यंत्रणांच्या उच्चपदस्थांनी सुरक्षा यंत्रणांपर्यंत पोहोचवली आहे.

हिजबुलच्या प्रमुखाचा प्रजासत्ताक दिनी एखादी भयंकर घटना घडवण्याचा इरादा आहे. पंजाब रेजिमेंटशी संलग्न असलेले धोकादायक दहशतवादी मोहम्मद यासिर आणि जुनैत यांना गुप्त बैठकीनंतर दिल्लीला कूच करण्याचा आदेश या प्रमुखाने दिला आहे. त्यांच्या हिटलिस्टवर विरोधी पक्षातले दोन मोठे नेतेही आहेत. हिजबुलशी संलग्न असलेला एक गट दहशतवाद्यांना स्फोटके आणि शस्त्रे पुरवणार आहे. दुसरीकडे उल्फाचा प्रमुख परेश बारुआ याने भारतात गोंधळ माजवण्यासाठी बांगलादेशात गुप्त बैठक घेतली. प्रजासत्ताक दिनाचे प्रमुख पाहुणे असलेले भूतानचे राजे हे उल्फाचे खास लक्ष्य आहेत. याखेरीज उल्फाच्या हिटलिस्टवर सोनिया गांधी, राहुल गांधी आणि आसामचे मुख्यमंत्री तरुण गोगोई यांचीही नावे आहेत.

छोटा शकीलने श्ाीनगर आणि दिल्लीवर दहशतवादी कारवाया केंदित करण्याचे ठरवले आहे. त्यासाठी दहशतवादी हल्ल्यांद्वारे या दोन शहरांमध्ये ' पाया ' तयार करण्याचे निदेर्शही त्याने आपल्या नेटवर्कला दिले आहेत. छोटा शकीलच्या हिटलिस्टवरही देशातल्या दोन प्रमुख नेत्यांची नावे आहेत, मात्र ती कोणती याचा खुलासा होऊ शकला नाही.

 
</text>
</doc>
