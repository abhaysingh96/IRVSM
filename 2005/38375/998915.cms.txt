<doc>
<docno>998915.cms.txt</docno>
<text>
 
बहुतांची अंतरे
सकाळी 'आरे', रात्री 'पी रे'!
[ Sunday, January 23, 2005  06:44:32 pm]


महाराष्ट्रातील उत्पादन शुल्क खात्याला देशी दारू विक्रीद्वारे प्रचंड उत्पन्न मिळू शकते व यासाठी या खात्याने विविध योजना अमलात आणण्याचे ठरविले आहे, हे वाचून आनंदाचे भरते आले. त्यासाठी काही मौलिक सूचना.

1. तामिळनाडू फॉर्म्युल्यापेक्षा वेगळा, नवा फॉर्म्युला महाराष्ट्रात तयार करावा. तो म्हणजे दर हजारी किमान एक तरी दारू दुकान असावे. यामुळे बेरोजगारांना नव्या संधी उपलब्ध होतील.

2. उत्पादन शुल्क खात्याने स्वत: पुढाकार घेऊन महाराष्ट्रात देशी दारूनिमिर्तीचे जागोजागी कारखाने निर्माण होण्यासाठी तरुण उद्योजकांना प्रोत्साहन द्यावे. त्यांना मोफत वीज, पाणी, जागा व तसेच अर्थसहाय्य द्यावे. त्यांना कच्चा माल म्हणून साखर कारखान्यातील सर्व मळी खरेदी करून तिचा पुरवठा करावा. यामुळे देशी दारू स्वस्तात उपलब्ध होईल. हातभट्ट्यांना आळा बसेल.

3. दारू विक्रीसाठी दुग्ध विक्री केंदाप्रमाणे सरकारी केंदे स्थापन करावी. मुंबईकरांना आरे दुग्ध संस्थेप्रमाणे '' पी रे '' नामक दारू उत्पादन व विक्री संस्था निर्माण करावी. तसेच उत्पादित देशी दारू स्वस्त तसेच घरपोच मिळेल अशी व्यवस्था केल्यास अतिउत्तम. म्हणजे सकाळी '' आरे '' ची बाटली घरात, तर संध्याकाळी '' पी रे '' ची बाटली दारात, ही व्यवस्था मतदारांना सदैव खूश ठेवील!

4. देशी दारू आरोग्याला हितकारक असते, असा प्रचार जळी स्थळी करावा. यासाठी दूरदर्शन, वृत्तपत्रे, मासिके, पुस्तके, सरकारी शाळेतील शिक्षकांचे सहाय्य खूप कामी येईल.

5. देशी दारूचा खप अधिकाधिक वाढण्यासाठी विविध स्कीम्स सुरू कराव्यात. उदा. अमूक वस्तू तमूक दुकानातून घेतल्यास एक देशी दारूची बाटली मोफत. ' देशी दारू प्या, हजार रुपये मिळवा ' वगैरे वगैरे. तसेच देशी दारू शॉपिंग मॉल्स, किराणा दुकाने, ग्राहक संस्था, ना नफा ना तोटा तत्त्वावर चालणाऱ्या संस्थांकडून विकली जाईल, अशी तरी व्यवस्था करावी.

6. समाजातील सर्व घटकांनी या सूचनांचा गंभीरपणे विचार करावा. अर्थसंकल्पातील कित्येक हजारांची तूट केवळ देशी दारू विक्रीतून भरून निघून महाराष्ट्राची भरघोस प्रगती होऊ शकते, हे नीट लक्षात घ्यावे व मनाशी निश्चय करावा की, सन 2010 सालापर्यंत घराघरात, दारादारात देशी दारूचा स्वाद घेणारा किमान एक तरी देशभक्त तयार झाला पाहिजे. जेणेकरून तो राज्याच्या पर्यायाने देशाच्या आथिर्क विकासात महत्त्वपूर्ण योगदान करणारा असेल!

शरद गो. अग्निहोत्री, डोंबिवली

 
</text>
</doc>
