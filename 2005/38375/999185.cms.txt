<doc>
<docno>999185.cms.txt</docno>
<text>
 
महामुंबई
केईएमच्या पोस्टमॉर्टम सेंटरला मिळेना निवासी डॉक्टर...
[ Sunday, January 23, 2005  11:21:18 pm]


राजेश चुरी

मुंबई : आशिया खंडातील सर्वात मोठे सार्वजनिक रुग्णालय म्हणून ख्याती असलेल्या परळच्या केईएम रुग्णालयाच्या पोस्टमॉर्टम सेंटरला जाहिरात देऊनही निवासी डॉक्टर मिळत नसल्याने 24 तास पोस्टमॉर्टम करण्याचे काम गेले तीन महिने बंद पडले आहे. दिवसभरात मोजक्याच शवांचे विच्छेदन होत असल्याने मृतदेह मिळण्यास विलंब होत आहे. त्यामुळे मृताच्या नातेवाईकांना मानसिक त्रास सहन करावा लागत आहे.

राज्य सरकारने 1999 मध्ये कॉरोनर कोर्ट बंद करण्याचा निर्णय घेतल्यावर शीव, नायर, केईएमसह महापालिकेच्या सर्वसाधारण रुग्णालयांना शवविच्छेदनाचे अधिकार देण्यात आले. चोवीस तास शवविच्छेदन करणारे मुंबईतील केईएम एकमेव रुग्णालय होते. पण नोव्हेंबर 2004 पासून अहोरात्र शवविच्छेदनाचे काम बंद झाले आहे. सकाळी 9 ते रात्री 11 यावेळेतच सध्या पोस्टमॉर्टम होत आहे. रात्रीचे काम बंद झाल्यामुळे खास करून मुंबईबाहेर मृतदेह अंत्यसंस्कारांसाठी नेणाऱ्या नातेवाईकांचे अतोनात हाल होत आहेत.

पॅथॉलॉजी विभागामार्फत पोस्टमॉर्टम होते. या विभागात सध्या दोन प्रोफेसर आहेत. तर दोन जागा रिकाम्या आहेत. दहा असोसिएट प्रोफेसर असून एक जागा रिकामी आहे. सात लेक्चरर्स असून एक जागा रिकामी आहे. 25 निवासी डॉक्टर असले तरी अद्याप आठ डॉक्टरांची गरज आहे.

येथील पोस्टमॉर्टम सेंटरमध्ये दररोज सात ते आठ पोस्टमॉर्टम होतात. एका शवविच्छेदनासाठी किमान चार तास लागतात. अपुऱ्या कर्मचाऱ्यांअभावी मृतदेह ताब्यात मिळण्यासाठी विलंब लागत असल्याने नातेवाईक अस्वस्थ असतात. त्याचा परिणाम कर्मचाऱ्यांना मारहाणीत व दगडफेकीत झाला होता. मध्यंतरी नगरसेवक मंगल मंगे यांनी पालिकेच्या सर्वसाधारण सभेत याबाबत हरकतीचा मुद्दा उपस्थित केला होता. पुवीर्प्रमाणे हे केंद 24 तास सुरू ठेवण्यासाठी राष्ट्रवादी काँग्रेसचे माजी नगरसेवक बबन कनावजे व राष्ट्रवादी युवक काँग्रेसचे विलास तळेकर यांनी आंदोलन छेडण्याचा इशारा दिला आहे. याबाबत रुग्णालयाचे उपअधिष्ठाते डॉ. आनंद रणखांबे म्हणाले की, हे केंद 24 तास सुरू ठेवण्याची तयारी आहे. पण त्यासाठी आणखी निवासी डॉक्टरांची गरज आहे. तशी जाहिरात नोव्हंेबर महिन्यात दिली होती. पण एकही अर्ज आला नाही. निवासी डॉक्टर मिळत नसल्याने सकाळी नऊ ते रात्री अकरा वाजेपर्यंतच शवविच्छेदनाचे काम होते. शवविच्छेदनाच्या कामासाठी गरजू डॉक्टरला ओव्हर टाईम देण्याची तयारी होती. पण या कामाचे स्वरूप लक्षात घेता डॉक्टर्सनाही मर्यादा पडतात, असे त्यांनी सांगितले.

 
</text>
</doc>
