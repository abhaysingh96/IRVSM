<doc>
<docno>998926.cms.txt</docno>
<text>
 
अग्रलेख
न्यायाची पाटी कोरी!
[ Sunday, January 23, 2005  06:54:08 pm]


छत्तीसगड मुक्ती मोर्चाचे संस्थापक शंकर गुहा नियोगी यांची हत्या करणाऱ्या भाडोत्री मारेकऱ्याला सुप्रीम कोर्टाने जन्मठेपेची शिक्षा ठोठावली असली, तरी तीन उद्योगपतींसह सहा आरोपींना निदोर्ष सोडल्यामुळे न्यायाची पाटी कोरीच राहिली, अशीच देशातील सामान्यांची भावना होईल.

तत्कालीन मध्य प्रदेशचा भाग असलेल्या छत्तीसगडमध्ये भिलाई स्टीलसारख्या सरकारी उपक्रमापासून, अनेक लहान-मोठ्या खाजगी उद्योगांतील मालकवर्गाने कंत्राटी कामगारांच्या चालवलेल्या शोषणाला संघटितपणे प्रतिकार करू पाहणाऱ्या नियोगी यांचा काटा काढण्याचे अनेक प्रयत्न 1980 च्या दशकाच्या उत्तरार्धात मालकवर्गाने केले होते.

काँग्रेस आणि भाजप अशा दोन्ही पक्षांतील नेत्यांना बेहिशेबी पैशांचा मलिदा पोचवून अंकित करण्यात आल्यासारखेच येथील चित्र होते. नियोगी यांचा खून 27 सप्टेंबर 1991 च्या रात्री भाडोत्री मारेकऱ्याने गोळ्या घालून केला.

मात्र त्याआधी दिल्लीला जाऊन त्यांनी राष्ट्रपतींना निवेदन दिले होते. त्यात स्वत:वरील हल्ल्याची शक्यता व्यक्त केली होती. तरीही केंद सरकारकडून कोणतीही पावले उचलली गेली नाहीत.

भाजपचे तत्कालीन मुख्यमंत्री पटवा यांचे वर्तन, हे ते या उद्योगपतींचे गॉडफादर असल्याप्रमाणेच होते. त्यामुळेच नियोगी यांच्या हत्येचा कट करण्याचे आणि राष्ट्रपतींकडे तक्रार केल्यानंतरही तो अमलात आणण्याचे धाडस उद्योगपतींना झाले. अशा प्रकारच्या कटात सूत्रधारापर्यंतचे दुवे मिळवून ते पुराव्यांनिशी सिद्ध करणे हे नेहमीच आव्हान असते ;

कारण भाडोत्री मारेकऱ्यांपर्यंत पैसे आणि संदेश नेऊन पोचवणाऱ्यांनाही मूळ सूत्रधार माहीत असणार नाही, याची पूर्ण काळजी घेतलेली असते. अशा स्थितीत खटला ज्या सत्र न्यायालयात चालला, तेथील न्यायाधीशांनी उद्योगपतींसह सात जणांना शिक्षा ठोठावली, हा नियोगींच्या ऋणात असलेल्या हजारो कामगार-आदिवासींनाच नव्हे, तर देशभरातील न्यायप्रेमींना सुखद धक्का होता.

मध्य प्रदेश हायकोर्टाने सर्वच आरोपींची निदोर्ष सुटका केली असताना, सुप्रीम कोर्टाला मात्र हाच पुरावा निदान एका मारेकऱ्याला शिक्षा देण्यास पुरेसा वाटला.

पुराव्यांच्या मूल्यमापनाचे निकष हे व्यक्तिगणिक बदलण्याइतके सापेक्ष असतात की नियोगींचे कार्य आणि मालकवर्गाचे हितसंबंध यांच्या-विषयीच्या आकलनातील फरक या मूल्यमापनावर परिणाम करतो, असा प्रश्न या निमित्ताने पडू शकतो.

सुप्रीम कोर्टाच्या निर्णयामुळे पलटन मल्ला या मारेकऱ्याने पैशासाठी हत्या केली हे स्पष्ट झाले, पण त्याला पैसे देणारे कोण होते आणि नियोगींना मारण्यात कोणाचे हितसंबंध होते, हे अनुत्तरित राहिले.

नियोगी यांनी किमान मजुरी, कामगारविषयक कायद्यांचे संरक्षण याबरोबरच दारूमुक्ती, पर्यावरणाला बाधा आणणारी वृक्षतोड, खाणकाम यांना विरोध, शिक्षण तसेच आरोग्यसुविधा देण्यासाठी संघटनेतफेर् विविध उपक्रम अशा सर्वच स्तरांवरील परिवर्तनाचे काम या भागात सुरू केले होते.

यामुळे ज्यांचे हितसंबंध सर्वाधिक दुखावले, त्यांनी नियोगी यांच्या खुनाचा कट रचला, हे वास्तव सेशन्स कोर्टाने लक्षात घेतले आणि त्या अनुषंगाने हाती लागलेल्या पुराव्यांचे मूल्यमापन केले, म्हणून सिम्प्लेक्स उद्योगसमूहाचा मूलचंद शहा, चंदकांत शहा यांच्यासारखे उद्योगपती दोषी ठरवले गेले.

हायकोर्ट आणि सुप्रीम कोर्टाच्या निकालामुळे ते निदोर्ष सुटले असले, तरी नियोगी यांच्या पत्नी आशा हार मानायला तयार नाहीत.

सुप्रीम कोर्टात फेरविचारासाठी अर्ज करण्याचा इरादा त्यांनी व्यक्त केला आहे. मात्र कायदा आणि न्या 12 याची प्रतिष्ठा राखण्यासाठी आपण अखेरपर्यंत प्रयत्न केले, या समाधानाखेरीज त्यांच्या हाती काही लागेल, असे वाटत नाही!

 
</text>
</doc>
