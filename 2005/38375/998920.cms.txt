<doc>
<docno>998920.cms.txt</docno>
<text>
 
धावते जग
बरे झाले!
[ Sunday, January 23, 2005  06:49:12 pm]


भारताविरुद्ध कागाळ्या करत राहायच्या, ही पाकिस्तानची जुनी खोड आहे. एका बाजूला चर्चा चालू ठेवायची इच्छा व्यक्त करायची आणि शांतता स्थापन करण्यासाठी आपणच इच्छुक आहोत असे भासवायचे आणि त्याच वेळी भारताच्या खोड्या काढत राहायच्या, हा पाकिस्तानचा रिवाज बनला आहे.

बागलीहर वीज प्रकल्पाच्या प्रश्नवर त्याने अशीच कृती करण्याचा प्रयत्न केला, परंतु तो सपशेल फसला आहे. जागतिक बँकेकडे त्याने हस्तक्षेपाची विनंती केली होती. परंतु, बँकेने स्पष्ट नकार दिल्याने त्यांची पंचाईत झाली आहे.

पाणी करारात आपला हमीधारक (गॅरंटर) म्हणून समावेश नाही, त्यामुळे आपण यात लक्ष घालण्याचा प्रश्न्च नाही, असे बँकेने बजावले आहे.

जागतिक बँकेने 1960 साली दोन्ही देशांना एकत्र आणून जो करार केला त्याचे भारताकडून उल्लंघन होत आहे. त्यामुळे या प्रकल्पाच्या कामावर त्रयस्थ निरीक्षक नेमावा, अशी मागणी पाकिस्तानने गेल्या आठवड्याच्या सुरुवातीस केली होती.

आपण या करारात सहभागी होतो, हे बँकेने मान्य केले आहे. परंतु, हा सहभाग प्रकल्पाच्या विशिष्ट टप्प्यांपुरताच मर्यादित होता आणि ते काम पूर्ण झाले आहे, असे बँकेने म्हटले आहे.

यामुळे भारताला मोठाच दिलासा मिळाला आहे. प्रकल्पाचे काम थांबणार नाहीच, उलट अधिक वेगाने करण्याचा निर्णय भारताने घेतला आहे. काश्मीरमध्ये चालू असलेल्या विविध प्रकल्पांबाबत पाकिस्तान सतत आक्षेप घेत असते. काही वेळा ते काम थांबविण्यात तो देश यशस्वीही झालेला आहे. परंतु, असे झाल्याने काश्मीरमधील विकास रखडतो,

विकासा-अभावी लोकांना रोजगार मिळत नाही, त्यामुळे प्रश्न् अधिक चिघळतात, अशी भूमिका भारताने स्पष्टपणे घेतलेली आहे.

तुलबुल प्रकल्पा-विषयीही पाकिस्तानने असेच आक्षेप घेतलेले होते. झेलम नदीवर बंधारा बांधून पाण्याच्या प्रवाहावर नियंत्रण ठेवण्याचा भारताचा प्रयत्न आहे, असा हा आरोप होता.

या सगळ्या वादात हा प्रकल्प अपुराच राहिला आहे. पाकिस्तानला तेच हवे आहे. मुळात जागतिक बँकेकडे तक्रार करण्याचे काहीच कारण नव्हते. दोन्ही देशांच्या जलसंसाधन खात्याच्या सचिवांची या विषयावर चर्चा चालू आहे. याच महिन्यात तिची एक फेरी पार पडली होती. ती कोणत्याही निर्णयाप्रत आली नाही.

उलट प्रकल्पाचा दुसरा सर्वमान्य आराखडा असल्यास सुचवावा असे भारताने सुचविले होते. असे असताना परस्पर बँकेकडे जाणे पाकिस्तानला शोभणारे नाही. करारानुसार भारताला तीन नद्यांचे फार थोडे पाणी वापरायला मिळणार आहे.

करारात नद्यांच्या पाण्याचा नैसगिर्क प्रवाह रोखण्याची परवानगी कोणत्याही देशाला नाही. भारत चिनाब नदीवर 470 फूट उंचीचे धरण बांधून प्रवाहात अडथळे आणून पाण्याच्या साठ्याची सोय करीत आहे, असे पाकचे म्हणणे होते. ते खोडून काढले गेले हे बरे झाले!

 
</text>
</doc>
