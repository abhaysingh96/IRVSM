<doc>
<docno>1001225.cms.txt</docno>
<text>
 
बहुतांची अंतरे
मराठा समाजाला नव्या धर्माची गरज काय?
[ Tuesday, January 25, 2005  07:50:24 pm]


मराठा समाजाला नवीन धर्माची गरज आहे काय ? आज मराठ्यांची स्थिती काय आहे. आम्ही उद्योगधंद्यात शून्य, व्यापारात शून्य, शेती सोडून इतर व्यवसायांत नगण्य, सैन्यात, सरकारी व खाजगी उद्योगांत अधिकारी म्हणून प्रभावशून्य. या सर्वांचे खापर इतर समाजावर फोडून आम्ही मोकळे होणार ; परंतु आम्ही स्वत: प्रयत्नांनी या सर्व क्षेत्रांत मुसंडी केव्हा मारणार ? खोट्या प्रतिष्ठेपायी राजकारण नावाच्या व्यवसायात मात्र आम्ही सर्व शक्ती पणाला लावत आहोत. आता ' शिवधर्म ' नावाच्या नवीनच घटनेची इतिहासात ( अगदी जगाच्या) नोंद व्हावी म्हणून आमच्यातले काही सरसावले आहेत.

आज आमच्यावर असे काय आकाश कोसळले आहे की, आम्हाला नवीन धर्माची गरज आहे ? डॉ. बाबासाहेब आंबेडकरांनी हिंदू धर्म सोडला, त्याला कारणही तसेच सबळ होते. हजारो वषेर् सवर्णांच्या पायदळी तुडविलेल्या जनतेला खरेच तो एक नवीन आधार होता ; परंतु आमचे काय ? दोन-अडीच टक्के ब्राह्माणांचा द्वेष करून आमचे हे विद्वान धर्म बदलायला निघाले आहेत. ब्राह्माणांनी कधी काळी स्वत:चे पोट जाळण्यासाठी धर्माचा यथेच्छ उपयोग/ दुरुपयोग करून घेतला. परंतु आज काय स्थिती आहे ? ब्राह्माण सर्व क्षेत्रांत पुढे आहेत (अगदी शेतीतसुद्धा) त्यांनी व्रत वैकल्ये फेकून दिली आहेत. आम्ही मात्र ती गळ्यात घालून मिरवत आहोत. आज सर्व जातींच्या तुलनेत सुधारणांचे दरवाजे ब्राह्माणांनी जास्त खुले केले आहेत.

या देशात अगोदरच जाती-जातींतील, धर्मा-धर्मातील प्रचंड असा किचकट गुंता निर्माण होऊन समाज एकसंध होण्याऐवजी दुभंगत चालला आहे. धर्म ही खाजगी बाब असायला हवी. घराचा दरवाजा ओलांडला की, आम्ही सर्व एक आहोत, ही भावना जोपर्यंत प्रत्येक भारतीयाच्या मनावर बिंबत नाही, तोपर्यंत या देशाचे अखंडत्व नेहमी धोक्यात राहील. महाराष्ट्रात मराठा समाज मोठ्या भावासारखा आहे. त्याने सर्व लहान भावांना बरोबर घेऊन, चुकत असणाऱ्यांना प्रसंगी जरब बसवून महाराष्ट्र धर्म वाढवावा की, दोन-अडीच टक्के ब्राह्माणांचा द्वेष करून स्वत:ला एका कोपऱ्यात ढकलून घ्यावे, हे आम्ही आता ठरवावयाचे आहे.

शांताराम द. रायते, नाशिक.

 
</text>
</doc>
