<doc>
<docno>1000616.cms.txt</docno>
<text>
 
महामुंबई
केइएममध्ये काम बंद
[ Tuesday, January 25, 2005  12:44:38 pm]


म. टा. प्रतिनिधी

मुंबई : परळ येथील केइएम रुग्णालयात उपचाराच्या हेळसांडीमुळे तेथीलच एका कर्मचाऱ्याचा मृत्यू ओढावल्याची विदारक घटना घडली असून ; त्याचा निषेध करण्यासाठी सर्व रुग्णालय कर्मचाऱ्यांनी काम बंद आंदोलन सुरु केले आहे. या घटनेने सरकारी वैद्यकीय सेवेला जबरदस्त हादरा बसला असून ; रुग्णालयातील कर्मचाऱ्यालाच असे उपचार मिळत असतील तर सर्वसामान्य जनतेची काय परवड होत असेल ? असा प्रश्न विचारला जात आहे.

महेश मेवाती (वय 38) हा कर्मचारी केइएम रुग्णालयात वॉर्ड मुकादम पदावर काम करत होता. मागील आठवड्यात तब्येत बिघडल्यामुळे तो रुग्णालयात उपचारासाठी येत असे. त्याने वारंवार विनंती करुनही त्याला रुग्णालयात दाखल करुन घेण्यात नकार देण्यात आला. आज भल्या पहाटे त्याची तब्येत अधिकच बिघडली. त्याला त्वरीत रुग्णालयात आणल्यानंतरही त्याच्या उपचाराकडे विशेष लक्ष न दिल्यामुळे त्याचा मृत्यू झाला ; असे कामगार संघटनांचे म्हणणे आहे.

या घटनेचा निषेध करण्यासाठी रुग्णालयातील सर्व कामगार संघटना एकत्र आल्या असून त्यांनी 24 तासाचे काम बंद आंदोलन सुरु केले आहे. त्यांच्या म्हणण्यानुसार रुग्णालयात कर्मचाऱ्यांची संख्या कमी आहे, तसेच त्यांच्या सुविधांकडे कायम दुर्लक्ष केले जाते. आजची घटना ही त्याचीच साक्ष असून या बद्दल ठोस पावले उचलण्याची मागणी केली जात आहे.

 
</text>
</doc>
