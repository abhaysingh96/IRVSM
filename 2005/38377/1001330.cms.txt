<doc>
<docno>1001330.cms.txt</docno>
<text>
 
महाराष्ट्र
कुसुमाग्रज नगरीत लगीनघाई
[ Tuesday, January 25, 2005  09:20:07 pm]


म. टा. प्रतिनिधी

नाशिक : एकीकडे सभामंडपांच्या सांगाड्यांवर चढविल्या जाणाऱ्या कनाती, दुसरीकडे आवारातल्या रंगसफेतीने नटणारा कानाकोपरा तर तिसरीकडे पूर्ण होत आलेले पुस्तकविक्रीचे गाळे अशी सारी लगीनघाई कुसुमाग्रज नगरीत सुरू आहे.

अवघ्या पाच दिवसांवर येऊन ठेपलेल्या मराठी साहित्य संमेलनाची कामे वेळेत पूर्ण होतील की, नाही या चिंतेत ठेकेदार असले तरी संयोजक मात्र वरकरणी जरा निवांत दिसत आहेत. निधीची चिंताही दूर झाली असून, आता आम्ही स्वागतासाठी सज्ज झालो आहोत, संमेलनास येणाऱ्या पाहुण्यांचा पाहुणचार चांगला करता यावा यासाठी आमचे प्रयत्न राहतील, असे संयोजक सांगत असले तरी त्यांच्या चेहऱ्याआड ऐनवेळी कुठला वाद उद्भवणार ? असे प्रश्नचिन्ह दिसते आहेच.

काही कवींची तक्रार वगळता अद्यापपर्यंत नाशिकच्या साहित्य संमेलनाबाबत तरी कोणी उघड तक्रार वा नाराजी व्यक्त केलेली नाही. पुढेही कोणी डोके वर काढू होऊ नये हीच अपेक्षा संयोजकांची आहे.

साहित्य संमेलनाचे कार्याध्यक्ष विनायकदादा पाटील यांनी तयारीबद्दल पूर्ण समाधान व्यक्त करताना ' आता काही बाकी नाही ', असे हसत हसतच म.टा शी बोलताना सांगितले. मध्यंतरी काही साहित्यिक सहकुटुंब येणार म्हणून संयोजक चिंतेत पडले होते. मात्र, बोटावर मोजण्याइतक्याच साहित्यिकांनी कुटंुबासोबत येणार असल्याचे कळविल्याने तो प्रश्नही आता निकाली निघाला आहे.

संमेलनाच्या यजमानपदामुळे मराठा विद्या प्रसारक समाज संस्थेच्या प्रांगणाचे भाग्य उजळले आहे. तेथील सर्व इमारतींची रंगसफेती पूर्णत्वाकडे येऊ लागली आहे. आवश्यक तेथे छोटी बांधकामेही केले जात आहेत.

संस्थेच्या रावसाहेब थोरात सभागृहाव्यतिरिक्त संमेलनासाठी दोन सभामंडप उभारण्यात येत आहेत. त्यात लोककवी वामनदादा कर्डक यांच्या नावाने सत्तर फूट लांबीचा मुख्य सभामंडप उभारला जात आहे. विविध प्रकारच्या आसनव्यवस्थेनुसार पन्नास हजार जणांना समावून घेण्याची या मंडपाची क्षमता आहे.

मुख्य सभामंडपातील व्यासपीठाला नाशिकमधील प्रख्यात सरकारवाड्याची पार्श्वभूमी देण्याची संकल्पना आता मागे पडली आहे. तब्बल नव्वद बाय पन्नास फूट आकाराच्या या व्यासपीठावर संत आणि साहित्यिकांची छायाचित्रे लावण्यात येणार आहेत. त्याचप्रमाणे व्यासपीठाच्या दोन्ही बाजूस लावलेल्या मोठ्या पडद्यांवरून प्रक्षेपण करण्यात येणार आहे.

 
</text>
</doc>
