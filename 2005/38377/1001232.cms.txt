<doc>
<docno>1001232.cms.txt</docno>
<text>
 
बहुतांची अंतरे
प्रबोधनकारांच्या इशाऱ्याकडे दुर्लक्ष
[ Tuesday, January 25, 2005  07:52:40 pm]


प्रा. उमाकांत कामत यांचा लेख ( म. टा. 29 डिसेंबर) वस्तुस्थितीचे यथार्थ दर्शन देणारा तर आहेच, त्याचबरोबर संघपरिवारास ( हिंंदुत्ववाद्यांना) योग्य दिशेने मार्गदर्शन करणारा व भानावर आणणाराही आहे.

थोर समाजसुधारक प्रबोधनकार ठाकरे यांनी हिंदू धर्मास पाण्याने भरलेल्या गळक्या मडक्याची उपमा दिली होती. गळक्या मडक्यातून ज्याप्रमाणे पाणी झिरपून पाण्याचे काही थेंबच शिल्लक राहतात, त्याचप्रमाणे हिंदू धर्मातील ब्राह्माणेतर बहुजनसमाजातील एकेक जातींचा समूह हिंदू धर्माचा त्याग करतील.

हिंदू धर्मातील पराकोटीची विषमता, एकाच जातीस सर्व क्षेत्रांत वर्चस्व गाजवायचे धर्मशास्त्राने (मनुस्मृती) दिलेले अधिकार व झुकते माप, अंधश्ाद्धा व निरर्थक कर्मकांडाचे स्तोम इ. गोष्टी न पटून बौद्ध धर्म, जैन धर्म व शीख धर्म स्थापन होऊन, असंख्य लोकांनी हिंदू धर्माचा त्याग केला. पन्नास वर्षांपूवीर् हिंदू धर्मातील ' महार ' या जातीने डॉ. बाबासाहेब आंबेडकरांबरोबर लाखोंच्या संख्येने हिंदू धर्मास जाहीरपणे सोडचिठ्ठी दिली. याच महिन्यात, डॉ. आ. ह. साळुंखे यांच्या मार्गदर्शनाखाली मराठा समाजातील अनेकांनी शिवधर्माचा स्वीकार केल्याची घोषणा जाहीरपणे केली. हा प्रवाह असाच चालू राहू शकतो. ज्या लोकांच्या पूर्वजांना ज्या धर्मात गुलामगिरीचे लाजिरवाणे जिणे जगावे लागले, त्या धर्माबद्दल त्यांच्या आताच्या पिढीतील लोकांना अभिमान वाटेलच कसा ?

फार वर्षांपूर्वी प्रबोधनकार ठाकरे यांनी '' रंगो बापू '' या पुस्तकात लिहिले की, हिंदुत्ववाद्यांच्या हिंदुत्वाच्या बुरख्याआड, ब्राह्माण वर्चस्ववाद दडलेला आहे. काळाची पावले, लोकहितवादी, गोपाळ गणेश आगरकर, वीर सावरकर, तर्कतीर्थ लक्ष्मणशास्त्री जोशी, इ. ब्राह्माण सुधारक विचारवंतांनी ओळखली होती आणि त्याच जाणिवेतून त्यांनी हिंदूधर्मातील, अंधश्ाद्धा, कर्मकांडे यांना कडाडून विरोध केला होता. नेमक्या याच मुद्यावर वीर सावरकर आणि संघपरिवार यांचे मतभेद झाले होते, हे सर्वांना ज्ञात आहे. काळाच्या गरजेनुसार, जोपर्यंत या जाणिवा निर्माण होत नाहीत, तोपर्यंत संघपरिवारास बहुजन समाजातून जनाधार कदापि मिळणार नाही.

सी. ज्ञानेश्वर, दहिसर, मुंबई.

 
</text>
</doc>
