<doc>
<docno>1001239.cms.txt</docno>
<text>
 
धावते जग
गुटखासम्राटांचे गौडबंगाल
[ Tuesday, January 25, 2005  07:56:04 pm]


तरुण पिढीला गुटख्याच्या विषाचे व्यसन लावून, वर प्रतिष्ठित उद्योगपती म्हणून मिरवणाऱ्या रसिकलाल धारीवाल आणि जे. एम. जोशी या गुटखा- सम्राटांविरुद्ध एकीकडे मोक्का कोर्टाकडून अजामिनपात्र वॉरंट मिळवणाऱ्या मुंबई पोलिसांनी, याच प्रकरणी भरलेल्या आरोपपत्रात मात्र या दोघांचा आरोपी म्हणून समावेश न केल्यामुळे हे काय गौडबंगाल आहे, असा प्रश्न लोकांना पडणे साहजिक आहे.

या दोघे चौकशीसाठी हवे आहेत, असा खुलासा केला जात असला, तरी त्याचवेळी केंद सरकारने इंटरपोलला या दोघांचा समावेश ' वाँटेड ' च्या यादीत करण्याची आणि त्यासाठी ' रेड कॉर्नर ' नोटिसा बजावण्याची विनंती केली आहे. हे दोघे अनिवासी भारतीय आहेत.

मात्र त्यांची मोठ्या प्रमाणावर मालमत्ता भारतात आहे. त्यांचे नाक दाबण्याचा सर्वात परिणामकारक मार्ग त्यांची मालमत्ता जप्त करणे आणि गुटख्याबरोबरच त्यांचे अन्य समाजमान्य उद्योगही ताब्यात घेणे हा असू शकतो. परंतु पोलिसांच्या लेखी ते संशयित आरोपी नसल्यामुळे, हे पाऊल या टप्प्याला उचलता येते की नाही, हे कायदेतज्ज्ञच सांगू शकतील.

गोवा गुटखाचे जोशी हे याआधीच वादग्रस्त ठरले आहेत. धारीवाल आणि जोशी यांनी त्यांच्यातील सुमारे 40 कोटी रुपयांच्या व्यवहाराविषयीचा वाद सोडवण्यासाठी दाऊदचा भाऊ अनीस याची मदत घेतली ; त्या बदल्यात कराचीत अनीसला गुटखानिमिर्ती यंत्रणा उभारण्यास या दोघांनी मदत केली, असा जबाब पोलिसांच्या अटकेतील आरोपींनी दिल्यानंतर, त्या आधारे मोक्का कोर्टाने या दोघांवर अजामिनपात्र वॉरंट बजावले.

केंद सरकारनेही याच माहितीच्या आधारे इंटरपोलला विनंती केली की स्वतंत्रपणे केंदीय गुप्तचर यंत्रणांनीही दाऊद आणि या गुटखा-सम्राटांच्या संबंधांविषयीचे पुरावे गोळा केले आहेत, हे स्पष्ट झालेले नाही.

मात्र इंटरपोलला सरकारने केलेल्या विनंतीचा परिणाम, दुबईसह ज्या देशांशी भारताचा गुन्हेगार हस्तांतराचा करार आहे, त्या देशांत धारीवाल, जोशी आढळल्यास त्यांना ताब्यात घेऊन भारताकडे सोपवणे हा आहे. अशी हस्तांतर प्रक्रिया सोपी नसते, हे अबू सालेमच्या प्रकरणाने दाखवून दिले आहे. येथे तर या दोघांना अद्याप आरोपीही केले गेलेले नाही.

अर्थात आपण निदोर्ष आहोत असा धारीवाल यांचा दावा असेल, तर जाहिराती देऊन तो करण्याऐवजी पोलिसांकडे चौकशीसाठी हजर होऊन तो केला गेला, तर त्याची विश्वासार्हता पडताळणे शक्य होईल.

एरवी पुण्यातील आपल्या नातीला पाच कोटींची आलीशान गाडी भेट देणारे धारीवाल, दाऊदला गुटखा निमिर्तीसाठी मदत केल्याची कबुली एका आरोपीने दिल्याचे उघड होताच फरारी होतात, ही गुन्ह्याची कबुलीच मानली जाईल.

 
</text>
</doc>
