<doc>
<docno>1001332.cms.txt</docno>
<text>
 
महाराष्ट्र
शिल्प-स्तंभांच्या रुपाने शहरभर संमेलनाची पदचिन्ह
[ Tuesday, January 25, 2005  09:21:15 pm]


म. टा. प्रतिनिधी

नाशिक : मराठी मुलखाच्या कानाकोपऱ्यातून जनस्थाननगरी नाशिकमध्ये येणाऱ्या साहित्यरसिकांना संमेलनाची पदचिन्हं शहरभर दिसावीत यासाठी शिल्पकार राम अनंत थत्ते यांच्या संकल्पनेतून नाशिकमधील प्रमुख 20 चौकांमध्ये आकर्षक शिल्प व स्तंभ उभारण्यात येत असून हे स्तंभ येणाऱ्या-जाणाऱ्यांचे लक्ष वेधून घेत आहेत.

संमेलनानिमित्त शहर सुशोभित करणाऱ्या समितीचे अध्यक्ष असलेल्या थत्ते यांच्यापुढे आधी कमानी टाकण्याची संकल्पना संयोजकांनी मांडली होती. मात्र, त्याहीपेक्षा थत्ते यांची शिल्पाची कल्पना सर्वांना भावली. त्यानंतर स्तंभशिल्पांची आकर्षक अशी प्रतिकृती तयार करण्यात आली व अवघ्या चार ते पाच दिवसात मराठा विद्या प्रसारक समाजच्या ललित कला महाविद्यालयाच्या विद्यार्थ्यांची मदत घेत हे शिल्प व स्तंभ तयार करण्याचे काम पूर्ण झाले.

शहराच्या प्रमुख चौकात उभारण्यात येत असलेल्या या शिल्पात आधुनिकतेची झलक व पौराणिक लेखन साहित्याचा वापर करण्यात आल्यामुळे ते आकर्षक झाले आहेत. तीन फूट रुंदी व लांबी असलेला चौथरा, त्यावर तीन फूट उंचीचा स्तंभ व त्यावर दोन ग्रंथ, दौत व लेखणी अशी त्याची रचना आहे. प्रत्येक स्तंभावर असलेल्या पोस्टरवर साहित्य संमेलनाची माहीती देण्यात आली आहे. या शिल्पाबरोबरच आणखी एक स्तंभ उभारण्यात आला आहे. त्याची उंची शिल्पापेक्षा मोठी असून त्यावर जेष्ठ साहित्यिकांचे दुमिर्ळ फोटो झळकविण्यात आले आहेत.

साहित्य रसिकांच्या पसंतीस पडलेले हे शिल्प व स्तंभ नाशिकच्या सिन्नर फाटा, बिटको पॉइंट, दत्तमंदीर स्टॉप, गंाधीनगर, द्वारका, सारडा सर्कल, शालीमार, सी.बी.एस, पंचवटी कारंजा, रविवार कारंजा, जुना आडगावनाका, मुंबई नाका, गडकरी चौक, त्र्यंबक नाका, सावरकर जलतरण तलाव, नामको सर्कल, जुना गंगापुर नाका, नवा गंगापुर नाका, भक्तीधाम या ठिकाणी उभारण्यात येत आहेत. ललित महाविद्यालयचे प्राचार्य रमेश वडजे यांनी हे शिल्प व स्तंभ उभारण्याची जबाबदारी अंगावर घेतली आहे.

 
</text>
</doc>
