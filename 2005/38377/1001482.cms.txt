<doc>
<docno>1001482.cms.txt</docno>
<text>
 
महामुंबई
दोन हजार 268 झोपड्या पाडल्या
[ Tuesday, January 25, 2005  11:55:13 pm]


म. टा. प्रतिनिधी

मुंबई : चेंबूरमधील अण्णाभाऊ साठे नगरातील 1785 झोपड्यांसह मंगळवारी एकूण दोन हजार 268 झोपड्या मुंबईत तोडण्यात आल्या. ही कारवाई सुरूच राहणार असून दोन दिवसांत पुन्हा धनदांडग्यांच्या अनधिकृत बांधकामांवरही हातोडा पडू लागणार आहे.

ईदमुळे पोलिस बंदोबस्त अपुरा असल्याने दोन दिवस कारवाई थोडी थंडावली होती. मात्र आता पुन्हा ती जोमाने सुरू झाली आहे. एम- पूर्व विभागात असलेल्या अण्णाभाऊ साठे नगरात जिल्हाधिकाऱ्यांच्या भूखंडावर आलेल्या झोपड्या पाडण्यास महापालिकेच्या पथकाने सुरुवात केली. आता बुलडोझर व पोकलेनची गरज असून प्रजासत्ताक दिनीही या कारवाईत खंड पडणार नाही, असे महापालिकेतफेर् सांगण्यात आले. आणखी 800 झोपड्या पाडण्याचे काम बुधवारी हाती घेण्यात येणार आहे.

याच भूखंडावरील 2300 झोपड्या यापूवीर् काढण्यात आल्या होत्या. येत्या एक-दोन दिवसातच अनधिकृत बांधकामांवरील कारवाईही मोठ्या प्रमाणात सुरू होणार आहे. विमानतळ प्राधिकरणाच्या जागेवरील झोपड्या पाडण्याची जबाबदारीही महापालिकेवर टाकण्यात आली असून प्राधिकरणाने त्यांच्या जागेवरील झोपडीवासियांना पर्यायी घरांची व्यवस्था करून दिल्यावर ते काम हाती हाती घेण्यात येईल.

मोकळे सरकारी भूखंड एमएमआरडीएला

झोपडपट्ट्यांनी वेढलेले जे भूखंड सरकारी मालकीचे होते, ते एमएमआरडीएकडे सोपविण्यात येतील, असे मुख्यमंत्री विलासराव देशमुख यांनी मंगळवारी बोलाविलेल्या विविध यंत्रणांच्या बैठकीत सांगितले.

मुंबई महापालिकेच्या सहकार्याने करण्यात आलेल्या अतिक्रमण निर्मूलन कारवाईचा आढावा घेण्यासाठी मंत्रालयात मुख्यमंत्र्यांनी एक बैठक बोलाविली होती. त्यास मुख्य सचिव प्रेमकुमार, महापालिका आयुक्त जॉनी जोसेफ, पोलिस आयुक्त अनामी रॉय, एमएमआरडीएचे संचालक टी. चंदशेखर, जिल्हाधिकारी तसेच इतर अधिकारी उपस्थित होते. महापालिकेने पाडलेल्या 73 हजार झोपड्यांपैकी बहुसंख्य झोपड्या या जिल्हाधिकाऱ्यांच्या ताब्यातील भूखंडांवर होत्या. आता या भूखंडांचे संरक्षण कुणी करायचे व त्यांचा वापर कोणकोणत्या कारणांसाठी करायचा, हा मुख्य प्रश्न बैठकीत चचिर्ला गेला. भूखंडांवर ज्या प्रकारचे आरक्षण आहे, त्याच कारणासाठी त्यांचा वापर व्हावा, असा आग्रह बैठकीत धरण्यात आला. मोकळ्या केलेल्या भूखंडांवर पोलिस परेड ग्राऊन्डसाठी जागा देण्यात यावी, अशी मागणी अनामी रॉय यांनी केली. या सूचनेचा विचार करण्यात येईल, असे यावेळी सांगण्यात आले.

महापालिकेच्या ताब्यातील भूखंड महापालिकेकडेच देण्यात येतील, असेही यावेळी स्पष्ट करण्यात आले.

 
</text>
</doc>
