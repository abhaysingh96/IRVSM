<doc>
<docno>1000260.cms.txt</docno>
<text>
 
महामुंबई
रहिवाशांनाच नकोसा
[ Tuesday, January 25, 2005  12:17:35 am]


वैष्णवी कानविंदे

मुंबई : मुंबईत शिवाजी पार्क परिसरात शिवसेना भवनाच्या चौकात पादचारी भुयारी मार्ग ( सब वे) बांधण्याचा प्रस्ताव सूचना आणि हरकती मागवून मंजूर झाल्यानंतर आता या प्रस्तावाला या परिसरातील काही रहिवाशांनीच तीव्र विरोध दर्शवला आहे.

चार ठिकाणी प्रवेशद्वारे असलेल्या या सब वेच्या परिसरात शिवसेना भवन, बालमोहन शाळा आणि या दोहोंच्या समोरील फुटपाथ आहेत. स्थानिक रहिवाशांच्या म्हणण्यानुसार सब वेमुळे फुटपाथवर विनाकारण अडथळे निर्माण होऊ शकतील. शिवाय, या भागात भुयारी मार्ग खणण्याची गरज भासावी, एवढी वाहतूक कोंडी सध्या होत नाही ; भुयारी मार्ग तयार झाल्यावर मात्र तेवढी कोंडी निर्माण होऊ शके ल, असा त्यांचा दावा आहे. मात्र, आज जरी या परिसरात वाहतूक कोंडी होत नसली, तरी साधारण चार-पाच वर्षांनी तशी परिस्थिती निर्माण होऊ शकेल, असे गृहीत धरून या सब वेची आखणी होत असल्याचे जाणकारांचे म्हणणे आहे.

या विभागात रुग्णालये, हॉटेल, शाळा असल्यामुळे घाईच्या वेळी सब वेची अडचणच होईल, शिवाय रहिवासी विभाग मोठ्या प्रमाणात असल्यामुळे संकटसमयी अग्निशामक दल किंवा तत्सम तात्काळ सेवा पुरवताना देखील गोंधळ उडेल. भुयारी मार्ग सुरू झाल्यावर गर्दुल्ले, भिकारी यांचा तेथे वावर वाढून सुरक्षिततेच्या दृष्टीनेही धोका आहे, असा सब वे विरोधी रहिवाशांचा दावा आहे. महापरिनिर्वाण दिन, गणेश विसर्जन, जाहीर सभा आणि शिवाजी पार्कवरील मोठ्या कार्यक्रमांच्या वेळीही अडचण होईल, असे त्यांचे म्हणणे आहे.

सब वे प्रकल्पासाठी या भागातल्या सुमारे 17 मोठ्या आणि जुन्या वृक्षांची तोड होणार असल्यामुळे पर्यावरणाला धोका निर्माण होऊ शकतो, असा दावा या विभागातल्या काही निसर्गप्रेमींनी के ला आहे.

याबाबत विचारणा केली असता महापालिकेच्या विकास खात्याचे प्रमुख इंजिनियर एस. एस. राव म्हणाले की, भुयारी मार्गाच्या प्रस्तावासंदर्भात आतापर्यंत दोन वेळा लोकांच्या सूचना आणि हरकती मागवून सुनावणी घेण्यात आली असून त्यानुसार प्रस्ताव मंजूर झाला आहे. स्थायी समितीचीही मंजुरी मिळाली आहे. त्यामुळे, आता कार्यादेश काढल्यानंतर लोकांची गऱ्हाणी ऐकून घेणे शक्य नाही. वृक्षतोडीसाठी वृक्ष प्राधिकरणाची संमती घेतली असल्याचे देखील त्यांनी सांगितले.

 
</text>
</doc>
