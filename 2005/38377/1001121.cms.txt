<doc>
<docno>1001121.cms.txt</docno>
<text>
 
महामुंबई: मुंबई टाइम्स
अंध विद्यार्थ्यांसाठी 'इन्स्ट्रुमेण्ट फ्री' गणित
[ Tuesday, January 25, 2005  05:57:06 pm]


अमित भंडारी

त्यांच्या आयुष्यातील अंधार नाहीसा करण्यासाठी ठरणारा एखादा झरोका ठरू शकलो, तर अनेकांची आयुष्यं उजळतील, या विचाराने मी प्रयत्न करण्याचं ठरवलं. आजपर्यंतच्या अंधकारमय आयुष्यात ब्रेल लिपीने इतर सगळे विषय शिकता येत असताना फक्त गणितासारख्या विषयासाठी जर बाह्य गोष्टींची मदत अपरिहार्य ठरत असेल, तर त्यावर तोडगा काढणं आवश्यक आहे, असं मला सतत या गोष्टी मनात घुटमळत असताना, हे पुस्तक काढायचा विचार माझ्या मनात आला... प्रा. दीप कापडिया सांगत असतात.

डी.वाय. पाटील कॉलेजमध्ये प्राध्यापकी करताना दीप कापडिया ग्रँट रोडच्या व्हिक्टोरिया मेमोरिअल अंधशाळेत शिकवण्या-साठी जातात. त्या वेळी अंध मुलांना शिकताना येणाऱ्या अडचणी समजून घेऊन त्यावर मात करण्याचा त्यांनी एक वेगळा प्रयत्न केला. ब्रेल लिपीत गणित शिकवायचा त्यांनी निर्धार केला. अंध विद्यार्थ्यांना कोणत्याही इन्स्ट्रुमेण्टची मदत न घेता गणित शिकता यावं, यासाठी माझी धडपड होती, असं कपाडिया सांगतात. अर्थात, त्यांच्यासाठी कोणत्या पद्धतीने गणित सोडवलं, यापेक्षा त्याचं उत्तर येणं अधिक महत्त्वाचं आहे. त्यामुळे वेदिक गणिताच्या विविध पद्धतीने गणित सोडवणं अधिक श्रेयस्कर असल्याचा पर्याय त्यांच्या ध्यानात आला. विविध कॉलेजांमध्ये वेदिक गणित शिकवायचा कपाडियांचा अनुभव या वेळी कामी आला.

अंध विद्यार्थ्यांना वेदिक गणितातली नियमावली सांगितल्यावर त्यांच्या उत्तरांचा वेग वाढला, ज्या गोष्टी त्या व्हिज्युअलाइझ करण्याचा प्रयत्न करत होते, ते पुस्तकरूपात डोळ्यासमोर आणण्याची कपाडिया यांची खटपट होती. अशा अनेक क्लृप्त्या करून त्यांनी अखेर हे पुस्तक ब्रेल लिपीत बाजारात उपलब्ध करून दिलं. वेदिक गणिताच्या पद्धतींनुसार वेळेची बचत या फिजिकली चॅलेंज्ड मुलांसाठी निश्चितच आधार ठरते. त्यामुळे कमी वेळेत उत्तरापर्यंत पोहोचण्याची ही क्लृप्ती विद्यार्थ्यांना सोयीस्कर वाटल्याच 3 ं प्रा. कापडिया यांनी सांगितलं.

ब्रेल लिपीतील या वेदिक गणिताच्या पुस्तकात बेरीज, वजाबाकी, गुणाकार, भागाकार यासोबत वर्गमूळ आणि घनमुळापर्यंतचे गणिताचे धडे गिरवता येतात. सोबत गणितातील अॅडव्हान्स पद्धतीचा ब्रेल लिपीत पुस्तक काढण्याचा विचार असल्याचं दीप कापडिया यांचं म्हणणं आहे. गणित हा विषय अंध मुलांच्या आयुष्यात ' इन्स्ट्रुमेण्ट फ्री ' करण्याचा आपला प्रयत्न काही अंशी यशस्वी झाला आहे, याबद्दल दीप कापडिया यांनी समाधान व्यक्त केलं.

 
</text>
</doc>
