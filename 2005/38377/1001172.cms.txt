<doc>
<docno>1001172.cms.txt</docno>
<text>
 
हेल्थ
तिसऱ्या महिन्यातला आहार
[ Tuesday, January 25, 2005  07:10:50 pm]


स्त्रियांच्या आयुष्यातील महत्त्वाची अशी ही सूतिका (बाळंतीण) अवस्था. या अवस्थेत बऱ्याच वेळा स्त्रिया बाळाकडे जास्त लक्ष देऊन स्वत:कडे दुर्लक्ष करतात. ही अवस्था प्रस्तूती झाल्यापासून पुढची मासिक पाळी येईपर्यंत असते. साधारणत: 4 ते 5 महिने ही अवस्था असते.

प्रसूतीच्या काळात बराच रक्तस्त्राव झाल्याने हाडांची झीज झालेली असते. आहार पचवण्याची शक्ती पण थोड्या प्रमाणात कमी झालेली असते.

तेव्हा या सर्व गोष्टी विचारात घेऊन, तसेच बाळास चांगले दूध यावे, याचा विचार करूनच स्त्रियांनी आहाराचे पथ्यपालन केले पाहिजे. सामान्यत: बघायला मिळते की, प्रसूती झाल्यावर, स्त्रिया विशेष भूक नसतानाही पहिल्या दिवसापासूनच तुपातील पदार्थ, बदामाचा शिरा, लाडू खाण्यास सुरुवात करतात. हे पचवण्याची शक्ती शरीरात नसते, त्यामुळे पुढे शरीरावर त्याचे दुष्परिणाम बघायला मिळतात.

तेव्हा प्रसूतीनंतर निदान 15 दिवस नेहमी गरम पाणीच प्यावे की, ज्याने जठराग्नी प्रदीप्त होतो. (पचनशक्ती वाढते) प्रसूतीनंतर पहिले 3 दिवस पचण्यास हलके असे जेवण द्याव. जसे भाताची पेज, मूगाचे कढण, एखादी भाकरी बरोबर साजूक तूप द्यावे. हळूहळू भूक वाढत गेल्यावर रोजचे जेवण सुरू करावे. भाजीत कढीपत्ता, लसूण, आले यांचा जास्त प्रमाणात वापर करावा. ओवा, जिरे याची पूड भाजी, आमटीत वापरावी. हाडांची झीज भरून येण्यास डिंकाचे लाडू, अळीव + मेथी याचे लाडू, राजगिरा लाडू, लोणी, बदाम, खारीक, मनुका खाव्यात. किमान डिंकाची एक चमचा पावडर प्रमाणात दूधात टाकून घ्यावी.

भेंडी ही हाडांसाठी उत्तम असल्याने तिची भाजी/ सूप करून सेवन करावे. गव्हाचे सत्व किमान आठवड्यातून दोनदा तरी घ्यावे. फळांमध्ये सिताफळ हे हाडांसाठी फार उपयोगी आहे.

बाळास चांगले दूध येण्यासाठी दूध दिवसातून दोनदा तरी घेणे. वेगवेगळ्या खिरी खाणे, रताळ्याची खीर, शिंगाड्याची खीर फार उपयोगी ठरते. तोंडली, प्लॉवर या भाज्या खाण्यात ठेवाव्या. शरीरातील रक्तस्त्राव भरून आणण्यास शेंगदाणा लाडू, खजूर, शिंगाडा, राजगिरा, लालमाठ, पालक यांचा बराच उपयोग होतो. हॉटेलमधील पदार्थ जास्त प्रमाणात टाळावेत. वैद्यकीय सल्ल्यानेच योगासने किंवा योग्य ते व्यायाम करावे.

डॉ. स्वाती जावळीकर

 
</text>
</doc>
