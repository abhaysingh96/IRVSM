<doc>
<docno>1001056.cms.txt</docno>
<text>
 
सदर
झिरमिर सावलीचा फॉलोअप
[ Tuesday, January 25, 2005  05:37:57 pm]


पुढला अख्खा आठवडा नवजात अर्भकाप्रमाणे मी पुनर्जन्माचा आनंद लुटत होतो. जगण्यापलिकडे काहीही करत नव्हतो. आंबट-तिखट फक्त बोहनीपुरतंच होतं. त्यानंतर प्रत्येक डॉक्टरने सांगितलेली प्रत्येक मर्यादा मी मनापासून पाळत होतो. रोज सकाळी ठरल्यावेळी उठत होतो. अर्जुनसालीचा काढा पित होतो. दहा मिनिटं माझ्या वेगाने घरातल्या घरात चालत होतो. आदल्या दिवशी भिजवून ठेवलेल्या मेथीचा आस्वाद घेत होतो. मग आंघोळ वगैरे. आंघोळीनंतर ड्रेसिंग. सात दिवस ड्रेसिंग करायचं होतं. सातही दिवस दर्शनानेच ड्रेसिंग केलं. डॉक्टरसुद्धा घेणार नाही एवढी काळजी ती घेत होती. स्टरलाइज्ड हातमोजे, तोंडावर मास्क, केसांतल्या कांेड्याचा कणसुद्धा जखमेवर पडू नये म्हणून स्वत:चं डोकंसुद्धा ती झाकत होती. माझी त्वचा, गॉझ, लेप एखाद्या डॉक्टरप्रमाणे हाताळत होती. आलेख तिचा असिस्टंट होता. ड्रेसिंगनंतर वाफेचा हुक्का, स्पायरोमीटरचा व्यायाम. मग तेल, खोबरं, शेंगदाणे वगैरे शिवायचे पोहे-शिरा किंवा तत्सम न्याहारी. आणि पोट भरल्यानंतर परत गाढ झोपणं-नवजात अर्भकासारखं.

तासा-दोन तासांनी जागं व्हायचं. वृत्तपत्र चाळायचं. थोडा वेळ येरझाऱ्या घालायच्या. परत वाफेचा हुक्का. थोडावेळ इथेतिथे. मग जेवण. शुद्ध शाकाहारी. तेल-तूपविरहित. परत एक झोप.

दुपारच्या डुलकीनंतर परत हुक्का. स्पायरोमीटर, जिना चढणं, चालणं, चहा, विसावणं.

संध्याकाळची डॉ. विलणकरांची भेट. भाई घरी आले, त्यांनी माझी नाडी, बीपी तपासलं की दर्शनाचं बीपी नॉर्मल यायचं. भाई म्हणजे निर्धास्त सावली.

दिवसभर कोणी ना कोणी भेटायला येत राहायचं. त्यांच्याशी गप्पा मारणं. म्हणजे त्यांनी बोलायचं. मी फक्त ऐकायचं. फारतर मान डोलवायची. हां...हूं...करायचं. त्यांनीच आणलेल्या फळांवर ताव मारत कुठेही स्वैर भटकायचं. मग रात्रीचं जेवण... आठच्या ठोक्याला. जेवणानंतर फोनवर गप्पा. दहाच्या ठोक्याला बिछान्यात.

रात्रीची झोप हा सर्वाधिक कष्टाचा भाग. जन्माला आल्यापासून मला उपडी झोपायची सवय. निदान कुशीवर तरी. पण या सर्जरीनंतर उपडी झोपता येणं अशक्य होतं. कुशीवरही फार काळ राहत येत नव्हतं. झोपेचा जोर ओसरून जाग आली की तळमळत राहायचं. कधीतरी लक्षात आलं की कुठलाच प्राणी-पक्षी पाठीचा कणा टेकवून झोपत नाही. मग माणूसच का झोपतो पाठीवर ? का अनादी काळापासून त्याला चांदण्यात नहायचं वेड ? आमच्या घरात चांदणंसुद्धा नाही. नुसतंच गळणारं विदूप छत. आणि मी एकटाच जागा. मग उपडी झोपण्याची इच्छा अनावर व्हायची. पण कुशीवर वळतावळताच छातीत वेदना जाणवायची. आवाज न करता, कुणालाही कळू न देता मी उठण्याचा प्रयत्न करायचो.

' उठायचंय ?' दर्शनाचा प्रश्ान् यायचा. तिच्या आधाराने उठल्यावर आधीच उघडून ठेवलेली आरामखुचीर् दिसायची. त्यात चादर वगैरे आधीच कधीतरी पसरलेली असायची. मला हवी तशी. त्यात पहुडलं की नकळत आपण उपडी होऊ अशी भीती नसायची. गादीत साचून राहिलेली ऊब नसायची. परत छान झोप यायची. झोप लागतालागता पाठ वर-खाली करता येणारा लीलावतीतला बेड आठवायचा. तिथल्या स्टाफची आठवण यायची. महिन्याभरात भेटलेले सारेच एकेक करत आठवायचे. नायरमधल्या विठ्ठलापासून लीलावतीच्या बॅक- एण्ट्रन्सपर्यंत सोडणाऱ्या रसिक अटेण्डण्टपर्यंत सारे. पहिल्या दिवसापासून शेवटच्या दिवसापर्यंतचा चित्रपट नजरेसमोरून सरकायचा. कुठल्याही क्षणी मृत्यू स्वीकारण्याची केलेली तयारी आठवायची. आत्ताच्या जगण्यातली नवलाई जाणवायची. स्वत:चाच श्वास जाणवायचा. अस्तित्व जाणवायचं. धमन्यांतून धावणारं रक्तसुद्धा जाणवायचं. मग आठवायचं संदीप- दिनेश-शिरीषने दिलेलं रक्त. संगीता, तुषार तुपे, किशोर, येशूची धडपड. अनेक... अनेकांचा हात, साथ, मदत. डोक्यावरल्या गळक्या छतातून चांदणं ठिबकल्यासारखं वाटायचं. गाढ झोप लागायची. मग परत सकाळी ठरल्यावेळी उठणं आणि अर्जुनसालीचा काढा...

पहिल्या काही दिवसांतच मी दीड जिना चढायला लागलो होतो. सलग वीस-पंचवीस मिनिटं मिनिटं चालायला लागलो होतो. आठवड्याने एक्सरे, ब्लड रिपोर्ट वगैरे काढून डॉक्टर पवनकुमारांनी परत भेटीला-फॉलोअपला बोलावलं होतं. लीलावतीला जायला दुपारी निघालो तेव्हा शुभानन सोबत होता. आम्ही घर सोडलं आणि दोन-तीन मिनिटांत गीता पाटलांचा फोन आला , ' सर अर्जंट केसमध्ये अडकलेयत, त्यांना तासभर उशीर होईल. '

गाडीचा वेग कमी करत शुभाननने विचारलं , ' काय करायचं ? घरी परतून तासभर विश्रांती घ्यायची की लीलावतीत जाऊन वाट बघायची ?'

' माझी कल्पना किंचित वेगळी आहे... ' शुभानन आणि दर्शनाचा मूड जोखत मी म्हणालो,

' आपण नॅशनल पार्कमध्ये हिंडलो तासभर तर ?'

शुभानन पटकन ' हो ' म्हणाला. दर्शना नाही म्हणू शकली नाही आणि र्फस्ट चेकअपसाठी निघालेलो आम्ही नॅशनल पार्कच्या गर्द झाडीत शिरलो. नदीकाठी उबदार उन्हातल्या झिरमिर सावलीत गप्पा मारत हरवलो. नंतरचा ' चेकअप ' त्या सहलीचाच भाग झाला. डॉक्टर पवनकुमार, गीता त्या सावलीत भेटल्यासारखे वाटले. ड्रेसिंग काढून जखम पाहून सर्व व्यवस्थित असल्याचं डॉक्टरांनी सांगितलं. ब्लड प्रेशर, इसीजी अपेक्षेप्रमाणे होता. वजन आटोक्यात होतं. डॉक्टरांनी पुढल्या महिन्याभरासाठीच्या मर्यादा आखून दिल्या. धूम्रपान, मद्यपान, मांसाहारावरची बंदी परत एकदा अधोरेखित केली. निघता निघता अडखळत मी डॉक्टरांना त्यांच्या ' फी ' बद्दल विचारलं.

' नो फी ?' नेहमी खड्या सुरात बोलणारे पवनकुमार काहीसे संकोचत उद्गारले.

' यापुढे तू माझा पेशंट नाहीयस. मित्र आहेस आणि मित्राकडून फी घेत नाहीत. ' मी आश्चर्याने त्यांच्याकडे बघत राहिलो आणि ते मोठ्ठ्याने हसले.

' खरंच सांगतोय- ' ते म्हणाले.

' यापुढे आपण मित्रच राहावं. डॉक्टर-पेशंट हे नातं परत आपल्यात येऊ नये एवढीच माझी इच्छा आहे. माझ्यासाठी फक्त तुझं पथ्यपाणी नीट सांभाळ. आणि एक लक्षात ठेव, तू लेखक आहेस. सर्जक आहेस. गेल्या महिन्याभरात तू जे अनुभव घेतलेस ते भले-बुरे अनुभव इतरांपर्यंत पोहोचण्याचं काम तू करू शकतोस. '

' पण त्यामुळे वाचक योग्य वेळी सावध होऊन तुमचे बायपासचे पेशंट कमी झाले तर ?' मी विनोदाने विचारलं.

' मला आनंद होईल. तीच माझी ' फी ' आहे असं समज. ' डॉ. पवनकुमार मनापासून म्हणाले.

क्रमश:

अनंत सामंत

 
</text>
</doc>
