<doc>
<docno>1001105.cms.txt</docno>
<text>
 
महामुंबई: मुंबई टाइम्स
एमटीएनएलचे फेरे!
[ Tuesday, January 25, 2005  05:53:46 pm]


मुंबई टाइम्स टीम

एकीकडे गतीमान सेवेच्या जाहिराती महानगर टेलिफोन निगम देत असताना, हिंदू कॉलनीतील , ' टेक्नो रेसिडेंसी ' या इमारतीतील अरुण पळणीटकर यांना आपल्याच एक्स्चेंजमध्ये फोन बदलून मिळण्यासाठी गेले पस्तीस दिवस फेऱ्या माराव्या लागत आहेत.

पळणीटकर यांनी, मूळच्या इमारतीचं बांधकाम सुरू असल्यामुळे त्याच भागात दुसऱ्या इमारतीत भाड्याने घर घेतलं. मूळ वास्तू पूर्ण झाल्यावर, तिथे टेलिफोन बदलून मिळावा, यासाठी त्यांनी 20 डिसेंबर 2004 रोजी अर्ज केला. सध्या निगमचा कारभार कसा चोख चालतो, अशा जाहिराती येत असल्यामुळे दोन-चार दिवसांत फोन बदलून मिळेल, याची त्यांना खात्री होती.

नव्या घराच्या इमारतीसमोर टेलिफोन केबल टाकण्याचं काम सुरू झाल्यामुळे, त्यांच्या आशा पल्लवीत झाल्या. मात्र केबल टाकण्याचं काम काही काळानंतर थंडावलं. वडाळा एक्स्चेंजचे अधिकारी, केबलचा तुटवडा असल्याने , 31 माचपर्यंत टेलिफोन कनेक्शन बदलून मिळणार नाही, असं पत्र पाठवून मोकळे झाले.

दरम्यान, पळणीटकर यांना कळलं की, महानगपालिकेच्या विभाग अधिकाऱ्यांनी, निगमला खोदकाम करण्यापासून रोखलं आहे, कारण निगमने काही नियमांची पायमल्ली केली. दोघांच्या वादात आपला बकरा होतो आहे, हे लक्षात आल्यावर, त्यांनी वॉर्ड ऑफिसमध्ये धाव घेतली. तिथल्या अधिकाऱ्यांनी, निगमला आम्ही परवानगी देत आहोत, असं सांगितलं. त्यालाही आता आठवडा होऊन गेला.

कामाला गती मिळत नाही, हे बघून त्यांनी निगमचे कार्यकारी संचालक आणि इतर वरिष्ठ अधिकाऱ्यांना पत्रं पाठवली आणि आपण कार्यक्षमतेच्या जाहिराती करत असलात, तरी प्रत्यक्षात आपल्यासारख्या सामान्य ग्राहकाला कसा त्रास होत आहे याचा तपशील दिला.

आता फोन कधी लागेल, याची खात्री नसल्यामुळे पळणीटकर यांना, घरचा कम्प्युटरही ( इन्टरनेट) वापरता येत नाही. घरी असलेल्या वृद्ध आईशी बाहेरून संपर्क साधता येत नाही, अशा अडचणींना तोंड देत असतानाच इमारतीच्या दारात पडलेली केबल किती काळ तशीच राहील हेही त्यांना कळत नाही.

 
</text>
</doc>
