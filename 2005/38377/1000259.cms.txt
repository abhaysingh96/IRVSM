<doc>
<docno>1000259.cms.txt</docno>
<text>
 
महामुंबई
प्रभावी मंत्र्याचाच खोडा?
[ Tuesday, January 25, 2005  12:16:37 am]


म. टा. प्रतिनिधी

मुंबई : ' महानंद ' मधील प्रभावशाली अधिकारी शिवाजी तळेकर यांच्या निवासस्थानी गेल्या सोमवारी लाचलुचपत प्रतिबंधक खात्याने धाडी टाकल्या असल्या तरी बेहिशोबी मालमत्तेचा कोणताही गुन्हा त्यांच्याविरुद्ध नोंदवण्यात आलेला नाही. या पार्श्वभूमीवर लाचलुचपत प्रतिबंधक खात्याचे महासंचालक पी.एस. पसरिचा आणि अतिरिक्त पोलिस आयुक्त टी. एस. भाल अचानक रजेवर गेल्याने या प्रकरणाबाबत गूढ निर्माण झाले असून आघाडी सरकारमधील अत्यंत प्रभावी मंत्रीच ही कारवाई रोखत असल्याची चर्चा आहे.

तळेकर सहकार्य करत नसल्यामुळे त्यांच्याविरुद्ध साधा एफआयआरसुद्धा नोंदवला गेला नसल्याचे मुंबई पोलिसांतफेर् सेशन्स कोर्टात न्या. एस. पी. महाजन यांना सांगण्यात आले. तळेकर 19 जानेवारीपासून रुग्णालयातच दाखल झाले असून त्यांच्या विविध मालमत्तांवर धाडी घातल्यानंतर त्यांनी कोणत्याही प्रकारचा संपर्क साधला नसल्याने त्यांच्याकडे स्पष्टीकरण मागणार तरी कसे असा प्रश्ान्ही उपस्थित करण्यात आला.

तळेकरांकडे कोट्यवधी रुपयांची बेहिशेबी मालमत्ता असल्याच्या वहिमाखाली त्यांच्याशी संबंधित मालमत्तांवर 17 जानेवारी रोजी धाडी घालण्यात आल्या आणि त्या सील करण्यात आल्या. आपल्या मालमत्तेचा तपशील तळेकरांनी सांगणे अपेक्षित होते, मात्र ते आले नाहीत असे सरकारी वकील नीलिमा कस्तुरे यांनी कोर्टाला सांगितले.

तळेकरांनी 19 जानेवारी रोजी अटकपूर्व जामिनासाठी अर्ज केला होता. तो फेटाळून लावत कोर्टाने पोलिसांना 24 जानेवारी रोजी याबाबत आपले म्हणणे मांडण्यास सांगितले होते. मात्र, तळेकर 19 रोजीच रुग्णालयात दाखल झाले. मात्र 17 आणि 18 जानेवारी या कालावधीत तळेकरांच्या बेहिशेबी मालमत्तांबाबत एफआयआर नोंदवण्यात आला नाही. याप्रकरणी मंगळवारी सुनावणी होणार असून अटकपूर्व जामीनअर्जाबाबत तेव्हाच निर्णय होण्याची शक्यता आहे.

तळेकरांच्या निवासस्थानी टाकलेल्या छाप्यांमध्ये नक्की काय सापडले तसेच बेहिशोबी मालमत्तेचा गुन्हा का नोंदविण्यात आलेला नाही, असा सवाल राष्ट्रवादी काँग्रेसच्या विद्या चव्हाण यांनी केला आहे. तळेकरांवर सहकार खात्याने कोणतीही प्रभावी कारवाई केली नाही, असाही आरोप आहे.

महानंदचे प्रमुख अधिकारी ए. राजीव यांनी अलीकडेच महानंदमधील विविध खरेदीत दोन कोटी रुपयांचा भ्रष्टाचार झाला असल्याचा अहवाल पंधरवड्यापूवीर्च सादर केला असल्याचे समजते. राजीव यांनी तळेकरांबाबत दाखल केलेली तक्रारच एफआयआर म्हणून दाखल का करून घेतली नाही, अशी चर्चा महानंदच्या कर्मचाऱ्यांत होत आहे.

 
</text>
</doc>
