<doc>
<docno>1001390.cms.txt</docno>
<text>
 
महामुंबई
दोघा मंत्र्यांतील बंगल्याचा वाद विकोपाला...
[ Tuesday, January 25, 2005  10:06:35 pm]


सुकृत खांडेकर

मुंबई : सामान्य प्रशासन विभागाने मंत्र्यांच्या निवासस्थानांच्या वाटपाचे आदेश काढून दोन आठवडे उलटले तरी मंत्रालयासमोरील बी- 2 या बंगल्याचा ताबा मिळविण्यासाठी आरोग्यमंत्री डॉ. विमल मुंदडा आणि गृहनिर्माण राज्यमंत्री दयानंद म्हस्के यांच्यात चांगलीच जुंपली आहे. बी- 2 बंगला आपल्याला अॅलॉट झाल्याचा सरकारी आदेश असल्याने हा बंगला आपल्यालाच मिळाला पाहिजे, अशी भूमिका डॉ. मुंदडा यांनी घेतली आहे. या बंगल्यात आपण राहत असून कोणत्याही परिस्थितीत हा बंगला आपण सोडणार नाही, असा निर्धार म्हस्के यांनी केला आहे.

डॉ. मुंदडा आणि म्हस्के यांच्याशी ' मटा ' ने संपर्क साधल्यानंतर दोघांनीही आपण माघार घेणार नसल्याचे ठामपणे सांगितले. 15 जानेवारीला निघालेल्या सरकारी आदेशात बी- 2 हा बंगला डॉ. मुंदडा यांच्या नावावर दाखविण्यात आला असला तरी मुख्यमंत्री विलासराव देशमुख त्या आदेशात बदल करून म्हस्के यांना तो बंगला देतील, असा विश्वास खासदार रामदास आठवले यांनी बोलून दाखविला. म्हस्के हे उपमुख्यमंत्री आर. आर. पाटील यांनी केलेल्या शिफारसीनुसार बी- 2 बंगल्यात रहात असल्याने तोच बंगला त्यांना अलॉट करावा, अशी विनंती करणारे पत्र खा. आठवले यांनी मुख्यमंत्र्यांना दिले आहे.

डॉ. मुंदडा सध्या मंत्रालयासमोरील क- 8 या लहान बंगल्यात राहतात. राज्यमंत्री असताना त्यांना तो बंगला मिळाला होता. आघाडी सरकारच्या मंत्रिमंडळात त्या एकमेव महिला मंत्री आहेत. म्हस्के यांना राज्यमंत्रीपद मिळाले ते राष्ट्रवादी काँग्रेसच्या कोट्यातून. डॉ. मुंदडाही राष्ट्रवादीच्याच. एका बंगल्यावरून राष्ट्रवादीतच लठ्ठालठ्ठी चालू झाली आहे. डॉ. मुंदडा यांनी क- 8 बंगला खाली केल्यानंतर तो बंगला म्हस्के यांना देण्यात यावा, असे 15 जानेवारीच्या सरकारी आदेशात स्पष्ट म्हटले आहे.

म्हस्के म्हणाले, आपण घाटकोरला रमाबाई आंबेडकर नगरात 10 बाय 15 फुटाच्या घरात राहतो. पत्नी, मुलगा, सून, तीन मुली आम्ही एकत्र राहतो. टॉयलेटसुद्धा कॉमन आहे. अडीच फूट रुंदीच्या गल्लीतून आपल्या घरी यावे लागते. मोटार, ड्रायव्हर, बॉडीगार्ड, भेटायला येणारे लोक येणार कसे ? बसणार कुठे ? मंत्री झाल्यावर आपल्याला त्वरित जागा द्यावी, अशी विनंती आपण उपमुख्यमंत्री आर. आर. पाटील यांना केली होती. राष्ट्रवादीच्या मंत्र्यांच्या निवासस्थानांचे वाटप तेच ठरविणार होते. दिग्विजय खानविलकरांनी बी- 2 बंगला रिकामा केल्याने तो बंगला आपल्याला दिल्याचे पत्र आरआर आबांनी आपल्याला दिले. ते पत्र सरकारी अधिकाऱ्यांना दाखवूनच आपण बंगल्यात प्रवेश केला.

14 जानेवारीला मराठवाडा नामांतराचा वर्धापनदिन तिथेच साजरा केला. रिपब्लिकन पक्षाचे सुमंतराव गायकवाड, गौतम सोनवणे आदी मुंबईचे पदाधिकारी बंगल्यावर जमले. तेव्हापासून माझा मुक्काम बी - 2 वरच आहे.

मंत्र्यांना बंगले वाटपाचा अधिकार सामान्य प्रशासन खात्याला आहे, मग आरआर यांचे पत्र कसे ग्राह्य धरले ? असे विचारता, म्हस्के म्हणाले, मुख्यमंत्री मला तसा नवा आदेश देणार आहेत. आता बंगल्याचा वाद शिल्लक नाही, आपण बंगला सोडणार नाही.

आपल्या कार्यर्कत्यांनी डॉ. मुंदडा यांना, तुम्ही कशा मुंबईत येता, अशा शब्दात दम दिला, हे शोभले काय ? असे विचारता म्हस्के म्हणाले, कोणी अपशब्द वापरून विमलताईर्ंचा अवमान केला असेल तर मी दिलगिरी व्यक्त केली आहे.

जीएडीचे आदेश नसताना बी- 2 आपण बळकावलात व गौतम बुद्धाचा पुतळा तेथे नेऊन बसवलात हे खरे काय ? यावर म्हस्के म्हणाले, अहो मी शिल्पकार आहे. मी जिथे जातो, तिथे डॉ. बाबासाहेब आंबेडकर व गौतम बुद्ध यांचे पुतळे मी बरोबर नेतो.

 
</text>
</doc>
