<doc>
<docno>1000254.cms.txt</docno>
<text>
 
महाराष्ट्र
आणि 4 बोकडांचा बळी!
[ Tuesday, January 25, 2005  12:13:12 am]


म. टा. प्रतिनिधी

नाशिक : तब्बल 62 वर्षांनी नाशिकनगरीत होत असलेले अखिल भारतीय मराठी साहित्य संमेलन निविर्घ्नपणे पार पडावे, यासाठी संयोजकांनी रविवारी महाराष्ट्राचं कुलदैवत खंडोबाचा गोंधळ घालून तेहतीस कोटी देवता आणि सर्व दिवंगत साहित्यिकांना जागराला बोलावलं आणि त्याचबरोबर चार बोकडांचा बळी देऊन वादाच्या विघ्नालाही आवतण दिलंय.

नाशिक जिल्हा मराठा विद्याप्रसारक समाजाच्या आवारात संमेलनासाठी कुसुमाग्रज नगरी उभारण्यात येते आहे. या आवारातच एका छोट्या टेकडीवर खंडोबाचं प्राचीन स्थान आहे. कुठलंही शुभकार्य निविर्घ्नपणे पार पडावे, यासाठी खंडोबांचा जागर घातला जातो. त्यातच नाशकातील मालेगावनजिकच्या चंदनपुरी येथे खंडोबा आणि बाणाई यांचा विवाह झाल्याची आख्यायिका आहे. त्यामुळे नाशिकला होत असलेल्या साहित्य संमेलनाच्या निविर्घ्नतेसाठी खंडोबाचा गोंधळ घातला जावा, अशी कल्पना पुढे आली.

रविवारी रात्री संमेलनाचे स्वागताध्यक्ष डॉ. वसंत पवार यांनी खंडोबाची यथासांग पूजा केली. नंतर सर्व पदाधिकाऱ्यांनी ' येळकोट ' म्हणत तळीही भरली. नाशिकच्या दोन संस्थांनी ' खंडोबाचं लगीन ' या विनोदी नाटकाचं सादरीकरण केलं. या कार्यक्रमासाठी नाशिकमधील अनेक मान्यवरांना पाचारण करण्यात आलं होतं. गोंधळानिमित्त आयोजित स्नेहभोजनासाठीही त्यांना आमंत्रण देण्यात आलं होतं. मांसाहारी जेवणाचा बेत होता. त्यासाठीच चार बोकडांचा बळी दिला गेला.

संमेलन निविर्घ्नपणे पार पडावे यासाठी खंडोबाची पूजा करण्याला आणि चार बोकडांचा बळी देण्याला अंधश्रद्घा निर्मूलन समितीने हरकत घेतली आहे.

 
</text>
</doc>
