<doc>
<docno>1001233.cms.txt</docno>
<text>
 
धावते जग
अनुकरणीय निर्णय
[ Tuesday, January 25, 2005  07:53:58 pm]


दिल्लीमधील 133 शाळांनी जंक फूड आणि बाटलीबंद शीतपेयांवर बंदी घालण्याचा घेतलेला निर्णय अभिनंदनीयच नाही, तर अनुकरणीयसुद्धा आहे.

पिझ्झा आणि हॅम्बर्ग, डोनट आणि चिप्स हे पदार्थ सध्या तरुणांमध्ये आणि खास करून शालेय विद्यार्थ्यांमध्येही प्रिय आहेत. या पदार्थांमध्ये उष्मांक भरपूर असतात ;

मात्र पोषणमूल्ये कमी असतात. असे पदार्थ नियमितपणे खाण्यात आले, तर दैनंदिन व्यवहारामधून शरीराची होणारी झीज भरून काढण्याचे काम अल्प पोषणमूल्यांमुळे त्यांच्याकडून होत नाही.

उलट फाजील चरबी वाढल्याने शरीराला मांद्य येते. अमेरिकेमध्ये एकेकाळी लोकप्रियतेच्या शिखरावर असणारे हे पदार्थ आता तेथील लोकसुद्धा जपूनच खाऊ लागले आहेत. याचे कारण या पदार्थांच्या दुष्परिणामांची जाणीव त्यांना झालेली आहे.

अतिलठ्ठपणातून रक्तदाब, त्यातून हृदयविकार, धमन्यांचे काठीण्य, मधुमेह असे विकार होण्याची संभाव्यता वाढतच जाते.

निरामय जीवनाऐवजी आजाऱ्याचे जगणे नशिबी येते. त्यामुळेच आकर्षक रंगरूप असलेले, सुंदर वेष्टनात लपलेले, हे पदार्थ टाळण्याकडेच आता अमेरिका आणि युरोपमधील लोकांचा कल आहे.

आपल्याकडे मात्र याउलट स्थिती आहे. चपाती किंवा भाकरी, पोहे किंवा लाडू यासारख्या पदार्थांऐवजी आपण पिझ्झा आणि डोनट, हँम्बर्गर आणि चिप्स यांनाच पसंती देऊ लागलो आहोत. याचे कारण या साऱ्या पदार्थांची दूरचित्रवाणीवरून सतत जाहिरात होत असते.

शिवाय बदलत्या जीवन आणि कुटुंबशैलीमुळे मुलांना घरी तयार करून खाऊ देण्याऐवजी तयार गोष्टी देण्याकडेच पालकांचा कल वाढतो आहे. यामध्ये नोकरी-व्यवसाय करणाऱ्या पालकांची सोय होत असली, तरी हे पदार्थ सातत्याने खाण्याचे ज्यांच्या नशिबी येते, त्या मुलांना मात्र त्याचे फटके सहन करावे लागतात. याचे सर्वात ठळक उदाहरण म्हणजे अलीकडच्या काळात आपल्याकडील मुलांमध्येही मोठ्या प्रमाणावर दिसून येणारा अतिलठ्ठपणाचा विकार होय.

त्याचे दूरगामी परिणाम जीवनशैलीवर होतात व ते आयुष्य नीरस करून टाकतात. सारांश, या पदार्थांच्या आकर्षणापासून आपल्या मुलांना दूर नेणे अत्यावश्यक आहे.

एखादी गोष्ट समजावून सांगून समजत नसेल, तर ती अमलात आणण्यासाठी नियम करावा लागतो. त्यादृष्टीने दिल्लीमधील शाळांनी योग्य निर्णय घेतला आहे. इतर शाळांनीही त्याचे अनुकरण केल्यास उगवत्या पिढीसाठी ते वरदानच ठरेल.

 
</text>
</doc>
