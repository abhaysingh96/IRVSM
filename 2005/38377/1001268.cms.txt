<doc>
<docno>1001268.cms.txt</docno>
<text>
 
अग्रलेख
बोकड जातो जिवानिशी...
[ Tuesday, January 25, 2005  08:09:59 pm]


महाराष्ट्रात गेल्या दीड-दोन महिन्यांत सांस्कृतिक कार्यक्रमांची जी काही भली मोठी दंगल उडाली, तिचा ' कळसाध्याय ' म्हणजेच क्लायमॅक्स या आठवड्याच्या अखेरीस होऊ घातलेल्या दोन सोहळ्यांच्या रूपाने मराठी माणसाला बघायला मिळणार आहे. पण ' रन मुंबई रन ' आणि ' मुंबई फेस्टिव्हल ' अशा काही सोहळ्यांत मराठी माणसाचे दर्शन अभावानेच घडत होते.

मात्र आता येत्या चार दिवसांत नाशिकला गोदातिरी होणारे अ. भा. मराठी साहित्य संमेलन आणि डोंबिवलीतील नाट्य संमेलन या निमित्ताने साहित्यिक व नाट्यकर्मींचे मोठे जुलूस भरू घातले आहेत.

मुळात एकाच दिवशी हे दोन सोहळे आयोजित करण्याच्या आग्रहामुळे मराठी रसिकांच्या आनंदावर काही प्रमाणात तरी विरजणच पडले ; कारण दरवर्षी या दोन्ही सांस्कृतिक तीर्थक्षेत्री उपस्थित राहू इच्छिणाऱ्यांची महाराष्ट्रात कमी नाही. पण या दोन्ही सोहळ्यांच्या संयोजकांच्या वर्तनामुळे मराठी माणसाच्या त्याच त्या बहुचचिर्त प्रवृत्तींवर लख्ख प्रकाश पडला आहे.

आयोजकांच्या दुराग्रहामुळे अनेक स्थानिक साहित्यकर्मी नाशिकच्या संमेलनापासून दूर राहू इच्छित आहेत. तर डोंबिवलीच्या संमेलनास अमिताभ बच्चन आणि मिथुन चक्रवर्ती यांना आमंत्रण दिल्याने काहींचा पोटशूळ उठला आहे.

त्यामुळे दोन्ही संमेलने सुरू होण्यापूवीर्च वादाच्या भोवऱ्यात सापडली आहेत. अर्थात ' वादे वादे जायते तत्त्वबोध: ' हे वचन ध्यानात घेतले, तर आयोजकांचा त्यामागील उद्देशही ध्यानात यायला हरकत नसावी!

अर्थात आता कितीही बोकडांचा बळी दिला, तरी त्यामुळे संमेलनांच्या प्रांगणात शांती नांदेलच याची खात्री कुणालाच नाही. याचे कारण साहित्य संमेलन असो की नाट्य संमेलन, त्यावर गेल्या काही वर्षांत कला-शास्त्र-साहित्य आणि नाट्य यांच्या अस्सल प्रेमींपेक्षा गावागातल्या मस्तवाल ' दादां ' चे वर्चस्व प्रस्थापित झाले असल्याने खऱ्या साहित्य व नाट्यपेमींचा बळी जात असतो! त्यामुळेच संमेलनांना जत्रा आणि उरुस यांचे स्वरूप आले. मग जमणाऱ्या भाऊगदीर्त खरा रसिक हरवून गेला, त्याची फिकीर कोणालाच नव्हती.

नाट्य संमेलनाला अमिताभ आणि मिथुन यांना बोलविण्यातून निर्माण झालेला वादही असाच निरर्थक आहे. याचे कारण ' मराठी ' सांस्कृतिक अस्मितेचे दर्शन घडविणारे हे सोहळे असले, तरी देशाच्या अन्य प्रांतातील कला व साहित्य या क्षेत्रांतील दिग्गजांना अशा सोहळ्यास बोलविण्याची प्रथा आजची नाही.

गेल्या काही वर्षांत साहित्य संमेलनांच्या व्यासपीठावर महाश्वेतादेवी, गिरीश कर्नाड, सुभाष मुखोपाध्याय, भैरप्पा, नरसिंह राव असे अनेक मान्यवर उपस्थित राहिले होते.

वसईच्या नाट्य संमेलनाला राजेश खन्ना आणि गोविंदा यांनी हजेरी लावली होती, तर नगरमध्ये अमरीश पुरी आणि शत्रुघ्न सिन्हा पायधूळ झाडून गेले. ही यादी आणखीही लांबविता येईल. पण त्यातील काही ' स्टार्स ' चा अपवाद वगळता, बाकी बहुतेकांचे आपापल्या क्षेत्रातील कर्तृत्व उत्तुंग होते.

अमिताभ कोणत्या भाषेत बोलतो याला महत्त्व नसून तो काय बोलतो, हे अधिक महत्त्वाचे आहे. याचे कारण आजच्या बदलत्या युगात भाषेपेक्षा विचार अधिक महत्त्वाचा ठरला आहे. पण याचे भान न उरल्यामुळेच अमिताभने मराठीत बोलले पाहिजे, असा आडमुठा आग्रह धरला जातो आणि आणि संमेलनात शांती नांदावी म्हणून बोकडांचा बळी दिला जातो.

या दोन्हीत फारसा फरक नाही ; कारण संमेलनाची सूत्रे त्या त्या क्षेत्रांतील खऱ्या कलाप्रेमींऐवजी कलेचा बाजार मांडणाऱ्यांच्या हाती गेल्यावर यापेक्षा वेगळी अपेक्षा करणेही व्यर्थच आहे.

त्यामुळेच नाशिक संमेलनाच्या स्वागत समितीचे एक उपाध्यक्ष डॉ. बा. वा. दातार यांच्याप्रमाणे ' बोकडांनी दिला साहित्याचा बळी ' अशीच सार्वत्रिक भावना निर्माण होऊ शकते.

 
</text>
</doc>
