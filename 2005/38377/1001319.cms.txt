<doc>
<docno>1001319.cms.txt</docno>
<text>
 
महामुंबई
'गुटखा सम्राटांवर कारवाईस टाळाटाळ'
[ Tuesday, January 25, 2005  09:11:46 pm]


म. टा. प्रतिनिधी

मुंबई : गुन्हेगारी जगताचा डॉन दाऊद इब्राहिम याच्याशी थेट संबंध ठेवणारे गुटखा सम्राट रसिकलाल धारिवाल बारामती परिसरातील असल्यानेच धारीवाल व जे. एम. जोशी यांच्यावर कारवाई करण्यास सरकार टाळाटाळ करीत असून राज्यातील आघाडी सरकार या दोघांना विकले गेले आहे, असा आरोप विधानसभेतील विरोधी पक्ष नेते नारायण राणे यांनी सोमवारी वार्ताहरांशी बोलताना केला.

केंद सरकारने या दोघांच्या विरोधात रेड कॉर्नर नोटीस जारी केल्याचे वृत्त आल्यानंतर वार्ताहरांशी बोलताना राज्य सरकार कोणतीच कारवाई करीत नाही याबद्दल त्यांनी आर्श्चय व्यक्त केले.

हिवाळी अधिवेशनात उपमुख्यमंत्री आर. आर. पाटील यांनी हे प्रकरण सीबीआयकडे सोपविण्यात येईल, असे जाहीर केले होते. पण अद्याप सीबीआयला साधे पत्रही पाठविले नाही, यावरून दोघांनाही पाठिशी घालण्याचा सरकारचा प्रयत्न असलयाचे दिसून येते, असे राणे म्हणाले.

या दोघांचे गुटख्याचे कारखाने राजरोस सुरू आहेत. त्यांचे कारखाने बंद करण्याची कारवाई सरकारने केली असती तरी धारीवाल- जोशी शरण आले असते. पण पोलिस खात्यातील काही वरिष्ठ अधिकारी आणि मंत्र्यांच्या आशीर्वादाने त्यांचे धंदे खुले आम सुरू असल्याचा आरोपही राणे यांनी यावेळी केला.

 
</text>
</doc>
