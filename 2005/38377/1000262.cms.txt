<doc>
<docno>1000262.cms.txt</docno>
<text>
 
महामुंबई
हेल्मेटसक्तीचा बोजा
[ Tuesday, January 25, 2005  12:19:11 am]


म. टा. प्रतिनिधी

मुंबई : हायकोर्ट आणि सुप्रीम कोर्टाच्या आदेशानुसार महाराष्ट्रात 17 जानेवारीपासून दुचाकीचालकांसाठी हेल्मेटची सक्ती करण्यात आली असली तरी तिच्या अमलबजावणीत अनेक अडचणी येत असल्याने मुंबई वगळता राज्यात त्याची अंमलबजावणी सुरू झालेली नाही. मात्र, राज्य सरकारने अध्यादेश काढल्यानंतर मुंबई शहर आणि उपनगरांत पोलिसांनी सक्तीची कडक अंमलबजावणी सुरू करून गेल्या दोन दिवसांत सात हजार दुचाकीचालकांकडून अंदाजे चार लाख रुपयांचा दंड वसूल केला. मुंबईलगतच्या ठाणे, रायगड व अन्य जिल्ह्यांत या कायद्याची अंमलबजावणी सुरू झाली नसल्याने मुंबईकरांवरच ही सक्ती कशाला, असा संतप्त सवाल उपस्थित केला जात आहे.

यासंदर्भात परिवहन खात्याचे सचिव, आयुक्त तसेच कायदे विभागाच्या अधिकाऱ्यांशी एक-दोन दिवसात चर्चा केल्यानंतर अमलबजावणी केली जाईल, अशी माहिती उपमुख्यमंत्री आर. आर. पाटील यांनी सोमवारी दिली.

हेल्मेट वापरणे बंधनकारक झाले असले, तरी बाजारात तेवढी हेल्मेट उपलब्ध नाहीत. मार्च 2004 अखेरीस राज्यात दुचाकींची संख्या 68 लाख असून एकट्या मुंबईत ही संख्या सहा लाखांच्या आसपास आहे. म्हणजे सुमारे सव्वा कोटी हेल्मेटांची आवश्यकता असून सध्या त्यांचा बाजार तेजीत आला आहे.

पुणे : राज्य सरकारचा अध्यादेश पुण्यात दाखल झाल्याने आता येथेही हेल्मेटसक्ती होणार असल्याचे सोमवारी स्पष्ट झाले. मात्र, आदेशाची अमलबजावणी कशी करायची याचा निर्णय पोलिस आणि प्रादेशिक परिवहन कार्यालय (आरटीओ) अधिकाऱ्यांंची मंगळवारी बैठक झाल्यावर निश्चित होणार आहे.

अध्यादेशाच्या प्रतीची आरटीओ आणि पोलिस खाते आठवडाभर वाट पाहत होते. सलग तीन दिवस सरकारी कार्यालयांना सुटी असल्याने अध्यादेशाची प्रत मिळू शकली नव्हती.

सोमवारी दुपारी आरटीओ कार्यालयात फॅक्सद्वारे आदेशाची प्रत पोहोचली. बाजारातील हेल्मेटचा साठा आणि कोर्टाचा आदेश याचा आढावा घेऊन सरकार मंगळवारी निर्णय घेणार असल्याचे उपमुख्यमंत्री आर. आर. पाटील यांनी जाहीर केल्याने गोंधळात भर पडली होती. प्रत्यक्षात आरटीओ कार्यालयात आलेली प्रत 17 जानेवारीला सरकारने घेतलेल्या निर्णयाची आहे.

मंगळवारी सकाळच्या बैठकीनंतर अमलबजावणीस प्रारंभ होणार असल्याचे प्रादेशिक परिवहन अधिकारी एन. बी. बिलावर यांनी सांगितले. सरकारने 2003 मध्ये हेल्मेटसक्तीचा आदेश काढला होता. त्यात राष्ट्रीय आणि राज्य महामार्गांवर हेल्मेटसक्ती करण्यात आली होती. त्यातून महापालिकांच्या हद्दी वगळण्यात आल्या होत्या.

 
</text>
</doc>
