<doc>
<docno>1001113.cms.txt</docno>
<text>
 
महामुंबई: मुंबई टाइम्स
'ग्राहक मंच'नं दिला बीपीएलला दणका
[ Tuesday, January 25, 2005  05:54:53 pm]


सुरेशचंद वैद्य

बीपीएल कंपनीच्या मोबाइलचं नेटवर्क नवी मुंबईतील काही भागांत मिळत नसूनही एका ग्राहकाला ेते मिळेल, असं आश्वासन देऊन त्याची फसवणूक केल्याबद्दल ग्राहक मंचाने बीपीएलला दोषी धरलं आहे. बीपीएलने मंचाचा आदेश मान्य करत या ग्राहकाला व्याजासह सहा हजार 871 रुपये भरपाई दिली आहे.

वाशीला राहणाऱ्या संदीप ठाकूर यांनी 21 फेब्रुवारी 2001 रोजी 14 हजार 999 रुपये देऊन बीपीएल मोबाइलचं सीमकार्ड विकत घेतलं होता. मोबाइल घेताना त्या वेळी ठाकूर यांना चांगली सेवा देण्याची तोंडी व लेखी बरीच आश्वासनं देण्यात आली होती. मात्र ती सर्व पोकळ ठरली.

वर्षभर नेटवर्क संबंधित अनेक त्रास सोसूनही त्यांना मिळणाऱ्या सेवेत सुधारणा झाली नाही. ठाकूर यांच्या कंपनीचं ऑफिस आधी वरळीला होतं. काही काळानंतर नवी मुंबईतील नेरुळ येथे हलवण्यात आलं. इथेही त्यांना बीपीएलचं नेटवर्क मिळत नव्हतं. अखेर वैतागून त्यांनी बीपीएलची मोबाइल सेवा बंद करण्याचा निर्णय घेतला आणि बीपीएलकडे अॅक्टिवेशन आणि रोमिंग चाजेर्स परत देण्याची मागणी केली.

आमच्या सेवेत काहीच दोष नसल्याचा दावा करत बीपीएलने संदीप ठाकूर यांची मागणी फेटाळून लावली. त्यामुळे त्यांनी ठाण्याच्या ग्राहक तक्रार निवारण मंचापुढे प्रकरण नेलं. त्या ठिकाणी ठाकूर यांनी स्वत:च आपली बाजू मांडली. उभय पक्षांचा युक्तिवाद व कागदोपत्री पुरावा लक्षात घेऊन मंचाने बीपीएलला दोषी धरलं. ठाकूर यांना अॅक्टिवेशन आणि रोमिंग शुल्क मिळून 1700 रुपये व त्यावर 18 टक्के दराने व्याज द्यावं, तीन हजार रुपये नुकसानभरपाई आणि एक हजार रुपये तक्रारीच्या खर्चापोटी द्यावेत, असा आदेश मंचाचे अध्यक्ष ए. आर. म्हात्रे आणि सदस्या डॉ. ए. जी. सबनीस यांनी बीपीएलला दिला.

बचाव करताना बीपीएलने आम्ही अॅक्टिवेशन चार्ज सरकारकडे भरतो, असं शपथेवर सांगितलं. तरी त्या विषयी त्यांच्याजवळ कागदोपत्री पुरावा काहीच नव्हता, याचीही मंचाने गंभीर दखल घेतली.

 
</text>
</doc>
