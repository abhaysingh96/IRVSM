<doc>
<docno>990796.cms.txt</docno>
<text>
 
क्रीडा
स्प्रिंटर हा जन्माला यावा लागतो!
[ Friday, January 14, 2005  09:36:17 pm]


भगवान परब

मुंबई : '' काहीजणांना वेगाने धावण्याची देणगी जन्मजात लाभलेली असते. स्प्रिंटर हा जन्माला यावा लागतो. माझ्या बाबतीत विचाराल तर 400 मीटरच्या पलीकडेही मी धावू शकत नाही. म्हणूनच अगदी सात किमीच्या ड्रीमरनमध्ये धावायचाही मी विचार करू शकत नाही... '' लिन्फर्ड क्रिस्ती प्रांजळपणे सांगत होता. 100 मीटरचा हा माजी ऑलिंपिक विजेता स्टँडर्ड चार्टर्ड मुंबई मॅरेथॉनच्या निमित्ताने भारतात प्रथमच आला आहे. क्रिस्ती या मॅरेथॉनच्या चार ब्रँड अँबॅसेडरपैकी एक आहे. यावेळी आयोजित पत्रकार परिषदेत त्याने प्रशिक्षण, उत्तेजकं, कृष्णवणीर्ंचे वर्चस्व, ब्रिटनची घसरण अशा अनेक विषयांवर विस्तृत माहिती दिली.

ड्रीमरनमध्ये तरी तू धावणार का, या प्रश्नावर क्रिस्ती म्हणाला , '' मी तो विचार फक्त स्वप्नातच करू शकतो. अगदी सरावातही मी 800 मीटरच्या पलीकडे धावलेलो नाही. मॅरेथॉनचं 26 मैलांचं अंतर धावणं ही काही सोपी गोष्ट नव्हे. ''

स्प्रिंटवर कृष्णवर्णी अमेरिकी किंवा वेस्ट इंडियन धावपटूंचं वर्चस्व असतं हा केवळ प्रवाद आहे ; पण त्याचबरोबर स्प्रिंटर हा जन्मावा लागतो हेही तितकंच खरं, असं तो स्पष्टपणे सांगतो.

मुंबई मॅरेथॉनला मिळालेल्या प्रतिसादाने क्रिस्ती खुश आहे. '' अॅथलेटिक्समध्ये तुमच्या देशाचं नाव ऐकायला मिळतच नाही. कधीकधी अंजू जॉर्जचं नाव कानावर पडतं तेवढंच. भारतासारख्या भल्यामोठ्या देशाने जागतिक दर्जाचे धावपटू निर्माण केलेले नाहीत ही खरचं आश्चर्यकारक बाब आहे. आणि म्हणूनच या मुंबई मॅरेथॉनमध्ये 25 हजार स्पर्धक धावताहेत हे पाहून मला अतिशय समाधान वाटतंय. पुढच्या वषीर् ही मॅरेथॉन आणखी यशस्वी होईल अशा मी शुभेच्छा देतो... '' असं त्याने सांगितलं. भारतातल्या खेळाडूंना प्रशिक्षण देण्याचा प्रस्ताव आल्यास तुझा होकार असेल का, या प्रश्नावर क्रिस्ती थोडाही विलंब न लावता म्हणाला , '' अर्थातच. युवा खेळाडूंना प्रशिक्षण देण्यासाठी मी नेहमीच तयार आहे. सध्या मी ब्रिटिश धावपटूंना प्रशिक्षण देतोय. मी तरुण असताना कोणीतरी मला प्रशिक्षण दिलं होतं अन् त्याची परतफेड करायला मला आवडेल. ''

ब्रिटनमध्ये अॅथलेटिक्स हा फारसा ग्लॅमरस खेळ नाही, अशी कबुलीही त्याने दिली. इतर देशांप्रमाणे आमच्याकडेही अॅथलीट फारसा पैसा कमावू शकत नाही, असं तो म्हणाला.

 
</text>
</doc>
