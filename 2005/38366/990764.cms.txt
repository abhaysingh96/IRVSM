<doc>
<docno>990764.cms.txt</docno>
<text>
 
लेख: नोंद
आर. एच. पाटील
[ Friday, January 14, 2005  08:40:39 pm]


यु.टी. आय. अॅसेट मॅनेजमेंट कंपनीच्या अध्यक्षपदी नेमणूक झालेल्या पाटील यांची आव्हाने स्वीकारण्याची ही पहिली वेळ नाही.

सध्या म्युच्युअल फंड्स आणि त्यांच्या अनेकविध योजना यांच्या शर्यतीत ही कंपनी मागे पडल्यासारखी वाटत आहे. डी. दामोदरन यांनी राजीनामा दिल्यामुळे गेले महिनाभर ही एकवीस हजार कोटी रुपयांचे व्यवस्थापन करणारी वित्तीय संस्था भरकटेल की काय अशी शंका वाटत होती. पण गुंतवणूकदारांनी पाटील यांचे नाव जाहीर झाल्यावर सुटकेचा नि:श्वास सोडला असेल.

एकेकाळी मुंबई विद्यापीठात एम.ए.च्या विद्यार्थ्यांना अर्थशास्त्र शिकवणारे प्राध्यापक पाटील यांच्या प्रवासात पहिला टप्पा होता रिर्झव्ह बँकेतील अधिकारीपद. आयडीबीआयचे कार्यकारी संचालक असताना कर्जवाटप, मर्चंट बँकिंग अशी कामगिरी बजावताना त्यांनी दाखवलेल्या कल्पकतेमुळे त्यांनी उद्योजकांची वाहवा मिळवली.

अर्थव्यवस्था खुली झाल्यावर नॅशनल स्टॉक एक्स्चेंजचे पहिले व्यवस्थापकीय संचालकपद ही त्यांच्या कार्याची सरकारने दिलेली पावती होती. स्टॉक एक्स्चेंजचा व्याप वाढत होता, संगणकीकरणाची मोठी मोहीम हाती घेण्यात आली होती. अशावेळी त्यांनी एक्स्चेंजच्या स्थापनेपासून गाडी रुळावर धावू लागेपर्यंत कारभाराला दिलेली दिशा मोलाची ठरली.

त्यामुळेच ही जबाबदारी पार पडल्यावर क्लीअरिंग कॉपोर्रेशनच्या कारभारात सुसूत्रता आणण्यासाठी अर्थखात्याने त्यांना आमंत्रित केले. या प्रत्येक पदावर काम करताना त्यांनी कायम आग्रह धरला, तो जागतिक दर्जाच्या सेवा देण्याचा. भारतीय अर्थव्यवस्थेचा सांधा प्रगत देशांशी जुळायचा असेल तर या सगळ्या संस्था बळकट असाव्यात, लोकांचा त्यांच्यावर पूर्ण विश्वास असावा आणि त्यांच्या कामात पारदर्शकता असावी ही त्यांची भूमिका असते.

त्यामुळेच सरकार कोणत्याही पक्षाचे, आघाडीचे असो, पाटील यांना महत्त्वाची जबाबदारी सोपवली गेली. एशियन डेव्हलपमेंट बँक, स्टॉक होल्डिंग कॉपोर्रेशन, डिसइन्व्हेस्टमेंट कमिशन यांच्यावर काम करण्याची जबाबदारी त्यांच्यावर सरकार सोपवत राहिले. पाटील यांच्यासारखे अधिकारी निवैर्रपणे काम करत असतात म्हणून अनेक संकटे टळतात आणि अनेक अडथळ्यांतून सरकार मार्ग काढत राहते.

चाकोरीबद्ध नोकरीच्या शोधात असलेल्यांना अर्थशास्त्रासारख्या किचकट विषयात, सरकारी नोकरीतही किती आव्हाने असतात हे पाटील यांच्या कर्तृत्वाकडे पाहिल्यावर जाणवेल. इतक्या किचकट कामातूनही, त्यांनी वाचन आणि संगीतश्रवण या छंदाची जोपासना केली आहे हे आणखी एक विशेष.

 
</text>
</doc>
