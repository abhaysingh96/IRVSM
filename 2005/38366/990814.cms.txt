<doc>
<docno>990814.cms.txt</docno>
<text>
 
महामुंबई
दिलीप गुलाठी, पूजा भट यांची लवकरच चौकशी
[ Friday, January 14, 2005  10:27:44 pm]


म. टा. प्रतिनिधी

मुंबई : पोस्टरमार्फत अश्लिलतेचे दर्शन घडविणाऱ्या ' रोग ' आणि ' तेजाब ' या दोन हिंदी चित्रपटांच्या निर्मात्यांविरोधात गुन्हा दाखल झाल्यानंतर आता ही पोस्टर कुठे छापण्यात आली, त्यामागची संकल्पना कोणाची याचा तपास सुरू करण्यात आला आहे.

या दोन्ही चित्रपटांचे निर्माते असलेले दिलीप गुलाठी आणि प्रसिद्ध अभिनेत्री पूजा भट यांना लवकरच चौकशीसाठी बोलाविण्यात येणार आहे.

सेंट झेवियर्स महाविद्यालयाच्या प्रा. प्रतिभा नैथानी यांनी ' रोग ' आणि ' तेजाब ' या दोन चित्रपटांच्या पोस्टरमधून अश्लिलतेचे दर्शन घडत असल्याबाबत समाजसेवा शाखेकडे तक्रार केली होती. या तक्रारीचा आधार घेऊन ' रोग ' च्या निर्मात्या पुजा भट आणि सुजितकुमार सिंग तसेच ' तेजाब ' चे निर्माते दिलीप गुलाठी यांच्याविरोधात गुरुवारी कलम 292 च्या अंतर्गत गुन्हा दाखल करण्यात आला.

याआधी अश्लिल चित्रपटांविरोधात बऱ्याचदा कारवाई करण्यात आली असली तरी ' रोग ' हा चित्रपट बड्या ' बॅनर ' खाली प्रदशिर्त झाला असल्याने त्यासंदर्भात कोणती कारवाई होते याकडे सगळ्यांचे लक्ष लागून राहिले आहे. ही पोस्टर्स कोठे छापली गेली, त्यामागची संकल्पना कोणाची होती याची चौकशी करून संबंधितांवर कारवाई तर करण्यात येणार आहेच. मात्र याची जबाबदारी शेवटी निर्मात्यावरच असल्याने पूजा भट तसेच दिलीप गुलाठी यांना चौकशीसाठी बोलाविण्यात येणार असल्याचे एका वरिष्ठ अधिकाऱ्याने सांगितले.

 
</text>
</doc>
