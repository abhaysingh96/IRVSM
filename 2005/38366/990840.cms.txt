<doc>
<docno>990840.cms.txt</docno>
<text>
 
महाराष्ट्र
पुणे विमानतळावर थेट मालआयात
[ Friday, January 14, 2005  10:55:26 pm]


म. टा. प्रतिनिधी

पुणे : राज्य कृषी पणन मंडळाने पुण्यातील विमानतळावर उभारलेल्या आंतरराष्ट्रीय विमान वाहतूक सुविधा केंदावर परदेशातून माल आयात करण्याची परवानगी मिळाल्याची माहिती पणनमंत्री हर्षवर्धन पाटील यांनी शुक्रवारी येथे दिली. यामुळे मुंबई आणि गोव्यापाठोपाठ पुणे विमानतळावरूनही जगभरात आयात-निर्यात सुरू होणार असून तिचा भविष्यात या विमानतळाला आंतरराष्ट्रीय दर्जा प्राप्त होण्यास मदत होईल. पणन मंडळाने 1999 साली अडीच कोटी रुपये गुंतवून आंतरराष्ट्रीय विमान वाहतूक सुविधा केंद उभारले आहे. या केंदावरून कृषी आणि अन्य उत्पादनांच्या निर्यातीला परवानगी होती, मात्र आयातीला परवानगी नसल्याने निर्यात किफायतशीर होत नव्हती. विमानतळ लष्कराच्या अखत्यारीत असल्याने आयातीस परवानगी मिळण्यास अडचणी येत होत्या.

केंदीय वित्त मंत्रालयाने 11 जानेवारी रोजी इंजिनीयरिंग उत्पादने, ऑटोमोबाइल, रबर, रासायनिक उत्पादने, संगणक आणि त्याचे सुटे भाग, यंत्रमाग व कापड, प्लॅस्टिक उत्पादने, पॉलिमर, चामड्याच्या वस्तू, पॅकिंग मटेरियल, पुस्तके, स्टेशनरी, उपभोग्य कच्चा माल, नाशवंत व्यावसायिक कच्चा माल इत्यादी 22 प्रकारचा माल आयात करण्यास परवानगी दिली आहे. केंदीय कृषीमंत्री शरद पवार, मुख्यमंत्री देशमुख, विमान वाहतूक मंत्री प्रफुल्ल पटेल, शिवराज पाटील आदींनी या कामी मोठी मदत केल्याचेही त्यांनी नमूद केले.

कोलंबोतील srilankan एअरवेज या विमान वाहतूक कंपनीने या केंदावरून विमानाद्वारे माल वाहतूक करण्यासाठी उत्सुकता दर्शविली असून अलाइड एव्हिएशन यांच्यामार्फत फेब्रुवारीत लवकरच विमानसेवा सुरू होणे अपेक्षित आहे. पुणे विमानतळाचे संचालक दीपक शास्त्री यांनी सांगितले की, यामुळे विमानतळाला ' कस्टम ' चा दर्जा प्राप्त झाला असून सुमारे 32 कस्टम अधिकाऱ्यांची नेमणूक होणार आहे. सुरुवातीला सुमारे 25 टन माल आयात होणार असून ती वाढल्यास भविष्यात रात्रीही विमान उतरवण्याची सोय करावी लागणार आहे. चाकण येथील नियोजित आंतरराष्ट्रीय विमानतळाच्या उभारणीस त्यामुळे मदत मिळणार आहे.

 
</text>
</doc>
