<doc>
<docno>990816.cms.txt</docno>
<text>
 
महामुंबई
कारवाईला स्थगिती, शूटिंग मात्र सर्रास सुरू
[ Friday, January 14, 2005  10:29:32 pm]


म. टा. प्रतिनिधी

मुंबई : समुदाच्या भरतीरेषेपासून 500 मीटरच्या अंतरावर बांधकामास बंदी घालणारा सीआरझेड कायदा आणि नियोजन आराखड्यातील ना विकास क्षेत्राचे बंधन तसेच महापालिकेच्या इमारत प्रस्ताव विभागाकडून मिळवावी लागणारी परवानगी...हे सर्व काही झुगारून मढच्या समुदकिनारी आलिशान सजावटींनी मढलेले बंगले उभे राहिले आहेत. यातील अनेक बंगल्यावरील कारवाई कोर्टातील प्रकरणांमुळे अडकून पडली आहे, तर काही प्रकरणे राज्याच्या नगरविकास खात्याकडे सुनावणीच्या ( ?) प्रतीक्षेत आहेत. कारवाईला मात्र स्थगिती आणि लाखो रुपयांची कमाई करीत चित्रपट, मालिकांचे शूटिंग मात्र राजरोस सुरू, अशी या बंगल्यांची स्थिती आहे.

मालाडपासून सुमारे 15 किलोमीटर अंतरावर अक्सा गाव सोडल्यावर येणाऱ्या मढ आयलंडच्या नागमोडी रस्त्यांवर अनेक कॉलेजकुमार- कुमारी दृष्टोत्त्पत्तीस पडतात.

इथले बंगले, हॉटेल्स यांच्यामध्ये पाहिजे ती सोय होते, अशी ख्यातीच मुळी इथले स्थानिक सांगून मोकळे होतात. बेकायदा बंगल्यांच्या जोडीने येथे कोणकोणते धंदे उदयास आले आहेत, त्याची चुणूकच या परिसराच्या प्रत्यक्ष भेटीत पहायला मिळाली. इथल्या कुठल्या ना कुठल्या बंगल्यांमध्ये शूटिंग सुरू असतात. शुक्रवारी एका बंगल्यामध्ये शूटिंगवाल्यांचा ताफा हजर होता. आश्चर्य म्हणजे या बंगल्याचे प्रकरण नगरविकास खात्याकडे सुनावणीसाठी दाखल आहे. त्यामुळे तो अनधिकृत असल्याची कागदपत्रे जमवूनही त्यावर पालिकेला कारवाई तर करता येत नाही, पण बंगलेवाल्यांचे कमाईचे धंदे मात्र शूटिंगच्या रुपाने राजरोस सुरू असतात. हा असमान न्याय कोणता, असा प्रश्न तिथे स्वाभाविकच पडतो. या सगळ्या बंगल्यांमध्ये चित्रिकरणाचे सेट वाटावेत, अशाच प्रकारे सर्व सजावट केलेली असते.

इथल्या बंगल्यांची संख्या 100 हून अधिक आहे. त्यापैकी केवळ 32 बंगल्यांची छाननी झाली आहे. त्यापैकी केवळ दोनच बंगले अधिकृत असल्याचे कोर्टाच्या प्रकरणात सिध्द होऊ शकले. इतर बंगल्यांपैकी 10 बंगले आतापर्यंत पाडण्यात आले. इतर 20 बंगल्यांपैकी 18 बंगल्यांची प्रकरणे कोर्टाकडे गेली. तर दोन जणांनी नगरविकास खात्याकडे दाद मागितली. कोर्टातील प्रकरणांमध्ये शक्ति कपूर यांच्या बंगल्याचाही समावेश आहे. कोर्टातील प्रकरणांपैकीच जी दोन प्रकरणे निकाली निघाली होती, त्यांच्यावरील कारवाई कोर्टाच्या स्थगितीमुळे शुक्रवारी होऊ शकली नाही.

1991 मध्ये सीआरझेड कायदा अस्तित्वात आला. इथल्या अनधिकृत बंगल्यांची सुरुवात 1994-95 पासून या 14 चौरस किलोमीटरच्या किनारपट्टीच्या परिसरात बंगले बांधायला विविध धनिकांनी सुरुवात केली. या बंगल्यांना विभाग पातळीवर परवानगी मिळत नाही. त्यांनी ती मुंबई महापालिकेच्या इमारत प्रस्ताव खात्याकडून घ्यायला हवी होती. पण तिथे ते फिरकलेले नाहीत. पूवीर्चे एखाद्या बांधकामाचा आधार घेण्याचा अनेकांचा प्रयत्न असतो. हे बंगले अधिकृत होऊ शकतात, याचा सल्ला अनेकांना पालिकेच्या स्तरावरच मिळाला असण्याची शक्यता वर्तविली जात आहे.

 
</text>
</doc>
