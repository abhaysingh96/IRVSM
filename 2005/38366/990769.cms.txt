<doc>
<docno>990769.cms.txt</docno>
<text>
 
अग्रलेख
केवढे हे क्रौर्य...
[ Friday, January 14, 2005  08:45:39 pm]


माणसासारख्या बुद्धिमान परंतु मतलबी, कल्पनाशील परंतु स्वार्थी आणि महत्त्वाकांक्षी परंतु प्रसंगी क्रूर होणाऱ्या प्रगत प्राण्याचा मित्र बनण्याचे भाग्य कुत्रा आणि हत्ती यांना लाभले.

मानवी संस्कृती प्रगत होत गेली, तसतशी मानवाने जंगली प्राण्यांना माणसाळवून त्यांचा मनोरंजनासाठी वापर करून घेण्यास सुरुवात केली.

सर्व सजीवांमध्ये जिवंतपणाची खुण दर्शविणारे तत्त्व एकच असते ; फक्त त्याचा आविष्कार वेगळा असतो, असे आपले तत्त्वज्ञान सांगते. मात्र ही विचारसरणी पुस्तकांतच बंदिस्त होऊन राहिली. तसे नसते तर माणसानं जात, धर्म, पंथ यांच्या आजही अभेद्यच राहिलेल्या भिंती उभारल्या नसत्या आणि मित्र म्हणून ज्यांना जवळ केले,

करमणुकीसाठीच नाही, तर अवघड कामे करून घेण्यासाठी वापरले, अशा प्राण्यांची त्याने हेळसांड केली नसती. मुंबईच्या जिजामाता उद्यानातील राधा या हत्तीणीचा झालेला दुदैर्वी मृत्यू हे त्याचेच द्योतक आहे.

राधाला क्षय या रोगाची बाधा झाली होती आणि तिच्यावर उपचार चालू होते, असे सांगण्यात येते. तसेच तिचे दातही खराब झाल्यामुळे तिला पुरेशा प्रमाणात अन्न घेता येत नव्हते.

ज्या ठिकाणी हत्तींना पायात साखळदंड बांधून ठेवण्यात येते, ती जागाही उंचसखल होती. त्यामुळे तिथे मलमूत्र साठून राहते. ही वस्तुस्थिती असल्यास त्याची जबाबदारी संबंधित अधिकाऱ्यांकडे जाते. याचे कारण असे की या साचलेल्या घाणीतूनच प्राण्यांना विविध रोगांचे संसर्ग पोहोचतात.

' सोसता सोसेना संसाराचा ताप त्याने आईबाप होऊ नये ,'' असे म्हणतात. यात बदल करून ' सोसता सोसवेना प्राण्यांचा वास, त्याने उद्यानपाल होऊ नये ,' असे म्हणावे लागेल.

हत्ती हा तर बालांपासून वृद्धांपर्यंत सर्वांनाच आनंद देणारा प्राणी आहे. मूलत: शांत स्वभाव असलेल्या, सहनशील वृत्तीच्या या प्राण्याने भारतीयांच्या मानसात अढळ स्थान पटकावले, ते गजाननामुळे. गणपती हे सर्वसामान्यांचे दैवत. ते गजमुखच आहे.

प्राण्यांप्रती आपली असलेली भावना व्यक्त करण्यासाठी असेल ; परंतु प्राचीन काळातील ग्रीक लोकांपासून ते भारतीयांपर्यंत माणूस आणि प्राणी यांच्या संयोगातून निर्माण झालेली आणि देवत्व प्राप्त झालेली, त्या अमरतत्त्वाची प्रतिके कमी नाहीत.

मात्र ही प्रतिके केवळ पूजण्यासाठी असतात, अशी समजूत लोकमानसात दृढ झालेली दिसते. तसे नसते, तर प्राण्यांची स्वेच्छेने पालन करण्यासाठी आणि त्यातून लोकानुरंजन करतानाच पैसे मिळविण्यासाठी ज्यांनी त्यांची जबाबदारी घेतली, ते पाषाणहृदयी राहिले नसते.

जंगलामध्ये नैसगिर्क स्थितीत राहणाऱ्या हत्तीचे सरासरी आयुर्मान 70 ते 80 वर्षे असते.

त्या तुलनेत राधाचा मृत्यू अकाली म्हणावयास हवा. तिच्या मृत्यूमुळे तिच्या माहुतास झालेल्या अनावर दु:खाची कल्पनाच करता येते. त्याच्याप्रमाणेच अनारकली, लक्ष्मी आणि राजकुमार या तिच्या सहकाऱ्यांनाही वेदना झाल्या. त्याची जाणीव नसलेल्यांनी राधाच्या सहकाऱ्यांसमोरच तिचे शवविच्छेदन केले, असा आरोप एका संस्थेने केला आहे.

तो खरा असेल, तर ती क्रौर्याची परिसीमा होती. एखाद्या माणसाच्या नातेवाईकांसमोरच त्याच्या देहाचे विच्छेदन करण्यासारखाच हा प्रकार म्हणावा लागेल.

सर्वच पशुवैद्य हे जेम्स हॅरियटसारखे संवेदनशील आणि प्रतिभावंत नसतात ; तशी अपेक्षाही नसते. परंतु त्यांनी किमान पथ्ये पाळणे अपेक्षित आहे. परंतु एकंदरच समाजात कामे उरकून टाकण्याची जी वृत्ती वाढीस लागलेली दिसते, तिचेच प्रतिबिंब या असंस्कृत घटनेतून दिसते.

राधाचा मृत्यू हा तिला झालेल्या आजारामुळे अटळ मानला, तरी तिच्या मरणानंतर तिच्याबाबत दाखविलेली बेफिकिरी ही सुसंस्कृत आणि संवेदनशील माणसाला वेदना देणारी आहे. आज माणसाचा सुसंस्कृतपणाचा बुरखा किती बेगडी बनला आहे, तेच त्यातून स्पष्ट होते.

तीच गोष्ट अधिक काळजी करण्यासारखी आहे.

 
</text>
</doc>
