<doc>
<docno>990873.cms.txt</docno>
<text>
 
महामुंबई
'मुंबई फेस्टिवल' थाटात सुरू
[ Friday, January 14, 2005  11:39:44 pm]


म. टा. प्रतिनिधी

मुंबई : मुंबई फेस्टिवल दरवर्षी भरावा आणि आंतरराष्ट्रीय फेस्टिवल म्हणून जगभरातून लोक त्यासाठी येथे यावेत, अशी अपेक्षा मुख्यमंत्री विलासराव देशमुख यांनी शुक्रवारी फेस्टिवलचे उद्घाटन करताना व्यक्त केली.

केंदीय पर्यटनमंत्री रेणुका चौधरी यांच्या उपस्थित पार पडलेल्या या कार्यक्रमास नसीरुद्दीन शाह, पूजा बेदी, उषा उत्थप, ज्युलियो रिबेरो, मंदिरा बेदी, शबाना आझमी, जुही चावला, किशोरी आमोणकर, अजित वाडेकर, आशुतोष गोवारीकर आदी नामांकित हजर होते.

आरे कॉलनी महापालिका शाळेच्या मुलांचे सर्वधर्मसमभावाचे गीत आणि नंतर शंकर महादेवन यांनी सादर केलेले ' मुंबई मेरी जान ' या गीताने कार्यक्रम सुरू झाला. जावेद अख्तर, शबाना आझमी आणि नसरुद्द्ीन शाह यांनी कवितेतून मंुबई उलगडली.

राहूल बोस आणि मृणाल कुलकर्णी यांचे सूत्रसंचलनही खुमासदार होते. शायना एन.सी.च्या फॅशन शोमध्ये जुही चावलाही सहभागी झाल्याने शो चांगलाच रंगला.

शोभा डे यांनी तुकारामांचा अभंग म्हणून दाखवला आणि तो उपस्थितांना इंग्रजीतून समजावूनही सांगितला. त्यानंतर पं. शिवमणी, पं. निलादी कुमार, प. भवानी शंकर, जॅक कूक, फजल कुरेशी यांची विविध वाद्यांवर सुरू असलेली जुगलबंदी मात्र, पोलिसांनी ' दहा वाजल्याची ', आठवण करून दिल्याने अर्ध्यावरच थांबली.

नऊवारी साड्या, नाकाला नथ अशा मराठमोळया वेशातील तरुणी ' तिळगूळ ' देऊन सर्वांचे स्वागत करीत होत्या. व्यासपीठाच्या दोन्ही बाजूंना मंुबईचे दर्शन घडविणारी छायाचित्रे लावली होती.

फेस्टिवलच्यानिमित्ताने ' जहांगीर आर्ट गॅलरी ' पासून ' फूड झोन ' उभारले आहेत. चित्रकलेची मंुबईकरांची हौस भागावी म्हणून मोठ्ठा कॅनव्हास घेऊन तयार असलेली व्हॅन शनिवारपासून मंुबईत फिरणार आहे.

 
</text>
</doc>
