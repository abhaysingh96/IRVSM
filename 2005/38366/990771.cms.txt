<doc>
<docno>990771.cms.txt</docno>
<text>
 
अग्रलेख
पडद्यावरचे जग
[ Friday, January 14, 2005  08:49:00 pm]


थंडीच्या वाढत्या कडाक्यातही महाराष्ट्रात सध्या साहित्य, नाट्य आणि चित्रपट यांना सुगीचे दिवस आले आहेत.

मुंबई, पुणे, नाशिक हा महाराष्ट्राचा बहुचचिर्त सांस्कृतिक त्रिकोण दूर सारून मराठवाड्यातल्या माजलगावसारख्या गावातही लोक साहित्यावर भरभरून प्रेम करीत असल्याचे दृश्य बघावयास मिळत आहे. मग पश्चिम महाराष्ट्रासारख्या प्रगत भागातील औदुंबर संमेलनाला गर्दी झाली, यात नवल नव्हते.

येत्या महिनाअखेरीस नाशकात अखिल भारतीय मराठी साहित्य संमेलन भरत आहे, तर डोंबिवलीत नाट्य संमेलनाची नांदी झडणार आहे. मुंबईत सातव्या आंतरराष्ट्रीय ' मामी ' चित्रपट महोत्सवाचे भरतवाक्य उच्चारले गेल्यानंतरच्या 24 तासांत पुण्यात आणखी एक चित्रपट महोत्सव सुरू झाला आहे.

गोव्यातही एक आंतरराष्ट्रीय चित्रपट महोत्सव होऊन गेलाच. मुळात आंतरराष्ट्रीय चित्रपट महोत्सवाची कल्पना 1952 मध्ये दिल्लीत आयोजित करण्यात आलेल्या महोत्सवाने भारतात रुजली. तेथे विविध देशांतील ख्यातकीर्त दिग्दर्शकांच्या प्रतिभाशाली चित्रपटांच्या रूपाने भारतीय दिग्दर्शकांना या माध्यमाकडे बघण्याची एक नवी खिडकी उपलब्ध झाली.

त्यामुळेच सत्यजित राय, मृणाल सेन, ऋत्विक घटक यांच्यापासून श्याम बेनेगल, गोविंद निहलानी यांच्यापर्यंत अनेक सृजनशील दिग्दर्शकांना नवी वाट सापडली. ' मुंबई अॅकॅ डमी ऑफ मुव्हिंग इमेजेस ' या संस्थेतर्फे मुंबईत पार पडलेल्या ' मामी ' महोत्सवाच्या निमित्ताने संस्थेच्या सात वर्षांच्या वाटचालीचा आढावा घेताना हा महोत्सव अधिकाधिक समृद्ध कसा होत गेला, तेच ध्यानात येते.

यंदाच्या वर्षी ' मामी ' त अनेक नवे पायंडे पाडले गेले ; शिवाय अनेक अभिरुचीसंपन्न चित्रपटही बघावयास मिळाले.

पहिली पाच वर्षे या महोत्सवात स्पधेर्ला वाव नव्हता. या महोत्सवात उत्तमोत्तम चित्रपट कसे सहभागी होतील, यावर संयोजकांनी आपले लक्ष केंदित केले होते.

गतवषीर्पासून ' मामी ' त स्पर्धात्मक विभाग सुरू झाला आणि विशेष म्हणजे नामवंत चित्रपट समीक्षकांना ' ज्युरी ' नेमण्याचा पायंडा संयोजकांनी पाडला.

यंदाच्या महोत्सवात ब्राझिलचे चित्रपट हा मुख्य आकर्षणबिंदू होता. ' सेलेस्ट अॅण्ड एस्ट्रेला ' हा ब्राझिलचा आणि चिलीचा ' सब टेरा ' हे दोन चित्रपट या महोत्सवाला उपस्थित राहण्याची संधी मिळालेल्या रसिकांच्या प्रदीर्घकाळ स्मरणात राहतील, यात शंकाच नाही.

कोळसा खाणीतील कामगारांच्या दाहक जीवनाची पार्श्वभूमी लाभलेल्या ' सब टेरा ' या चित्रपटातील प्रणयाची तुलना ' सेलेस्ट अॅण्ड एस्ट्रेला ' तील तशाच संघर्षातून उभ्या राहिलेल्या ' रोमान्स ' शी होऊ शकते.

गेल्या दशकात जगाच्या अनेक भागांत परिवर्तनाची लाट आली. पण एकीकडे जागतिकीकरण आणि उदारीकरणाच्या पार्श्वभूमीवर चंगळवाद फोफावत असतानाही प्रस्थापित व्यवस्थेविरोधात लढा देणाऱ्यांच्या संख्येतही वाढ होत गेली. शिवाय, अनेक दुर्बल आणि सक्तीने गावकुसाबाहेर ठेवल्या गेलेल्या समाजघटकांना आत्मभान आले.

स्वत:ची पटलेली ओळख आणि चाकोरीबद्ध जीवनक्रमातून बाहेर पडण्यासाठी सुरू असलेली धडपड या महोत्सवातील अनेक चित्रपटांतून बघावयास मिळालीच. शिवाय ' सेक्स ' ची बहुपदरी रूपे आणि त्यातून उभा राहणारा संघर्ष चित्रित करणारा ' बोअर्ड इन ब्रन ' हा झेक सिनेमा हा बहुधा या महोत्सवातील सर्वात लक्षणीय चित्रपट ठरावा. पण भारतीय चित्रपटांच्या रुंदावलेल्या कक्षाही ठळकपणे बघावयास मिळणे, हे या महोत्सवाचे मोठेच यश आहे.

इंदिरा गांधींच्या अमानुष हत्येनंतर 1984 मध्ये दिल्लीत मोठ्या प्रमाणावर दंगली उफाळून आल्या आणि अनेक निरपराध शिखांची त्यात आहुती पडली. त्यानंतर 1992 च्या डिसेंबरमध्ये अयोध्येतील ' बाबरीकांडा ' ची परिणती भीषण हिंसाचारात झाली आणि नंतरच्या तीनच महिन्यांनी 12 मार्च 1993 च्या शुक्रवारी मुंबईत झालेल्या भयानक बॉम्बस्फोटांनी सारा देश हादरला. हे आणि असे विषय सेल्युलॉईडच्या पडद्यावर चित्रित करण्यास अनेक कारणांनी कठीण आणि शिवाय संवेदनशील. पण शीख हत्याकांडावरील शोनाली बोस यांचा ' अमू ' हा चित्रपट या महोत्सवात सवोर्त्कृष्ट चित्रपट म्हणून बाजी मारून गेला, तर भारतीय चित्रपट विभागात ' ऑस्कर ' ची दारे ठोठावत असलेला ' श्वास ' आणि मनोविकारांची बहुविध रूपे चित्रित करणारा ' देवराई ' यावर मात करून ' मानसरोवर ' सर्वश्रेष्ठ ठरला.

अतुल कुलकणीर्चा सवोर्त्कृष्ट अभिनेता म्हणून गौरव झाल्याने मराठीची मान परत एकदा उंचावली. पारितोषिके आणि पुरस्कार यांच्या भाऊगदीर्तही अशा पुरस्कारांना महत्त्व असतेच आणि ते जीवनगौरव पुरस्कार स्वीकारताना नासिरुद्दिन शहा यांनी यथार्थपणे व्यक्त केले. पण त्याहीपेक्षा महत्त्वाची बाब म्हणजे या महोत्सवाने जगाकडे पाहण्याची मिळालेली नवी दृष्टी. भारतीय दिग्दर्शकांनी यापुढे कॅमेऱ्यातून त्याच नजरेने बघितले, तर भारतीय सिनेमा मैलाचे आणखी दगड पादाक्रांत करू शकेल, यात शंका नाही.

 
</text>
</doc>
