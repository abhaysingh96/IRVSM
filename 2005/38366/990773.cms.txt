<doc>
<docno>990773.cms.txt</docno>
<text>
 
अर्थव्यवहार
सुमो आणि 'प्रिपेड कार्ड'!
[ Friday, January 14, 2005  08:54:07 pm]


फार पूर्वी एक उंच, हडकुळा माणूस दोन काठ्यांवरून कसरत करीत रस्त्यारस्त्यातून ' कॅवेंडर ' सिगारेटीची जाहिरात करीत फिरायचा. त्यामुळे कॅवेंडरचा खप किती वाढला (की कमी झाला) ठाऊक नाही. शाळकरी पोरांनी मात्र त्याच्यामागून फिरून स्वत:ची यथेच्छ करमणूक करून घेतली. संभाव्य फुंकणीबहाद्दरांनी त्या काडीपेहेलवानाकडे पाहूनच सिगारेट ' धरण्या ' आधीच सोडली असण्याची शक्यताही नाकारता येत नाही!

आज त्या गोष्टीची आठवण होण्याचं कारण , ' आयडिया ' या मोबाईल सेवेने काढलेली जाहिरातीची नवी ' आयडिया '! ही कल्पना काढणाऱ्यांनी कॅवेंडरचा ' रोड शो ' पाहिलेला असण्याची शक्यता कमीच. तर , ' आयडिया ' ने सध्या ब्रँडदूत म्हणून चक्क दोन जपानी सुमोंची नेमणूक केली आहे. ' ताचिबाना ' आणि ' मोतोहाशी ' नामक हे दोन लठ्ठेश्वर भारतभ्रमण करीत आहेत. लवकरच ते दिल्ली, आग्रा, अहमदाबाद, हैदाबाद, कोची येथील जनतेला दर्शन देणार आहेत. पुण्यात ते इस्पितळातील बालरुग्णविभागाचं मनोरंजन करतील. संगीत जलशात (अर्थातच श्रोते म्हणून! हुश्श!) हजेरी लावतील आणि एका मल्टिप्लेक्समध्ये कुस्तीचं प्रात्यक्षिकही दाखवतील. सध्या मोबाईल कंपन्यांमध्ये ग्राहकांना पळविण्यासाठी लठ्ठालठ्ठी चालू आहे ; पण म्हणून काय चक्क सुमोंनाच मैदानात उतरवायचं ? तेही सोळा कोटी रुपये खर्चून ? आणि तेही फक्त ' प्रिपेड कार्डाची ' जाहिरात करण्यासाठी ? लोकही, त्यांना पाहून बिलाची भानगड नको, काय ते आधीच पैसे मोजलेले बरे असा विचार करत असावेत! हा प्रयोग चांगलाच यशस्वी होत असल्याचा कंपनीचा दावा खरा असेल तर , ' इंपोटेर्ड पेहेलवान तो पब्लिक मेहेरबान ' असच म्हणावं लागेल!

सुधीर सुखठणकर

 
</text>
</doc>
