<doc>
<docno>990760.cms.txt</docno>
<text>
 
बहुतांची अंतरे
मंत्रालयातील कर्मचाऱ्यांवरही 'मिसळप्रयोग' व्हावा
[ Friday, January 14, 2005  08:35:45 pm]


' आबांचा मंत्रिमंडळावर मिसळप्रयोग ' ही बातमी वाचावयास मिळाली. खवय्ये सारेच असतात ; पण चांगल्या चवीचे खायला मिळावयास हवे ना! मी गेली 35 वषेर् मंत्रालयात सेवेत आहे. चहा 10 पैशावरून 2 रुपये, बटाटेवडा 25 पैसे प्लेटवरून 3 रुपयांपर्यंत पोचला, मात्र त्याची चव तीच. चौरस आहाराचे जेवण 45 पैशांवरून 7 रुपये झाले, त्याचीही चव तीच, खाद्यपदार्थ मंत्रालयात असो वा विधान भवनात चव तीच.

जेव्हा कॅन्टिनमध्ये मिसळ-पाव सुरू झाला, तेव्हा आम्ही केवढे खुश झालो होतो. आता तरी काही चटक-मटक खावयास मिळेल. वर्णन केल्याप्रमाणे मिळमिळीत मिसळ, मिसळीमध्ये सफेद वाटाण्याची उसळ, डिश भरावी म्हणून जाड्या-भरड्या गाठ्या वरून कांदा, एकच लिंबाची फोड, आमची एक मैत्रीण त्याला चव यावी म्हणून घरून लिंबू आणायची. झणझणीत- मसालेदार या साऱ्याचा अभावच.

इतरही पदार्थांच्या चवीत काही फरक पडेल, याची सुतराम शक्यता नाही ; पण आता मात्र आशेचा एक किरण दिसू लागला आहे ; कारण स्वत: आर. आर. पाटील यांनी यात लक्ष घातले आहे. त्याचप्रमाणे चौरस आहारात सुधारणा करण्यास भरपूर वाव आहे.

नीता कोरगावकर, मुंबई.

 
</text>
</doc>
