<doc>
<docno>989979.cms.txt</docno>
<text>
 
देश-विदेश
सर्वात मोठे चित्रप्रदर्शन महाराष्ट्राविनाच
[ Friday, January 14, 2005  12:05:02 am]


अभिजीत ताम्हणे

नवी दिल्ली : चित्रकलेच्या क्षेत्रात भारतातलं सर्वांत मोठं प्रदर्शन मानलं जाणारं त्रिनाले आंतरराष्ट्रीय त्रैवाषिर्क कलाप्रदर्शन शुक्रवारपासून राजधानीतल्या चार महत्त्वाच्या कलासंस्थांमध्ये सुरू होईल, पण यंदा त्यात एकाही महाराष्ट्रीय चित्रकाराचा समावेश असणार नाही.

महाराष्ट्रीय अथवा मराठी चित्रकारांकडे हे दुर्लक्ष गेल्या 33 वर्षांत, गेल्या दहा त्रिनालेंच्या वेळीही वारंवार झालं आहेच. महाराष्ट्रात कला अकादमी झाल्यानंतरही दिल्ली दरबारी आपल्याला कुणीच विचारत नसल्याचा अनुभव मात्र महाराष्ट्रीय चित्रकार यंदा प्रथमच घेतील.

प्रभादेवीच्या पु. ल. देशपांडे कला अकादमीला ललित कला अकादमीची संलग्न संस्था म्हणून मान्यता नाही. उत्तर प्रदेश, राजस्थान यांनी कला अकादमी स्थापल्या. चेन्नईतही ललित कला अकादमीची संलग्न संस्था आहे. पण महाराष्ट्रात ललित कला अकादमीच्या मागणीकडेच अनेक वर्षांपासून आणखी एक खूळ म्हणून पाहिलं गेलं.

कलावंत म्हणून बाजारात आणि कलाशिक्षणक्षेत्रातही मान मिळूनदेखील सरकार-दरबारी तुच्छतेचा , ' नॉन ग्राटा ' पद्धतीनं वागवलं जाण्याचा, खिजगणतीतच नसल्याचा अनुभव अनेक महाराष्ट्रीय चित्रकार घेतात, त्याचा आणखी एक अंक यंदाच्या अकराव्या त्रिनालेनिमित्तानं घडेल.

यंदाच्या त्रिनालेत बैजू पार्थन हा मुंबईचा आणि आर्ट गॅलऱ्यांमध्ये, परदेशांतल्याही प्रदर्शनामध्ये चमकलेला डिजिटल मांडणशिल्पकार आणि चित्रकार खरंतर निवडला गेला होता. सरकारी यादीत त्याचं नावही आहे. पण आता ऐनवेळी, काही तांत्रिक अडचणीमुळे बैजू पार्थन त्रिनालेमध्ये नाही.

त्याऐवजी त्रिनालेला जोडून होणाऱ्या ' आर्ट मार्ट ' या आर्ट गॅलऱ्यांच्या मिनि व्यापारमेळ्यात, कुलाबा येथील ' द गिल्ड ' नावाच्या गॅलरीच्या स्टॉलवर बैजू पार्थन यांचं काम दिसेल. याच गॅलरीच्या स्टॉलवर प्राजक्ता पोतनीस, प्रदीप मिश्रा असे जेजे स्कूल ऑफ आर्टमधून गेल्या पाच वर्षांत बाहेर पडलेले गुणी चित्रकारही दिसतील. पण सरकारी त्रिनालेची (अप)कीतीर् अशी की , ' गिल्ड ' खेरीज मुंबईतल्या कोणत्याही गॅलरीनं ललित कला अकादमीच्या आर्ट मार्टमध्ये भाग घेतलेला नाही.

 
</text>
</doc>
