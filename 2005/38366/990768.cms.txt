<doc>
<docno>990768.cms.txt</docno>
<text>
 
लेख: आयफेल टॉवर
मेजर यांची नवी 'इनिंग'
[ Friday, January 14, 2005  08:44:43 pm]


ब्रिटनचे माजी पंतप्रधान जॉन मेजर पक्के इंग्लिश आहेत. म्हणजे पारंपरिक अर्थानं. आता कॉन्झव्हेर्टिव्ह पक्षाच्या पंतप्रधानाकडून यापेक्षा वेगळी अपेक्षा नाहीच, असं कुणी म्हणेल. पण मेजरसाहेब पारंपरिक इंग्लिश गृहस्थ म्हणजे अर्थातच कट्टर क्रिकेटभक्त आहेत. झाडांच्या सावल्या लांब होताहेत अशा वेळी एखाद्या हिरव्यागार कौंटी मैदानात चाललेली क्रिकेटची मॅच आणि सोबत बिअरचे घुटके हा जामानिमा, मेजर यांच्या दृष्टीने खऱ्याखुऱ्या लोकशाही, स्वच्छंदी आणि सच्च्या इंग्लिश समाजाचे प्रतीक आहे.

ब्रिटनच्या या माजी पंतप्रधानांचं क्रिकेटवर इतकं प्रेम की त्यांनी आता त्यावर थेट पुस्तकच लिहायला घेतलंय. क्रिकेटमध्ये इंग्लिश समाजातील वर्गसंघर्ष दडलाय असं अनेक तेथील क्रिकेटद्वेष्ट्यांचं मत आहे. मेजर यांना तसं वाटत नाही, आणि ते आपल्या पुस्तकातून तसं दाखवून देण्याचा प्रयत्न करणार आहेत. चांगलं क्रिकेट खेळण्यासाठी आवश्यक असणारे चिकाटी आणि प्रामाणिकपणा हे गुण व्यक्ती आणि समाजाच्या विकासासाठीही तितकेच आवश्यक आहेत. दोन शतकांपूवीर् इंग्लंडमध्ये विकसित झालेल्या अगदी सुरुवातीच्या क्रिकेटमध्ये जमीनदार आणि खेळाडू यांच्यात उच्च- कनिष्ठ असा भेद काही प्रमाणात असेलही, मात्र कालौघात ही दरी नष्ट झाली आणि जमीनदार मंडळी भरभक्कम पगार देऊन चांगल्या क्रिकेटपटूंना आपल्या संघात संधी देऊ लागली हे सत्यही नाकारता येत नाही, असा मेजर यांचा दावा आहे.

स्वत: मेजर कधी क्रिकेट खेळले नाही. मात्र सरे कौंटी क्लबचे ते फॅन होते आणि शाळा सुटल्यावर ओव्हल मैदानावर सरेची मॅच पाहण्यासाठी ते हमखास हजेरी लावत. आपल्या राजकीय कारकीदीर्तही मेजर यांनी अनेकदा क्रिकेटचा आधार घेतला होता. युरोपीय महासंघाविषयी कित्येक इंग्लिश नागरिक आणि राजकारणींना आकस होता. ब्रिटन की ब्रुसेल्स असा त्यांचा नाराच होता. त्यावर, ब्रुसेल्सविषयी ( जेथे युरोपीय महासंघाचे मुख्यालय आहे) भीती वाटण्याचं कारण नाही. आणखी पन्नास वर्षांनी कौंटीची हिरवीगार मैदानं, त्यांवर चाललेलं गंभीर, शिस्तबद्ध क्रिकेट आणि बिअर हे ब्रिटनचं पारंपरिक स्वरूप कायम राहील याविषयी खात्री बाळगावी, असा प्रचारच मेजर यांनी सुरू केला होता. पुढील वषीर् प्रकाशित होणाऱ्या या पुस्तकासाठी हार्पर-कॉलिन्सकडून त्यांना सहा आकडी मानधनाची हमी आधीच मिळाली आहे.

 
</text>
</doc>
