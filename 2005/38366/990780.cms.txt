<doc>
<docno>990780.cms.txt</docno>
<text>
 
संवाद
'गुरुदत्त' समजून घेण्याचा प्रयत्न
[ Friday, January 14, 2005  09:10:50 pm]


गुरुदत्तचा सिनेमा हा अनेकांच्या आवडीचा विषय. लोकांनी त्याला शोमन, डिरेक्टर ऑफ मिलेनिअम अशा काही पदव्या दिल्या नाहीत. पण हिंदी सिनेमाच्या संवेदनशील रसिकांचा तो जिव्हाळ्याचा विषय. मग तो त्याचा सिनेमा असो वा त्याचं वैयक्तिक आयुष्य. कदाचित अकाली आणि अकस्मात जाणं यामुळेच गुरुदत्त हा वारंवार चचेर्ला येत गेला. पण सिनेमा या माध्यमावरील पकड, संगीताची जाण आणि नव्या प्रवाहात सामावून जाण्याची सहजता यामुळेच गुरुदत्त कालातीत ठरला. तरीही एक माणूस म्हणून तो कसा होता. त्याने आत्महत्या का केली, सिनेमातलं अपयश त्याला का पचवता आलं नाही, याबाबत सर्वसामान्यांना एक उत्सुकता असते. त्यात त्याचं वहिदा रहमानवर असलेलं प्रेम, लोकप्रिय गायिका गीता दत्त हिच्याशी झालेला विवाह, वैवाहिक जीवनातले चढउतार अशा गोष्टी अनेकवेळा तुकड्यातुकड्यांनी लोकांसमोर आल्या आहेत. त्याविषयी जितकी पुस्तकं इंग्रजी आहेत तितकी मराठीतही आहेत. तरीही गुरुदत्तचा शोध सतत घ्यावासा वाटतो आणि नव्या पुस्तकातून ही भूक भागवली जाते का हे पाहिलं जातं.

नसरीन मुन्नी कबीर यांनी लिहिलेल्या ' गुरुदत्त: अ लाइफ इन सिनेमा ' या पुस्तकाची नवी आवृत्ती ऑक्सफर्ड युनिव्हसिर्टी प्रेसने प्रकाशित केली आहे. गुरुदत्तचं एक माणूस म्हणून असलेलं वागणं आणि त्याचे चित्रपट याचा विचार त्यात केला आहे. सिनेमातून तो समजून घेणं जितकं सोपं, तितकंच माणूस म्हणून गुरुदत्तला समजून घेणं कठीण हे सुरुवातीलाच लक्षात येतं. सिनेमा हाच एकमेव ध्यास असलेला हा माणूस कमालीचा हळवा होता. त्याला चित्रपटाचं अपयश सहन करणं शक्य नव्हतं. सिनेमाची कथा लोकांच्या भाषेतून त्यांच्यापर्यंत पोचवायची त्याची धडपड होती. हीच धडपड या पुस्तकातून लोकांपर्यंत पोहोचते. केवळ सिनेमाचे पोस्टर्स रंगवणारे त्याचे काका एवढीच काय ती गुरुदत्तची सिनेमाशी ओळख होती. पण जणू काय त्याच्या रक्तातच सिनेमा होता, अशी कामगिरी त्यानं करून दाखवली. अगदी पहिल्या सिनेमापासून त्याचं सिनेतंत्र काही और आहे, हे लक्षात आलं. प्रवाहाविरोधात जाताना लोकांना काय आवडतं, याचा विचार करणाऱ्या गुरुदत्तची ओळख या पुस्तकाच्या निमित्ताने होते.

सुरुवातीलाच त्याच्या आईच्या वाढदिवसाचं निमित्त समोर येतं. माटुंग्याच्या एका साध्याशा खोलीत एका महान दिग्दर्शकाची आई राहते, हे कदाचित आजूबाजूच्या लोकांना माहिती नसतं. मग तिच्या मनोगतातून गुरुदत्त उलगडत जातो. डिर्स्टब्ड बालपण हेच गुरुदत्तच्या नंतरच्या वर्तनसमस्येला कारणीभूत असावं हे लक्षात येतं. अभ्यासात गोडी नसलेल्या आणि नृत्याची आवड असलेल्या गुरुदत्तचा दिग्दर्शक म्हणून प्रवास प्रत्येक सिनेमाच्या माहितीतून येत जातो. खरं तर देव आनंदच्या आणि त्याच्या मैत्रीबाबत थोडंतरी लोकांना माहिती आहे. म्हणजे नृत्य दिग्दर्शन करताना माझ्या पहिल्या सिनेमात तुलाच घेईन, असं गुरुदत्तनं त्याला सांगितलं होतं. ते वचन त्यानं पाळलंही होतं. पण बलराज साहनीशी त्याच्या मैत्रीचा उल्लेख फार कमी ऐकायला मिळतो. बलराज साहनी आणि गुरुदत्त यांची दोस्ती एवढी होती की त्याच्या पहिल्या सिनेमाची कथाही बलराज साहनीने लिहिली होती. गुरुदत्त स्वभावाने वाईट नव्हता, तरी त्याचे दीर्घकाळ मैत्रीचे संबंध कोणाशीही राहिले नव्हते. मग तो बलराज साहनी असो किंवा त्याने प्रेमविवाह केलेली गीता दत्त असो. अगदी देव आनंदही त्याच्या-बाबत खूप भरभरून बोलल्याचं आठवत नाही. गुरुदत्त हा कमालीचा तापट होता, असं या पुस्तकात म्हटलं आहे. पण तरीही सेटवर असा प्रसंग घडल्यानंतर माफी मागण्याचा मोठेपणा त्याच्यात होता, हेही याच पुस्तकातून समोर येतं.

पुस्तकात त्याच्या प्रत्येक चित्रपट निमिर्तीसाठी स्वतंत्र प्रकरण दिलं आहे. शिवाय अप्रतिम ब्लॅक अॅण्ड व्हाइट फोटोही यात आहेत. दिग्दर्शक किंवा नट म्हणून त्यानं टिपलेले बारकावे सहज लक्षात येतात. ' साहब बिबी और गुलाम ' या चित्रपटाचा तो दिग्दर्शक नसला, तरी त्याच्या निमिर्तीप्रक्रियेत त्याचा महत्त्वाचा वाटा होता. लोकांना रुचणार नाही म्हणून त्यात त्यानं करायला लावलेले बदल किंवा जॉनी वॉकरसाठी निर्माण केलेली पात्रं अशा त्याच्या छोट्या-छोट्या बाबी लोकांना बरंच काही सांगून जातात. गीता बाली या आघाडीच्या अभिनेत्रीबरोबर सुरू केलेली सिनेमा कंपनी, त्यातून बाहेर पडल्यावर स्वत:ची निमिर्ती, यश-अपयश अशा हिंदोळ्यांवर तो जगत राहिला. पण कमालीचं यश आणि अपयश हे दोन्ही पचवायची ताकद नसल्याने अनेकदा आत्महत्येचा प्रयत्न या सगळ्या गोष्टी गुरुदत्तविषयीचं गूढ वाढवत राहिल्या. साहब, बिबी और गुलामसारखा चित्रपट करताना त्याने दोनदा आत्महत्येचा प्रयत्न केला. तरीही सिनेमा चालावा, तो लोकांना पटावा म्हणून त्यात काही बदलही केले, याची नोंद घेत लेखिकेनं गुरुदत्तच्या व्यक्तिमत्त्वावर प्रकाश टाकला आहे.

गुरुदत्त हे अजब रसायन होतं. त्यामुळे त्याच्यावर आणखीही पुस्तकं येतील. ती वाचूनही गुरुदत्त समजून घेणं खरंच शक्य होईल का, हा प्रश्न राहतोच. जाता-जाता त्याच्या आत्महत्येचं कारण म्हणून गीता दत्तकडे केलेला इशाराही वाचकांना अस्वस्थ करणारा ठरतो.

अपर्णा पाटील

गुरुदत्त: अ लाइफ इन सिनेमा. (दुसरी आवृत्ती)

लेखिका: नसरीन मुन्नी कबीर

प्रकाशक: ऑक्सफर्ड युनिव्हसिर्टी प्रेस

पानेे: 224, किंमत: 450 रु.

 
</text>
</doc>
