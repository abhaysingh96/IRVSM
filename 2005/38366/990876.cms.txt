<doc>
<docno>990876.cms.txt</docno>
<text>
 
महामुंबई
'लक्ष्मी'लासुद्धा क्षयाची लागण?
[ Friday, January 14, 2005  11:41:45 pm]


म. टा. प्रतिनिधी

मुंबई : जिजामाता उद्यानातील ' राधा ' हत्तीणीचा क्षय आणि न्यूमोनियाने मृत्यु झाल्यानंतर आता त्या उद्यानातील ' लक्ष्मी ' हत्तीणीलाही क्षयाची लागण झाल्याची शक्यता असून ' अनारकली ' सुद्धा विचित्र लक्षणे दाखवित असल्याचे वृत्त आहे. या पार्श्वभूमीवर, या दोन्ही हत्तीणींवरसुद्धा क्षयप्रतिबंधक उपचार तातडीने सुरु करावेत, अशी मागणी ' पेटा ' ( पीपल्स फॉर इथिकल ट्रीटमेंट ऑफ अॅनिमल) या संघटनेने पालिका आयुक्तांना पत्र पाठवून केली आहे.

यासंदर्भात उद्यानाचे उपअधीक्षक डॉ. एम. व्ही. वाणी यांनी ' राधा ' हत्तीणीच्या मृत्युबाबतचा शवविच्छेदन अहवाल सोमवारी येणार असल्याची माहिती दिली. तसेच त्या अहवालात जे निष्कर्ष येतील त्याआधारे, आम्ही अन्य हत्तींना रोगाचा संसर्ग होऊ नये म्हणून आवश्यक ते प्रतिबंधात्मक उपाय चालू करु, असे त्यांनी सांगितले.

' राधा ' ला क्षय झाल्याचे उद्यानाच्या प्रशासकीय अधिकाऱ्यांना गेल्या वषीर् एप्रिलमध्येच आम्ही सांगितले होते व त्यानंतर मेमध्येसुद्धा कळविले होते. असे असताना उद्यानातील डॉ. एम. एस. करावले यांनी तातडीने काहीच उपचार सुरु केले नसल्याचे आयुक्तांना पाठविलेल्या या पत्रात ' पेटा ' च्या मुख्य अनुराधा साहनी यांनी नमूद केले आहे. त्याबाबत वाणी यांनी मात्र आम्ही जूनपासून आवश्यक ते सर्व उपचार सुरु केले होते, असे सदर प्रतिनिधीला सांगितले.

मुंबई हायकोर्टात ' पेटा ' तफेर् जनहित याचिका दाखल करण्यात आली असून त्यात त्यांनी या उद्यानातील वातावरण तेथील प्राण्यांना आरोग्यदायी नसल्याचे म्हटले असून त्या ठिकाणी प्राण्यांना आवश्यक सुविधाच नसल्याचे प्रतिपादन केले आहे. या मुद्यावर 19 जानेवारीला हायकोर्टात सुनावणी होणार आहे.

 
</text>
</doc>
