<doc>
<docno>990828.cms.txt</docno>
<text>
 
महाराष्ट्र
महात्मा गांधी रस्त्यावर लवकरच 'पूर्णत: वाहन बंदी'
[ Friday, January 14, 2005  10:38:40 pm]


म. टा. प्रतिनिधी

पुणे : कॅन्टोन्मेण्ट हद्दीत असलेल्या महात्मा गांधी रस्त्यावर ' नो व्हेईकल झोन ' करण्यात येणार असून त्याची प्रक्रिया प्राथमिक स्तरावर सुरू झाल्याचे सदर्न कमांडचे प्रमुख (जीइओ) लेफ्टनंट जनरल बी. एस. तखार यांनी शुक्रवारी वार्ताहर बैठकीत सांगितले.

कॅन्टोन्मेण्टमध्ये केलेल्या सुधारणांची माहिती तखार यांनी वार्ताहरांना दिली.

शहरीकरण वाढत चालल्यामुळे कॅन्टोन्मेण्ट शहराच्या मध्यवस्तीत आले आहे. त्यामुळे तेथील रस्त्यावर वाहतूक आणि मुलभूत सुविधांचा प्रश्ान् मोठ्या प्रमाणात निर्माण झाल्याचे तखार म्हणाले. त्यामुळेच महात्मा गांधी रस्त्यावर ' नो व्हेईकल झोन ' करण्याचा विचार बोर्डाने केला आहे. त्याठिकाणी वाहनतळ उभारण्यात येणार असल्याने वाहने उभी करूनच लोकांना चालत फिरावे लागेल. त्या परिसरात फिरण्यासाठी कालांतराने इलेक्ट्रिकल बस सुरू करण्यात येईल, त्यामुळे हा परिसर प्रदूषणमुक्त राहील, असेही तखार यांनी सांगितले. कॅन्टोन्मेण्ट बोर्डाचे सदस्य चर्चा करून लवकरच त्यावर निर्णय घेतील, असेही ते म्हणाले.

शिवाय बांधकाम करताना जादा एफएसआय वाढवून दिला जाणार नाही. तसेच अनधिकृत बांधकाम करणाऱ्यांवर त्वरित कारवाई केली जाईल. अशी बांधकामे करणाऱ्यांची माहिती त्वरित कॅन्टोन्मेण्ट बोर्डाला द्यावी, असे आवाहनही तखार यांनी यावेळी केले. कॅन्टोन्मेण्ट परिसरात चांगली सुविधा आणि स्वच्छ वातावरण निर्माण व्हावे हे उद्देश असून त्यासाठी स्थानिक नागरिकांचेही सहकार्य आवश्यक असल्याचे तखार म्हणाले.

 
</text>
</doc>
