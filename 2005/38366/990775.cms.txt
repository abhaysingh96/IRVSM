<doc>
<docno>990775.cms.txt</docno>
<text>
 
अर्थव्यवहार
'वॉकी'च्या जाहिरातीला हिरवा कंदील
[ Friday, January 14, 2005  08:55:19 pm]


म. टा. व्यापार प्रतिनिधी

मुंबई : टाटा टेलिसव्हिर्सेसला फिक्स वायरलेस सेवेतील ' वॉकी ' ही जाहिरात दाखवण्यास दूरसंचार क्षेत्रातील वाद सोडवणाऱ्या लवादाने (टीडीएसएटी) गुरुवारी हिरवा कंदीला दाखवला आहे. या अगोदर ही जाहिरात ग्राहकांची दिशाभुल करणारी आहे, असा आक्षेप घेऊन दूरसंचार नियामक प्राधिकरणाने (ट्राय) ' वॉकी ' ची जाहिरात टाटा टेलिव्हिर्सेसला थांबवण्यास सांगितले होते.

' ट्राय ' ने आता टाटांवरील ' जाहिरात थांबवण्याची ' नोटीस मागे घेतली असून कायद्याप्रमाणे नवीन नोटीस पाठवणार आहेत. याबाबत फिक्स वायरलेस फोनचा मोबाइल फोन अशी जाहिरात करणे म्हणजे ग्राहकांची दिशाभुल करण्यासारखे आहे, असा ' ट्राय ' चा दावा होता.

दरम्यान, टाटा टेलिसव्हिर्सेसचे म्हणणे आहे की , ' ट्राय ' कडून कोणतीही नोटीस आली नव्हती आणि जाहिरातदेखील ग्राहकांची दिशाभुल करणारी नव्हती. कंपनीने 16 ते 18 कोटी रुपये खर्चून ' वॉकी ' चा ब्रँड तयार केला असून ती जाहिरात मागे घेणे कंपनीला अशक्य आहे.

 
</text>
</doc>
