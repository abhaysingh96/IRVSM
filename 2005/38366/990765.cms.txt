<doc>
<docno>990765.cms.txt</docno>
<text>
 
लेख: एअरमेल
खेळ विश्वाचा...
[ Friday, January 14, 2005  08:42:36 pm]


भौतिकशास्त्र आणि ईश्वराच्या अस्तित्वाविषयीचे शास्त्र या एकाच नाण्याच्या दोन बाजू आहेत की त्या अगदी भिन्न गोष्टी आहेत ? अज्ञाताची उकल करण्याचा अखंड ध्यास घेतलेल्या माणसाला या दोन्ही गोष्टींची उत्तरे आता शोधावयाची आहेत. नामवंत भौतिकशास्त्रज्ञ, उत्तम व्हायोलिनवादक आणि ईश्वराच्या अस्तित्वाचे शास्त्र मानणारा शास्त्रज्ञ अल्बर्ट आइनस्टाईन यांच्या नावाने साजरे होणाऱ्या या वर्षात या प्रश्नांचा ध्यास कोणी घेईल काय ?

साऱ्या जगाचाच चेहरा बदलवून टाकणारी, माणसाच्या ज्ञानकक्षा रुंदावणारी, त्याच्या आकलनाच्या दिशा पालटवणारी आणि एखाद्या ज्ञानशाखेमध्ये मूलभूत क्रांती घडवून आणणारी माणसे विरळाच असतात. अल्बर्ट आइनस्टाईन हे असे गृहस्थ होते. आयझॅक न्यूटन यांनी गुरुत्वाकर्षणाचा शोध लावला आणि भौतिकशास्त्राला वेगळी दिशा मिळाली. भोवताली घडणाऱ्या घटितांचा अन्वयार्थ लावण्याची नवीन रीत रूढ झाली. सतरावे आणि अठरावे शतक न्यूटन यांनी व्यापून टाकले होते.

विसाव्या शतकाच्या सुरुवातीपर्यंत भौतिकशास्त्राची शाखा ढवळून निघेल, असे कर्तृत्व कोणी गाजविले नव्हते. विसाव्या शतकाच्या सुरुवातीलाच अल्बर्ट आइन्स्टाईन या जर्मन ज्यू तरुणाने असे कर्तृत्व दाखविले. ज्याच्या कामाला असामान्य, असाधारण, प्रचंड, अलौकिक अशी विशेषणे लावण्याची गरज नसते, परंतु जे स्वत:तील अंगभूत शक्तीने जगाला स्तिमित करते, विचाराला वेगळी दिशा देते असे ते काम होते. ते होते, अर्थातच सापेक्षतावादाच्या सिद्धान्ताचे. न्यूटन यांनी केलेल्या कामाचा हा कळसाध्याय होता. ते साल होते 1905. पेटंट ऑफिसामध्ये कारकुनाची नोकरी करणाऱ्या आइनस्टाईनने सापेक्षावादाचा सिद्धांत मांडून साऱ्या जगातच खळबळ माजवून टाकली. ' तुम्ही तुमच्या मैत्रिणीबरोबर असता, तेव्हा एक तास हा एका क्षणासारखा भासतो. मात्र जेव्हा तुमचा पाय निखाऱ्यावर पडतो, तेव्हाचा एक क्षण एक तासासारखा भासतो ,' असे त्यांनी सापेक्षतावादाच्या सिद्धांताचे अगदी सोपे, सर्वसामान्यांना समजेल असे उदाहरण दिले होते.

हा सोपेपणा ही आइनस्टाईन यांची खासीयत होती. याचे मुख्य कारण म्हणजे आपण ज्या विश्वाचा अविभाज्य भाग आहोत, ते विश्व, त्याची रचना ही काही मानवी बुद्धीच्या आकलनाच्या पलीकडील गोष्ट आहे, असे त्यांना अजिबातच वाटत नव्हते. किंबहुना या विश्वाची ज्याने निमिर्ती केली, त्याने ती मानवासाठी अनाकलनीय ठरेल, अशा रीतीने केलेलीच नाही, असे त्यांचे मत होते. आपले मत ते जाहीरपणे सांगतही असत. परंतु त्यांनी मांडलेले सिद्धान्त आणि त्यांची मते ही परस्परांशी जुळणारी नव्हती. गुरुत्वाकर्षणाच्या सिद्धान्ताप्रमाणे सर्वच विश्व हे प्रचंड अशा गुरुत्वीय बलामुळे आक्रसत का जात नाही, हा त्यातून निर्माण होणारा पहिला प्रश्न होता. परंतु त्याचे उत्तर आइनस्टाईन यांनी शोधून काढले आणि हा परिणाम वैश्विक स्थिरांकाचा असल्याचे प्रतिपादन केले. परंतु गणितीय पद्धतीने विचार केल्यास हे प्रतिपादन न पटणारे आणि त्यावेळी ज्ञात असलेल्या गोष्टींसमोरही न टिकणारे होते. त्याची जाणीव खुद्द आइनस्टाईन यांनाही नंतर झाली आणि त्यांनी वैश्विक स्थिरांकाचा मुद्दा सोडून दिला. पूंजवादाच्या सिद्धान्ताबाबतही त्यांचे असेच मत होते. या सिद्धान्तातून निर्माण होणाऱ्या प्रश्नांची आपल्याला समाधानकारक उत्तरे सापडत नाहीत ; कारण आपल्याला अनेक गोष्टी माहीतच नाहीत, असे आइनस्टाईन यांचे मत बनले होते. वस्तुस्थिती मात्र तशी नव्हती. परंतु तरीही या विश्वातील प्रत्येक गोष्टीचे स्पष्टीकरण देता येणे शक्य आहे, असे आइनस्टाईन यांना अगदी अखेरपर्यंत वाटत होते.

न्यूजसीर्मधील हॉस्पिटलमध्ये आपले अखेरचे दिवस घालविणाऱ्या आइनस्टाईन यांना मृत्यूची चाहुल लागली, तेव्हा ते जर्मनीमध्ये काही बोलत होते आणि त्यांच्या बिछान्याशेजारच्या टेबलावर असलेल्या कागदपत्रांत अनेक समीकरणे होती. अखेरच्या त्या क्षणात त्यांना नेमके काय जाणवले होते आणि ती समीकरणे कशाबद्दल होती, हे सारेच आता गूढ राहिले आहे. मात्र एक गोष्ट अगदी खरी की आइनस्टाईन यांचा संघर्ष हा देवाबरोबर होता. हे म्हणणे चमत्कारिक वाटेल ; परंतु त्यांची विचार आणि काम करण्याची पद्धती लक्षात घेतली, तर याबाबतची काही कोडी उलगडू शकतात. गणिती म्हणून ते काही फार मोठे नव्हते. खरंतर भौतिकशास्त्रात उत्तम गती असलेल्यांची बुद्धी गणितातही तशाच पद्धतीने चालते. त्यामुळेच कोणताही प्रश्न सोडविताना ते त्या प्रश्नाच्या तळापासून सुरुवात करतात आणि पायरी पायरीने तो सोडवतात. आइनस्टाईन त्याला अपवाद होते. ते कोणत्याही प्रश्नाच्या अंतिम निष्कर्षापासून सुरुवात करून पायरीपायरीने त्याचा ' तळ ' हुडकून काढत. हे त्यांचे बलस्थान होते ; परंतु तो त्यांच्या कार्यपद्धतीतील कच्चा दुवाही होता. प्रकाशकिरणांच्या पट्ट्यावर बसून मी प्रवास केला तर काय होईल, असा प्रश्न उपस्थित करून त्यांनी विश्वामध्ये प्रकाशाचा वेगच स्थिर असतो, हे सिद्ध केले. निरीक्षकाचे स्थान आणि तो उभा असलेल्या ठिकाणाची गती याच्याशी काळासकट सर्वच गोष्टी सापेक्ष असतात, हे त्यांनीच दाखवून दिले, तेही अशाच विचारपद्धतीतून. परंतु पुढे म्हणजे 1930 साली विश्व सतत प्रसरण पावत आहे, असे दिसून आले. त्यामुळे वैश्विक स्थिरांकाचा मुद्दा निकालात निघाला.

परंतु आता मात्र आइनस्टाईन यांनी मांडलेल्या वैश्विक स्थिरांकाच्या मुद्याचा नव्याने विचार करावयास हवा, असे मत नामवंत भौतिकशास्त्रज्ञ पॉल डेव्हिस मांडत आहेत. तरीही विश्व हे मानवी प्रज्ञेच्या आकलनाबाहेरील नाही, हा आइनस्टाईन यांचा मूळ मुद्दा अगदीच टाकून देण्यासारखा नाही, असेही आता मानले जात आहे. संपूर्ण विश्वाची रचना अतिशय सुंदर आहेच ; पण ती सोपीही आहे आणि ती ' देवा ' ने निर्माण केली आहे, हा तो मुद्दा. दुसऱ्या बाजूला असेही मत मांडले जाते की समजा विश्वाचे स्वरूप तसे नसेल तर मग हा सारा पसारा म्हणजे एक कोलाहलस्वरूप आहे की काय ? तर या प्रश्नाचेही एक संभाव्यता असेच स्पष्टीकरण देण्यात येते. या दोन्ही मतांच्या समर्थनार्थ आजतरी कोणताही ठोस पुरावा नाही. मात्र त्यातून एक प्रश्न उभा ठाकतो ; की भौतिकशास्त्र आणि ईश्वराच्या अस्तित्वाविषयीचे शास्त्र या एकाच नाण्याच्या दोन बाजू आहेत की त्या अगदी भिन्न गोष्टी आहेत ? अज्ञाताची उकल करण्याचा अखंड ध्यास घेतलेल्या माणसाला या दोन्ही गोष्टींची उत्तरे आता शोधावयाची आहेत. नामवंत भौतिकशास्त्रज्ञ, उत्तम व्हायोलिनवादक आणि ईश्वराच्या अस्तित्वाचे शास्त्र मानणारा शास्त्रज्ञ अल्बर्ट आइनस्टाईन यांच्या नावाने साजरे होणाऱ्या या वर्षात या प्रश्नांचा ध्यास कोणी घेईल काय ?

श्रीराम शिधये

(' द टाइम्स ' वरून)

 
</text>
</doc>
