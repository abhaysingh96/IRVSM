<doc>
<docno>990889.cms.txt</docno>
<text>
 
महामुंबई
हातोडा हतबल!
[ Friday, January 14, 2005  11:50:48 pm]


म. टा. प्रतिनिधी

मुंबई : मढच्या किनाऱ्यावर सीआरझेडची मर्यादा तसेच इतर नागरी नियमांचे उल्लंघन करून बांधण्यात आलेल्या दोन बंगल्यांवर हातोडा चालवण्यास मुंबई महापालिकेचे पथक सज्ज झाले असतानाच कोर्टाच्या स्थगितीचे कागद हातात पडले आणि कारवाईसाठी सळसळणारे हात मागे आले. समुदाच्या लाटांची गाज ऐकत या बंगल्यांची पाहणी करून पुन्हा एकदा कोर्टाची लढाई लढण्यासाठी परतण्याशिवाय मग या पथकाला गत्यंतर उरले नाही.

मढच्या समुदकिनारी वळणावळणांचे रस्ते पार केल्यानंतर अनेक चित्रपटांत दिसणारे बंगले समोर येतात. अनेक ठिकाणी शूटिंगही सुरू असते. काही दिवसांपूवीर्च अलका याज्ञिक, सलीम अख्तर आणि बरखा रॉय या बड्या धेंडांचे बंगले कोर्टाची प्रकरणे सुटल्यानंतर पाडण्यात आले होते. त्याचप्रमाणे हे दोन बंगलेही खटल्यांमधून सुटल्यामुळे ते पाडण्याचा पालिकेचा मार्ग मोकळा झाला होता. त्यामुळेच पी-उत्तर विभागाचे सहायक पालिका आयुक्त डॉ. किशोर क्षीरसागर यांच्या मार्गदर्शनाखालील पथक सज्ज झाले होते. पण...या दोन्ही प्रकरणांवर पुन्हा एकदा कोर्टातून स्थगिती आली.

समुदालगत असलेल्या सुनीता चेरियन यांच्या ' वेदप्रिया ' बंगल्यावर 2002 साली नोटिस बजावण्यात आली होती. तिला शहराच्या सिव्हिल कोर्टात आव्हान देण्यात आले. मार्च 2004 मध्ये हे प्रकरण कोर्टाने निकाली काढले. त्यानंतर आता पुन्हा बंगला पाडण्यासाठी महापालिका कायदा कलम 488 द्वारे जागा खाली करण्याची नोटिस देण्यात आली होती. बंगल्याच्या मालकांनी नोटिशीला पुन्हा आव्हान दिले आणि कोर्टातून स्थगिती आल्यावर पाडकाम थांबले. शेखर सनील यांच्या बंगल्यावरील कारवाईला त्यांनी हायकोर्टातून गुरुवारी संध्याकाळी पावणेसातच्या सुमारास स्थगिती मिळवली.

स्वत:वरच ' कारवाई '!

त्सुनामीच्या तडाख्यात घरदार वाहून जाण्यापेक्षा आणि कोर्टात- नगरविकास खात्याकडे फेऱ्या मारण्यापेक्षा स्वत:च स्वत:चे बांधकाम पाडलेले बरे, असे उद््गार बेकायदा विस्तार केल्याची कबुली देणारे संजीव सावंत यांनी शुक्रवारी काढले. मी कोर्टात लढलो आणि नंतर नगरविकास खात्यातही चकरा मारल्या, पण त्यांनीही प्रकरणाची सुनावणी केली नाही. सुनील तटकरे यांनाही भेटलो होतो. एक बांधकाम पाडण्याच्या या फेऱ्यात मी जे गमावले, त्या पैशात आणि कष्टात मी पाच फ्लॅट विकत घेऊ शकलो असतो, आता ती ताकद माझ्यात नाही, त्यापेक्षा मीच डोळ्यादेखत माझे बांधकाम पाडण्याचा पर्याय स्वीकारला, अशी हताश कबुली त्यांनी दिली. (शूटिंग मात्र सुरू... 5)

 
</text>
</doc>
