<doc>
<docno>989984.cms.txt</docno>
<text>
 
महामुंबई
ना, कपिल आणि अंजूही मॅरेथॉनमध्ये!
[ Friday, January 14, 2005  12:07:42 am]


म. टा. प्रतिनिधी

मुंबई: नरीमन पॉइंट ते वांदे रेक्लमेशनपर्यंतचा मार्ग रविवारी स्टार मंडळींनी गजबजून जाईल... आशुतोष गोवारीकर, नाना पाटेकर, कपिल देव, अंजू जॉर्ज, डायना हेडन, रुबी भाटिया, प्रल्हाद कक्कर आणि मुंबईचे डबेवालेही... हे वेगवेगळ्या क्षेत्रांतले ' स्टार ' रविवारी दुसऱ्या ' मुंबई मॅरेथॉन ' मध्ये सहभागी होतील.

हे सर्वजण विविध सामाजिक संस्थांना निधी उपलब्ध करून देण्यासाठी या मॅरेथॉनमध्ये सहभागी होणार आहेत. ' लगान ' आणि ' स्वदेस ' चे दिग्दर्शक आशुतोष गोवारीकर हे ' मेन्स अगेन्स्ट व्हॉयलन्स अॅण्ड अब्यूज ' ( मावा) या संस्थेसाठी धावणार आहेत. किमान एक लाख रुपयांचा निधी जमवण्याचा त्यांचा प्रयत्न आहे. नाना पाटेकर आणि तनाझ करीम ' अलर्ट ' संस्थेसाठी धावणार आहेत. मॅनेजमेंट गुरू समजल्या जाणाऱ्या डबेवाल्यांचा सहभाग हे या मॅरेथॉनचे एक आकर्षण असेल. डबेवाले त्यांच्या संघटनेसाठी निधी उभा करण्यासाठी धावतील.

फक्त स्टार मंडळीच नव्हे तर, विद्याथीर्, लहान मुले ज्येष्ठ नागरिक, एशियन हार्ट इन्स्टिट्यूटमधील हृदय रुग्णही या मॅरथॉनसाठी मेहनत करीत आहेत. अपंगही व्हीलचेअरच्या सहाय्याने मॅरेथॉनमध्ये सहभागी होणार आहेत.

 
</text>
</doc>
