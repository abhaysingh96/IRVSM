<doc>
<docno>990763.cms.txt</docno>
<text>
 
लेख: नोंद
वेणूबाई मेघवाले
[ Friday, January 14, 2005  08:38:20 pm]


मूठ वळून ' झिंदाबाद ' ने प्रतिसाद ही खरे तर डाव्या चळवळीशी जोडलेली ओळख. साहजिकच ज्या शिवसेनेने कायम डाव्यांचा आणि त्यातही कम्युनिस्टांचा दुस्वास केला, त्यांच्याशी निगडित व्यासपीठावर पुरस्कार स्वीकारताना, एखाद्याने स्वत:ची ही ओळख आवर्जून करून दिली, तर अनेकांना नवल वाटल्याशिवाय कसे राहील ?

शिवसेनाप्रमुख बाळासाहेब ठाकरे यांच्या पत्नी (कै.) मीनाताई ठाकरे यांचा स्मृतिदिन ' ममता दिन ' म्हणून पाळला जातो. त्यानिमित्त देण्यात येणाऱ्या पुरस्काराच्या यावषीर्च्या एक मानकरी होत्या, श्ामजीवी संघटनेच्या माजी अध्यक्ष वेणूबाई मेघवाले. मेघवाले यांनी ' झिंदाबाद ' चा नारा देतानाच, हक्कासाठी आदिवासींच्या चाललेल्या लढ्यांतील आपला वाटा अधिक जोमाने निभावण्यास हा पुरस्कार प्रेरणा देईल, अशा भावना व्यक्त केल्या.

वेणूबाई या आदिवासी समाजातील कार्यर्कत्या. वसई तालक्यातील भिनार गावच्या. तालुक्यातील पाटलांकडे ते सांगतील त्या अटींवर मजुरी करणे, हेच दोन दशकांपूर्वी या भागातील इतर आदिवासींप्रमाणेच त्यांचेही प्राक्तन होते.

या आदिवासींपैकी अनेकांना वेठबिगार म्हणून राबवून घेतले जात होते. वेणूबाईही त्यांच्या पतीसह मजुरी करीत. परंतु राष्ट्र सेवा दलाच्या प्रेरणा घेऊन विवेक व विद्युत पंडित या दांपत्याने वसई तालुक्यातील दहिसर गावी कामाला सुरुवात केली आणि वेठबिगारी तसेच किमान वेतनाच्या प्रश्नावरून आदिवासी संघटित होऊ लागले. श्ामजीवी संघटना आणि विधायक संसद यांच्या माध्यमातून या परिसरातील आदिवासी संघर्ष आणि विधायक कामात ओढले गेले.

आदिवासी स्त्रिया आणि तरुणांतून अनेक प्रशिक्षित, निडर कार्यकर्ते घडवले गेले आणि त्यांनी या परिसरात वषोर्न्वर्षे प्रस्थापित झालेल्या व्यवस्थेला आव्हान दिले.

वेणूबाई मेघवाले या याच प्रक्रियेतून घडलेल्या अनेक आदिवासी कार्यर्कत्यांपैकी एक. दोन दशकांपूर्वी भिवंडी तालुक्यातील एका गावात मजुरीच्या संदर्भात घेतलेल्या आदिवासींच्या सभेला त्या आल्या आणि तेथूनच त्यांचा संघटनेबरोबरचा प्रवास सुरू झाला.

त्या अशिक्षित. पण कोणत्याही प्रसंगाला सामोरे जाण्याची अपवादात्मक हिंमत, हे त्यांचे वैशिष्ट्य. याच गुणामुळे ' भीक नको, न्याय हवा ' या प्रेरणेने काम करणाऱ्या श्ामजीवी संघटनेच्या त्या अध्यक्ष झाल्या. शरद पवार मुख्यमंत्री असताना, आमदार हितेंद ठाकूर यांची आदिवासी कल्याण समितीवर नियुक्ती झाली होती.

त्याचा निषेध करण्यासाठी मंत्रालयात घुसलेल्या श्ामजीवी संघटनेच्या कार्यर्कत्यांत वेणूबाईंचाही समावेश होता. त्यावेळी पोलिसांच्या मारहाणीला आणि तुरुंगवासाला त्यांना सामोरे जावे लागले होते.

त्यांना मिळालेला ' ममता पुरस्कार ' हा आदिवासींसारख्या उपेक्षित समाजघटकातून व्यवस्थेविरुद्धच्या संघर्षासाठी नेतृत्व देऊ पाहणाऱ्यांना बळ देणारा ठरावा, ही अपेक्षा.

 
</text>
</doc>
