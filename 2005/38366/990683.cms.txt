<doc>
<docno>990683.cms.txt</docno>
<text>
 
महाराष्ट्र
मसापचे विभागीय साहित्य संमेलन खेड येथे आजपासून
[ Friday, January 14, 2005  07:08:24 pm]


म. टा. वृत्तसेवा

चिपळूण : महाराष्ट्र साहित्य परिषदेचे अकरावे विभागीय साहित्य संमेलन शनिवार व रविवार असे दोन दिवस खेड येथे साजरे होणार असून, संमेलनाचे उद्घाटन शनिवारी सायंकाळी साडेचार वाजता खेडचे आमदार रामदास कदम यांच्या हस्ते होणार आहे. संमेलनाच्या अध्यक्षस्थानी ज्येष्ठ साहित्यिक ह. मो. मराठे हे आहेत. स्वगताध्यक्ष उद्योगपती हिराभाई बुटाला हे आहेत.

संमेलनाचे उद्घाटन सायंकाळी साडेचार वाजता असले तरी संमेलनाचे कार्यक्रम दुपारी दीड वाजल्यापासूनच सुरू होणार आहेत. पहिल्या सत्रात ' नृत्याधारित शारदास्तवन ' व मसाप शाखा खेडच्या स्व. डॉ. काशिनाथ घाणेकर नाट्य विभागाचा शुभारंभ होईल. यावेळी डॉ. वि. भा. देशपांडे हे अध्यक्षस्थानी असतील. दीपा श्रीराम यांच्या हस्ते नाट्य विभागाचा शुभारंभ होईल. दुपारी 3.30 वाजता श्री सिद्धीविनायक गणपती मंदिरापासून आरती प्रभू महाद्वारापर्यंत ग्रंथदिंडी काढण्यात येणार आहे. सायंकाळी चार वाजता रत्नाकर कुलकणीर् ग्रंथ प्रदर्शनाचे उद्घाटन करतील. त्यानंतर साहित्य संमेलनाचे उद्घाटन रामदास कदम यांच्या हस्ते होणार असून, नंतर ह. मो. मराठे आणि बुटाला यांची भाषणे होतील.

संमेलनाध्यक्ष ह. मो. मराठे यांच्या हस्ते स्मरणिकेचे प्रकाशन होईल. सायंकाळी साडेसहा वाजता निमंत्रितांचे काव्यसंमेलन होणार आहे. त्यात एकूण 22 कवी सहभागी होत आहेत. रात्री साडेनऊ वाजता डॉ. विश्वास मेहंदळे यांचा एकपात्री कार्यक्रम व 10.30 वाजता ह. मो. मराठे यांच्याशी खुल्या चचेर्चा कार्यक्रम होणार आहे. रात्री 11.30 वाजता ' झपुर्झा ' हा विशेष कार्यक्रम ठेवला आहे.

रविवारी सकाळी 9 वाजता नागनाथ कोत्तापल्ले यांच्या अध्यक्षतेखाली ' माध्यमांच्या मांदियाळीत वाचन संस्कृती हरवली आहे का ?' विषयावर परिसंवाद होणार आहे. त्यानंतर 10.30 वाजता कादंबरी अभिवाचनाचा कार्यक्रम होईल. दुपारी साडेतीन वाजता संमेलनाचा समारोप होणार आहे. संमेलनाचे सर्व कार्यक्रम खेडच्या सांस्कृतिक केंदात होतील.

 
</text>
</doc>
