<doc>
<docno>990779.cms.txt</docno>
<text>
 
लेख
थेट हजयात्रेचे स्वप्न सफळ संपूर्ण!
[ Friday, January 14, 2005  09:09:40 pm]


मराठवाडा ही जशी संतांची भूमी आहे, तशीच ती मुख्यमंत्र्यांचीही भूमी आहे. पण या भूमीमध्ये रेल्वे असो की कृषि विद्यापीठ, कोणतीही गोष्ट संघर्षाशिवाय, आंदोलन केल्याशिवाय मिळाली नाही. पण यावेळी हजयात्रेला जाण्यासाठी थेट जेद्दाहला विमानसेवा सुरू झाली. तीसुद्धा कोणत्या संघर्षाशिवाय. अर्थात हे माजीमंत्री राजेंद दर्डा यांच्या पाठपुराव्यामुळे घडले. केंदीय नागरी उड्डाणमंत्री प्रफुल्ल पटेल यांनीही जातीने लक्ष घातले. हे या आठवड्यात इतके झटपट झाले की 758 हजयात्री मक्केला पोहोचलेही.

औरंगाबादला लागून असलेले आठ जिल्हे व अहमदनगर, बुलडाण्याचा भाग हा मुस्लिमबहुल प्रदेश आहे. ' आयुष्यात एकदा तरी हजला जावे ' अशी भावना दख्खनी मुस्लिमांमध्ये असायची. दरवषीर् हजयात्रेसाठी मराठवाड्यातून 1800 यात्रेकरू केवळ हजसमितीच्या माध्यमातून जातात. याशिवाय खाजगी टूर्सकडून जाणाऱ्या हजयात्रेकरूंची संख्याही काही कमी नाही.

पण याअगोदर जेद्दाहला जाण्याअगोदर मुंबईला जावे लागत असे. मग मराठवाड्याच्या रिवाजा-प्रमाणे एका यात्रेकरूला सोडण्यासाठी मुंबईला 10-15 नातलग यायचे. हज हाऊसमध्ये दोन- तीन दिवस तंबू ठोकून बसल्यावर प्रथम सर्व कागदपत्रांची यात्रा पूर्ण व्हायची. मुंबईच्या वातावरणात ही खेड्यापाड्यातली मंडळी बावरून जायची. प्रवासाचा लांबचा पल्ला असल्यामुळे सामानसुमान भरपूर घेऊन यायची. अगदी अमेरिका, लंडनचा प्रवास करून आलेले उच्चविद्याविभूषित प्रवासीही मुंबई विमानतळावरील तपासणी व चाचपणीमुळे हबकून जातात, तिथे या हजयात्रेकरूंचे तर चांगलेच धाबे दणाणून जायचे.

आता औरंगाबादची हजयात्रा पहा, कशी खानदानी पद्धतीने अदबशीर चालली आहे. अगदी सामानसुमान विसरले तरी यात्रेकरूला कोड नंबर दिल्याने विमानतळाचे अधिकारी ' पुण्याई ' चे काम म्हणून सामान नेऊन देतात. कालपरवाच एकाचे सीमकार्ड बाहेर विसरले तर विमानतळाचे अधिकारी त्या यात्रेकरूपर्यंत गेले. सीमकार्ड बसवून नातलगाशी संवाद करून दिला. या हजयात्रेमुळे तरी आता औरंगाबादचे विमानतळ आंतरराष्ट्रीय होईल, अशी अशा आहे. औरंगाबादहून थेट जेद्दाहला सन 2006 मध्ये विमाने जाणार, अशी नागरी विमानसेवा मंत्र्यांची घोषणा आहे व तेवढे यात्रेकरूही आहेत. त्यामुळे एरवी या कथित आंतरराष्ट्रीय धावपट्टीवरून जनावरे हाकलण्याने बेजार असलेले विमानतळाचे कर्मचारी दररोज दोन विमाने हजयात्रेसाठी जात आहेत, हे पाहून हरखून गेले आहेत.

या विधानसभा निवडणुकीच्या वेळी केंदीय नागरी विमानसेवा मंत्री प्रफुल्ल पटेल यांच्या साक्षीने फुटबॉल सामन्याच्या पारितोषिक वितरण समारंभामध्ये औरंगाबादहून मुंबईमागेर् यावषीर् हजला यात्रेकरू जातील, असा शब्द दर्डा यांनी दिला होता. त्यानंतर त्यांनी दिल्लीला याचा सातत्याने पाठपुरावा केला. अगदी याच वषीर् हजयात्रा औरंगाबादहून सुरू झाली, हा एक सुखद धक्काच म्हणावा लागेल. मध्य प्रदेश व इतर राज्यांमध्ये हजयात्रेकरूंसाठी एक केंद आहे ; पण महाराष्ट्रात आता मंुबई, नागपूरपाठोपाठ औरंगाबाद केंदाची भर पडली आहे. हजयात्रा कोणामुळे सुरू झाली, याच्याबद्दल नेहमीची ' श्रेय ' स्पर्धा सुरू असली तरी हजचे यात्रेकरू मात्र दर्डा यांना ' दुवा ' देत आहेत.

औरंगाबादहून हजयात्री जाणार ही कल्पना नसून वास्तव आहे, हे लक्षात येताच उत्साहाला वेगळे भरते आले. औरंगाबादच्या हज समितीने तर येथे हज हाऊस नसतानाही व्यवस्थेत कोणतीही कमतरता पडू दिली नाही. येथील मोतीवालानगरमध्ये तात्पुरते हज हाऊसच उभारले गेले. तंबू ठोकण्यात आले. महापालिकेने शौचकूप, पाणी, दिवे याची तत्परतेने व्यवस्था केली. विभागीय आयुक्त कृष्णा भोगे यांच्यापासून महापालिका आयुक्त जोशी यांच्यापर्यंत सर्वांनी कमी वेळात ही सर्व उभारणी केली. यात्रेकरूंच्या सेवेसाठी दानशूरांनी पुढाकार घेतला ; तर स्वयंसेवकांची फौजच दिमतीला उभी राहिली. नगरसेवक यात्रेकरूंना पाणी देत आहेत, हे चित्रच दुर्लभ होते. औरंगाबादची ही ' मेहमाननवाझी ' अनुभवल्यावर प्रत्येक हजयात्री जाताना भावनाप्रधान होत होता. हे सगळे चित्र पाहून मंुबईस्थित, पण मूळचे औरंगाबादी, महाराष्ट्र वक्फ महामंडळाचे अध्यक्ष एम. ए. अझीझ यांनी वर्षभरात वक्फ बोर्डाच्या जागेत झकास हज हाऊस बांधून टाकू, अशी दणदणीत घोषणाच करून टाकली. जामा मशिदीसमोर हे हज हाऊस उभारले जाणार आहे.

एकेकाळी वानप्रस्थाश्रमाकडे झुकलेली मंडळी मक्केच्या वाटेला जायची ; पण आता युवकही मोठ्या प्रमाणावर हजयात्रेला जात आहेत. मुस्लिमांची आथिर्क स्थिती सुधारल्याचे हे लक्षण आहे. गेल्या चार ते पाच वर्षांत हे प्रमाण वाढले आहे. भारतीय हज मिशनच्या आकडेवारीप्रमाणे आतापर्यंत 9700 च्या वर यात्रेकरू हजला पोहोचले आहेत. औरंगाबादचे हे नवीन केंद झाल्याने हज यात्रेमध्ये निश्चितच वाढ होणार आहे.

हजयात्रेप्रमाणेच आता औरंगाबाद शहर पर्यटनासाठी गोव्याला जोडण्याची गरज आहे. हे घडले, तर या शहराचे अथिर्क चित्रही बदलू शकते. कोणताही विकास केवळ कोटी कोटी रु. दिल्याने होत नसतो. त्यासाठी दृष्टी लागते. या घडीला फेब्रुवारीमध्ये होणाऱ्या मंत्रिमंडळाची जय्यत तयारी सुरू आहे. यात औरंगाबादच्या पर्यटनाला थोडीजरी जागा मिळाली, तर बरेच काही होऊ शकते. सततच्या पाठपुराव्याने ज्याप्रमाणे दररोज हज यात्रेसाठी दोन विमाने उडू लागली, त्याचप्रमाणे कधीतरी औरंगाबादचे विमानतळ आंतरराष्ट्रीय होईल आणि पर्यटकांची वर्दळ वाढेल अशी अपेक्षा आहे. पण या प्रश्ानचा ध्यास राजकीय पातळीवरून कसा घेतला जातो, हा खरा प्रश्न आहे.

संजीव उन्हाळे

 
</text>
</doc>
