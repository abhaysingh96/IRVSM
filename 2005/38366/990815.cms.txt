<doc>
<docno>990815.cms.txt</docno>
<text>
 
महामुंबई
सवाल सरकारच्या धाडसाचा!
[ Friday, January 14, 2005  10:28:55 pm]


म.टा. प्रतिनिधी

मुंबई : कापसामुळे निर्माण झालेली राज्याची आथिर्क फरफट थांबवायची असेत तर कापसाचे भाव कमी करण्यावाचून गत्यंतर नाही, अशा निष्कर्षाप्रत वरिष्ठ अधिकारी आणि सत्ताधारी पक्षाचे ज्येष्ठ नेते आले आहेत. पण राज्यातील 30 लाख कापूस उत्पादक व 22 जिल्ह्यातील 122 आमदारांचे राजकीय भवितव्य पणाला लावून हा निर्णय घेण्याचे धाडस आघाडी सरकार दाखवेल काय, असा सवाल मंत्रालयात उपस्थित केला जात आहे.

विधानसभा निवडणुकीत काँग्रेस-राष्ट्रवादी काँग्रेसला मतदारांनी विश्वासाने सत्तेवर आणल्याने आंतरराष्ट्रीय बाजरपेठेत कापसाचे भाव कमी होऊनही आघाडी सरकारने प्रती क्विंटल 2500 रुपये भाव देण्याचा निर्णय घेतला. हा निर्णय घेताना इतक्या मोठ्या प्रमाणात आथिर्क कोंडी होईल याचा अंदाज सरकारला आला नाही. मात्र नाकातोंडात पाणी जाऊ लागल्याने काय निर्णय घ्यावा आणि त्याचे काय परिणाम होतील याचा अंदाज बांधण्याचे काम चालू आहे.

पणन खात्याने दिलेल्या माहितीनुसार राज्यात सध्या कापसाची 380 खरेदी केंदे सुरु असून त्यावर रोज सरासरी तीन ते चार लाख क्विंटल कापसाची खरेदी केली जात आहे. आतापर्यंत 125 लाख क्विंटल खरेदी झाली असून हाच वेग कायम राहिला तर 200 लाख क्विंटल कापसाची खरेदी करावी लागेल.

प्रती क्विंटल 750 रुपयांचा तोटा एकाधिकार योजनेला होत असून पूर्ण खरेदी झाली तर पुढील दोन वर्षात सरकारचा आथिर्क डोलारा कोसळून पडेल, अशी भीती व्यक्त केली जात आहे.

गेल्या आठवड्यात सरासरी 175 क्विंटल कापूस खरेदी करावा लागेल, असा सरकारचा अंदाज होता. त्यानुसार एकाधिकार योजनेला यंदाच्या वर्षात अडीच हजार कोटीचा तोटा होईल, असे मानले जात होते. पण आता किमान 200 क्विंटल खरेदी करावी लागणार असल्याने हा तोटा पावणे तीन हजार कोटी रुपयांवर गेला तर आश्चर्य वाटायला नको, असे अधिकाऱ्यांचे म्हणणे आहे.

या संकटातून मार्ग काढण्यासाठी खरेदी किंमत कमी करुन केंद सरकारच्या हमी भावानुसार कापूस उत्पादक शेतकऱ्यांकडून खरेदी करण्यात यावी, अशी सूचना अप्रत्यक्षपणे पुढे आली आहे. पण तसा निर्णय झाला तर राजकीय अराजक निर्माण होण्याची शक्यता असल्याने सरकार यावर ठाम निर्णय घ्यायला अद्याप तयार नाही, असे सांगितले जाते.

 
</text>
</doc>
