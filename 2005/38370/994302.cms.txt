<doc>
<docno>994302.cms.txt</docno>
<text>
 
महाराष्ट्र
श्रीरामपूर तालुक्यात उपोषण करणाऱ्या शेतकऱ्याला मारहाण
[ Tuesday, January 18, 2005  09:34:06 pm]


म. टा. वृत्तसेवा

शिर्डी : नगर जिल्ह्यात नदीपात्रातील बेकायदा वाळू उपसाच्या विरोधात उपोषण करणाऱ्या श्रीरामपूर तालुक्यातील मालुंजा येथील शेतकऱ्याला व त्याच्या कुटुंबाला वाळू कंत्राटदाराने प्रथम मारहाण करून नंतर त्याचे राहते घरच पेटवून दिले. या संदर्भात चार ठेकेदारांवर गुन्हा दाखल झाला आहे. दरम्यान, जिल्ह्यातील वाळू प्रकरणात ठेकेदाराशी लागेबांधे असल्याच्या संशयावरून जिल्हा गौन खनिज अधिकारी कुमार नसलापुरे यांना तातडीने पदमुक्त करण्यात आले आहे.

नगर जिल्ह्यात मुळा, प्रवरा, गोदावरी, सीना या व इतर नद्यांच्या पात्रांतून वाळू बेकायदा उपसण्याचे प्रकार गेली काही वषेर् सर्रास सुरू आहेत. प्रवरा नदीच्या पात्रातून 400 ब्रास वाळू उचलण्याचा ठेका मंजूर असताना एक ठेकेदार त्यापेक्षा अधिक वाळू गेले अनेक दिवस बेकायदा उचलत आहे. हा प्रकार रोखण्यासाठी मालुजे येथील शेतकरी चांगदेव बडाख यांनी श्रीरामपूरच्या प्रांताधिकारी कार्यालयासमोर दोन दिवसांपूवीर् उपोषण सुरू केले होते. परंतु ठेकेदारांच्या पाठीवर सदैव आशिर्वादाचा हात ठेवणाऱ्या अधिकाऱ्यांनी त्याकडे फारसे लक्ष दिले नाही. रविवारी रात्री तर वाळू ठेकदाराने चांगदेव बडाख यांना तसेच त्यांची पत्नी, आई, भाऊ या सर्वांना प्रथम बेदम मारहाण केली आणि नंतर त्यांचे राहते घरही पेटवून दिले. श्रीरामपूर तालुका पोलिसांनी संजय बडाख, गोरख बडाख, रमेश बडाख व जालिंदर बडाख या ठेकदारांविरूध्द गुन्हा नोंदवला आहे. मात्र, अद्याप त्यांना अटक केलेली नाही.

दरम्यान, हे प्रकरण गाजत असतानाच, जिल्हा गौन खनिज अधिकारी कुमार नसलापुरे यांना सोमवारी पदमुक्त केल्याची माहिती नगरचे जिल्हाधिकारी राजगोपाल देवरा यांनी ' मटा ' ला दिली. नगर जिल्ह्यात नद्यांच्या पात्रांतून बेकायदा वाळू उपसण्याचे प्रकार गेली काही वषेर् सर्रास सुरू आहेत. जिल्हा गौन खनिज अधिकारी कुमार नसलापुरे यांच्याशी असलेल्या ' अर्थपूर्ण ' संबंधांमुळे सर्वच ठेकेदार बेकायदा वाळूचा उपसा बिनदिक्कत करीत आहेत. नसलापुरे यांच्या मालमत्तेची चौकशी करावी, अशी जाहीर मागणी वनमंत्री बबनराव पाचपुते यांनी नुकतीच केली होती.

 
</text>
</doc>
