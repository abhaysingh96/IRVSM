<doc>
<docno>994076.cms.txt</docno>
<text>
 
महाराष्ट्र
नगर भवनाच्या महसुलाचा वाद चिघळला
[ Tuesday, January 18, 2005  05:50:50 pm]


मंुबई टाइम्स टीम

भाईंदर : सरकारी जमीन हस्तांतरित करून न घेताच बांधकाम केल्याने नगर भवनाची महसूल थकबाकी म्हणून सहा कोटी रुपयांचा भरणा सरकारकडे करावा अन्यथा दंडासह ही रक्कम वसूल करण्याची नोटीस तहसीलदारांनी बजावली आहे.

भाईंदर पश्चिमेला मांडली तलावाशेजारील झोपडपट्टी हटवून 1992 मध्ये तत्कालीन नगर परिषदेने पालिका सभागृह, कार्यालय, लायब्ररी, बॅडमिंटन कोर्ट, आदी सुविधा असलेलं नगर भवन उभारलं आहे. इमारत बांधून पूर्ण झाल्याच्या दहा वर्षांनंतर महसूल खात्याला जमिनीची आठवण झाली आहे. गेल्या वषीर् महसूल थकबाकीची पहिली नोटीस बजावण्यात आल्यानंतर या वषीर् सहा कोटी बारा लाख ऐंशी हजार सहाशे पाच इतकी रक्कम सात दिवसांच्या आत भरावी अन्यथा थकबाकीच्या 25 टक्के अधिक दंड आकारण्याची नोटीस ठाण्याच्या तहसीलदारांनी पालिका आयुक्तांवर बजावली आहे.

नगरविकास खाते विरुद्ध महसूल खातं ंंअशी लढाई गेल्या दोन वर्षांपासून मीरा-भाईंदरमध्ये रंगली आहे. या नगर भवनात तलाठी कार्यालय उघडल्यामुळे हा वाद अधिक चिघळला. या कार्यालयाची जागा वापरल्याबद्दल पालिकेने ठाणे जिल्हाधिकारी कार्यालयात साडेचार लाखांची थकबाकी भाड्यापोटी भरण्याची नोटीस बजावली. त्याला प्रत्युत्तर म्हणून तहसीलदारांनी सहा कोटी रुपये वसुलीची नोटीस बजावली असल्याचं समजतं. नगर भवनाची जागा 3,750 चौ. मीटर इतकी असून बाजारातल्या खरेदी-विक्री तक्त्याच्या सरासरीनुसार महसूल रक्कम आकारण्यात आल्याचं महसूल खात्याचं म्हणणं आहे.

दरम्यान या वसुलीसाठी ठाण्याचे तहसीलदार प्रमोद मंुडे यांनी पालिका आयुक्त आर.डी. शिंदे यांची भेट घेऊन रकमेची मागणी केली. पालिकेने सार्वजनिक उपयोगासाठीच जागेचा वापर केला आहे. नगर परिषदेच्या विकास आराखड्यात ही जागा नगर भवनासाठी आरक्षित ठेवण्यात आली होती. आरक्षित जागेसाठी सरकारला पैसे देण्याची आवश्यकता नाही, असं आयुक्तांचं म्हणणं आहे.

 
</text>
</doc>
