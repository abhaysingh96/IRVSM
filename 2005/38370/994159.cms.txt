<doc>
<docno>994159.cms.txt</docno>
<text>
 
महाराष्ट्र
'राज्य सरकारचा आश्वासनांना हरताळ' : महाजन
[ Tuesday, January 18, 2005  07:25:52 pm]


म. टा. वृत्तसेवा

सोलापूर : मोफत वीज, कापसाला चांगला भाव आणि मुंबईतील 2000 सालापर्यंतच्या झोपड्यांना संरक्षण अशा घोषणा सत्ताधाऱ्यांनी निवडणुकीआधी केल्या होत्या. मात्र या तीनही घोषणांना राज्यातील काँग्रेस आघाडी सरकारने पूर्णपणे हरताळ फासला आहे, अशी टीका भारतीय जनता पक्षाचे नेते प्रमोद महाजन यांनी केली आहे.

' सोलापूर तरुण भारत ' च्या वर्धापन दिनानिमित्त महाजन नुकतेच येथे आले होते. या भेटीदरम्यान श्रमिक पत्रकार संघाने आयोजित केलेल्या वार्तालाप कार्यक्रमात त्यांनी वार्ताहरांशी संवाद साधला. राज्यातील काँग्रेस आघाडी सरकारचा सध्याचा काळ मधुचंदाचा असला तरी त्यांनी जनतेपासून कधीच घटस्फोट घेतला आहे, अशा शब्दांत महाजन यांनी सरकारच्या कामाचे वाभाडे काढले.

वीज, कापूस आणि झोपड्यांना संरक्षण या मुद्द्यांवर निवडणुकीआधी देण्यात आलेल्या आश्वासनांची आठवण करून देत महाजन म्हणाले की, आता मार्चपर्यंतच मोफत वीज द्यायची भाषा सत्ताधाऱ्यांनी सुरू केली असून मुंबईत 1995 नंतरच्या झोपड्या पाडण्याची मोहीमही हाती घेण्यात आली आहे. मुंबईतील दोन मोठी बेकायदा हॉटेल पाडली म्हणजे मोठा पराक्रम केला, असे या सरकारने समजू नये, असेही ते म्हणाले.

केंदातील संयुक्त पुरोगामी आघाडीचे सरकार दुबळे असल्याची टीका महाजन यांनी यावेळी केली. या आघाडीतील सर्वात मोठ्या पक्षाच्या सर्वात मोठ्या नेत्याकडे पंतप्रधानपद नाही, ते आहे दुय्यम नेत्याकडे, असे ते म्हणाले.

शंकराचार्य तसेच प्रभारी शंकराचार्य प्रकरणाचा तपास केंदीय अन्वेषण विभागाकडे (सीबीआय) सोपवण्याची मागणी महाजन यांनी केली. या प्रकरणीचे सर्व खटले तामिळनाडूत न चालवता इतरत्र चालवावेत, असेही ते म्हणाले.

या साऱ्या प्रकरणात काँग्रेस अध्यक्षा सोनिया गांधी यांनी मौन का पाळले आहे, असा सवाल करून, दुसऱ्या धर्माच्या असल्याने सोनियांना शंकराचार्यांबाबत आदर नसावा, अशी टिप्पणीही त्यांनी केली.

 
</text>
</doc>
