<doc>
<docno>994063.cms.txt</docno>
<text>
 
प्रगती फास्ट
रेडी टू क्लिक
[ Tuesday, January 18, 2005  05:43:33 pm]


माइलस्टोन एण्टरप्राइजचा फोटोग्राफी कोर्स थोडा वेगळ्या धाटणीचा आहे. दोन सेशन्समध्ये होणाऱ्या या कोर्सच्या पहिल्या सत्रात थिअरी, तर दुसऱ्या सत्रात प्रॅक्टिकल ट्रेनिंग दिलं जातं. मेघालय, आसाम, अरुणाचल प्रदेशाच्या सफरीत त्यांचं प्रॅक्टिकल ट्रेनिंग पार पडतं.

करिअरमध्ये काहीतरी वेगळं करावं किंवा अभ्यासाबरोबरच एखादा छंद जोपासणाऱ्या अनेक व्यक्ती आपल्याला आजूबाजूला पाहायला मिळतात. स्टॅम्प गोळा करणं, पेण्टिंग किंवा फोटोग्राफी असा कोणता ना कोणता छंद वेळात वेळ काढून जोपासणाऱ्यांची संख्या काही कमी नसते. छंद जोपासण्याच्या या इच्छेला जर योग्य मार्गदर्शनाची जोड मिळाली, तर कदाचित त्या क्षेत्रात विद्यार्थ्यांना करिअर करण्याची संधीही मिळू शकते. विद्यार्थ्यांना अशीच एक संधी दिली आहे माइलस्टोन एण्टरप्राइजने. इथे फोटोग्राफी शिकून करिअर करण्याची संधी विद्यार्थ्यांना मिळते.

फोटोग्राफी ट्रेनिंग देणाऱ्या काही संस्थांमध्ये माइलस्टोन एण्टरप्राइजचं नाव नक्कीच घ्यावं लागेल. थिअरीबरोबरच प्रॅक्टिकल वर्कचा अनुभव देणाऱ्या या संस्थेमध्ये फोटोग्राफी शिकणं विद्यार्थ्यांना एक वेगळा अनुभव निश्चितच देत असतो. केवळ क्लासमध्येच नाही तर एखाद्या निसर्ग सौंदर्याचा आस्वाद घेता येईल अशा ठिकाणी भेट देऊन फोटोग्राफी शिकण्याची संधी संस्थेतफेर् विद्यार्थ्यांना दिली जाते. आतापर्यंत या संस्थेने अशा प्रकारचे ट्रेनिंग कोर्स वारंवार आयोजित केले आहेत.

विद्यार्थ्यांना अशीच आणखी एक संधी माइलस्टोनने उपलब्ध करून दिली आहे. फोटोग्राफी ट्रेनिंग कोर्सची नवीन बॅच फेब्रुवारीमध्ये शेवटच्या आठवड्यापासून सुरू होत आहे. हा कोर्स दोन सेशनमध्ये विभागण्यात आला आहे. कोर्सच्या पहिल्या सेशनमध्ये विद्यार्थ्यांना पाच दिवासांचं बेसिक ट्रेनिंग देण्यात येईल, तर दुसऱ्या सेशनमध्ये पंधरा दिवसांचं प्रॅक्टिकल ट्रेनिंग देण्यात येणार आहे.

कोर्ससाठी विद्यार्थ्यांनी स्वत:चा कॅमेरा आणि रोल आणायचे आहेत. पहिल्या सेशनमध्ये देण्यात येणाऱ्या बेसिक ट्रेनिंगमध्ये विद्यार्थ्यांना कॅमेरा, त्याचे प्रकार, हाताळणी, बेसिक फोटोग्राफी स्कील, डिजिटल फोटोग्राफी अशा सर्व विषयांवर मार्गदर्शन करण्यात येईल. संस्थेचे चीफ इन्स्ट्रक्टर विनायक पावसकर आणि शाम मंचेकर, अनिल भारतीय हे तिघे जण कोर्समध्ये विद्यार्थ्यांना ट्रेनिंग आणि मार्गदर्शन देणार आहेत.

प्रॅक्टिकल ट्रेनिंगसाठी विद्यार्थ्यांना मेघालय, आसाम आणि अरुणाचल प्रदेशमध्ये नेण्यात येणार आहे. मुंबईपासून एवढ्या लांब अंतरावर निसर्गसौंदर्याने नटलेल्या परिसरात प्रत्यक्ष फोटोग्राफीचा अनुभव विद्यार्थ्यांना घेता यावा हा उद्देश या भेटीमागे असल्याचं मत संस्थेचे विनायक पावसकर यांनी सांगितलं. ट्रेनिंगचं पहिलं सेशन फेब्रुवारीच्या शेवटच्या आठवड्यात तर फिल्डवर्क एप्रिलमध्ये आयोजित करण्यात आलं आहे. विद्यार्थ्यांना 14 एप्रिल ते 28 एप्रिल दरम्यान टूरला नेण्यात येईल.

मुंबईहून विद्यार्थ्यांना कोलकाता आणि नंतर तिथून गुवाहाटीला नेलं जाईल. गुवाहटीच्या परिसरात थोडी भटकंती केल्यावर काझीरंगा इथे फोटोग्राफी ट्रेनिंग दिलं जाईल. शिवाय तवांग, शिलाँग परिसरातही विद्यार्थ्यांना प्रत्यक्ष फोटोग्राफीची संधी दिली जाईल. मेघालय, आसाम आणि अरुणाचल प्रदेशमध्ये ट्रेनिंग घेतल्यावर 27 एप्रिल रोजी विद्यार्थ्यांचा परतीचा प्रवास सुरू होईल.

ट्रेनिंग आणि प्रॅक्टिकल वर्क यांच्या साहाय्याने आपल्या छंदाचं रूपांतर करिअरमध्ये करण्याची संधी विद्यार्थ्यांना या कोर्सद्वारे उपलब्ध झाली आहे. आज फोटोग्राफी क्षेत्राला आणि प्रामुख्याने डिजिटल फोटोग्राफीला मागणी वाढत आहे. या वाढत्या मागणीमुळे या क्षेत्रात करिअर करण्याची संधी आहे.

संपर्क : माइलस्टोन एण्टरप्राइज, तुकाराम वस्त्र भांडार , 687, महावीर इस्टेट, एन.एम. जोशी मार्ग, भायखळा (पश्चिम), मुंबई - 400027. मोबाइल नंबर : 9892895954, 9324521613.

प्रगती फास्ट टीम

 
</text>
</doc>
