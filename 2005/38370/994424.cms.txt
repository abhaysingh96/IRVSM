<doc>
<docno>994424.cms.txt</docno>
<text>
 
महाराष्ट्र
शिक्षणासाठी मायक्रोसॉफ्टची मदत
[ Tuesday, January 18, 2005  11:20:33 pm]


विवेक सबनीस

पुणे : भारतामध्ये माहिती-तंत्रज्ञान आणि संगणक प्रशिक्षणाचे वाढते महत्त्व लक्षात घेऊन महाराष्ट्र सरकारच्या शालेय शिक्षण विभागाने काही महत्त्वाची पावले उचलली आहेत. यासाठी जागतिक पातळीवरील ' मायक्रोसॉफ्ट ' या सॉफ्टवेअर कंपनीशी करार केला असून राज्यातील उच्च प्राथमिक अणि माध्यमिक शालेय शिक्षकांना त्याद्वारे लवकरच प्रशिक्षण देण्यात येणार आहे. ' प्रोजेक्ट शिक्षा ' असे नाव असणाऱ्या या प्रकल्पासाठी पुणे आणि नागपूर या दोन ठिकाणी मिळून मायक्रोसॉफ्ट कंपनीतफेर् एक कोटी रुपयांची गुंतवणूक करण्यात आली आहे!

पुण्यातील कम्प्युटर प्रशिक्षणाचे काम महाराष्ट्र राज्य शैक्षणिक संशोधन प्रशिक्षण परिषदेच्या ( एससीइआरटी) आवारात सुरू होत आहे. तर नागपूरमध्ये एका सरकारी शिक्षण संस्थेमध्ये त्याची तयारी युद्धपातळीवर सुरू आहे. ' प्रोजेक्ट शिक्षा ' या प्रकल्पासाठी तयार करण्यात आलेल्या दोन प्रशिक्षण केंदांचे फेब्रुवारीमध्ये उद्घाटन होणार आहे.

' मायक्रोसॉफ्ट ' सारख्या कंपनीशी करार करणारे महाराष्ट्र हे आंध्र प्रदेश आणि कर्नाटकानंतरचे तिसरे राज्य आहे, असे एससीइआरटीचे संचालक एम. जी. मराठे यांनी सांगितले. ' महाराष्ट्र टाइम्स ' शी बोलताना श्री. मराठे म्हणाले की, शतकमहोत्सवी वर्षाकडे वाटचाल करणाऱ्या एससीइआरटीमध्ये हा प्रकल्प राबवत असल्याबद्दल आम्हाला विशेष आनंद होत आहे.

' प्रोजेक्ट शिक्षा ' साठी पाच हजार चौरस फूट क्षेत्रफळाची जागा ' मायक्रोसॉफ्ट ' च्या या शिक्षणोपयोगी प्रकल्पाला देण्यात आली आहे. त्यासाठी या कंपनीने एनसीइआरटीच्या आवारातील एका इमारतीचे नूतनीकरण आणि तांत्रिक साहित्य बसवण्यासाठी 50 लाख रुपयांची गुंतवणूक केली आहे. तेवढाच खर्च ही कंपनी नागपूरमध्येही करत आहे. हा प्रकल्प राबवण्यासाठी राज्य शालेय शिक्षण सचीवांबरोबर लेखी करार ( एमओयू) नोव्हेंबर 2004 मध्ये ' मायक्रोसॉफ्ट ' च्या वरीष्ठ अधिकाऱ्यांबरोबर झाला, असे मराठे यांनी सांगितले.

चालू शैक्षणिक वर्षामध्ये शिक्षकांना कम्प्यूटर प्रशिक्षणाच्या काही बॅचेस लगेचच सरू करण्याचा आमचा प्रयत्न आहे, असे या प्रकल्पाचे प्रमुख आणि एनसीइआरटीचे उपसंचालक एस.एन. पवार यांनी सांगितले. ते म्हणाले की, यासाठी कंपनीने ' आयटी अॅकॅडमी ' सारखी प्रशिक्षण यंत्रणा उभारली आहे. नाममात्र एक रुपया भाडेकरारावर पाच वषेर् प्रशिक्षण तसेच त्यासाठी येणाऱ्या संपूर्ण खर्चाची जबाबदारी ' मायक्रोसॉफ्ट ' ने उचलली आहे. त्यामध्ये 20 कम्प्युटर असणारी एक लॅबोरेटरी, फॅकल्टी रूम, रिसेप्शन रूप तसेच मोठा जनरेटरही बसवण्यात आला आहे. दररोज 20 शिक्षकांच्या दोन बॅचेस 12 दिवसा याठिकाणी होतील.

त्यानुसार महिन्याला 40 शिक्षक हे पुणे आणि नागपूर येथे प्रशिक्षिण घेतील. येत्या पाच वर्षांत दहा हजारांहून अधिक शिक्षक प्रशिक्षित करण्याची योजना आहे. या काळात प्रशिक्षण देणाऱ्या शिक्षकांचे पगार ते विजेसाठी येणारा सर्व खर्च करायला ' मायक्रोसॉफ्ट ' ने तयारी दर्शवली आहे.

इयत्ता पाचवी ते दहावीला शिकवणाऱ्या शिक्षकांसाठी कम्प्युटर अभ्यासक्रमही या कंपनीनेच तयार केला आहे, असे सांगून पवार म्हणाले की, लवकरच ' मायक्रोसॉफ्ट ' ची मराठीतील स्वतंत्र ' विंडोे सिस्टिम ' आणि तसे प्रशिक्षणही देण्यात येईल.

 
</text>
</doc>
