<doc>
<docno>994299.cms.txt</docno>
<text>
 
महाराष्ट्र
रत्नागिरीत वाघाचे दर्शन
[ Tuesday, January 18, 2005  09:27:47 pm]


म. टा. वृत्तसेवा

रत्नागिरी : रत्नागिरी तालुक्यातील गावखडी, पावस, मेर्वी परिसरात सोमवारी पहाटे वाघाने दर्शन दिल्याने ग्रामस्थांमध्ये चांगलीच घबराट उडाली. पण पाणी पिऊन वाघ निमूटपणे जंगलाकडे परतल्याने त्यांचा जीव भांड्यात पडला.

पावस परिसरात सोमवारी पहाटे गोठ्यातील गुरे अचानक हंबरू लागल्याने ग्रामस्थांना जाग आली व ते घराबाहेर आले. त्यातील काहींना शंका आल्याने ते ओढ्याकडे गेले. तेथे अंधारात प्रथम त्यांना काहीच दिसले नाही.

मात्र, नंतर तेथे वाघ पाणी पीत असल्याचे नजरेस पडले आणि या मंडळींची पाचावर धारण बसली. त्यांनी लगेचच घरांकडे धूम ठोकली. वाघोबा मात्र काही झालेच नाही, अशा थाटात शांतपणे पाणी पिऊन जंगलात परतले!

गावखडी परिसरात गेला आठवडाभर ग्रामस्थांना अनेक वेळा वाघ फिरताना दिसला. कामासाठी गेलेले गावकरी वाघाच्या भीतीने घरी लवकर परतू लागले आहेत.

 
</text>
</doc>
