<doc>
<docno>994437.cms.txt</docno>
<text>
 
महाराष्ट्र
दोन कोटींच्या बनावट कॅसेट, सीडी जप्त
[ Tuesday, January 18, 2005  11:25:15 pm]


म. टा. प्रतिनिधी

पुणे : बनावट सीडी कॅसेटची विक्री करणाऱ्या दुकानांवर टाकलेल्या छाप्यात तब्बल दोन कोटी 11 लाख रुपयांच्या कॅसेट्स जप्त करण्यात आल्या असून या कॅसेट्स पाकिस्तान आणि दुबईतून येत असल्याचे तपासात उघडकीस आल्याचे पोलिस आयुक्त डी. एन. जाधव यांनी मंगळवारी जाहीर केले.

कोट्यवधी रुपयांच्या बनावट कॅसेट जप्त केल्याची ही देशातील पहिलीच कारवाई असल्याचा दावा पोलिसांनी केला आहे. टी सिरीज कंपनीचे एम. एम. सतीश यांनी दिलेल्या माहितीवरून सिटीपोस्ट चौकातील 54 दुकाने आणि पिंपरीत बनावट कॅसेट तयार करणाऱ्या कार्यालयावर छापा घालण्यात आला. सोमवारी दुपारपासून मंगळवारी मध्यरात्रीपर्यंत झालेल्या या कारवाईत 33 जणांना अटक केल्याचे जाधव यांनी पत्रकार परिषदेत सांगितले.

शहरात बनावट सीडी कॅसेटच्या विक्रीतून सुमारे 100 कोटी रुपयांची उलाढाल होते. बुधवार पेठ ही मुख्य बाजारपेठ असून या ठिकाणी पाकिस्तान आणि दुबईतून कॅसेट्स येत असल्याचे निदर्शनास आले आहे. त्यावरून ही आंतरराष्ट्रीय टोळी असण्याची शक्यता जाधव यांनी वर्तवली आहे. शहरात पाच ठिकाणी बनावट कॅसेट्स विकल्या जात असल्याचे समजले होते.

 
</text>
</doc>
