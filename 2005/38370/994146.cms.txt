<doc>
<docno>994146.cms.txt</docno>
<text>
 
देश-विदेश
न्यायदानाच्या वाटचालीचे दर्शन...
[ Tuesday, January 18, 2005  07:15:49 pm]


वृत्तसंस्था

नवी दिल्ली : ख्रिस्तपूर्व तिसऱ्या शतकातील न्यायदान पद्धतीवर प्रकाश टाकणाऱ्या शिलालेखापासून ते आपल्याला सुप्रीम कोर्टात अॅडव्होकेट म्हणून काम करू द्यावे, अशी विनंती करणारे तरुण बॅरिस्टर जिना यांचे पत्र, महात्मा गांधी हत्याकांडात नथूराम गोडसे याला मरेपर्यंत फाशीची सजा ठोठावणारे निकालपत्र ; यापर्यंतचे सारे महत्त्वाचे दस्तावेज आम जनतेला सहज पाहाता येणार आहेत.

सुप्रीम कोर्टाने उभारलेल्या ' न्याय ' या वस्तुसंग्रहालयाने भारतातील न्यायदानाच्या इतिहासाचे कायमस्वरूपी दर्शन घडणार आहे. प्राचीन काळातील न्यायप्रक्रियेचा वेध घेताना मौर्य राजवटीतील न्यायदानाची पहिली लेखीस्वरूपातील नोंद, मुघल राजवटीतील न्यायदान, ब्रिटिश राजवटीतील न्यायदान आणि विविध कायदे इथपासून ते आजपर्यंत झालेला घटनात्मक विकास या संग्रहालयामुळे लोकांपुढे आला आहे.

आम जनता आणि न्याययंत्रणा यांच्यात संवाद निर्माण करणे तसेच आम माणसालाही न्यायप्रक्रियेतील रोचकता जाणवणे हा या संग्रहालयाचा उद्देश आहे, असे संग्रहालयाचे व्यवस्थापक नूरुल हुडा यांनी सांगितले. माजी सरन्यायाधीश एम. एन. व्यंकटचलय्या यांनी 1994 मध्ये सर्वप्रथम अशा वस्तुसंग्रहालयाची कल्पना मांडली होती. ते सहा एप्रिल 2004 ला प्रत्यक्षात साकारले.

या संग्रहालयात सुप्रीम कोर्टाच्या महत्त्वपूर्ण ठरलेल्या खटल्यांचे निकालही पाहाता येतात. सामान्य माणसाला नाहीतर ते पाहाता येणे सहजसाध्य नव्हते. संग्रहालयाच्या पहिल्या मजल्यावर भारतातील न्यायप्रक्रियेचा इतिहास आहे. तोंडी न्यायदानापासून ते त्याला लिखित स्वरूप येण्यापर्यंतच्या घटनाक्रमांचा मागोवा त्यात आहे. मौर्य राजवटीत ब्राह्माी लिपीत लिहिलेले काही नियम हे लिखित स्वरूपातील पहिले कायदे होते. त्यांच्या प्रतिकृतीचे दर्शनही यात होते. 16 व्या शतकात फासीर् भाषेत झालेले एक कायदेशीर घोषणापत्र हा या संग्रहालयातील सर्वात जुना दस्तावेज आहे. त्यात अलि कुतुब सानी याने आपल्या पुत्राकडे आपला धामिर्क वारसा सोपवल्याचा उल्लेख आहे. संग्रहालयाच्या दुसऱ्या भागात न्यायालय व न्यायाधीशांशी संबंधित पोशाख, त्यांनी वापरलेल्या वस्तु पाहाता येतात.

महात्मा गांधी आणि इंदिरा गांधी हत्याखटल्यातील अंतिम निकालपत्र, भोपाळ गॅस दुर्घटना आणि शहाबानो खटल्यातील निकालपत्रे हीदेखील पाहाता येतात.

या संग्रहालयात मोठ्या संख्येने लोक यावेत तसेच पर्यटकही आकषिर्त व्हावेत, असा प्रयत्न केला जात आहे. त्यासाठी परिसंवाद, शिबिरेही आयोजिली जात आहेत. पर्यटनविषयक विविध विभागांत या संग्रहालयाची पोस्टर्स आणि माहितीपत्रके वाटली जात आहेत.

 
</text>
</doc>
