<doc>
<docno>994265.cms.txt</docno>
<text>
 
अर्थव्यवहार
मोठा पडदा - छोटा पडदा
[ Tuesday, January 18, 2005  08:44:29 pm]


छोट्या पडद्याने मोठ्या पडद्याला कधीच खाऊन टाकलं आहे. त्या आनंदात ' लहानपण देगा देवा ' असंच आतापर्यंत टीव्ही संचांचे उत्पादक म्हणत होते ; पण आता त्यांनादेखील मोठेपणाचे वेध लागले आहेत.

घरात टीव्ही असणं ही एकेकाळी चैन होती, प्रतिष्ठेचं प्रतीक होतं. परंतु ' बघता बघता ' घरोघरी टीव्ही झाले. टीव्ही संच जोरात खपू लागले तसे अनेक उत्पादक त्या क्षेत्रात उतरले. स्पर्धा निर्माण झाली. त्यामुळे किमती उतरल्या. ग्राहकांचा फायदा झाला आणि टीव्ही उत्पादकांच्या नफ्याचं प्रमाण घटलं ; परंतु तेवढ्यात कृष्णधवल संच मागे पडून रंगीत संचांचं युग अवतरलं. रंगीत संच उत्पादकांचा सुरुवातीला काही दिवस फायदा झाला. यथावकाश तिथेही स्पर्धा आली. यावर उपाय म्हणून काही उत्पादकांनी पडदाच मोठा करायला सुरुवात केली आहे. आता मोठ्या पडद्याचे सपाट संच हे प्रतिष्ठाचिन्ह होऊन बसलं आहे. किंमत 1,25,000 रु.च्या आसपास फक्त. पडद्यावर चित्र मोठ्ठं दिसतं. ' खरोखरीचा जीवनानुभव ' अशी या संचाची जाहिरात केली जाते ; परंतु या खरोखरीच्या खोट्या जीवनानुभवासाठी पैसा आणायचा कुठून ? कर्ज काढून ते फेडत बसणं हाच एक मोठा जीवनानुभव होऊन बसायचा!

' मुदतठेव केली तर एवढ्या रकमेवर वर्षाला किमान साताठ हजार व्याज सहज मिळू शकेल. त्यात दर दोन वर्षांनी आहे तोच (छोटा) संच बदलता येईल ' असा कदू विचार नका हो करू! काळ बदलला आहे ; पण थांबा. काळ आणखी बदलणार आहे. मोठ्या संचांची विक्री वाढते आहे. आणखी चार वर्षांनी अर्ध्याअधिक घरांमध्ये हा संच स्थानापन्न झालेला असेल असा अंदाज आहे. मग ते प्रतिष्ठाचिन्ह राहणार नाही. शिवाय त्याच्या किमती प्रतिवषीर् 15 ते 20 टक्क्यांनी कमी होत होत चारेक वर्षांत छोट्या संचाच्या आजच्या किमतीत भला मोठा सपाट संच मिळून जाईल, असा कयास आहे. मग आपण , ' मोठ्या पडद्याने छोट्या पडद्याला खाल्लं ' असं म्हणत त्याच त्याच कंटाळवाण्या कार्यक्रमांचा मोठ्या आनंदाने मोठ्या पडद्यावर ' जीवनानुभव ' घेऊ शकू!

सुधीर सुखठणकर

 
</text>
</doc>
