<doc>
<docno>994163.cms.txt</docno>
<text>
 
महाराष्ट्र
आश्वासन...कायदा नाही! : मुख्यमंत्री
[ Tuesday, January 18, 2005  07:27:29 pm]


म. टा. वृत्तसेवा

सोलापूर : राज्यातील 1995 आधीच्या झोपड्यांना कायद्याने संरक्षण देण्यात आलेले असले आणि 2000 पर्यंतच्या झोपड्यांना संरक्षण द्यायचे आश्वासन आम्ही दिलेले असले तरी तसा कायदा करण्यात आलेला नाही. तसे संरक्षण द्यायचे झाल्यास कायद्यात योग्य तो बदल करावा लागेल, असे मुख्यमंत्री विलासराव देशमुख यांनी म्हटले आहे.

सोलापुरात आलेल्या मुख्यमंत्र्यांनी पत्रकारांशी बोलताना वरील प्रतिपादन केले. राज्यात यापुढे नव्याने अनधिकृत बांधकामे व झोपडपट्ट्या उभ्या राहू नयेत, यासाठी प्रयत्न करण्यात येत आहेत.

असे अनधिकृत बांधकाम झाल्यास त्या त्या भागातील वॉर्ड ऑफिसरला निलंबित करावे का, यावर विचार सुरू आहे, असे ते म्हणाले.

राज्यात सुरू असलेल्या लोडशेडींगविषयी पत्रकारांनी विचारले असता, परीक्षा जवळ आल्या असल्याने रात्रीच्या लोडशेडींगबाबत नव्याने वेळापत्रक तयार केले जाईल, असे देशमुख यांनी सांगितले. मोफत वीज योजना बंद कधी करणार, या प्रश्नावर थेट उत्तर देण्याचे टाळत ' मार्चनंतर बघू ' असे मोघम उत्तर त्यांनी दिले. एन्रॉन प्रकल्पाला आमचा कधीच विरोध नव्हता...विरोध आहे तो त्याच्या वीज दराला, असे सांगत, एन्रॉनची वीज आल्यास दोन हजार मेगावॅट विजेचे लोडशेडींग कमी होईल, अशी पुस्ती त्यांनी जोडली.

 
</text>
</doc>
