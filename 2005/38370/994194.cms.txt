<doc>
<docno>994194.cms.txt</docno>
<text>
 
लेख
'महर्षी' ते 'सम्राट'
[ Tuesday, January 18, 2005  07:46:51 pm]


रयत शिक्षण संस्था स्थापन करणारे भाऊराव पाटील दारोदारी, रानोमाळ, खळ्याखळ्यावर पदर पसरून भीक मागत आणि जे मिळेल त्यातून शिक्षणप्रसार करीत.

ते खरे शिक्षणमहर्षी. अशी माणसे आणि संस्था महाराष्ट्राने पाहिल्या आहेत... त्यांनी शिक्षणाचे कार्य केले ते ' रयते ' साठी , ' खेडूतां ' साठी. चंदगडच्या नरसिंग भुजिंगा पाटील यांनी स्थापन केलेल्या शिक्षण संस्थेचे नावच मुळी ' खेडूत शिक्षण संस्था ' आहे. भाऊराव, पंजाबराव, नरसिंगराव, जगदाळे मामा यांना स्वत:ला नावे होती आणि बापही होते ; परंतु त्यांनी शिक्षण संस्थांना स्वत:चे किंवा बापाचे नाव दिले नाही. संस्थेला नावच मुळी ' रयत ', ' खेडूत ' असे दिले...

बदल हा विश्वाचा नियम आहे. प्रत्येक चराचर वस्तूत बदल घडतच असतात. नीतीसुद्धा बदलते. चांगले-वाईट ठरविण्याचे निकषसुद्धा बदलतात. बदलत नाही, असे काहीच नाही. या सर्व बदलांचेहीे नियम असतात. हे नियमही समजावून घेता येतात. होणाऱ्या बदलांमागील कारणे आणि नियम समजावून घेऊन इष्ट बदल घडवून आणता येतात. अनिष्ट बदल टाळता येतात. झालेले अनिष्ट बदल नाहीसे करता येतात. झालेले इष्ट बदल टिकवून विकसित करता येतात.

शिक्षणक्षेत्रातही बदल होत आहेत. इष्ट बदल होताहेत. अनिष्ट बदल होताहेत. इष्ट थोडे आहेत. अनिष्ट जास्त आहेत व अनिष्ट वाढत आहेत. तंत्रज्ञानाच्या विकासामुळे ज्ञानप्रसाराची साधने वाढली आहेत. आपण या तंत्रज्ञानाचा सुयोग्य वापर करू शकलो तर झपाट्याने आणि सर्वदूर ज्ञानप्रसार करता येईल. विज्ञानाने लावलेल्या शोधांच्या आधारे तयार झालेले तंत्रज्ञान एक साधन असते. जे साध्य करायचे असेल त्यासाठी हे साधन उपयुक्त ठरू शकते ; पण साध्य काय करायचे हे साधन ठरवीत नसते. साधन वापरणारे ठरवत असतात. त्यांनी चांगले साध्य ठरवले तर इष्ट बदल घडवून आणता येतील. त्यांनी साध्यच वाईट ठरवले तर नव्या तंत्रज्ञानाची नवी साधने भयानक अनिष्ट बदल घडवू शकतात.

अग्नीचा उपयोग अन्न शिजवायला करायचा की घरे-माणसे जाळायला करायचा हे अग्नी ठरवीत नाही. अग्नीचा वापर करणारे ठरवतात. शिक्षणक्षेत्रातही ज्ञानप्रसाराच्या उपलब्ध साधनांच्या आधारे इष्ट बदल घडवून आणता येऊ शकतात. अनिष्ट बदलही आणता येऊ शकतात.

जिल्हा परिषदा आणि नगरपालिकांच्या शाळा बंद पडत आहेत. बंद पाडल्या जात आहेत. खासगी शाळा- कॉलेज वाढत आहेत. नर्सरी स्कूलपासून ते इंजिनीअरिंग, मेडिकल कॉलेजेसमध्ये प्रवेश मिळविण्यासाठी देणग्या द्याव्या लागत आहेत आणि या देणग्यांच्या रक्कमा वाढत आहेत.

शाळा- कॉलेजला मिळणारी काही सरकारी अनुदाने कमी होत आहेत. काही बंद होत आहेत. विनाअनुदानित शाळा- कॉलेजेस-विद्यापीठे निघत आहेत. सार्वजनिक व खासगी (स्वायत्त) देशी विद्यापीठांच्या जोडीला परदेशी विद्यापीठे येत आहेत. शाळा आणि कॉलेजेस चालवणाऱ्यांनी शिकणाऱ्यांकडून फी गोळा करावी आणि कारभार करावा, असे तत्त्वज्ञान आले आहे. फी वाढते आहे. शिक्षणासाठी लागणाऱ्या साहित्याच्या किमती वाढत आहेत.

ज्यांना आथिर्क बळ असेल त्यांच्या मुलांनी शिकावे. जे गरीब असतील त्यांच्या पोरांनी नाही शिकले तरी बिघडत नाही. खरे म्हणजे त्यांनी शिकूच नये. फार झाले तर आथिर्क बळ असणाऱ्यांची सेवा-चाकरी करण्यासाठी गरज असेल तेवढे शिकावे आणि सेवा करावी.

सर्वांनी शिकावे हा एक विचार आहे. सर्वांनी शिकण्याची गरज नाही, हा दुसरा. सर्वांनी शिकावे हा भारतीय राज्यघटनेचा विचार आहे. देश चालविणारे देश कसा चालवतात हा त्यांचा विचार आहे. घटनेप्रमाणे देश चालविण्याची ते शपथ घेतात. याचा अर्थ ते घटनेच्या विचारानुसार देश चालवितात, असे नाही.

जे प्रस्थापित असतात त्यांना सर्वांनी शिकावे असे वाटत नाही. सर्वजण शिकले आणि शहाणे झाले तर आपल्या स्थानाला आव्हान देतील, असेच त्यांना वाटत असते. त्यामुळे ते बोलत काहीही असले तरी वागतात मात्र सर्वांना शिक्षण देण्याच्या विचाराच्या विरोधात.

प्रस्थापित अनेक प्रकारचे असतात. संपत्तीने प्रस्थापित असतात. सत्तेने प्रस्थापित असतात. ज्ञानाने प्रस्थापित असतात. आपल्याकडे प्रस्थापितांचा आणखी एक प्रकार आहे. ते धर्माने- वर्णाने-जातीने प्रस्थापित असतात. हे सर्व प्रस्थापित एकमेकांनाच मदत करतात. हे सर्व एकच असतात. हे सर्व विस्थापितांच्या विरुद्ध असतात. तुम्ही कोण आहात आणि कोणाच्या बाजूचे आहात याच्यावर तुमची विचारसरणी ठरते, ठरवायची असते.

प्रस्थापितांनी प्रस्थापितांची विचारसरणी कधी स्वीकारू नये. त्याला मान्यता देऊ नये. त्यांचे तत्त्वज्ञान स्वीकारू नये. शोषितांनी शोषकांचे तत्त्वज्ञान स्वीकारू नये. प्रस्थापित फारच चलाख असतात. बेरकी असतात. अगदीच नाईलाज झाला, विस्थापितांना थोडेफार शिकवणे भागच पडले तर हे प्रस्थापित जे शिकवतात ते त्यांना स्वत:ला फायद्याचे असेल असेच शिकवतात. शिक्षणाचा आशय प्रस्थापित ठरवतात. शिक्षणक्रम-अभ्यासक्रम ते ठरवतात. तेच प्रस्थापितांना -शोषितांना शिकवतात. परिणामी आपल्याला एक विचित्र दृश्य दिसते. शिकलेले एकेकाळचे प्रस्थापित शोषित हेच प्रस्थापितांचे- शोषकांचे तत्त्वज्ञान स्वीकारतात आणि त्याचाच प्रसार करतात. विस्थापित व शोषितातील काही शिकलेले प्रस्थापितांच्या पालख्या उचलतात. त्यांचे गुणगान करतात. भाट बनतात. हे भाट फार धोकादायक असतात. शिक्षण क्षेत्रातील प्रस्थापितांनी अशी भाटांची जमात जन्मास घातली आहे. त्यांच्यापासून सावध असावे.

सध्या शिक्षण हा धंदा झाला आहे. पूवीर् ते समाजकार्य होते. सध्या कमी भांडवलाचा, खरे म्हणजे बिनभांडवलाचा आणि सर्वात जास्त फायद्याचा धंदा हा शिक्षणसंस्था चालवणे हा आहे. समाजसेवेचा धंदा का झाला ? कारण आता बाजारी व्यवस्था आली आहे. अर्थव्यवस्था बाजारी. समाजव्यवस्था बाजारी, अगदी लोकशाही राज्यव्यवस्थाही बाजारी. मतदार विकत मिळतात. नगरसेवक विकत मिळतात. अगदी आमदार- खासदार-मंत्रीसुद्धा विक्रीची वस्तू बनले आहेत. परिणामी शिक्षणसुद्धा बाजारी वस्तू बनते. ' सेवा ' सुद्धा ' बाजारी वस्तू ' बनते. संस्कृती बाजारी बनते. सौंदर्य बाजारी बनते.

अर्थव्यवस्थेत जागतिकीकरण आले. समाजव्यवस्थेत जागतिकीकरण आले. राज्य-व्यवस्थेत जागतिकीकरण आले. संस्कृतीत जागतिकीकरण आले म्हणून शिक्षणात जागतिकीकरण आले. जुना ब्रिटिशांच्या काळाचा साम्राज्यवाद गेला आणि आता जागतिकीकरण नावाने अमेरिकादी देशांचा नवा साम्राज्यवाद आला. परदेशी विद्यापीठे येतील. ते परदेशांना सोयीचे असेल असे शिक्षण देतील. देशी भारतीय परदेशी बनतील. काही परदेशीच जातील. काही देशात राहून परदेशी बनतील.

दीडशे वर्षे संघर्ष केला म्हणून ब्रिटिशांचा वसाहतवाद गेला. आता नव्या साम्राज्यवादा-विरुद्धही संघर्ष करावा लागणार. केला पाहिजे. देश जपला पाहिजे. आपली शिक्षण संस्कृती जपली पाहिजे. नवे तंत्रज्ञान साम्राज्यवादाच्या प्रसाराचे साधन बनते आहे. नव्या भ्रष्ट चंगळवादी संस्कृतीच्या प्रसाराचे साधन बनते आहे. हा साधनाचा दोष नाही. हे साधन वापरणाऱ्याचा दोष आहे. नवे तंत्रज्ञान शोषणाचे साधन बनवले जाते आहे. हा शोषकांच्या तत्त्वज्ञानाचा परिणाम आहे. नव्या तंत्रज्ञानाचा नव्हे.

रयत शिक्षण संस्था स्थापन करणारे भाऊराव पाटील दारोदारी, रानोमाळ, खळ्याखळ्यावर पदर पसरून भीक मागत आणि जे मिळेल त्यातून शिक्षणप्रसार करीत. ते खरे शिक्षणमहषीर्. अशी माणसे आणि संस्था महाराष्ट्राने पाहिल्या आहेत. अजूनही आहेत. अमरावतीचे पंजाबराव देशमुख, नगर-नाशिकला कार्यरत असणारी मराठा विद्या प्रसारक मंडळी या नावाने कार्य केलेले, बाशीर्चे मामा जगदाळे, कोल्हापूर जिल्ह्यातील प्रिन्स शिवाजी बोडिर्ंग हाऊस व अनेक शिक्षण संस्था अशी भली मोठी यादी सांगता येईल. त्यांनी शिक्षणाचे कार्य केले ते ' रयते ' साठी , ' खेडूतां ' साठी. चंदगडच्या नरसिंग भुजिंगा पाटील यांनी स्थापन केलेल्या शिक्षण संस्थेचे नावच मुळी ' खेडूत शिक्षण संस्था ' आहे. भाऊराव, पंजाबराव, नरसिंगराव, जगदाळे मामा यांना स्वत:ला नावे होती आणि बापही होते ; परंतु त्यांनी शिक्षण संस्थांना स्वत:चे किंवा बापाचे नाव दिले नाही. संस्थेला नावच मुळी ' रयत ', ' खेडूत ' असे दिले.

आता काय ? आता शिक्षणमहषीर् गेले आणि शिक्षणसम्राट आले. ' ऋषी ' गेले आणि धंदा करून गब्बर झालेले ' सम्राट ' आले. हे सर्व सम्राटसुद्धा स्वत:ला ' शिक्षणमहषीर् ' म्हणवतात. त्यांचे भाटही त्यांना ' शिक्षणमहषीर् ' म्हणतात. भाऊराव पाटील आणि तत्सम इतर यांनाही ' शिक्षणमहषीर् ' म्हणतात. सर्वांची एक पंगत बसवतात. हा भाऊराव पाटील आदींचा घोर अपमान आहे. यावर मी एक उपाय सुचवितो. आपण सर्वांनी भाऊराव पाटलांना ' शिक्षण-महषीर् ' म्हणू नये. नुसते भाऊराव पाटील म्हणावे. नुसते पंजाबराव म्हणावे. म्हणजे आजचे धंदेवाईक ' शिक्षणसम्राट ' भाऊरावांच्या पंगतीला तरी बसणार नाहीत. त्यांना भाऊरावांच्या पंगतीला बसू देऊ नये.

गोविंद पानसरे

 
</text>
</doc>
