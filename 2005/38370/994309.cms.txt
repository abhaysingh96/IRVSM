<doc>
<docno>994309.cms.txt</docno>
<text>
 
महाराष्ट्र
जकातवसुलीबाबत आयुक्तांची ग्वाही
[ Tuesday, January 18, 2005  09:43:29 pm]


म. टा. प्रतिनिधी

नाशिक : जकात वसुलीसाठी व्यापारी, उद्योजकांवर आकसाने कारवाई केली जाणार नाही अथवा कोणतेही सबळ कारण असल्याशिवाय दुकाने-गोदामांवर धाडी, झडती अशी कारवाई केली जाणार नाही असे आश्वासन नाशिक महानगरपालिका आयुक्त विनिता सिंगल यांनी दिले आहे.

महापौर दशरथ पाटील यांच्या उपस्थितीत महाराष्ट्र चेंबर ऑफ कॉमर्स अँड इंडस्ट्रीज आणि नाशिकमधिल व्यापारी उद्योजक संघटना या पदाधिकाऱ्यांसमवेत झालेल्या बैठकीत सिंगल बोलत होत्या.

या बैठकीत जकातीच्या प्रश्नाबाबत चर्चा झाली. व्यापारी आणि उद्योजकांनी जकातीच्या प्रश्नावरून पिळवणुक होत असल्याचे सांगून आंदोलनाचा इशारा दिला होता. त्याचवेळी महापौर दशरथ पाटील यांनी काही तांत्रिक अडचणींवर तातडीने निर्णय घेऊन संबंधित अधिकाऱ्यांना सूचना दिल्या होत्या. मात्र, इतर काही प्रश्नावर प्रशासकीय अधिकाऱ्यांसमवेत चर्चा होण्याची गरज भासल्याने त्यांनी व्यापारी-उद्योजक, आयुक्त सिंगल आणि उपायुक्त रमेश काळे यांची संयुक्त बैठक बोलावली होती. जकात ही खरेदीच्या किंमतीवरच आकारली जावी, अधिकृत बिल असताना ते अग्राह्य धरू नये, अशी उद्योजकांची प्रमुख मागणी आहे. त्याबाबत या बैठकीत सविस्तर चर्चा होऊन येत्या 15 दिवसांत राज्यातील इतर प्रमुख महानगरपालिकांच्या जकात वसुली पद्धतींचा आढावा घेवून निर्णय घेण्याचे ठरले. जकातीचे नियम बदलतांना व्यापारी-उद्योजकांना विश्वासात घेऊन त्यांच्या सूचनांचा विचार केला जाईल, असेही यावेळी सिंगल यांनी सांगितले. व्यापारी व उद्योजकांना त्रास देऊन अथवा वेठीस धरून जकातीची वसूली करण्यात येणार नाही, असेही त्यांनी संगितले. पुरावा असल्याशिवाय महापालिकेकडून धाड आणि झडतीचे प्रकार केले जात नसल्याचेही त्यांनी नमूद केले.

 
</text>
</doc>
