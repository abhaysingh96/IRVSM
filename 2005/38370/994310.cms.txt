<doc>
<docno>994310.cms.txt</docno>
<text>
 
महाराष्ट्र
नाशकात ऋतुरंग महोत्सव
[ Tuesday, January 18, 2005  09:44:30 pm]


म. टा. प्रतिनिधी

नाशिक : नाशिकचे जोडशहर असलेल्या पण बहुभाषकांच्या वास्तव्यामुळे चेहरा न लाभलेल्या नाशिकरोडला सांस्कृतिक अधिष्ठान देणाऱ्या ऋतुरंग सांस्कृतिक महोत्सवाची नांदी 21 जानेवारीच्या सायंकाळी सहा वाजता होणार आहे.

आपापला व्यवसाय सांभाळून विविध कला-साहित्याची जोपासना व्हावी, विविध उपक्रमांतून या कलागुणांना प्रोत्साहन मिळावे, भारतीय संस्कृतीचा आनंद एक आनंदोत्सव ठरावा, या प्रेरणेने एकत्र येऊन स्थापन झालेल्या ऋतुरंग परिवाराने 2000 सालापासून हा तीन दिवसीय सांस्कृतिक महोत्सव सुरू केला. यंदा तो 21, 22 आणि 23 जानेवारीदरम्यान साजरा केला जाणार आहे. बिटको कॉलेजच्या पटांगणात या तीनही दिवशी रोज सायंकाळी साडेसहा वाजता भव्य रंगमंचावर सांस्कृतिक कार्यक्रमांचे आयोजन करण्यात येणार आहे.

महोत्सावाचे उद्घाटन 21 जानेवारीला सायंकाळी साडेसहा वाजता होईल. त्यानंतर लगेचच पंडित कुमार गंधर्वांच्या बंदिशींवर आधारलेला ' त्रिधारा ' हा नृत्याविष्कार अभिजात नृत्यनाट्य संगीत अकादमीतर्फे सादर केला जाईल. या कार्यक्रमाची संकल्पना व संयोजन विद्या आणि सुनील देशपांडे यांची आहे. त्यापाठोपाठ मुंबईच्या अश्विनी एंटरटेनमेंटची निमिर्ती असलेली ' व्हॅलेंटाईन डे ' ही म्युझिकल रोमँटिक कॉमेडी क्षितीज झारापकर, संतोष मयेकर आणि निलम शिर्के हे कलाकार सादर करतील.

महोत्सवाच्या दुसऱ्या दिवशी 22 जानेवारीला सायंकाळी ' सुयोग ' तर्फे ' सख्या सजणा ' हा लोककलेवर आधारित कार्यक्रम सादर केला जाणार आहे.

सद्य:स्थितीवर टीकाटिपण्णी करत शाहिरांच्या संभाषणातून नाटकासारख्या उलगडत जाणाऱ्या या कार्यक्रमातले संवाद विजय केंकरे यांनी लिहिले असून त्यास मंगेश कदम यांचे दिग्दर्शन आणि अशोक पत्की यांचे संगीत लाभले आहे. साठच्या दशकातील सिनेगीतांवर आधारलेल्या ' गुजरा हुवा जमाना ' या कार्यक्रमाने 23 जानेवारीला महोत्सवाची सांगता होईल.

 
</text>
</doc>
