<doc>
<docno>994189.cms.txt</docno>
<text>
 
धावते जग
सुधारणांचा प्रणेता
[ Tuesday, January 18, 2005  07:44:16 pm]


चीनच्या पोलादी कम्युनिस्ट राजवटीत राहूनही सुधारणांसाठी प्रयत्न केलेले नेते म्हणून झाओ झियांग यांचे नाव घेतले जाईल. त्याचबरोबर, या सुधारणांना मानवी चेहरा देण्याचा प्रयत्न करताना स्वत:चा बळी जाऊ देणारे नेते म्हणूनही त्यांना ओळखले जाईल.

तिआननमेन चौकातील विद्याथीर् आंदोलन कम्युनिस्ट राजवटीने चिरडून टाकले. आज इतक्या वर्षांनीदेखील या विषयावर मोठ्याने बोलण्याची सोय नाही. त्यामुळे त्यावेळी झाओ यांनी विद्यार्थ्यांना सहानुभूती दाखवणारी भूमिका घेतल्यावर त्याचे काय पडसाद उमटले असतील याची कल्पना येते.

पाश्चिमात्य देशांशी चांगले संबंध ठेवण्याची त्यांची भूमिकाही त्यांना नडली. इतकी की, पक्षाचे सरचिटणीसपद तर गेलेच, शिवाय सर्व सरकारी पदांवर त्यांना पाणी सोडावे लागून उर्वरित आयुष्य नजरकैदेत घालवावे लागले. अर्थात असे राजकीय चढउतार त्यांना नवे नव्हते.

कृषी क्षेत्रातल्या सुधारणांचे जनक म्हणून त्यांना ओळखले जाते. यामुळे त्यांना एका प्रांताच्या प्रमुखपदी नेमण्यात आले. कम्युनिस्ट पक्षाच्या केंदीय कमिटीत काम न करताही ही जबाबदारी मिळणारे ते पहिलेच अधिकारी. असे असूनही पुढे माओंशी त्यांचे जमले नाही.

त्यांच्या ' सांस्कृतिक क्रांती ' च्या वेळी तर त्यांची ' जमीनदार वृत्ती ' चा म्हणून भररस्त्यात धिंड काढण्यात आली होती. नंतर 1973 मध्ये झाओ यांचे पुनर्वसन झाले हा भाग वेगळा. त्यांना सिचुआन प्रांताचा प्रमुख करण्यात आले. तेथील डळमळती अर्थव्यवस्था त्यांनी रुळावर आणली.

तीन वर्षांतच औद्योगिक उत्पादन 81 टक्क्यांनी तर कृषी उत्पादन 25 टक्क्यांनी वाढले. हे हेरून डेंग झियाओपिंग यांनी त्यांना पॉलिटब्युरोत स्थान दिले. 1980 मध्ये पंतप्रधान आणि नंतर पक्षाचे सरचिटणीस अशी त्यांची चढती कमान होती. ती तिआननमेन चौकाने उतरवली.

त्यांच्या निधनानंतरही चीनने त्यांची नजरकैद योग्यच होती, अशी ग्वाही दिली आहे. यावरून इतक्या वर्षांत खऱ्या अर्थाने तेथे काहीच बदललेले नाही, हे लक्षात येईल. गेल्याच आठवड्यात झाओंच्या मृत्यूच्या अफवा पसरल्या आणि झाओंबद्दल इतकी वषेर् मौन बाळगलेल्या चिनी सरकारला ते आजारी असल्याचे मान्य करावे लागले.

त्यांची समाजवादाबद्दलची कल्पना वेगळी होती. 19 मे 1989 रोजी बीजिंगमध्ये मार्शल लॉ लागू झाला, त्याच दिवशी झाओ आंदोलनकारी व उपोषणर्कत्या विद्यार्थ्यांना भेटायला गेले. ' मला यायला फार उशीर झाला आहे ', असे सांगत त्यांनी विद्यार्थ्यांची माफी मागितली. ही संधी त्यांचे राजकीय प्रतिस्पधीर् असलेले पंतप्रधान ली फंग थोडीच सोडणार ?

ती झाओ यांच्या अज्ञातवासाची सुरूवात होती. त्यांचा शेवटही अज्ञातवासातच झाला. गेल्या दशकात चीनने औद्योगिक, कृषी व अन्य सर्व क्षेत्रांत भरीव प्रगती केली आहे. या सुधारणांचा मूळ प्रणेता असलेल्या झाओंना हे दशक नजरकैदेतच काढावे लागावे यातच चीन कशाला महत्त्व देते, याचे प्रतिबिंब पडलेले दिसते.

 
</text>
</doc>
