<doc>
<docno>994180.cms.txt</docno>
<text>
 
बहुतांची अंतरे
समाजाला चुकीचा संदेश देणारी जाहिरात
[ Tuesday, January 18, 2005  07:41:37 pm]


पेप्सी या शीतपेयाची ' होडीतील अमिताभ ' ची जाहिरात अत्यंत चुकीच्या पद्धतीने प्रसारित होत आहे. या जाहिरातीमुळे समाजात चुकीचा संदेश पोचतो.

पेप्सीच्या या जाहिरातीत असे दाखवितात की, जी गोष्ट मागून मिळत नाही, ती जिवाची भीती दाखवून हिसकावून घ्या. अमिताभसारखा नट असल्यावर तर ते चित्र अधिक गडद होते.

होडीवाला अमिताभ, त्याच्या होडीत बसलेल्या पेप्सीच्या वितरकाला पेप्सीची बाटली देण्याची विनंती करतो, तेव्हा तो वितरक त्याला सांगतो, पाणी पी! रागावलेला अमिताभ स्वत:च्या होडीला भोके पाडून त्या वितरकाला होडीत येणाऱ्या पाण्यावर दोन्ही हात-पाय ठेवायला सांगून जिवाची भीती घालून त्याची पेप्सी हिसकावून पितो.

ही चुकीची जाहिरात एवढ्यासाठीच की, एखाद्या गुंडाने चाकू दाखवून एका सभ्य माणसाला जिवे मारण्याची भीती दाखवून लुटावे तसेच या पेप्सीच्या जाहिरातीतून प्रतीत होते. कुठल्याही माणसाला जिवाची भीती दाखवून त्याची चीज-वस्तू हिसकावून घेणे याला सभ्य समाजात गुंडगिरी म्हणतात. तेव्हा ही जाहिरात ताबडतोब बंद व्हायला पाहिजे.

प्रवीण सु. पंडीत, गिरगाव, मुंबई.

 
</text>
</doc>
