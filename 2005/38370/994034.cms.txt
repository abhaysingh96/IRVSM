<doc>
<docno>994034.cms.txt</docno>
<text>
 
सदर
एक्झिट
[ Tuesday, January 18, 2005  05:23:39 pm]


अविनाश कोलगे, शुभानन आणि सुहास या तिघांचंही म्हणणं होतं की मी लीलावती ते घरचा प्रवास त्यांच्या कारमधून करावा. मला वाटलं, मला केवढा चॉइस आहे! पण तो माझा गैरसमज होता. सुहास म्हणाली , ' यू हॅव नो चॉइस. तू माझ्याबरोबरच माझ्या गाडीतून तुझ्या घरी परतणार आहेस. '

फटफटणारं आभाळ, जागा होणारा फ्लायओव्हर पाहात त्यादिवशी मी लाऊंजमध्येच दात घासले. गेले दोन-तीन दिवस ब्रेकफास्ट हे माझं मुख्य खाणं झालं होतं. त्यादिवशी मी अर्धामुर्धा ब्रेकफास्ट खाऊ शकलो. काकी पाठवणार असणाऱ्या बोंबलाच्या आंबट तिखटाची चव जिभेवर असताना इथला इडली-सांबार घशाखाली उतरणं कठीण होतं. सक्काळी सक्काळी येऊन गीताने त्यावर पाणी फिरवलं. डॉ. पवनकुमारांचा एक देखणा फोल्डर तिने आम्हाला दिला. त्यात वाईटसाईट नियमांची लांबलचक सूची होती. त्यातल्या त्रासदायक सूचना तिने तोंडीही सांगितल्या.

' मासे खायचे नाहीत. मांसाहारच संपूर्ण बंद. वेळेवर जेवायचं. वेळेवर झोपायचं. ' वेळसुद्धा किती अघोरी, रात्री आठ वाजता जेवायचं आणि नऊ वाजता झोपायचं. खरंतर ही वेळ माझा दिवस सुरू होण्याची!

' सकाळी दहा मिनिटं चालायचं. रोज अर्धा जिना चढायचा. चालण्याचं- चढण्याचं प्रमाण रोज वाढवत जायचं. धूम्रपान-मद्यपान संपूर्ण बंद. प्राणिजन्य फॅट्स, खोबरं, खोबरेल तेल बंद. ' बंदची खूप मोठी यादीच होती.

' जास्त बोलायचं नाही, वजन उचलायचं नाही, एका वेळी जास्त खायचं नाही, विचार करायचा नाही, टेन्शन घ्यायचं नाही... ' वगैरे ' नाही ' ची यादी.

' मानसिक आणि शारीरिक धक्के टाळायचे. धावणं, उड्या मारणं, गदीर्, घराबाहेर जाणे टाळायचं. रोज आंघोळीनंतर ड्रेसिंग बदलायचं. हे ड्रेसिंग प्रशिक्षित, एमबीबीएस डॉक्टरकडूनच करून घ्यायचं. रोजची औषधं न विसरता घ्यायची. वाफेचा हुक्का ओढायचा. स्पायरोमीटरमधले चेंडू उडवायचे. अख्ख्या दिवसात दीड लिटरपेक्षा अधिक पाणी प्यायचं नाही. ठसका लागू द्यायचा नाही, खोकला येऊ द्यायचा नाही. त्यासाठी तिखट तेलकट खायचं नाही आणि एक आठवड्यानंतर परत डॉक्टरांना भेटायचं. ' गीताने हे सगळं मलाच नाही दर्शनालासुद्धा सांगितलं. सांगताना तिची नजर अशी नाचत होती की पुढल्या काही दिवसांत आमच्या घरी पावलोपावली फुटणाऱ्या लॅण्डमाइन्स तिला स्पष्ट दिसत असाव्यात.

बिलं भरणं...कागदपत्रं तयार करणं...डॉक्टरना भेटणं... दर्शनाची धावपळ सुरू होती. मीना तिचं कौतुक करत होती. कपडे वगैरे घालून-तयार होऊन मी पडून होतो. बायपासनंतर आता मी अगदी काहीही करू शकतो, याबद्दल सुहास मला ग्वाही देत होती. तिच्या कुटुंबात झालेल्या पाच बायपासनी तिला तो हक्क दिला होता. शेजारी नव्याने आलेल्या रुग्णाची ' आयाया... ' ची बांग मधूनमधून सुरूच होती. त्याच्यापलिकडला, दोन रेस्तराँचा मालक अँजिओग्राफीत काही न निघाल्याने परत एकदा बिनधास्तपणे मोबाइलवरून हुकूम सोडत होता. हे सारं सुरू असतानाच व्हीलचेअर आली. ज्या पॅसेजमध्ये गेल्या दोन दिवसांत मी असंख्य येरझाऱ्या घातल्या होत्या तिथूनच मी आता व्हीलचेअरवरून निघालो. त्याच भिंती. तोच काऊंटर. काऊंटरमागे तशाच गुलाबी सिस्टर. फक्त, अनोळखी चेहऱ्यांच्या. अलिप्त. मी दाढी काढल्यावर मला हसणाऱ्या-हसवणाऱ्या सिस्टर, पोटॅशिअम सिस्टर, कोणीही परिचित भोवताली नव्हतं. मी बरा होऊन घरी परततो याचं कोणालाही कौतुक नव्हतं. त्याच लाऊंजमधून आम्ही लिफ्टसमोर आलो. शस्त्रक्रियेच्या आदल्या रात्री परतणाऱ्यांना याच लिफ्टच्या दारातून नाहीसं होताना मी पाहिलं होतं. एकेक करून. परत एकदा प्रभाकर पाटणकर आठवला. किती क्षण... किती आठवणी. लिफ्टचं दार उघडलं. समोर व्हीलचेअर होती. त्यात तीन दिवसांपूवीर् मी होतो तसाच, पेशण्ट. हातात, मानेत नळ्या.

' अंकल! ' ओळखीची हाक आली. ती व्हीलचेअर ढकलत सिस्टर सामोरी आली.

' मला ओळखलं, अंकल ?' या बयेला कोण विसरणार! हीच एसआयसीयूमधून मला इथे घेऊन आली होती.

' घरी निघालात ?'

' हो ' मी म्हणालो.

' पण तुम्ही या कपड्यांतसुद्धा मला ओळखलं, त्याचं बरं वाटलं. '

' असं काय बोलता, अंकल. आम्ही आमच्या पेशण्टला कधीच विसरत नाही. तो असा बरा होऊन घरी जाताना दिसला की आम्हालासुद्धा बरं वाटतं. ' ती म्हणाली.

नव्या पेशण्टला घेऊन गेली. बहुधा माझ्याच रिकाम्या बेडवर... माझे डोळे भरल्यासारखे वाटले. खोटा वाटावा असा योगायोग.

भानावर आलो तेव्हा लिफ्ट तळमजल्यावर पोहोचली होती. तळमजल्यावरल्या अनोळखी गदीर्तून आम्ही निर्मनुष्य बॅकएण्ट्रन्सकडे पोहोचलो. तिथे खुचीर् थांबली. मी मीना, सुहासकडे पाहिलं.

' आपण का थांबलो ,'

सुहास म्हणाली , ' दर्शनाला एकाएकी तीन दिवसांपूवीर् ज्योने आणलेल्या बुकेची आठवण झाली. तो वर न्यायला सिक्युरिटीने मनाई केली होती. ज्योने तो रिसेप्शन काऊंटरवरच ठेवला होता. तो आणायला दर्शना गेलीय. '

मला दर्शनाचं हसू आलं. तीन दिवसांपूवीर् आणलेली फुलं...ती रिसेप्शनिस्ट सांभाळणार ?... आता ती घरी नेण्याच्या अवस्थेत तरी असणार ?

' दर्शना येईपर्यंत मी गाडी घेऊन येते. ' सुहास म्हणाली आणि गेली. मान डोलावून मी खुचीर्त सुन्न बसून होतो. समोर पाच फुटांवर चिंचोळा उतार होता. व्हीलचेअरसाठी. पलिकडे सारं जग!

' सर, मला ओळखलं नाही ?' चाचरते शब्द आले. व्हीलचेअर ढकलणारा माझा अटेण्डण्ट विचारत होता. मी निरखून पाहिलं. प्रयत्न करूनही ओळख पटत नव्हती. गणवेषात सारे सारखेच दिसतात.

' सर, मीच तुम्हाला सर्जरीसाठी ऑपरेशन थिएटरपर्यंत घेऊन गेलो होतो. ' त्याने सांगितलं आणि मला ओळख पटली. यालाच मी विचारलं होतं तेव्हा , ' थोडी रम मिळेल का ?' मला हसू आलं.

' मला तुमची पुस्तकं आवडतात, सर! ' तो म्हणाला. तो काय म्हणाला हे कळायला मला काही क्षण लागले.

' आमचं वाचनालय आहे सर. तिथे तुमची चार पुस्तकं आहेत. मी चारही वाचलेयत. ' मला काय बोलावं कळेना. मी कसेबसे त्याचे आभार मानले. तेवढ्यात दर्शना घाईघाईने परतली. तिच्या हातात ज्योचा बुके होता. अजून ताजा टवटवीत. लीलावतीच्या रिसेप्शनिस्टने तो मन:पूर्वक जपला होता. सुहासची गाडी आली. रसिक मराठी वाचकाने मला अलगद गाडीत बसवलं. सुहास स्टिअरिंग मागे, मी शेजारी, पाठी दर्शना आणि टवटवीत बुके.

' निघायचं ?' सुहासने विचारलं. काय उत्तर द्यायचं ? मी बाहेर पाहिलं. मीनाला, मराठी वाचकाला हात हलवून निरोप दिला. सुहासने गाडीला हलकेच वेग दिला. बाहेरचं सणसणीत उन्ह अंगावर आलं.

क्रमश:

अनंत सामंत

 
</text>
</doc>
