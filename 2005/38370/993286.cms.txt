<doc>
<docno>993286.cms.txt</docno>
<text>
 
महाराष्ट्र
खासगी वाहिन्यांवर सरकारी नियंत्रणासाठी प्राधिकरण
[ Tuesday, January 18, 2005  12:18:44 am]


म. टा. प्रतिनिधी

पुणे : खासगी दूरचित्रवाहिनींवर सरकारी नियंत्रण राहण्यासाठी नियामक न्यायाधीकरणाची निमिर्ती लवकरच करण्याचे आश्वासन केंदीय माहिती आणि नभोवाणी मंत्री जयपाल रेड्डी यांनी सोमवारी दिले.

रेड्डी यांनी फिल्म अॅण्ड टेलिव्हिजन इन्स्टिट्यूट ऑफ इंडिया (एफटीआयआय) आणि नॅशनल फिल्म अर्काइव्हज इन्स्टिट्यूटला ( राष्ट्रीय चित्रपट संग्रहालय - एनएफएआय) भेट दिली. तेथील कामकाजाबद्दल त्यांनी समाधान व्यक्त केले. एफटीआयआयचे संचालक त्रिपुरारी शरण, अध्यक्ष डॉ. यू. आर. अनंतमूतीर् व एनएफएआयचे संचालक के. शशीधरन यावेळी उपस्थित होते.

देशात एकीकीडे खासगी वाहिन्यांची संख्या वाढत आहे. दुसरीकडे त्यावरील कार्यक्रमांवर कोणतेही नियंत्रण राहिलेले नाही. अशा परिस्थितीत खासगी वाहिन्यांवर दाखवण्यात येणाऱ्या कार्यक्रमांवर सरकारी नियंत्रण असणे गरजेचे आहे, असे रेड्डी यांनी मान्य केले.

ते म्हणाले की, यासाठी सध्या अशी यंत्रणा अस्तित्वात असूनही तिचा परिणाम जाणवत नाही. नव्या न्यायाधिकरणासाठी नवा कायदा करून मगच त्याची निमिर्ती केली जाईल.

या प्राधिकरणाकडे खासगी दूरचित्रवाहिन्यांवर अंशत: कायदेशीर नियंत्रण ठेवता येईल अशा पद्धतीचे अधिकारही सोपवण्यात येतील. त्याआधी खासगी वाहिन्यांसाठी आवश्यक असणारी सर्व थरांतील मार्गदर्शक तत्त्वेही अमलात आणली पाहिजेत, यावर त्यांनी भर दिला.

कॉपीराईट कायद्याची अत्यंत कडकपणे अंमलबजावणी करणे हा विषय प्रत्येक राज्यांच्या अखत्यारीत आहे. त्यामुळे त्याची अंतिमत: जबाबदारी ही प्रत्येक राज्याच्या मुख्यमंत्र्यानेच घ्यायला हवी, असे मंत्रीमहोदयांनी स्पष्ट केले. वास्तविक या कायद्याची अमलबजावणी महसूल वाढण्यासच उपयोगी ठरणार आहे. त्यातून भारतीय चित्रपट उद्योग आणि व्यवसायास सरकारी पातळीवर संरक्षण व उत्तेजनही मिळेल, असा विश्वास त्यांनी व्यक्त केला.

 
</text>
</doc>
