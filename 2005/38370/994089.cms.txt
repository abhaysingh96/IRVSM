<doc>
<docno>994089.cms.txt</docno>
<text>
 
महामुंबई: मुंबई टाइम्स
नाट्यरंगात रंगली 'मर्मबंधातली ठेव ही'
[ Tuesday, January 18, 2005  05:55:25 pm]


मुंबई टाइम्स टीम

मराठी संगीत रंगभूमीच्या शतकोत्तर रौप्यमहोत्सवी वर्षांतील पदार्पणाच्या निमित्ताने आयोजित करण्यात आलेल्या ' मर्मबंधातली ठेव ही ' कार्यक्रमाला रसिकांनी चांगला प्रतिसाद दिला. विलेपार्ल्यातील दीनानाथ नाट्यगृहात पार पडलेल्या कार्यक्रमात 125 वर्षांचा हा प्रवास नाट्यगीतं व नाट्यप्रवेशातून सादर करण्यात आला.

' संगीत शाकुंतल ' नाटक खऱ्या अर्थाने मराठी रंगभूमीवर सर्वप्रथम आल्याचं मानलं जातं. या गोष्टीला आता सव्वाशे वर्षं पूर्ण होत आहेत. त्या निमित्ताने संगीत शाकुंतल ते संगीत शतजन्म शोधताना (2004) पर्यंतच्या वैभवशाली परंपरेचा आढावा ' मर्मबंधातली ठेव ही ' कार्यक्रमातून घेण्यात आला.

या संहितेचं लेखन व दिग्दर्शन विवेक वैद्य यांनी तर सूत्रसंचालन प्रसाद ओक यांनी केलं. या वेळी एकाहून एक सरस गीतं सादर केली ती संजीव चिम्मलगी, अस्मिता चिंचाळकर, राहुल देशपांडे, स्वरांगी मराठे यांनी. त्यासोबत ज्येष्ठ कलावंत डॉ. गिरीश ओक, मेघना वैद्य, केतन क्षीरसागर यांनीही काही नाटकातील प्रवेश सादर करून रसिकांना तृप्त केलं.

 
</text>
</doc>
