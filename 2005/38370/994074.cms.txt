<doc>
<docno>994074.cms.txt</docno>
<text>
 
महाराष्ट्र
जासईत 'हुतात्मा दिन'
[ Tuesday, January 18, 2005  05:49:59 pm]


मुंबई टाइम्स टीम

उरण : न्याय हक्कासाठी झटणाऱ्या हुतात्म्यांना व स्वातंत्र्यासाठी लढणाऱ्या स्वातंत्र्यवीरांना नतमस्तक होणं गरजेचं आहे. हुतात्म्यांना दिली जाणारी सलामी ही सरकार पातळीवर दिली जाणार नसेल तर मंत्र्यांना दिली जाणारी सलामी त्यांनी स्वीकारू नये, असं आवाहन रायगडचे खासदार ए.आर. अंतुले यांनी जासई इथे आयोजित ' हुतात्मा दिन ' कार्यक्रमाच्या निमित्ताने केलं आहे.

1984 मध्ये झालेल्या शेतकरी आंदोलनातील हुतात्म्यांना आदरांजली वाहण्यासाठी जासई इथे ' हुतात्मा दिना ' चं आयोजन करण्यात आलं होतं. त्या वेळी ते बोलत होते.या वेळी राज्यमंत्री रवींद पाटील, कॅबिनेटमंत्री गणेश नाईक, माजी खासदार दि.बा. पाटील, अॅड. दत्ता पाटील व हुतात्म्यांचे नातेवाईक यांना आमंत्रित करण्यात आलं होतं. याप्रसंगी दि.बा. पाटील यांनी, रायगड जिल्ह्यातील बेकारी दूर करण्यासाठी सरकार अनुदानित माहिती तंत्रज्ञानाचे अभ्यासक्रम सुरू करणं गरजेचं असल्याचं सांगितलं. जिल्ह्यातील कंपन्यांमध्ये होणारी परप्रांतीयांची घुसखोरी थांबवून स्थानिकांना रोजगार मिळवून देण्यासाठी कालबद्ध कार्यक्रम आखण्याची जरूर असल्याचं सांगितलं.

काँग्रेस पक्षात नुकतेच दाखल झालेले शेकापचे माजी खासदार रामशेठ ठाकूर यांनी विवेक पाटील प्रणित प्रकल्पग्रस्त पुनर्वसन समिती दि.बा. पाटील यांच्या प्रकल्पग्रस्त समितीमध्ये विलीनीकरण झाल्याचं जाहीर केलं.

 
</text>
</doc>
