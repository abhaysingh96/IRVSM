<doc>
<docno>993248.cms.txt</docno>
<text>
 
महामुंबई
विदर्भ कोरडाठाक
[ Tuesday, January 18, 2005  12:02:20 am]


म. टा. प्रतिनिधी

मुंबई : अपुऱ्या पावसामुळे यंदाच्या उन्हाळ्यात विदर्भ कोरडाच राहणार असून एप्रिल-मे महिन्यात एक एकरही जमीन सिंचनाखाली येऊ शकणार नाही. धरणातील पाण्याची पातळी कायम ठेवण्यासाठी जो किमान साठा ठेवावा लागतो, तोही आताच वापरून झाल्याने जेमतेम पिण्याचे पाणी उपलब्ध करून देता येईल, अशी परिस्थिती आहे. मराठवाड्यात जायकवाडी व मनार प्रकल्पात पुरेसा साठा दिसत असला तरी परभणी, बीड व उस्मानाबाद हे जिल्हे आताच कोरडेठाक झाले आहेत. पाण्याचा प्रश्न गंभीर असल्याने शेतकऱ्यांवर स्थलांतराची वेळ येणार आहे.

रबीचा हंगाम कसाबसा निभावला असला तरी जून व नंतरच्या दोन महिन्यात पावसाने दगा दिला तर खरीपाचा हंगाम कोरडा जाण्याची शक्यता असल्याने शेतकरी आतापासूनच हवालदिल झाला आहे. गेल्या दोन वर्षांत विदर्भाने पावसाची सरासरी गाठली नाही. मात्र, धरणातील उपलब्ध साठ्यामुळे वेळ निभावून नेण्यात आली. पण यंदा अत्यंत तुटपुंजा पाऊस पडल्याने विदर्भाच्या अनेक भागात स्थलांतराची पाळी आली असून काहींनी शेती कामे बंद करून शहराकडे मोर्चा वळविण्यास सुरुवात केली आहे. नागपूर महसूल विभागात पाण्याचे संकट भयावह असून मोठ्या पाटबंधारे प्रकल्पात जेमतेम आठ टक्के पाण्याचा साठा आहे. नागपूर जिल्ह्यातील पेंच तोतला डोह, पेंच रामटेक येथे अनुक्रमे एक व तीन टक्के तर भंडारा जिल्ह्यातील इटियाडोह येथे अवघा चार टक्के साठा शिल्लक आहे. तर याच जिल्ह्यातील वाघ पुजारीटोला, वाघ कालीसरार आणि वाघ शिरपूर येथील धरणाने दोन आठवड्यापूवीर्च शून्य पातळी गाठल्याने तेथे आतापासूनच पिण्याच्या पाण्याची मारामार आहे.

गडचिरोली जिल्ह्यातील ' दीना ' हा एकमेव मोठा प्रकल्प देखील कोरडा पडला आहे. चंदपूर जिल्ह्याच्या पोंच आसोलामेंढा व वर्धा जिल्ह्यातील पोथरा या प्रकल्पात नऊ टक्के साठा उपलब्ध आहे. नागपूर जिल्ह्याच्या कामठी खैरी येथे 29 टक्के, निम्न वेणा 34 टक्के तर निम्न वेणा वडगाव या धरणात 44 टक्के साठा शिल्लक आहे. अमरावती जिल्ह्याच्या ऊर्ध्व प्रकल्पात 55 टक्के साठा असल्याने या भागात फारशी चणचण जाणवणार नसली तरी अकोला, बुलडाणा व यवतमाळ हे जिल्हे मात्र सिंचनापासून वंचित राहणार राहणार आहेत. अकोला जिल्ह्यातील काटेपूर्णा शून्य पातळीवर आला असून यवतमाळच्या पुरा व अरुणावती प्रकल्पात जेमतेम एक व पाच टक्केच पाणी उपलब्ध होऊ शकेल. मराठवाड्यातील पूर्णा येलवरी, पूर्णा सिद्धेश्वर, माजलगाव, मांजरा व निम्न तेरणा प्रकल्पात पाण्याची पातळी शून्यावर आली असून ऊर्ध्व पेनगंगा प्रकल्पात जेमतेम आठ टक्के पाणी शिल्लक आहे.

 
</text>
</doc>
