<doc>
<docno>993245.cms.txt</docno>
<text>
 
महामुंबई
'मुंबई महोत्सवाचे यश सर्वांचेच'
[ Tuesday, January 18, 2005  12:01:00 am]


म. टा. प्रतिनिधी

मुंबई : ' मुंबई फेस्टिवल ' च्या यशस्वी सादरीकरणामध्ये स्वयंसेवी संघटना, पोलिस, प्रसारमाध्यमे, जनता या सर्वांचा सहभाग आहे. या सर्वांनी एकत्र येऊन घडवून आणलेला हा नेत्रदीपक सोहळा खरोखरचं कौतुकास्पद आहे, अशा शब्दांत टाइम्स समूहाच्या अध्यक्ष श्रीमती इंदु जैन यांनी मुंबई महोत्सवाच्या यशस्वी सादरीकरणाबाबत आयोजकांचे अभिनंदन केले.

पहिल्यांदाच साजरा होत असलेल्या या महोत्सवाअंतर्गत गेट वे ऑफ इंडिया येथे सादर होत असलेला लहान मुलांचा कार्यक्रम आणि त्याच परिसरात उभारलेल्या खाण्याच्या वैविध्यपूर्ण स्टॉल्सची सोमवारी सायंकाळी इंदु जैन यांनी भेट घेतली. त्यांच्यासोबत खाद्यपदार्थ विभागाच्या अध्यक्ष रश्मी उदय सिंग याही होत्या. खाण्याच्या विविध स्टॉल्समध्ये ' हार्टवॉमिर्ंग डिशेस ' या नावाआंतर्गत असलेल्या 29 स्टॉल्सवर उद्योजक-गृहिणी आणि स्वयंसेवी संस्थांनी विविध वस्तू आणि अगदी पाश्चिमात्य चवींच्या चॉकलेट पासून ते पाणीपुरी व लोणच्यापर्यंत स्वत: बनवलेल्या वस्तू सवलतीत विकायला ठेवल्या आहेत. हे स्टॉल्स व स्टॉल्सधारकांची इंदु जैन यांनी भेट घेऊन त्यांना शुभेच्छा दिल्या.

' सेव्ह दि चिल्ड्रन इंडिया ' या लहान मुलांसाठी कार्य करणाऱ्या स्वयंसेवी संस्थेने आयोजित के लेल्या कार्यक्रमात त्या म्हणाल्या की, या संस्थेच्या नावात असलेला ' सेव्ह ' हा शब्द मला खूप जवळचा वाटतो. कारण या शब्दाचे नाते ' सेवा ' शब्दाशी आहे. हा सेवाभाव देशाला जोडण्यासाठी खूपच मोलाचा आहे. आज या लहान मुलांना योग्य ते शिक्षण आणि त्यांच्या आवश्यक त्या गरजा पूर्ण करून अशा संस्थांद्वारे या मुलांसाठी जे कार्य केले जाते आहे त्याद्वारे उद्या हीच मुले जग जिंकतील! या कार्यक्रमात सहभागी झालेल्या मुलांसाठी श्रीमती जैन यांनी मुंबादेवीचा प्रसाद आणला होता.

इथे जमलेल्या जनसमुदायासमोर काही गतिमंद मुलांनी गणेशवंदनेने कार्यक्रमाची सुरुवात केली. त्यानंतर अवघ्या तीन ते पाच वयोगटातल्या लहान मुलांनी कोळीगीत, लगान, रोजा यांसारख्या चित्रपटातल्या देशभक्तीपर गीतांवर नृत्य सादर केली. कार्यक्रमाचे सूत्रसंचालन अभिनेत्री मधूने केले. बोमन इराणींसारखे प्रसिद्ध चेहरे या महोत्सवाचा आनंद लुटायला गेट वेच्या परिसरात दिसत होते.

 
</text>
</doc>
