<doc>
<docno>994093.cms.txt</docno>
<text>
 
महामुंबई: मुंबई टाइम्स
ऑनलाइन आणि हॉटलाइनवर तक्रारीच वाढताहेत!
[ Tuesday, January 18, 2005  05:57:10 pm]


हेमंत साटम

महापालिकेत चालणारा कारभार हा सामान्यांसाठी सतत एक न उलगडणारं कोडं ठरत आलंय. अगदी पिण्याच्या पाण्यापासून ते थेट बिल्डिंग खात्याशी संबंधित असलेल्या तक्रारींचा खच महापालिकेत पडत असतो. बहुतांश तक्रारी अपवादात्मक स्थितीतच वेळेवर पूर्ण होतात, या आरोपाला महापालिका अधिकारी-कर्मचाऱ्यांना सतत तोंड द्यावं लागतं. पण आधुनिकतेच्या जमान्यात ऑनलाइन आणि हॉटलाइनसारख्या माध्यमाचा वापर महापालिकेतही वाढतोय. ही बाब पारदर्शक प्रशासनाच्या हेतूनं उपयुक्त ठरतेय.

साधारण कोणतीही तक्रार करताना होणाऱ्या कारवाईबरोबर गुप्तता पाळण्याला प्राधान्य दिलं जातं. या पार्श्वभूमीवर ' प्रजा ' संस्थेनं महापालिकेच्या साह्याने मुंबईकरांसाठी ' ऑनलाइन कम्प्लेण्ट मॉनिटरिंग सिस्टम ' ( ओसीएमएस) सेवा सुरू केली. याव्यतिरिक्त पालिकेची 24 तास सुरू असणारी '1916' ही हॉटलाइन यशस्वी होण्यासाठी मदत केली. या दोन्ही यंत्रणांच्या साह्याने महापालिका कारभाराबद्दलच्या तक्रारी, त्यांची तीव्रता, तक्रारी सुटण्याचं प्रमाण, वरिष्ठ पातळीपर्यंत पोहोचणाऱ्या तक्रारी यांचा संपूर्ण लेखाजोखा घेतला जातो.

प्रजा संस्थेनं जानेवारी 2004 ते डिसेंबर 2004 या काळात या दोन्ही यंत्रणेवर येणाऱ्या तक्रारींची नोंद घेतली. यात प्रत्येक खात्याच्या नावे नोंद झालेल्या तक्रारी निवारणासाठीचा आवश्यक कालावधी देण्यात आला. वॉर्ड पातळीवर विशिष्ट कालावधीत संबंधित तक्रारीचं निवारण झाली नाही, तर ती असिस्टण्ट म्युनिसिपल कमिशनर आणि त्यापुढील अधिकाऱ्यांपर्यंत पोहोचण्याची तरतूद यात आहे.

' बिल्डिंग ', ' ड्रेनेज ', ' फॅक्टरीज ', ' लायसन्स ', ' मिसलेनियस ', ' पेस्ट कण्ट्रोल ', ' महापालिकेच्या ताब्यातील मालमत्तेची दुरुस्ती ', ' रस्ते व वाहतूक ', ' घनकचरा व्यवस्थापन ', ' स्टॉर्म वॉटर ड्रेनेज ', ' पाणीपुरवठा ' यासंदर्भातल्या तक्रारींना यात समाविष्ट आहेत. त्यातल्या सर्वाधिक तक्रारी बिल्डिंगविषयक असून, सर्वात कमी तक्रारी फॅक्टरीशी संबंधित आहेत.

तक्रारी करण्यासाठी सर्वसामान्य थेट महापालिका कार्यालयात जाण्यापेक्षा इण्टरनेट आणि हॉटलाइनचा वापर करतात, ही यातली जमेची बाजू ठरतेय. त्यामुळे आपसूकच महापालिका अधिकाऱ्यांवर पारदर्शकतेची जबाबदारी अधिक वाढेल, असंही मानलं जातंय.

महिना :तक्रारी, विशिष्ट काळात निवारण, एकूण निवारण, शिल्लकतक्रारी

जानेवारी : 4774,2336,4358,416

फेब्रुवारी : 4520,2326,4264,256

मार्च : 4981,2656,4714,267

एप्रिल : 4621,1987,4171,450

मे : 5245,2535,4685,560

जून : 6167,3067,5758,409

जुलै : 5837,2983,5433,404

ऑगस्ट : 5248,2663,4812,436

सप्टेंबर : 4957,2392,4338,619

ऑक्टोबर : 5633,2360,4932,701

नोव्हेंबर : 4642,1780,3563,1079

डिसेंबर : 5306,1871,2989,2317

( उर्वरित तक्रारींचं निवारण नंतरच्या काळात झालं असल्यास त्याची नोंद इथे ठेवण्यात आलेली नाही).

 
</text>
</doc>
