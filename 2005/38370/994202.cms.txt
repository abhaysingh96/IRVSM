<doc>
<docno>994202.cms.txt</docno>
<text>
 
अग्रलेख
संशयकल्लोळ!
[ Tuesday, January 18, 2005  07:50:26 pm]


गुजरातमध्ये सुमारे तीन वर्षांपूर्वी साबरमती एक्सप्रेसच्या डब्याला लागलेली आग हा कटाचा परिणाम नव्हता, तर केवळ अपघात होता, असा निष्कर्ष रेल्वेमंत्री लालू प्रसाद यादव यांनी नेमलेल्या न्या. यू. सी. बॅनर्जी समितीने काढला आणि बिहार विधानसभा निवडणुकींच्या मुहूर्तावर घाईघाईने जाहीरही केला, यामुळे या अहवालाच्या विश्वासार्हतेविषयी शंका उपस्थित होणे स्वाभाविक आहे.

एकतर निवृत्त न्यायमूर्ती बॅनर्जी यांचा हा अहवाल हंगामी आहे आणि दुसरे म्हणजे गोध्रा जळीतकांडाचा तपास करणाऱ्या गुजरातमधील पोलिस अधिकाऱ्यांना माहिती देण्यासाठी बोलावून घेतले असताना, त्याआधीच हा अहवाल त्यांनी सादर केला आहे. अहवाल सादर करताना, तो थेट रेल्वेमंत्रालयाला देण्याऐवजी प्रसिद्धी माध्यमांच्या प्रतिनिधींच्या उपस्थितीत तो देण्यात आला.

बॅनर्जी यांनी दाखवलेली ही अपवादात्मक पारदर्शकता स्वागतार्ह आणि अनुकरणीय अशीच आहे, पण त्याचवेळी वार्ताहरांच्या प्रश्नांना उत्तरे देऊन, एवढ्या घाईघाईने अहवाल देण्यामागील हेतूंविषयीच्या संशयाचे निराकरण करण्याची संधी त्यांना का गमावली, याचा खुलासा झालेला नाही. त्यांचे ' हंगामी ' निष्कर्ष, येऊ घातलेल्या विधानसभा निवडणुकीच्या प्रचारात भाजप आणि तत्कालीन रेल्वेमंत्री नितीशकुमार यांना अडचणीत आणण्यासाठी लालू प्रसादांना उपयुक्त ठरू शकतात, हे उघड आहे.

तेव्हा हंगामी अहवाल जाहीर करण्यासाठी न्या. बॅनर्जी यांनी हीच वेळ निवडावी, हा ' कट ' आहे की ' अपघात ' असा प्रश्न सर्वसामान्य नागरिकांना पडू शकतो! गोध्रातील जळीतकांड हा संवेदनशील विषय आहे. त्यात 59 कारसेवकांचे भीषण मृत्यू झाले आहेत, हे नाकारता न येणारे वास्तव आहे. देशात जातीय तणाव निर्माण करण्यासाठी पाकपुरस्कृत शक्ती स्थानिक गुन्हेगारी तसेच धर्मांध शक्तींना हाताशी धरून ' गोध्रा ' घडवू शकतात, ही सुद्धा वस्तुस्थिती आहे.

त्यामुळे गुजरात पोलिसांच्या विशेष तपास पथकाने या दिशेने तपास करून पुरावे गोळा केले असतील, तर त्यांची शहानिशा केल्याशिवाय दिलेल्या अहवालाची विश्वासार्हता संशयास्पदच राहणार. मात्र त्याचवेळी ' गोध्रा ' तील कारसेवकांच्या दुदैर्वी मृत्यूंचा गुजरातमध्ये सत्तेवर असलेल्या नरेंद मोदी आणि त्यांच्या परिवाराने ज्याप्रकारे वापर केला, त्यामुळे या सरकारच्या तपासयंत्रणांचे निष्कर्षही संशयातीत राहिलेले नाहीत.

गोध्रातील या भीषण मृत्युकांडानंतर, देशभर संतापाची लाट उसळली. मात्र देशात इतरत्र शांततामय मार्गाने या घटनेचा निषेध होत असताना, गुजरातमध्ये मात्र हिंसाचार उसळला. गुजरात विधानसभेच्या येऊ घातलेल्या निवडणुकांत मतदारांचे हिंदू-मुस्लिम असे ध्रुवीकरण करण्यासाठी गोध्रा प्रकरणाचा वापर करण्यात आला.

आता तीन राज्यांतील आणि प्रामुख्याने बिहार विधानसभेच्या निवडणुका डोळ्यापुढे ठेवून पुन्हा त्याच ' गोध्रा प्रकरणा ' चा वापर करून घेण्याचा प्रयत्न केला जात आहे, असे दिसते. यावेळी भिडू बदलले आहेत आणि या वापराचे स्वरूपही हिंस्त्र नाही. मात्र लोकशाही राबवणाऱ्या यंत्रणांच्या विश्वासार्हतेला धक्का पोचणे हा त्याचा संभाव्य परिणामही कमी गंभीर नाही.

गुजरात पोलिसांनी राज्यातील फॉरेन्सिक तज्ज्ञांचा हवाला देत ' घातपात ' कसा घडवून आणला गेला, याचे चित्र उभे केले आहे. ' कटा ' त दहशतवादी संघटनेचा हात असल्याची शक्यता ते व्यक्त करीत असले, तरी कटाचे सर्व दुवे मिळवण्यात तीन वर्षांच्या तपासानंतरही त्यांना यश आलेले नाही.

बाहेरून गाडीत शिरून डब्यात पेट्रोल फेकण्यात आले आणि नंतर बाहेरून जळता बोळा टाकून आग लावण्यात आली, असे चित्र पोलिसांनी उभे केले असले, तरी बॅनर्जी यांनी निदर्शनाला आणलेल्या त्यातील कच्च्या दुव्यांचे स्पष्टीकरण त्यांना शोधावे लागेल.

बॅनर्जी यांच्या समितीशी संबंध नसलेल्या एका अभियांत्रिकी तज्ज्ञांनीही स्वतंत्रपणे ' अपघाता ' च्या शक्यतेला पुष्टी देणारे निष्कर्ष काढल्याचे वृत्त प्रसिद्ध झाले आहे. देशात अन्यत्र अपघाताने आगीच्या भक्ष्यस्थानी पडलेल्या काही रेल्वेडब्यांच्या अवस्थेची गोध्रातील जळलेल्या डब्याशी तुलना करून व अन्य काही बाबींची तपासणी करून ते या निष्कर्षाला आले आहेत.

' गोध्रा ' प्रकरणी सत्य काय हा मुद्दा तात्पुरता बाजूला ठेवला, तरी रेल्वेच्या डबे आगप्रवण आहेत आणि अपघाताने त्यातून भीषण दुर्घटना ओढवू शकते, हा धोक्याचा इशारा या अभ्यासांतून घेता येऊ शकतो. रेल्वे प्रशासनाला या निष्कर्षांपेक्षा, घातपाताच्या शक्यता सुचविणे अधिक सोईचे असते ; कारण त्यामुळे त्यांच्यावरील ठपका टळतो. पण त्यामुळे प्रतिबंधात्मक उपाययोजनेकडेही दुर्लक्ष होते आणि ते प्रवाशांच्या जिवावर बेतू शकते.

न्या. बॅनर्जी यांचा अहवाल विश्वासार्ह आहे, असा लालू प्रसाद यांचा दावा आहे. तेव्हा त्याचा केवळ राजकीय वापर करण्याऐवजी , ' अपघाता ' ने इतक्या सहजगत्या जळणार नाहीत आणि अशा आपत्तीच्या वेळी प्रवासी सहजपणे बाहेर पडू शकतील असे रेल्वे डबे बनविण्यासाठी त्यांनी तंत्रज्ञांना कामाला लावावे!

 
</text>
</doc>
