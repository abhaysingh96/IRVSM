<doc>
<docno>994197.cms.txt</docno>
<text>
 
अग्रलेख
प्रामाणिकपणाला उत्तेजन
[ Tuesday, January 18, 2005  07:48:17 pm]


स्वातंत्र्यानंतर पहिल्या पन्नास वर्षांत सामान्य माणूस, व्यापारी आणि उद्योजकांना सर्वाधिक भीती वाटत राहिली, ती करपद्धतीची. ' पैसा मिळवला जातो तो अवैध मार्गाने आणि त्यावर भरभक्कम कर आकारला पाहिजे ,' अशी विचारसरणी एकेकाळी सरकारी यंत्रणा बाळगत असे. त्यामुळे सरकारी तिजोरीत निधी जमला खरा ; पण प्रामाणिकपणे व्यवसाय करणे हा गुन्हा आहे, असा समजही निर्माण झाला.

प्रत्यक्ष आणि अप्रत्यक्ष कर गोळा करण्यासाठी प्रचलित पद्धती योग्य नाही, याची जाणीव सरकारला आथिर्क उदारीकरणानंतर झाली.

त्यामुळे कर आकारणीमध्ये सुटसुटीतपणा आणणे, कराचे जाळे व्यापक करणे आणि महत्त्वाचे म्हणजे करदात्यावर विश्वास टाकणे आवश्यक आह, े याची सत्ताधाऱ्यांना कल्पना आली. कारण तसे न केल्यास भलत्याच मंडळींचे उखळ पांढरे होते आणि कर चुकवण्याकडे कल वाढल्याचे सामाजिक आणि आथिर्क तोटे बरेच होतात, हे दिसू लागले.

व्यापार-उदीम वाढावा आणि त्यातून अधिकाधिक कर जमा व्हावा, असे सत्ताधाऱ्यांचे धोरण असणे आवश्यक असते. नेमकी त्याचीच उणीव होती. उद्योगपती आणि व्यापारी यांच्याकडून मिळणाऱ्या करपद्धतीमध्ये सरकार आणि करदाते यांचा दोघांचाही फायदा व्हावा, अशा विचाराने राज्य सरकारे आणि केंद सरकार गेली काही वषेर् प्रयत्न करीत आहे.

' व्हॅट ' म्हणजे मूल्यवधिर्त कराचा विचार यातूनच पुढे आला. प्रत्येक उत्पादनावर आणि वस्तूच्या विक्रीवर सध्या राज्य सरकार आणि केंद अनेक प्रकारचे, वेगवेगळ्या टप्प्यावर कर आकारते. यात भर पडली आहे ती प्रत्येक राज्याचा कराच्या भिन्न दराची. त्यामुळे आलेली क्लिष्टता दूर करणे, हा यामागील मुख्य उद्देश आहे.

अर्थात कराचे जाळे व्यापक करणे आणि जाळ्यातून बाहेर पडण्याची संधी कमी करणे, पर्यायाने सरकारी तिजोरीत अधिक निधी पडेल अशी व्यवस्था उभारणे, हा व्हॅटचा मुख्य उद्देश आहे. कोणाही सुज्ञ माणसाने याचे स्वागत करायला हवे. परंतु गेली चार वषेर् याला अनेक राज्यांनी विरोध केला, तो निव्वळ राजकीय कारणास्तव.

महाराष्ट्राचे सत्ताधारी याला अपवाद ठरले, ही आनंदाची बाब होती. आताही उत्तर प्रदेशचे मुख्यमंत्री मुलायमसिंग यादव यांनी विरोध कायम ठेवण्यामागे राजकारणापेक्षा इतर काही दिसत नाही. ही पद्धत एका राज्याने राबवण्यास नकार दिला, तरी आंतरराज्य व्यापार करणाऱ्यांवर परिणाम होऊ शकतो.

करांचे किचकट जाळे असण्यात आथिर्क हितसंबंध असतात, ते काही राजकारण्यांचे आणि व्यापाऱ्यांचे. कारण कोणतीही प्रणाली जितकी त्रासदायक, तितके अशा मंडळींचे फावते. व्हॅटमुळे देशभर एकाच दराने कर आकारला जाईल. सध्या प्रत्येक राज्य मनाला येईल तितका कर आकारते आहे.

याचा फटका कसा बसतो याचे महाराष्ट्र हे उत्तम उदाहरण आहे. येथे वाहनांवर विक्रीकर जास्त म्हणून शेजारच्या गोवा, गुजरात, मध्य प्रदेश येथे वाहन खरेदी केले जाते ; कारण तेथे विक्रीकरापायी द्याव्या लागणाऱ्या रकमेत सुमारे वीस ते पंचवीस हजार रुपयांची बचत होते.

ही वाहने वापरली जाणार मुंबई, महाराष्ट्रातील रस्त्यांवर ; पण कर मात्र त्यांनी शेजारच्या राज्यात भरलेला असतो. व्हॅटमुळे, अगदी अशक्य नसले तरी कर चुकवणे कठीण होईल. आता सरकारने याला जोड द्यायला हवी ती प्रामाणिक करदात्यांना भ्रष्ट सरकारी अधिकारी आणि कर्मचारी यांचा त्रास होणार नाही याची. कारण ही मंडळी सतत कायद्याचा बागुलबुवा दाखवून करदात्याला सतावत असतात.

जागतिक स्पधेर्त उतरायचे असेल तर करपद्धती सोपी करण्याच्या दिशेने व्हॅट हे महत्त्वाचे पाऊल आहे यात शंका नाही.

 
</text>
</doc>
