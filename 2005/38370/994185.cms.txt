<doc>
<docno>994185.cms.txt</docno>
<text>
 
धावते जग
कौतुकास्पद यश
[ Tuesday, January 18, 2005  07:42:46 pm]


उकळणाऱ्या पाण्यातून बाहेर पडणाऱ्या वाफेने थडथडणारी थाळी पाहिली आणि जेम्स वॅटला वाफेच्या अंगी असलेल्या शक्तीचा साक्षात्कार झाला. त्या कल्पनेचा त्याने पाठपुरावा केला आणि एक क्रांती झाली.

झाडावरून पडणारे सफरचंद पाहणाऱ्या न्यूटनला असे का होते, असा प्रश्न पडला आणि त्याने गुरुत्वाकर्षणाच्या नियमाचा शोध लावला. निसर्गात घडणाऱ्या घटितांकडे डोळे उघडे ठेवून पाहणाऱ्या आणि त्यावर स्वतंत्र बुद्धीने विचार करणाऱ्यांकडूनच निसर्गाची रहस्ये उलगडली जातात.

यासाठी अर्थातच निरीक्षण, प्रयोग, चाचणी, निष्कर्ष अशी साखळी असतेच. याशिवाय आलेले निष्कर्ष पुन: पुन्हा तपासून पाहावे लागतात. विज्ञानाच्या प्रगतीचे हेच रहस्य आहे. हे जाणून त्यादृष्टीने प्रयत्न केले, तर काय होते, ते मृण्मयी मठ या मुलीने दाखवून दिले आहे.

उक्षी नावाच्या वनस्पतीचा चेन्नईमध्ये हिवतापावरील उपाय म्हणून वर्षानुवषेर् वापर केला जात होता. मात्र त्यातील शास्त्रीय कारणांचा शोध घेण्याचा प्रयत्न कोणी केला नव्हता. आयुवेर्दामध्ये अशा अनेक गोष्टी आहेत की ज्यांना आधुनिक विज्ञानाच्या कसोट्या लावून त्या सिद्ध करण्याचे कष्ट घेतल्याचे दिसत नाही.

मृण्मयीने असे कष्ट घेण्याचे ठरविले आणि उक्षी या वनस्पतीच्या पानांवर प्रयोग सुरू केले. उंदरांवरील प्रयोगामध्ये या वनस्पतीमध्ये हिवताप रोखण्यासाठी आणि तो बरा करण्यासाठी असलेल्या गुणांचा प्रत्यय आला. तिच्या या यशामुळेच तिला इंटरनॅशनल सायन्स अँड इंजिनीअरिंग फेअरचे दरवाजे उघडे झाले.

एखाद्या गोष्टीचा ध्यास घेतला आणि ती साध्य करण्यासाठी योग्य त्या दिशेने अविरत कष्ट करण्याची तयारी दाखविली, उपलब्ध साधनांचा सुयोग्य वापर केला की यश मिळते, हे अनेकवार दिसून आले आहे. मात्र या यशाचा मार्ग खडतर असतो. या क्षेत्रामध्ये श्रम, बुद्धी, स्वतंत्र विचारशक्ती, प्रतिभा आणि चिकाटी याची गरज असते.

एखादी कल्पना सुचणे किंवा एखादी गोष्ट ' जाणवणे ' सोपे असले, तरी त्यामागचा कार्यकारणभाव शास्त्रीय रीतीने उलगडून दाखविला जात नाही, तोपर्यंत ती गोष्ट चमकदार कल्पनेच्याच पातळीवर राहते. मृण्मयीने चिकाटी दाखविली आणि तिला शिक्षकांनी मदत केली, ही यातील अभिनंदनीय बाब आहे. तिचे अनुकरण झाले, तर वैज्ञानिक जगतात भारत अधिक मोठी झेप घेऊ शकेल.

 
</text>
</doc>
