<doc>
<docno>1115991.cms.txt</docno>
<text>
 
अग्रलेख
विजेसाठी हल्ला बोल!
[ Thursday, May 19, 2005  09:04:10 pm]


विजेच्या टंचाईमुळे ऐन उन्हाळ्यात महाराष्ट्रातील वातावरण कमालीचे तापू लागले आहे. त्यातच लोडशेडिंगच्या तापामुळे जनतेची माथी भलतीच भडकल्याचे गेल्या काही दिवसांत या प्रश्नवरून सुरू झालेल्या आंदोलनामुळे दिसू लागले आहे.

ग्रामीण भागात सध्या सहा ते नऊ तास लोडशेडिंग चालू आहे. त्यामुळे घरात दिवसा बसणे शक्य नाही. बाहेर पडावे, तर उन्हाने अंगाची काहिली होत आहे. आणि संध्याकाळी तर घरात अंधार भरून राहतो.

राज्याच्या मराठवाडा, विदर्भ या भागात तापमापकाचा पारा 40 अंशांवर गेला आहे. पाऊस पडू लागला की विजेची मागणी आपोआपच कमी होते, असे वीज मंडळाचे अधिकारी सांगत आहेत. तसे झाल्यास लोडशेडिंगही आपोआपच कमी होईल वा पूर्णपणे थांबेल, असे त्यांचे म्हणणे आहे. हा सारा ताप कमी म्हणून की काय, यंदा मान्सूनचे आगमन उशिरा होणार असल्याची बातमी आली आहे.

मुंबईत साधारणपणे 10 जून रोजी आणि राज्याच्या अन्य भागांत त्यानंतरच्या दहा ते पंधरा दिवसांत मान्सूनचे आगमन होते. यावर्षी मात्र पावसाळा एक आठवडा उशिरा म्हणजे 17 जूनच्या दरम्यान मुंबईत सुरू होणार. म्हणजे राज्याच्या इतर भागांत तो सुरू होईल, तेव्हा कदाचित जुलैचा पहिला आठवडाही उगवलेला असू शकेल. शिवाय जुलैमध्ये कमी पाऊस पडण्याची शक्यता व्यक्त करण्यात आली आहेच. तसे झाले, तर जुलैमध्येही राज्यात विजेची टंचाई भासू शकेल आणि लोडशेडिंगही चालू राहू शकेल! या साऱ्यामुळे लोकांचा संताप उफाळून येणे स्वाभाविक आहे.

सध्या लोडशेडिंगच्या विरोधात शिवसेनेचे राज्य वीज मंडळाच्या जिल्हा, तालुका पातळीवरील कार्यालयांवर रोजच्या रोज मोर्चे सुरू आहेत. या आंदोलनाला लोकांचा उत्स्फूर्त पाठिंबा मिळत असल्याचे दिसत आहे. पण काही ठिकाणी आंदोलनाला हिंसक वळण लागल्याने वीज मंडळाचे राज्यभरातील अधिकारी आणि कर्मचारी भयभीत झाले आहेत.

काही ठिकाणी तर पोलिसांना धक्काबुक्कीचे प्रकार घडले आहेत, तर एसटीची बस जाळण्याचा प्रकारही एके ठिकाणी घडला आहे. वीज मंडळाच्या कार्यालयाची मोडतोड करणे वा सबस्टेशन पेटवून देणे असेही काही ठिकाणी घडले आहे. विजेच्या टंचाईला वा लोडशेडिंगला आम्ही जबाबदार नसताना निष्कारण आम्हाला लक्ष्य केले जात आहे, असे त्यांचे म्हणणे आहे. त्यांचे हे म्हणणे खरेच आहे. शिवाय या प्रकारांमुळे विजेचे संकट दूर होण्याऐवजी प्रश्न् अधिकच गंभीर बनू शकतो, हे लक्षात घ्यायला हवे. पण विजेच्या चोऱ्या आणि वीजगळती याला बऱ्याच प्रमाणात कर्मचारीही जबाबदार असल्याने, त्याबद्दलचा रागही या आंदोलनातून व्यक्त होत असावा.

माजी मुख्यमंत्री आणि शिवसेनेचे नेते नारायण राणे यांनी आपण हिंसाचाराला अजिबात प्रोत्साहन देणार नाही, अशी रास्त भूमिका आता घेतली आहे, तर लोडशेडिंगच्या विरोधात राज्यव्यापी आंदोलनाची घोषणा करणारे शिवसेनेचे कार्याध्यक्ष उद्धव ठाकरे परदेशात निघून गेले आहेत.

खरे तर त्यांनी आंदोलनाला हिंसक वळण लागू देऊ नका, असे आवाहन केले असते वा ते आता मुंबईतच असते, तर योग्य ठरले असते. तरीही नारायण राणे यांच्या हिंसाचारविरोधी वक्तव्यानंतर आंदोलन शांततेने चालेल, अशी आशा करायला हरकत नाही. विजेच्या टंचाईवर उपाय म्हणून अन्य राज्यांकडून वीज मंडळाला वीज विकत घ्यावी लागत आहे. या प्रश्ानवर पंतप्रधान मनमोहन सिंग यांनी दिल्लीत बैठक घेतली आणि त्यानंतर महाराष्ट्राला मोठ्या प्रमाणात वीज मिळेल, लोडशेडिंग कमी होईल, असे वातावरण निर्माण झाले. पण प्रत्यक्षात तितकी वीज मिळालेली नाही आणि ती मिळणार नाही, हेही स्पष्ट झाले आहे. त्यामुळे लोडशेडिंग आहे तसेच आहे आणि त्याचा जोरदार फटका बसल्यानंतर आपणा सर्वांना विजेचे महत्त्व कळू लागले आहे. त्यामुळे ती पुरेशा प्रमाणात उपलब्ध असतानाही तिचा वारेमाप वापर वा वीज- चोऱ्या थांबायला हरकत नाही.

आता लोडशेडिंगच्या विरोधात आंदोलन चालू असले तरी पुढच्या काळात वीजगळती, विजेच्या चोऱ्या आणि बिले थकविणे या प्रकारात सहभागी असणाऱ्यांविरुद्धही आंदोलने व्हायला हवीत. ती जबाबदारी केवळ राज्य वीज मंडळाची आहे आणि आपला त्याच्याशी काही संबंध नाही, असे समजून चालणार नाही. शिवाय राजकीय पक्षांनी यापुढे निष्कारण मोफत वीज देण्याच्या घोषणाही करता कामा नयेत. ती कायम देता येत नाही आणि कोणत्याच मोफत गोष्टीचे महत्त्व लोकांना कळत नाही. बराच काळ मोफत वीज दिल्यानंतर सरकारने शेतकऱ्यांना हॉर्स पॉवरऐवजी मीटर पद्धतीने वीज देण्याचे ठरविले आहे. तो निर्णय योग्यच आहे. आता त्याविरुद्ध कोणी आंदोलन केले नाही, म्हणजे मिळवले!

 
</text>
</doc>
