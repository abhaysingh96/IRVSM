<doc>
<docno>1115988.cms.txt</docno>
<text>
 
अग्रलेख
फक्त मलमपट्टी!
[ Thursday, May 19, 2005  09:01:14 pm]


गेली काही वर्षे महाराष्ट्राचे पोलिस दल भलत्याच बाबींसाठी गाजत आहे. यात मुंबई दल आघाडीवर आहे. आयुक्तांपासून पोलिस शिपायापर्यंत अनेक जण तुरुंगात गेल्याचे दुसरे उदाहरण नसेल. असे हे दल तंदुरुस्त असावे यासाठी राज्य सरकारने तातडीची पावले उचलली आहेत.

शारीरिकदृष्ट्या फिट असणाऱ्या पोलिसांना दरमहा दीडशे ते अडीचशे रुपये भत्ता देण्याची योजना सरकारने जाहीर केली आहे. अर्थातच अधिकाऱ्यांना अधिक रक्कम आणि त्यांच्या हाताखालच्यांना कमी रक्कम असेल असे दिसते.

वरकरणी ही योजना आकर्षक दिसत असली तर समस्येच्या मुळाशी जाण्याची तयारी सरकारची नाही, हे उघड दिसते. अनेकदा पोलिसांना नियमाप्रमाणे मिळणारे भत्ते वेळेवर मिळत नाही. निवडणुकीत प्रचंड ताण सोसणाऱ्या पोलिसांना या काळातील जादा कामासाठी वेगळी रक्कम देण्याची सोय असते.

प्रत्यक्षात ती रक्कम बघण्यासाठी पोलिसांना अनेक महिने थांबावे लागते. बंदोबस्तासाठी उन्हातान्हात तासन्तास राबणाऱ्यांना जेवणाची सोय केली जात नाही. मग त्यांना आश्रय घ्यावा लागतो तो जवळपासच्या वडापावच्या गाडीचा आणि कटिंगच्या चहाच्या टपरीचा. अनियमित कामाचे तास, हक्काची सुट्टी मिळण्याची मारामार आणि अपुरा पगार अशा दुष्टचक्रात सापडलेल्या पोलिसांनी स्वत:चा शारीरिक फिटनेस जपावा, अशी अपेक्षा करणे योग्य आहे का, याचा विचार सत्ताधाऱ्यांनी करणे आवश्यक आहे.

ज्येष्ठ अधिकाऱ्यांसाठी क्लब्ज असतात. तिथे व्यायामाच्या सोयी असतात. त्यांच्यावरही कामाचा ताण असतो, पण निदान वेतन आणि इतर सुविधांबाबत त्यांची सरकार अधिक काळजी घेते. पोलिस दल फिट असेल तर त्याची कार्यक्षमता अधिक राहील, हे खरे असले तरी दलाला कार्यक्षम ठेवण्यासाठी आवश्यक असणाऱ्या बाबींकडे लक्ष देणे हे सरकारचे कर्तव्य ठरते, याचे भान गृहखात्याला नाही हे उघड आहे.

कारण असे भान असते तर सरकारने दलाच्या निव्वळ फिटनेसबाबत एकांगी विचार केला नसता. पोलिस दलामध्ये असलेल्या उणिवा, तातडीने करावयाच्या सुधारणा याबाबत अनेकदा चर्चा झाल्या आहेत. समित्या नेमल्या गेल्या. अत्यंत वरिष्ठ पातळीवर कागदी घोडे नाचवले गेले आहेत. शिवाय या दलाचे नक्की दुखणे काय आहे, याची प्रत्येक राजकारण्याला नीट कल्पना आहे. तरीही इतके फुटकळ उपाय अमलात आणले जात आहेत, हे केवळ पोलिसांवर अन्याय करणारे नाही तर ते सामान्य माणसाच्याही अहिताचे आहे.

कारण पोलिस दल शारीरिक आणि मानसिकदृष्ट्या फिट नसेल तर काय होते, याची अनेक उदाहरणे महाराष्ट्रात नजरेस पडत आहेत. मुळात वदीर्मुळे येणारी मस्ती आणि आपण काही केले तरी सरकार आपल्याला हात लावू शकत नाही किंवा लोक आपल्याविरुद्ध रस्त्यावर येऊ शकत नाहीत, हा विश्वास या दलात पुरेपूर भिनला आहे. यात भर पडली आहे, सरकारला आपली काळजी वाटत नाही, या भावनेची. इतर सरकारी कर्मचारी आपल्या फुटकळ मागण्यांसाठी आंदोलनाचा मार्ग छेडतात, अगदी काम बंद ठेवतात. पण पोलिसांचे हात कायद्याने बांधले गेले आहेत आणि तसे असणे योग्यच आहे.

चार ठिकाणी, दोन चार दिवसांचे योगासनांचे वर्ग चालवून हे दल फिट होणार नाही. त्यासाठी दीर्घकालीन उपाय योजावे लागतील. तिजोरी उघडावी लागेल. कारण पोलिसांच्या अनेक समस्यांचे मूळ आथिर्क आहे. पगार, घरे, पोलिस स्टेशन्सची दुरवस्था, कामाचे ओझे अशा अनेक अडचणींना दल तोंड देत आहे. यावर उपाय योजायला सुरुवात झाली तरी पोलिसांचा फिटनेस वाढीस लागल्याचे दिसेल. त्यातून कामचुकार, भ्रष्ट, अनफिट अशांना घरचा रस्ता दाखवणे सरकारच्या हाती आहेच.

 
</text>
</doc>
