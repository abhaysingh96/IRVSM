<doc>
<docno>1115906.cms.txt</docno>
<text>
 
लेख
शांघाय-लास वेगास ते ग्रामविकास!
[ Thursday, May 19, 2005  07:45:09 pm]


आदरणीय आर. आर. पाटीलसाहेब,

स. न.

आज महाराष्ट्रातील जाणकार, अभ्यासू आणि मेहनती नेत्यांमध्ये तुमची गणना केली जाते. सर्व बाजू तपासून घेतल्याशिवाय तुम्ही सहसा कोणतंही विधान करत नाही असा तुमचा लौकिक. त्यामुळं आधी पाया मग कळस हे तुम्हाला नव्यानं सांगण्याची गरज नसावी.

संत गाडगेबाबा ग्रामस्वच्छता अभियानाअंतर्गत आदर्श गावांना पुरस्कार देण्याच्या कार्यक्रमात नेहमीप्रमाणं कळकळीनं बोलताना तुम्ही म्हणालात की, विकास म्हणजे फक्त चार मोजक्या शहरांचा विकास नाही. महाराष्ट्रात मोठ्या प्रमाणावर शहरीकरण झालेलं असलं तरी आजही 58 टक्के लोक खेड्यांत राहतात. गावाकडचे नैसगिर्क साधनसंपत्तीचे सोत शहरांकडं वळवले जातात. गावं उजाड होतात. ना शिक्षण, ना आरोग्याची सोय, पाण्यासाठी दाही दिशा आणि रोजगाराचा तर पत्ताच नाही! अशा स्थितीत लोक गावं सोडून मुंबईत येतात, आणि नियोजन करणारे बुद्धिजीवी, सुखवस्तू शहरं बकाल झाली म्हणून ओरडतात अशी खंत तुम्ही व्यक्त केली.

त्या दिवशी तुमच्या आजूबाजूला मुख्यमंत्र्यांसह अनेक मंत्री होते. नागरी भागात स्वच्छता अभियानाला हवा तसा प्रतिसाद भेटत नसल्याची खंत व्यक्त करत मुंबई शहराचं रूपडं पालटण्या- विषयी बोललं जात होतं. कोणीतरी ग्रामस्वच्छतेविषयी च्या तुमच्या दूरदशीर् धोरणांची प्रशंसा केली अन् आता तुम्ही सांस्कृतिक साफसफाई करण्यास निघाला आहात असंही कौतुकानं म्हटलं.

आणि त्याच क्षणी ठरवलं, तुमच्याशी संपर्क साधलाच पाहिजे!

गावाच्या विकासाविषयीचे, किंवा खरं तर एकूणच विकासाविषयीचे तुमचे विचार हे तुम्ही भाषणात मांडले तसे जर खरोखरच तुमच्या मनात असतील, तर काही प्रश्ानंची उत्तरं तुम्हाला द्यावी तरी लागतील किंवा शोधावी तरी लागतील.

प्रश्ान् तुमच्या सांस्कृतिक साफसफाईविषयी आहेत. आणि उपमुख्यमंत्री म्हणून तुम्ही सहभागी असलेल्या सरकारची भूमिका, सामुदायिक जबाबदारी, कर्तव्य याबाबतचेही आहेत.

विकास म्हणजे चार शहरांचा विकास नाही असं तुम्ही म्हणत असलात तरी तुमचं राज्यातलं आणि केंदातलं सरकार मुंबईचं शांघाय किंवा तसंच काही करायला निघालंय हे तुम्हाला ठाऊक आहेच. शहरी वातावरणात राहून विकासाचे आणि नियोजनाचे आराखडे बनविणाऱ्या बुद्धिजीवी आणि नोकरशहांविषयी तुम्ही परखड मतं व्यक्त केली असलीत तरी तुम्हाला हेही माहीत आहे की त्यांनी दिलेल्या माहितीच्या आणि विश्लेषणांच्या आधारेच योजनांचे तपशील ठरतात.

खरं तर विकासाबाबत तुम्ही एकदा तुमच्याच सरकारशी मोकळेपणानं बोलाल तर बरं होईल. मागच्या सरकारनं 55 पूल बांधले तर आता तुमचं सरकार 44 पूल बांधायला निघालं आहे. प्रत्येक गावांत रस्ते, वीज, पाणी आणि रोजगार निर्माण करायला आपण बांधील आहोत अशी घोषणा काही या सरकारनं केलेली नाही. शेतकरी आत्महत्या करतात तरी कर्जावरचे व्याजाचे दर कमी करण्याबाबत विचार झालेला नाही. उलट कर्ज देणाऱ्या सहकारी बँका गिळून आपल्याच मुठीत त्या कशा राहतील यासाठी राजकारणाचे डावपेच लावले जाताय्त. गावात काय किंवा शहरात काय, रोजगारनिमिर्ती हेच पुढल्या पाच वर्षांचं उद्दिष्ट आहे असं म्हणण्याऐवजी कधी ग्रामस्वच्छता, कधी आंतरराष्ट्रीय व्यापार, तर कधी शांघाय असं तुकड्या तुकड्यांत तुमचं सरकार विकासाच्या मृगजळामागं लागलंय.

गावात ना शिक्षण, ना पाणी, ना रोजगार असं तुम्हीच म्हणता... लोक स्थलांतर करून शहरात येतात असंही म्हणता....

मग हे चित्र बदलण्याची सुरुवात करण्याआधीच डान्सबार बंदीसारखे सवंग निर्णय का घेतले जातात? बंदी घालून प्रवृत्ती बदलत नाहीत, उलट बळावतातच याची असंख्य उदाहरणं आपण पाहिलेली आहेत. आणि मग विषमतेला बळकटी देणाऱ्या व्यवहारांचं समर्थन करणाऱ्यांच्या झुंडी मोकाट सुटतात. त्यांची भाषाही लोकशाहीची आणि न्याय्य हक्काची आवरणं घेऊनच येते. राजकारण्यांच्या अड्ड्यातून त्यांना बळही मिळतं. लोकशाहीची यथेच्छ टर उडविणारे तिचीच शिडी करून आपले अधिकार प्रस्थापित करतात, हे तुम्हाला खरंच सांगायची गरज आहे?

शरीराचं प्रदर्शन, त्याची विक्री, त्याचा व्यापार हा प्रश्ान् नैतिकतेच्या वायफळ पायरीवर नेऊ नका. तो सरळ सरळ भौतिक विकासाचा आणि सामाजिक न्यायाचा प्रश्न आहे. तुमचं सरकार निदान बोलताना तरी फुले- शाहू-आंबेडकरांचं ऋण मानतं. सन्मानानं जगण्याची संधी लोकांना उपलब्ध व्हावी यासाठी सरकारनंच पुढाकार घ्यायला हवा, आणि तुम्ही म्हणता तसं त्यात लोकांच्या मताचा आदरही हवा.

एक मत आणि समान पत, ही कोट्यवधी कष्टकऱ्यांची मागणी पूर्ण करायची, तर बारमध्ये उधळल्या जाणाऱ्या हरामाच्या पैशांवर लास वेगास शहराप्रमाणं कर लावायला हवा. स्त्रीशरीराचा व्यापार करून त्यावर उपजीविका करणाऱ्यांना शासन करणाऱ्या कायद्याची धार तीक्ष्ण करून मुलींना नाचवणाऱ्या यंत्रणेला जेरबंद करायला हवं. शरीर दाखवलं तर बख्खळ पैसे मिळतात, पण राबलं तर पोटही भरत नाही, ही बायांची स्थिती बदलण्यासाठी उद्योजकांवर, व्यापाऱ्यांवर, कारखानदारांवर, मालकांवर कायद्याचा बडगा उगारून नफेखोरीला आळा घालायला हवा. जागतिकीकरणाच्या प्रवाहात नाकातोंडात पाणी शिरलेल्या गावगाड्याला त्या लोंढ्यात भक्कम उभं राहण्यासाठी शिकवायला हवं. इथं तर निव्वळ गिरणी मालकांनाही चाप लावता लावता सरकार दमून गेलं. बहुराष्ट्रीय कंपन्यांना पायघड्या आंथरून छोटे रोजगार देशोधडीला लावलेत... त्यातूनच तर हे बार, चौफुले उभे राहिले.

पाटीलसाहेब, म्हणूनच सांगावंसं वाटतं की पाया घालण्याआधी कळस नाही बांधता येत. तसा तो बांधायला गेलं, तर तुमचा हेतू कितीही प्रामाणिक असला, तरी देशोधडीला लागलेल्यांचं रक्त शोषून घेणाऱ्या यंत्रणेचा कांगावा मानवी हक्कांचा चेहरा घेऊन तुम्हाला निरुत्तर करील.. सरकार म्हणूनही आणि व्यक्ती म्हणूनही!

- प्रतिमा जोशी

 
</text>
</doc>
