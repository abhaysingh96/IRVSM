<doc>
<docno>1115949.cms.txt</docno>
<text>
 
धावते जग
कामगारांना धक्का
[ Thursday, May 19, 2005  08:28:53 pm]


कामगार कायद्यात 'उद्योगा'च्या व्याख्येचा अर्थ लावताना, कामगारांचा विचार वाजवीपेक्षा अधिक झाला असून त्यामुळे मालकांच्या हितसंबंधांवर दुष्परिणाम झाले आहेत, असे आता सुप्रीम कोर्टाच्या पाच न्यायमूर्तींच्या पीठालाच वाटू लागले आहे.

त्यामुळे या शब्दप्रयोगाचा 'न्याय्य' अर्थ लावण्यासाठी सात न्यायमूर्तींच्या पीठाकडे हा प्रश्न सोपवावा, असा आदेश त्यांनी दिला आहे.

कामगारांचे लाड आता फार झाले, या अपप्रचाराला न्यायसंस्थेच्या या दृष्टिकोनामुळे पाठबळ मिळण्याची भीती निर्माण झाली असून, केवळ अर्थवादाचा मोह टाळत मूल्यांच्या आधारे कामगार संघटना चालवणाऱ्या कार्यर्कत्यांनी आणि या कायद्यांच्या प्रत्यक्षातील अंमलबजावणीचा विपरीत अनुभव असलेल्या वकीलवर्गाने न्यायालयीन संघर्षाचे हे आव्हान स्वीकारले पाहिजे. भारतात विदेशी गुंतवणूक आकषिर्त करायची, तर येथील कामगार कायद्यांत बदल केले पाहिजेत, असा आग्रह आधी केवळ जागतिक पातळीवरील कर्जपुरवठा करणाऱ्या संस्था धरीत होत्या.

आथिर्क उदारीकरणाचे धोरण स्वीकारल्यावर, काँग्रेस, भाजप यासारख्या राजकीय पक्षांतील उच्चशिक्षित परीटघडीचे नेतेही याचा पुरस्कार करू लागले. कामगार कायद्यात बदल, याचा या सर्वांना अभिप्रेत असलेला अर्थ सध्याच्या कामगार कायद्यातील 'कामगारधाजिर्ण्या' तरतुदी बदलणे, हाच होता. तोंडाने कोणी स्पष्ट बोलो न बोलो, कामगारांना कायम नोकरी गमावण्याच्या धाकाखाली ठेवणे आणि मालकाच्या मजीर्वर त्याचे वेतन, बढती, कामाच्या वेळा इत्यादी अवलंबून ठेवणे, या 'आदर्श' पद्धतीकडे वाटचाल सुरू केली, तरच विदेशी गुंतवणूकदार येथे उद्योग उभारण्यास तयार होतील, असे वातावरण निर्माण करण्याचे प्रयत्न दीर्घकाळ चालू आहेत.

राष्ट्रीय लोकशाही आघाडीची केंदात सत्ता असताना, ही प्रक्रिया गतिमान झाली होती. कागदावर असलेल्या कायद्यांचा कामगारधाजिर्णा अर्थ लावल्यामुळे मालकांचे नुकसान झाले आणि त्यामुळे अनेक कारखाने बंद पडले, असे सुप्रीम कोर्टाला भले वाटो, असंख्य कामगारांचा अलीकडच्या काळातील अनुभव याच्याशी विपरीत आहे.

जमिनी बिल्डरना विकण्यासाठी सर्व कायदे धुडकावून कारखाने बंद पाडणाऱ्या मालकांनी कामगार आयुक्त आणि न्यायसंस्था यांच्या यंत्रणेला मोडीत कसे काढले आहे, याचा अनुभव हजारो कामगारांनी गेल्या दशकभरात घेतला. कायदे असून नसल्यासारखे असल्यामुळे देशोधडीला लागलेल्या कामगारांनी, कामगारधाजिर्ण्या कायद्यांमुळे रोजगार वाढत नाही, या अपप्रचाराला मतदानातून उत्तर दिले. त्यामुळे संसदेच्या माध्यमातून सध्याच्या कायद्यांत मूलगामी बदल करण्याच्या प्रयत्नांना खीळ बसली आहे. जीवित-स्वातंत्र्याच्या हक्काची व्याप्ती वाढवून कामगारांना दिलासा देणाऱ्या सुप्रीम कोर्टाकडून एवढ्या टोकाच्या दृष्टिकोनाची अपेक्षा नाही.

 
</text>
</doc>
