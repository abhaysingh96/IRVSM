<doc>
<docno>1116130.cms.txt</docno>
<text>
 
महामुंबई
बनावट मिनरल वॉटर विकणाऱ्यास अटक
[ Thursday, May 19, 2005  11:47:05 pm]


म. टा. प्रतिनिधी

ठाणे : बदलापूरमधील सध्या बंद असलेल्या 'ब्रीज कॅनेडियन' या कंपनीच्या नावाने खोटी तक्रार करून अन्न व औषध प्रशासन विभागाची दिशाभूल करणाऱ्या आणि स्वत:च 'स्वीकार' या नावाने बनावट पाणी विकणाऱ्या संतोष भागचंद मंधाणी ऊर्फ निरंकारी याला कोकण विभागाचे सहआयुक्त प्र. रा. उत्तरवार यांच्या पथकाने केलेल्या तक्रारीनंतर उल्हासनगर पोलिसांनी अटक केली असून, 20 मेपर्यंत पोलिस कोठडी दिली आहे.

पानपट्टीवर 75 पैशाला मिळणाऱ्या 'स्वीकार'च्या पाण्याच्या पाऊचचा संशय आल्यामुळे अन्न निरीक्षक डी. एन. मिरजकर आणि सहकाऱ्यांनी सहाय्यक आयुक्त चं. भा. पवार यांच्या उपस्थितीत उल्हासनगरमधील 'साविंदर अॅक्वाट्रीट' पेढीवर धाड टाकण्यात आली. तेथे अॅक्वागार्डच्या मदतीने पाणी 'शुद्ध' करून ते 'स्वीकार'च्या पाऊचमध्ये भरले जात असे. त्याचबरोबर 'किनले'च्याही वीस लीटरच्या जारमध्ये येथे पाणी भरले जात होते. हा उद्योग करणारा मंधाणी हाच भ्रष्टाचार निर्मूलन समितीचा अध्यक्ष असल्याचे सांगून चार महिन्यांपासून बोगस तक्रारी करीत होता. मंधाणी याला उल्हासनगर पोलिसांनी अटक केली असून, शुक्रवारपर्यंत पोलिस कोठडी दिली.

लोकांनी 'स्वीकार'नामक पाणी खरेदी करू नये, तसेच कोणत्याही कंपनीचे 20 लीटर पाण्याचे जार विकत घेताना परचेस बिलाचा आग्रह धरावा, अन्यथा ते पाणी खरेदी करू नये, असे आवाहन कोकण विभागाचे सह आयुक्त प्र. रा. उत्तरवार यांनी केले आहे.

संकल्प पॅनल

महिलांनी महिलांसाठी चालवलेल्या महिला शताब्दी सहकारी बँकेच्या सर्वच्या सर्व 13 जागा जिंकून कल्पना हजारे यांच्या 'संकल्प' पॅनलने बँकेवर आपले बहुमत सिद्ध केले आहे.

जि. प. च्या कन्या शाळेत गुरुवारी झालेल्या निवडणुकीत बँकेच्या 2463 सभासदांनी 13 जागांसाठी मतदान केले. कल्पना हजारे (अध्यक्षा), दिनालक्ष्मी अय्यर, मंगला आवटे, प्रतिमा चांदूरकर, कला बेरी, विजया मानकर, पायल मिस्त्री, दिना शाह, सुशीला श्रीमाणी, सुनीता बाविस्कर, प्रमिला शंकपाल, सुनंदा जाधव, शैला पेडणेकर यांचा समावेश असलेले संकल्प पॅनल विजयी झाले.

 
</text>
</doc>
