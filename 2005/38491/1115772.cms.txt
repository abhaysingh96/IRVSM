<doc>
<docno>1115772.cms.txt</docno>
<text>
 
महामुंबई
माहेरच्या कौतुकाने भारावल्या महापौर
[ Thursday, May 19, 2005  05:20:02 pm]


हेमंत साटम

घरात लग्नाची गडबड, मुलांचा गोंधळ, नातेवाईकांची लगबग, येणा- जाणाऱ्यांचा पाहुणचार सुरू असतो. पै पाहुण्यांबरोबर शेजाऱ्यापाजाऱ्यांची गदीर् होते आणि अभिनंदनाचा वर्षाव होतो तो नवी मुंबईच्या महापौरांवर. हे दृश्य दिसत होतं दहिसर गावठाणातील भोईर हाऊसमध्ये. नवी मुंबईच्या नवनिर्वाचित महापौर मनीषा भोईर दहिसरकरांच्या शुभेच्छा स्वीकारताना भारावून गेल्या होत्या. भावाच्या लग्नासाठी आलेल्या मनीषा भोईर महापौर झाल्यावर प्रथमच माहेरी आल्या होत्या. महापौर झाल्याचा आनंद होताच, पण माहेरच्या माणसांकडून चाललेल्या कौतुक वर्षावाचंही तेवढंच अप्रूप त्यांना होतं.

निवडणुकीला पहिल्यांदाच उभ्या राहिल्या आणि थेट महापौरपदावर मनीषा भोईर विराजमान झाल्या. नवी मुंबईत तर त्यांच्या विजयाचा आनंद साजरा केला गेला, त्याच वेळी दहिसरच्या गावठाणमध्ये आनंदाचं वातावरण पसरलं होतं.

महापौरपदी निवड होणार याचे संकेत मिळत असताना माहेरी भावाच्या लग्नाची जोरदार तयारी सुरू होती. भावाच्या लग्नात उत्साहाने सहभागी होण्यासाठी वेळ काढत त्या दहिसरला आल्या. त्यांना भेटून अभिनंदन करण्यासाठी अनेक जण जमू लागले. पुष्पगुच्छांनी हॉल सजू लागला होता. विद्यामंदिर शाळा, शैलेंद कॉलेजमध्ये शिक्षण घेतलेल्या महापौरांच्या अनेक मैत्रिणीही शुभेच्छा देण्यासाठी आवर्जून आल्या होत्या.

मुलाच्या लग्नाच्या तयारीत व्यग्र झालेली महापौरांची आई मीना भोईर पाहुण्यांच्या सरबराईत गुंतल्या होत्या. परदेशात असणाऱ्या मुलाच्या लग्नाचा आनंद तर चेहऱ्यावरून ओसंडून वाहत होता. तेवढाच आनंद मुलीच्या यशाने होत होता. त्याबद्दल विचारलं असता नेमकं काय बोलावं हे त्यांना सुचत नव्हतं. मासेविक्रीचा व्यवसाय असणाऱ्या मीना भोईर यांनी मुलगी महापौर झाल्याने

खूप आनंद झाल्याची प्रतिक्रिया व्यक्त केली.

मुलगी महापौर आणि मुलगा परदेशात असला तरी मासेविक्रीचा व्यवसाय थांबवणार नसल्याचं त्या स्पष्ट करतात. परंपरेचं पालन करण्याबरोबर मेहनतीतून मिळणारं समाधान आपल्या दृष्टीने महत्त्वाचं असल्याचं त्या सांगतात. कित्येक वर्षांची ही सवय आहे, ती जाणं अशक्य असल्याचं उत्तर देताच घरातील मंडळी त्याला दुजोरा देतात. त्यांचं आणखी वैशिष्ट्य म्हणजे मासेविक्रीनंतर घरी परतल्यानंतर स्वयंपाक, इतर कामं झाल्यावर घरात येणारी सर्वच्या सर्व वृत्तपत्र वाचल्याखेरीज त्यांना चैन पडत नाही.

एवढं मोठं पद मिळाल्यावर गोरगरिबांच्या हिताला महापौर म्हणून आपली मुलगी नक्कीच प्राधान्य देईल. तसंच समस्या सोडवण्यासाठी चांगल्या योजना आखेल, असा विश्वासही त्या व्यक्त करतात. निवडणुकीच्या वेळी टेन्शन तुम्हालाही होतं का, असं विचारल्यावर बरंच टेन्शन होतं असं त्या उत्तर देतात. नगरसेविका झाल्यानंतर महापौरपदाची चर्चा सुरू झाली तेव्हाही टेन्शन आलंच होतं. पण परमेश्वराच्या कृपेने सर्व

काही चांगलं झाल्याचं त्या सांगतात. नवस केलेलात का, याचं उत्तर देताना त्या म्हणाल्या, की कुलदैवताला नवस केला होता, तो पावला बाबा, असं उत्तर देऊन पुन्हा लग्नाच्या घाईगडबडीत रमून गेल्या होत्या.

 
</text>
</doc>
