<doc>
<docno>1115767.cms.txt</docno>
<text>
 
प्रगती फास्ट
यशाचा पॉझिटिव लूक
[ Thursday, May 19, 2005  05:16:50 pm]


चित्रपटातील स्पेशल इफेक्ट्स, आगळंवेगळं कथानक किंवा संशोधन...सगळ्यावर परदेशातील मंडळींचं वर्चस्व. त्यामुळे भारतीय चित्रपटसृष्टीला कॉपी करण्याशिवाय पर्यायच नाही का, असं कुणाला तरी वाटेल. पण फिल्म टेक्निकविषयी अमेरिकन पेटण्ट मिळवणाऱ्या पटेल इंडिया डिस्ट्रिब्युटर्स प्रा. लि.चे जनरल मॅनेजर उज्ज्वल निरगुडकर यांनी मात्र हा ट्रेण्ड पुरता बदलून टाकला आहे.

हॉलिवूड असो किंवा बॉलिवूड फिल्मचं शूटिंग केल्यानंतरच निगेटिव प्रोसेसिंगसाठी जाते. त्यानंतरच शूटिंग केलेलं चित्र नेमकं कसं दिसतं, हे प्रत्यक्षात दिसतं. अर्थातच या प्रोसेसिंगसाठी अपरिहार्यपणे बराच वेळ थांबावं लागायचं. त्यानंतर हाती आलेल्या रिझल्टमधून शूटिंग केलेली फिल्म मनाजोगती तयार झाली आहे का, या गोष्टी पडताळून पाहण्याचं कामही जिकिरीचं होतं.

शूटिंग केलेला भाग बघायचा असेल तर फिल्मची रिळं मोठ्या प्रमाणावर प्रोसेस करावी लागायची. त्यामुळे वेळेबरोबर पैशाची गुंतवणूक करणंही ओघाने आलंच. त्यानंतर फिल्म मेकर्सला हवा असणारा इफेक्ट नाही मिळाला, तर कामात अधिकच वाढ. या प्रोसेसिंगच्या काळात हातून वेळ निघून जाण्याची शक्यताही नाकारता येत नाही. बहुतांश वेळा तर शूटिंगचा खटाटोप पुन्हा करावा लागतो.

त्यासाठी पुन्हा वेळ आणि पैसा दोन्हीची गुंतवणूक करावी लागते. शिवाय कलाकारांचा मूड आणि अभिनय क्षमतेची तीच ईर्ष्या पुन्हा कशी मिळवायची, हा खरा प्रश्न असतो. ही समस्या सोडवण्यासाठी फिल्म प्रोसेसिंग आणि क्वालिटी कण्ट्रोलची प्रक्रिया अधिक चांगल्या प्रकारे आणि वेगाने कशी करता येईल, यावर संशोधन करणं आवश्यक होतं. उज्ज्वल निरगुडकर यांचं संशोधन याच दिशेने झाल्यामुळे वेळ, मेहनत आणि पैशाचा अपव्यय टाळता येणं शक्य झालं.

त्यांच्या मोशन पिक्चर टेक्नॉलॉजीतील संशोधनामुळे प्रोसेसिंग आणि क्वालिटी कण्ट्रोलच्या प्रक्रियेत मोठ्या प्रमाणावर सुधारणा होईल. चित्रपट तंत्रज्ञानातील क्वालिटी कण्ट्रोलच्या या नव्या शोधाने जागतिक चित्रपट क्षेत्रातील कॅमेरामन आणि फिल्म लॅबोरेटरीज यांना निश्चितच फायदा होणार आहे. त्यांच्या संशोधनानुसार चित्रपटाच्या निगेटिव प्रोसेसिंग आणि प्रिण्ट्सचा दर्जा सुधारणार आणि क्वालिटी कण्ट्रोलसाठी लागणारा वेळ आणि खर्चात बचत होणार असल्याचं सांगण्यात येतं.

सध्या क्वालिटी कण्ट्रोलच्या तंत्रज्ञानासाठी निरनिराळ्या स्ट्रीप्स वापरल्या जातात. निरगुडकरांच्या संशोधनामुळे या गोष्टींची आता गरज उरलेली नसून चित्रपटाच्या निगेटिव आणि पॉझिटिववरच क्वॉलिटी कण्ट्रोलचं तंत्रज्ञान उपलब्ध होणार आहे. फिल्म प्रोसेसिंगच्या काळात रोलवर असलेल्या बार कोड आणि 'सेन्सिटोमेट्रिक वेज'च्या मदतीने तुम्हाला क्वालिटीचे निकष तात्काळ लक्षात येतील. कॅमेरामध्ये असताना काही चूक झाली तर 'सेन्सिटोमेट्रिक वेज' तुम्हाला स्टॅण्डर्ड दाखवतात. शिवाय प्रोसेसिंगच्या काळातही याचा उपयोग होऊ शकतो. त्यांच्या 'ऑनलाइन क्वालिटी कण्ट्रोल ऑफ मोशन पिक्चर फिल्म प्रोसेसिंग' या संशोधनासाठी अमेरिकचं पेटण्ट मिळालं आहे.

फिल्म प्रोसेसिंगच्या निमित्ताने प्रथम टेलिसिने पाहण्याचा मान लॅबमधील प्रमुख अधिकाऱ्याला मिळतो. त्यामुळे 'श्वास' प्रथम बघण्याची संधी निरगुडकर यांना मिळाली. 'श्वास'च्या निमिर्ती प्रक्रियेत निरगुडकर यांचा महत्त्वाचा वाटा आहे. कॅमेरामन संजय मेमाणे यांनीही त्यांचं साह्य घेतलं. जेणेकरून इनहाऊस आणि आऊटडोअर शूटिंग करताना नेमकी कोणत्या प्रकारची फिल्म वापरावी आणि त्याचा वापर कशापद्धतीने करावा, फिल्म प्रोसेस करताना पूल/पुश (चित्र योग्य प्रकारे दिसावं, यासाठी फिल्म प्रोसेस करण्याची पद्धत) करावी, याची योग्य माहिती दिली.

निरगुडकर हे सोसायटी ऑफ मोशन पिक्चर्स अॅण्ड टेलिव्हिजन इंजिनीअर्स या चित्रपट क्षेत्रातील जागतिक संस्थेचे सदस्य आहेत. ही संस्था संपूर्ण जगातील चित्रपट आणि टीव्ही क्षेत्रातील तंत्रज्ञानाविषयीचे जागतिक निकष आणि संकेत ठरवते. या क्षेत्रात प्रगत तंत्रज्ञान आणि अद्ययावत सुविधा अमेरिकेत होणाऱ्या जागतिक परिषदेत सादर करते. निरगुडकर यांनी या संस्थेच्या आंतरराष्ट्रीय परिषदेत (1993 - लॉस एंजेलिस, 1999- न्यूयॉर्क, 2002 - लॉस एंजलिस) आतापर्यंत तीन शोधनिबंध सादर केले आहेत. आपल्या या संशोधनात पटेल इंडिया डिस्ट्रिब्युटर्स प्रा. लि.चे एमडी संजय पटेल यांचं प्रोत्साहन आणि सहकार्य उपयोगी पडल्याचं ते आवर्जून सांगतात.

- अमित भंडारी

 
</text>
</doc>
