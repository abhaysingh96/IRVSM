<doc>
<docno>1115775.cms.txt</docno>
<text>
 
महामुंबई
फूटपाथ आणि खड्डे दुरुस्तीसाठी दीड कोटींची तरतूद
[ Thursday, May 19, 2005  05:21:00 pm]


मुंबई टाइम्स टीम

ठाणे : महापालिका क्षेत्रातील सात वॉर्ड समित्यामधील रस्त्यांवरील खड्डे, विविध केबल्स टाकण्यासाठी खोदलेले रस्ते यांच्यामुळे पावसाळ्यात ठाणेकरांना त्रास होऊ नये म्हणून पंधरा दिवसांचा एक कृती आराखडा महापालिकेने आखला आहे. दीड कोटी रुपयांच्या या आराखड्यास स्थायी समितीनेही मंजुरी दिली आहे. त्याशिवाय पन्नास लाख रुपयांची तरतूद फूटपाथ आणि गटारावरील झाकणांसाठी करण्यात आली आहे.

मानपाडा वॉर्ड समिती (9 लाख), वर्तकनगर (35 लाख), वागळे इस्टेट (32 लाख), नौपाडा (15 लाख), रायलादेवी (16 लाख), कळवा आणि मुंब्रा (30 लाख) इथे ही कामं करण्यात येणार आहेत. पंधरा दिवस महापालिकेचे कर्मचारी आणि इंजिनीअर्स यांनी आपापल्या वॉर्डातील रस्त्यावर दुरुस्तीचा, खड्डे भरण्याचा आढावा घेऊन वॉर्डवार अहवाल मुख्यालयात सादर केला. त्यानंतर महापालिका आयुक्त संजय सेठी यांनी या संदर्भात मास्टर प्लॅन तयार करण्याचा निर्णय घेतला. या कामांची निकड लक्षात घेऊन आणि मूल्यमापन समितीने केलेल्या शिफारशींनुसार आयुक्तांनी या कामांना मंजुरी दिली. 17 मे पासून डांबरीकरणाच्या कामास सुरुवात झाल्यामुळे पावसाळ्यात खड्डे दिसणार नाहीत, अशी अपेक्षा रहिवाशी व्यक्त करत आहेत.

रस्त्यांच्या डांबरीकरणाबरोबरच पदपथांची दुरुस्ती आणि गटारावरील झाकणं यासाठी स्वतंत्र निधीची तरतूद करण्यात आली आहे. त्यासाठी कमी मुदतीचे टेण्डरही काढण्यात येणार आहेत. पदपथ दुरुस्तीबरोबरच झेब्रा क्रॉसिंगवरील रंगकाम करण्याचाही समावेश आहे.

 
</text>
</doc>
