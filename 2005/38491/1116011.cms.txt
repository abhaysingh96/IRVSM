<doc>
<docno>1116011.cms.txt</docno>
<text>
 
देश-विदेश
'जो बोले सो निहाल' चित्रपट पंजाब, हरयाणातून मागे
[ Thursday, May 19, 2005  09:17:38 pm]


वृत्तसंस्था

चंदीगड : गुरुद्वारा प्रबंधक समितीने बंदी घालण्याची मागणी केल्यानंतर काही तासांतच 'जो बोलेसो निहाल' हा सनी देओलची प्रमुख भूमिका असलेला चित्रपट वितरकांनी पंजाब, हरयाणा आणि चंदीगडमधील सर्व चित्रपटगृहातून मागे घेतला आहे. या चित्रपटाचे शो थांबवण्यास सर्व चित्रपटगृहाच्या मालकांना सांगण्यात आले आहे.

चित्रपटाचे शो ताबडतोब थांबवा असा संदेश सर्व चित्रपटगृहांना पाठवण्यात आला आहे, अशी माहिती चित्रपटाचे निर्माते आयपीएस चड्ढा यांनी दिली. चित्रपटाचे नाव बदलणे वेळखाऊ आहे. त्यामुळे तो मागे घेण्याचा निर्णय घेण्यात आला आहे. गुरुद्वारा प्रबंधक समितीच्या आणखी काही सूचना असल्यास त्यांचे स्वागत आहे, असेही ते म्हणाले.

शीख पंथाचे तसेच शीख व्यक्तिरेखेचेही विकृत चित्रण करण्यात आले आहे, असे आरोप या चित्रपटावर झाले. चित्रपटात ज्या प्रसंगांत गुरू ग्रंथसाहिबाच्या समक्ष घटना घडताना दाखवल्या आहेत, ते प्रसंग तसेच गुरबानीचा जेथे विकृत स्वरुपात वापर करण्यात आला आहे, ते प्रसंग चित्रपटातून वगळण्यात यावेत, अशी मागणी करण्यात आली होती.

 
</text>
</doc>
