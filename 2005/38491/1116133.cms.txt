<doc>
<docno>1116133.cms.txt</docno>
<text>
 
महामुंबई
प्रवासीच बदलणार लोकलचा चेहरा
[ Thursday, May 19, 2005  11:48:55 pm]


म. टा. प्रतिनिधी

मुंबई : मुंबईची लाईफ लाइन असलेल्या लोकल ट्रेनचा चेहरामोहरा बदलण्याची योजना आखण्यात आली असली तरी लोकलच्या डब्यातील सीटसह अंतर्गत रचना बदलण्यापूवीर् प्रवाशांकडूनच सूचना मागवण्यात येणार आहे. सध्याच्या तीन सीटऐवजी दोन सीट पाहिजेत आणि लाकडाच्या सीट ऐवजी 'पॉलियुरेथिन फोम कुशन' च्या सीट पाहिजे याची निवड करण्यासाठी पश्चिम रेल्वेच्या प्रवाशांना फॉर्म भरायला दिले जाणार आहेत. मगच नवीन डब्यांची अंतिम ऑर्डर दिली जाणार आहे.

मुंबईतील लोकल ट्रेन बदलण्याचा कार्यक्रम 'मुंबई रेल्वे विकास महामंडळा'ने आखला आहे. प्रवाशांना अधिक आराम देण्यासाठी काही नवीन डबे पश्चिम रेल्वेच्या लोकल गाड्यांना जोडण्यात आले आहेत. या डब्यांचा रंगच बदलण्यात आला आहे. सध्याच्या पिवळा आणि लाल विटकरी रंगाऐवजी निळा आणि पांढऱ्या रंगाची रंगसंगती करण्यात आली आहे. नवीन डब्यांमधील सीटचा रंगही बदलण्यात आला आहे. जास्त आरामदायी आसने देण्याचा प्रयत्न केला आहे.. त्याशिवाय दरवाजाच्या चौकटीसाठी स्टेनलेस स्टीलचा वापर केला आहे. डब्यातील हँडलला रबराचे आवरण घालण्यात आले आहे. प्रथम वर्गातील सीटचा रंग नारंगी रंग आणि दुसऱ्या वर्गातील सीटचा रंग निळ्या रंगाचा असेल. सध्याच्या लोकलमध्ये तीन-तीन सीट आहेत. पण नवीन डब्यात दोन आणि तीन तर काही डब्यांमध्ये दोन- दोन सीट असतील. सीटची संख्या कमी करुन जास्तीत जास्त प्रवासी उभ्याने प्रवास करु शकतील यासाठी डब्यातील हँडलची संख्या वाढविण्यात आली आहे. डब्यातील तळापासून छत नवीन आकर्षक स्वरुपात करण्यात येणार आहे. 2008 पर्यंत असे 909 डबे विकत घेण्यात येतील.

बदलाची प्रतिक्रिया प्रवाशांकडून घेतली जाणार आहे. त्यासाठी मुंबई रेल्वे विकास महामंडळाने फॉर्म छापले असून एका खासगी संस्थेमार्फत ते वितरीत केले जातील. प्रवाशांनी तीन ऐवजी दोन खुर्च्या पाहिजेत का तसेच अंतर्गत व्यवस्थेबाबत प्रवाशांच्या आवडी निवडी विचारुन मग डब्यांची अंतिम ऑर्डर दिली जाईल असे महामंडळाचे व्यवस्थापकीय संचालक ए. के. वर्मा म्हणाले.

 
</text>
</doc>
