<doc>
<docno>1115870.cms.txt</docno>
<text>
 
महाराष्ट्र
मुंबई-गोवा हायवेवर एसटीच्या 'व्होल्व्हो'
[ Thursday, May 19, 2005  07:21:17 pm]


म. टा. वृत्तसेवा

रत्नागिरी : एसटीला मुंबई-गोवा मार्गावर असलेली खाजगी आरामगाड्यांची वाढती स्पर्धा लक्षात घेऊन आता राज्य परिवहन महामंडळसुद्धा 'व्होल्व्हो' गाड्या या मार्गावर सुरू करणार आहे. तब्बल अडीच हजार नव्या गाड्या एसटीच्या ताफ्यात दाखल होणार असून त्यापैकी 100 वातानुकूल गाड्या येत्या वर्षभरात उपलब्ध होणार असल्याची माहिती एसटीचे व्यवस्थापकीय संचालक सुखविंदर सिंग यांनी नुकतीच रत्नागिरी-भेटीत येथील वार्ताहरांना दिली.

कोकणातील प्रवास अधिक सुखकर करतानाच वाढत्या स्पधेर्ला तोंड देण्याची एसटीची तयारी असल्याचे सिंग यांनी सांगितले. सिंधुदुर्ग व रत्नागिरी जिल्ह्यांत कमी प्रवासीसंख्या आणि बिकट रस्ते असलेल्या ठिकाणांसाठी एसटीची मिनी बस सेवा सुरू करण्यात येईल, त्यासाठी 100 मिनीबसही खरेदी करण्यात येत आहेत, असे ते म्हणाले.

गाड्या बदलण्याची प्रक्रिया एसटीने मोठ्या प्रमाणावर सुरू केली आहे. त्यासाठी नागपूर, पुणे व औरंगाबाद येथील एसटी वर्कशॉपमध्ये नव्या 'युरो टू' दर्जाच्या दोन हजार चासी बनवण्याचे काम केले जाईल. नव्या गाड्या अॅल्युमिनिअमऐवजी स्टील बॉडीच्या असतील; त्यामुळे प्रवाशांनाही अधिक सुरक्षा मिळेल. अर्थात, या गाड्या टप्प्याटप्प्यानेच रस्त्यांवर दिसू लागतील; पण 100 वातानुकूल बसगाड्या मात्र येत्या वर्षभरात धावू लागतील, असे सिंग म्हणाले. आजवर पुणे-मुंबई प्रवासापुरत्याच मर्यादित असलेल्या 'व्होल्व्हो' एसटी गाड्या आता गोव्याकडेही धावणार असल्याने कोकणात येणाऱ्यांचीही सोय होणार आहे.

पावसाळ्यात एकही बसगाडी नादुरुस्त अवस्थेत रस्त्यावर उतरवू नका... छोट्या दुरुस्त्याही वेळेत पूर्ण करून मगच गाड्या वापरा, अशा सूचना सिंग यांनी रत्नागिरीच्या विभागीय एसटी कार्यालयाच्या कामकाजाची पाहणी केल्यानंतर दिल्या आहेत. रत्नागिरी विभागाला आवश्यक असलेल्या नव्या एसटी गाड्या विनाविलंब दाखल होतील, असे आश्वासनही त्यांनी दिले.

 
</text>
</doc>
