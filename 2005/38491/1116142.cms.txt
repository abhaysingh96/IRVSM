<doc>
<docno>1116142.cms.txt</docno>
<text>
 
महामुंबई
शांघायला लागली मुंबईची ओढ!
[ Thursday, May 19, 2005  11:54:07 pm]


म. टा. प्रतिनिधी

मुंबई : 'शांघायचे आठवावे रुप...' असे म्हणत राज्यर्कत्यांना मुंबईचा कायापालट करण्यासाठी शांघायचे मॉडेल पसंत पडलेय...गृहमंत्री आर. आर. पाटील चीनचा दौरा करून आले... शांघायचा मुंबईत किती जप होतोय याचा शांघायवासीयांनाच पत्ता नसावा! येथील आरोग्य सेवेची माहिती घेण्यासाठी तेथील उपमहापौर मंुबईत धडकल्यामुळे त्यांनाच मंुबईची ओढ लागली की काय या शंकेने अनेकांनी डोळे 'मिचकावले'!

शांघायचे उपमहापौर याँग झियाऊ यांच्या नेतृत्वाखाली सात सदस्यांचे शिष्टमंडळ गुरुवारी मुंबईत आले. मुंबईचे महापौर, उपमहापौर आणि विरोधी पक्षनेत्यांनी सुटाबुटात त्यांचे स्वागत केले. झियाऊ स्वत: तिकडच्या आरोग्य क्षेत्रात कार्यरत आहेत. त्यांच्या सोबत असणारी मंडळीही आरोग्य क्षेत्राशीच निगडीत होती.

मुंबईतील सरकारी, खासगी आणि पालिकेची आरोग्य सेवा कशी आहे, याची झियाऊ माहिती घेत आहेत. त्यासाठी त्यांनी शीव रुग्णालय, ब्रिच कँडी रुग्णालय तसेच रक्तपेढ्यांनाही भेट दिली. चीनमध्ये 80 टक्के आरोग्य सेवा सरकारच्या अखत्यारीत असल्याने मंुबईतील खासगी क्षेत्र आणि सरकार आरोग्यसेवा कशी राबवते, याची त्यांना उत्सुकता वाटली. अतिरिक्त पालिका आयुक्त विजयसिंह पाटणकरांसोबत त्यांच्या रुग्णालयांना भेटीगाठी सुरू होत्या.

मुंबईचे शांघाय करण्याच्या घोषणा इथे होत असताना शांघायचे उपमहापौर इथे यावेत, याची आयुक्त, महापौरांपासून सर्वांनाच उत्सुकता वाटली असावी. पण त्याबाबत उघडपणे कुणीच विचारले नाही, ही बाब अलाहिदा! मुंबईचे महापौर, उपमहापौर, आयुक्त यांच्यासह विविध समित्यांचे अध्यक्ष, पक्षांचे गटनेते यांच्याबरोबर नंतर स्थायी समिती सभागृहात झियाऊ यांच्या गप्पांचा कार्यक्रम रंगला. जोडीला दुभाषी होताच! पण त्या दुभाष्याचे इंग्रजीही चिनी वळणाचे असल्याने काहींना समजणे जरा जडच गेले. काही सदस्य मराठीतून प्रश्ान् विचारायचे, मग कोणीतरी दुभाष्याला ते इंग्रजीतून समजावून सांगायचे, त्यानंतर तो उपमहापौरांना चिनीतून सांगायचा. असा दविडी प्राणायामही झाला.

सध्या 'हेल्थ टुरिझम' हा प्रकार चांगलाच जोर धरू लागला आहे. त्यामुळे त्यादृष्टीने चाचपणी करण्यासाठी शांघायचे उपमहापौर येथे आले असावे, असाही अंदाज काहींनी व्यक्त केला. पण काहीही असो, शांघायला मुंबईची ओढ लागावी, हा चमत्कारच म्हणायला हवा, अशी कोपरखळी एका अतिरिक्त आयुक्ताने मारली.

 
</text>
</doc>
