<doc>
<docno>1116143.cms.txt</docno>
<text>
 
महामुंबई
डिसेंबरपर्यंत मुंबईचे स्वरूप बदलेल
[ Thursday, May 19, 2005  11:55:59 pm]


म. टा. प्रतिनिधी

मुंबई : जागतिक बँकेच्या मदतीने हाती घेण्यात आलेला 'मुंबई नागरी परिवहन प्रकल्प' तसेच राज्य सरकारच्या पुढाकाराने सुरू असलेला 'मुंबई पायाभूत सुविधा प्रकल्प' यांच्या माध्यमातून सुरू असलेल्या कामांचा वेग पाहता डिसेंबरअखेरच मुंबईचे स्वरुप बदलत असल्याचे जाणवायला लागेल, असे मुख्यमंत्री विलासराव देशमुख म्हणाले.

या कामांमुळे सध्या काही अडचणी निर्माण झाले असल्या व त्यामुळे लोकांना त्रास सहन करावा लागत असला, तरी भविष्यातील चांगल्या सुविधांसाठी त्यांनी तो सहन करून सरकारला सहकार्य करावे, असे आवाहनही त्यांनी केले. पावसाळा तोंडावर आला असल्यामुळे 30 मेपर्यंत सर्व रस्ते पूर्ववत करण्यात येतील, असे त्यांनी यावेळी सांगितले. पावसाळ्यात पाणी तुंबणार नाही, अशी हमी कुणीच देऊ शकणार नाही, असे सांगतानाच तसेच झाले तर त्याची जबाबदारी पालिकेचीच असेल, असे मुख्यमंत्री म्हणाले.

मुंबईने सर्वांना सर्व काही दिले, पण या शहराकडे मात्र कुणी लक्ष दिले नव्हते. आता राज्य सरकारने शहराच्या विकासाला प्राधान्य देण्याचा निर्णय घेतला असून त्यातूनच विविध प्रकल्पांची कामे सुरू आहेत. त्यामुळे येत्या पाच वर्षांत शहराचा चेहरामोहराच बदलला दिसेल. रस्त्यांची कामे करताना फुटपाथच्या निमिर्तीलाही प्राधान्य देण्यात येत असून त्यामुळे या पाच वर्षांत 300 किलोमीटरचे फुटपाथ निर्माण झालेले दिसतील, असे देशमुख म्हणाले.

वसोर्वा ते घाटकोपर दरम्यानच्या मेट्रो रेल्वे प्रकल्पाला नियोजन आयोगाची मान्यता मिळाली असून, वर्षभरात या कामालाही सुरुवात होईल. या कामाच्या तांत्रिक बाबींसाठी मागवण्यात आलेल्या निविदेला पाच कंपन्यांकडून प्रतिसाद मिळाला आहे, अशी माहिती त्यांनी दिली.

मुंबईच्या विकासासाठी राज्य सरकारने पुढाकार घेतला असला तरी महापालिकेच्या अधिकारात ढवळाढवळ करण्याचा त्यामागे हेतू नाही. शहराचा विकास एकट्या महापालिकेच्या आवाक्याबाहेरचा असून त्यामुळेच 'एमएमआरडीए'च्या माध्यमातून सरकार मदत करत आहे. तसेच 'एमएमआरडीए'च्या संचालक मंडळात महापौर, पालिका आयुक्त, स्थायी समितीचे अध्यक्ष, दोन पालिका सदस्य अशांचा समावेश असतो व त्यांच्या संमतीनेच प्रकल्प मंजूर होतात.

मुंबई नागरी परिवहन प्रकल्पामुळे विस्थापित होणाऱ्या सर्वांचेच पुनर्वसन करण्याची जागतिक बँकेचीच अट असल्याने 2000पर्यंतच्या सर्वांचेच पुनर्वसन करण्यात येत आहे. मात्र मुंबई पायाभूत सुविधा प्रकल्प राज्य सरकारचा असल्याने 1995 ते 2000 या काळातील आठ हजार झोपडीवासीयांच्या पुनर्वसनाचा प्रश्ान् निर्माण झाला आहे. यासाठीच राज्य सरकारने हायकोर्टाकडे धाव घेतली असून याबाबत लवकर सुनावणी घेण्याची विनंती कोर्टाला करण्यात आली आहे. कोर्टाच्या निर्णयानुसार या विस्थापितांचे पुनर्वसन करण्यात येईल, असे देशमुख यांनी स्पष्ट केले.

 
</text>
</doc>
