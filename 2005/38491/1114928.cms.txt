<doc>
<docno>1114928.cms.txt</docno>
<text>
 
महामुंबई
ढेरपोट्यांना मात्र 'नारळ'
[ Thursday, May 19, 2005  12:05:31 am]


म. टा. प्रतिनिधी

मुंबई : दररोज व्यायाम आणि योगासने करून शरीर सडसडीत आणि पीळदार ठेवणाऱ्या पोलिसांना प्रोत्साहन म्हणून दरमहा शंभर ते अडीचशे रुपये 'फीटनेस भत्ता' देण्याचा निर्णय सरकारने बुधवारी घेतला. मात्र, शरीराकडे दुर्लक्ष केल्याने बेंगरूळ झालेल्या पोलिसांना हा भत्ता अजिबात मिळणार नाही, उलट अशांची वेगळी यादी तयार करून त्यांच्यावर कारवाई होणार आहे. त्यामुळे 'ढेरपोट्या' पोलिसांवर मोठीच आफत येणार आहे.

राज्य मंत्रिमंडळाच्या बैठकीनंतर उपमुख्यमंत्री आर. आर. पाटील यांनी ही माहिती दिली. शारीरिकदृष्ट्या सक्षम नसलेले शिपाई व अधिकारी पोलिस दलात दिसणार नाहीत, असे सूतोवाच त्यांनी केले. त्यामुळे पोट कमी करण्यासाठी पोलिसांना तातडीने आणि बरीच 'धावाधाव' करावी लागणार आहे.

पोलिस शारीरिकदृष्ट्या 'फीट' असावे, यासाठी ही योजना जाहीर करण्यात आली आहे. त्यानुसार विहित शारीरिक क्षमता बाळगणाऱ्या पोलिस अधिकारी व कर्मचाऱ्यांना दरमहा 150 ते 250 रुपये प्रोत्साहनपर भत्ता मिळेल. मात्र, आपण फीट आहोत असे केवळ या अधिकारी व शिपायांनी सांगून चालणार नसून अपर मुख्य सचिवांच्या (गृह) अध्यक्षतेखालील समितीने ठरवलेले निकष त्यांना पूर्ण करावे लागतील. या निकषांत बसणाऱ्यांनाच हा भत्ता मिळेल! निकषांत न बसणाऱ्यांची केवळ भत्ता न मिळण्यावर सुटका होणार नसून ढेरी सुटलेल्या पोलिसांची वेगळी यादीच करण्यात येईल.

पोलिस व त्यांच्या कुटुंबियांना दजेर्दार खासगी रुग्णालयात उपचार घेता यावे, यासाठी 'कौटुंबिक आरोग्य योजना' सुरू करण्यात येणार आहे, असे पाटील यांनी सांगितले. या योजनेअंतर्गत प्रत्येक पोलिसासाठी भरावयाचे 40 रुपये सरकारच देणार आहे. त्यामुळे सरकारवर दरवषीर् साडेसात कोटी रुपयांचा भार पडणार असला तरी राज्यातील नऊ लाख 53 हजार पोलिसांना ही सुविधा मिळेल.

 
</text>
</doc>
