<doc>
<docno>1114934.cms.txt</docno>
<text>
 
देश-विदेश
युपीएच्या आनंदपर्वात डाव्यांचा वेगळा सूर
[ Thursday, May 19, 2005  12:10:03 am]


वृत्तसंस्था/ म. टा. विशेष प्रतिनिधी

नवी दिल्ली : संयुक्त पुरोगामी आघाडीच्या (युपीए) किमान समान कार्यक्रमाला मानवी चेहरा देऊ...कल्याणकारी योजना राबवू, अशी ग्वाही देत काँग्रेस आणि त्याच्या मित्रपक्षांनी डाव्या पक्षांना चुचकारण्याचा प्रयत्न केला खरा, मात्र डावे बधले नाहीत आणि बुधवारी झालेल्या मॅरेथॉन बैठकीनंतर युपीएने जारी केलेल्या संयुक्त निवेदनापासून चार हात दूर राहण्याचीच भूमिका त्यांनी घेतली.

केंदातील मनमोहन सिंग सरकारला एक वर्ष पूर्ण होत असल्याच्या निमित्ताने त्याच्या कामगिरीचा ताळेबंद जोखण्यासाठी युपीएच्या घटक पक्षांची महत्वाची बैठक बुधवारी पंतप्रधानांच्या निवासस्थानी आयोजित करण्यात आली होती. काँग्रेस अध्यक्ष सोनिया गांधी यांच्यासह घटक पक्षाचे नेते तसेच मंत्र्यांनी त्यास हजेरी लावली.

सत्ताधारी आघाडीतर्फे अर्थमंत्री पी. चिदंबरम, गृहमंत्री शिवराज पाटील, परराष्ट्रमंत्री नटवरसिंग, संरक्षणमंत्री प्रणव मुखजीर्, रेल्वेमंत्री लालूप्रसाद यादव, कृषिमंत्री शरद पवार, रामविलास पासवान, चंदशेखर राव, दमुकचे नेते एम. करुणानिधी, महबुबा मुफ्ती आदींचा त्यात समावेश होता. सरकारची वर्षभरातील कामगिरी निराशाजनक असल्याचा सूर लावणारे माकपचे सरचिटणीस प्रकाश करात, सीताराम येचुरी, भाकपचे ए. बी. बर्धन, डी. राजा, आरएसपीचे अवनी राय, फॉरवर्ड ब्लॉकचे देवव्रत विश्वास, जी. देवराजन असे डाव्या पक्षांचे नेतेही बैठकीत सहभागी झाले.

सुमारे आठ तास चाललेल्या या बैठकीनंतर एक पानी निवेदन जारी करण्यात आले. हे 'संयुक्त निवेदन' आहे, असे युपीएकडून प्रारंभी सांगण्यात आले. मात्र बैठक आटोपून बाहेर आलेल्या करात यांचा सूर काही वेगळाच होता. युपीएने जारी केलेल्या संयुक्त निवेदनाशी आम्ही सहमत नाही...ते निवेदन 'त्यांचे' आहे, 'आमचे' नाही, असे उद्गार करात यांनी काढले.

काँग्रेस नेत्या अंबिका सोनी यांनी बैठकीची माहिती पत्रकारांना दिली. बैठक अत्यंत मोकळ्या आणि सौहार्दपूर्ण वातावरणात पार पडली, असे त्यांनी नमूद करताच, डाव्यांनी आथिर्क धोरणांचा प्रश्न उपस्थित केला नाही का, असा सवाल पत्रकारांनी केला. त्यावर, आजच्या बैठकीत कृषी, ग्रामीण विकास, पंचायत राज, शिक्षण, आरोग्य, दुर्बल घटकांचे सबलीकरण, अंतर्गत सुरक्षा, आथिर्क वाढ, संरक्षण तसेच परराष्ट्र धोरण या विषयांवर चर्चा झाल्याचे त्यांनी सांगितले. डावे पक्ष, काँग्रेस तसेच राजदने गुजरात दंगलीतील सहा प्रकरणांची चौकशी सीबीआयकडे सोपवण्याची मागणी यावेळी करण्यात आल्याचे त्यांनी सांगितले.

डावे 'सर्वसाधारण समाधानी'

तत्पूर्वी, माकपचे नेते सीताराम येचुरी यांंनी सरकारच्या कामगिरीबाबत डावे पक्ष 'सर्वसाधारण समाधानी' असल्याचे नमूद केले. गुजरात हिंसाचाराची सीबीआय चौकशी आणि परिस्थिती फारशी बदललेली नसतानाही नेपाळला पूर्ववत सुरू झालेला शस्त्रपुरवठा या दोन मुद्यांवर डाव्यांनी सरकारला धारेवर धरले. किमान समान कार्यक्रमाच्या अमलबजावणीला अपेक्षित वेग नसल्याबद्दल आम्ही खेदही व्यक्त केला, असे ते म्हणाले.

रोजगार निमिर्ती, आथिर्क भरभराट तसेच दहशतवाद, घुसखोरी व नक्षलवादी हिंसाचाराला आळा घालण्यात हे सरकार यशस्वी ठरले, अशा शब्दांत पंतप्रधानांनी आपले 'रिपोर्ट कार्ड' घटक पक्षांच्या बैठकीत सादर केले.

 
</text>
</doc>
