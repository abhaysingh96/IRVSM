<doc>
<docno>1115781.cms.txt</docno>
<text>
 
महामुंबई: मुंबई टाइम्स
झोपड्यांवर सॅटेलाइटची नजर
[ Thursday, May 19, 2005  05:23:47 pm]


संजय सावंत

झोपड्या कोणत्या सालापर्यंत अधिकृत मानायच्या, याबद्दलचा निर्णय अजून व्हायचा असला, तरी यापुढे तरी झोपड्यांची संख्या वाढू नये, यासाठी मुंबईसह आठ महापालिकांमध्ये रिमोट सेन्सिंग तंत्राद्वारे सॅटेलाइटच्या माध्यमातून झोपड्यांवर करडी नजर ठेवण्याचं ट्रेनिंग देण्याचं राज्य सरकारने ठरवलं आहे. नकाशारूपातील या सॅटेलाइट फोटोंवर सिटी सव्हेर् क्रमांकाचा उल्लेख करण्यात येणार असल्याने मालमत्ताकर गोळा करण्यासही महापालिकांना मदत होईल.

मुंबईत दिवसेंदिवस वाढणाऱ्या लोंढ्यामुळे नागरी सुविधांची कमतरता जाणवत आहे. त्यामुळे झोपड्यांत अजून भर पडू नये, यासाठी मुंबई, ठाणे, नागपूर, पुणे, नवी मुंबई, औरंगाबाद, नाशिक आणि कल्याण- डोंबिवली महानगरपालिकांना उपग्रहाद्वारे अनधिकृत बांधकामं, अतिक्रमणं, यांचे सहा महिन्यांच्या अंतराने उपग्रहाद्वारे फोटो नकाशे काढण्याचे आदेश मुख्य सचिव आर. पेमकुमार यांनी दिलेत. मुंबईतपाडण्यात आलेल्या झोपड्यांमधील रहिवासी मुंबईलगतच झोपड्या बांधत असल्याच्या तक्रारी इतर पालिकांचे अधिकारी करत असल्याने ठाणे, नवी मुंबई आणि कल्याण- डोंबिवलीवरही लक्ष केंदित केलं आहे.

अनधिकृत बांधकामं किंवा अतिक्रमणास संवेदनशील आणि अनुकूल असणाऱ्या जागांचे अधिक रेझोल्युशन असणारे नकाशे काढण्यात येतील. त्यांच्या आधारे झोपड्यांवर कारवाई न केल्यास संबंधित अधिकाऱ्यांना जबाबदार धरण्यात येईल, असं मुख्य सचिवांनी आयुक्तांना कळवल्यामुळे पालिका अधिकाऱ्यांचं धाबं दणाणलं आहे.

अनधिकृत झोपड्यांवर देखरेख ठेवण्याचा खर्च त्या त्या पालिकांना करावा लागणार असून, अशा प्रकारे छायाचित्र काढण्यासाठी दहा लाखापर्यंत खर्च येण्याची शक्यता असल्याचं आयुक्त जॉनी जोसेफ यांनी सांगितलं. मुंबई महापालिकेने आतापर्यंत 90 हजार अनधिकृत झोपड्यांवर राज्य सरकारच्या आदेशाने बुलडोझर फिरवला. त्यानंतर मधल्या काळात जाहीरनाम्यात म्हटल्याप्रमाणे 2000 पर्यंतच्या झोपड्या अधिकृत असतील, असा निर्णय काँग्रेस अध्यक्षा सोनिया गांधी यांनी दिल्याने कारवाई थंडावली. असं असलं, तरी यापुढे अनधिकृत झोपड्यांत वाढ होऊ नये, यासाठी राज्याकडे असलेल्या माहिती तंत्रज्ञानाचा उपयोग करून उपग्रहाद्वारे छायाचित्र काढण्यावर मुख्यमंत्री विलासराव देशमुख यांनी भर दिल्याचं जॉनी जोसेफ यांनी सांगितलं.

या पद्धतीबाबत सहआयुक्त डॉ. सतीश भिडे यांनी सांगितलं, की हैदराबादच्या संस्थेशी संलग्न असलेलं महाराष्ट्र सुदूर संवेदन केंद (एमआरसॅक) नागपूरला आहे. उपग्रहाद्वारे हे एक मीटर बाय एक मीटरचंही छायाचित्र घेणं शक्य असतं. त्यामुळे छोट्यात छोट्या झोपड्यांप्रमाणे अतिक्रमणांवरही नजर ठेवता येते. नकाशांवर सिटी सव्हेर् क्रमांक टाकण्याची व्यवस्था केल्याने क्रमांकावरून झोपड्या कोणत्या वॉर्डात वाढल्या, हे निश्चित करणं सोपं जाईल. मुंबई महापालिकेतील अधिकाऱ्यांना यासाठी जून महिन्यात ट्रेनिंगला पाठवण्यात येेणार आहे.

 
</text>
</doc>
