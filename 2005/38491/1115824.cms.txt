<doc>
<docno>1115824.cms.txt</docno>
<text>
 
महाराष्ट्र
राखीव भूखंडावरील शाळा हटणार
[ Thursday, May 19, 2005  06:33:58 pm]


म. टा. वृत्तसेवा

सांगली : सांगली- मिरज-कुपवाड महापालिकेची पुण्यश्लोक अहिल्यादेवी होळकर स्मारकासाठी देण्यात आलेली जागा हडप करण्याचा डाव अखेर बुधवारच्या सर्वसाधारण सभेत नगरसेवकांनीच महापौरांना धारेवर धरत उधळून लावला. जागा हस्तांतराच्या बोगस ठरावाला महापौरच जबाबदार आहेत असा स्पष्ट आरोप या स्मारक समितीच्या कार्यर्कत्यांनी यावेळी केला.

या प्रकरणी स्मारक समितीच्या कार्यर्कत्यांनी महापौरांच्या विरोधात तेथे जोरदार घोषणा देत त्यांचा तीव्र शद्बांत निषेधही केला. शेवटी ज्या बोगस ठरावाद्वारे हा भूखंड भगवानराव दुधाळ-पाटील शैक्षणिक ट्रस्टला देण्यात आला होता, तो ठराव रद्द करण्यात आल्याचे, तसेच तेथील आक्रमण दूर करण्याचा आणि दोषींवर कारवाई करण्याचा आदेश महापौरांनीच दिल्यावर गोंधळ थांबला. हे प्रकरण महापौरांच्या चांगलेच अंगाशी आले अशी चर्चा तेथे चालू होती.

अहिल्यादेवी स्मारकासाठी हा भूखंड आरक्षित करण्यात येऊन तसा ठरावही तत्कालीन नगरपालिकेने 3 जून 1989 राजी केला होता. पण नंतर बोगस ठराव इतिवृत्तात घुसडून तो भूखंड भगवानराव दुधाळ शिक्षण संस्था ट्रस्टला दिल्याचे उघडकीस आले. त्यामुळे नगरसेवक आक्रमक बनले.महापौरांच्या संमतीनेच हा बोगस ठराव झाला असल्याचा आरोप स्मारक समितीच्या कार्यर्कत्यांनी केला. सर्वसाधारण सभेच्यावेळी या कार्यर्कत्यांनी जणू 'हल्ला बोल' आंदोलनच केले.

स्मारक समितीच्या या जागेवर सात वर्षांपूवीर् शाळा बांधण्यात आली आहे. हे अतिक्रमण त्वरित हटविले जावे अशीही मागणी नगरसेवकांनी केली. दुधाळ यांचा तो व्यक्तिगत ट्रस्ट आहे, त्यांना ही 'आरक्षित' जागा दिली गेलीच कशी? असा सवाल यावेळी करण्यात आला. दुधाळ यांच्या या ट्रस्टशी धनगर समाजाचा काहीही संबंध नाही, असेही यावेळी ठासून सांगण्यात आले. याप्रकरणी कोर्टानेही अहिल्यादेवी होळकर ट्रस्टच्या बाजूने निकाल दिलेला आहे.

महापालिकेतर्फे पवनऊर्जा प्रकल्प उभारण्याचा मनोदय व्यक्त करणारा ठराव या सभेने संमत केला. गुंठेवारी नियमितीकरणाला 31 जुलैपर्यंत मुदतवाढ, दूषित पाणीपुरवठ्यासंदर्भात संबंधितांवर कारवाई, सर्वशिक्षा अभियान अनुदान गैरवापराबद्दल कारवाई करणे, फेरीवाले पुनर्वसनाबाबतचे सर्व अधिकार अयुक्तांना देणे, असे ठरावही झाले.

 
</text>
</doc>
