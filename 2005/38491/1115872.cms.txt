<doc>
<docno>1115872.cms.txt</docno>
<text>
 
महाराष्ट्र
रत्नागिरीकरांचा विनाहेल्मेट मोर्चा
[ Thursday, May 19, 2005  07:23:21 pm]


म. टा. वृत्तसेवा

रत्नागिरी : शहरातील दुचाकीस्वारांनी हेल्मेटसक्तीला विरोध करण्यासाठी आंदोलनाचा मार्ग पत्करण्याचे ठरविले आहे. कायदेभंग करत हेल्मेटशिवाय दुचाकी चालवून मोर्चा काढणे, हा या आंदोलनाचा भाग असणार आहे. 21 मे रोजी जिल्हाधिकारी कार्यालयावर नेण्यात येणाऱ्या या मोर्चात नागरिकांनी आपापल्या दुचाक्यांवर हेल्मेट न घालता स्वार होऊन जायचे आहे, असे हेल्मेटविरोधी सभेमध्ये ठरविण्यात आले.

एक मेपासून राज्यात हेल्मेटसक्ती लागू करण्यात आली आणि अमलबजावणी करताना वाहतूक पोलिस करत असलेल्या अन्यायामुळे ठिकठिकाणी नाराजी उमटू लागली. शहरातील रस्त्यावर हेल्मेटचा वापर गैरसोय निर्माण करणारा असल्याचे सांगूनही संबंधितांनी त्याकडे दुर्लक्ष केले आहे. परिणामी रत्नागिरीतील दुचाकीधारकांनी आंदोलनाद्वारे आपल्या समस्येकडे लक्ष वेधण्याचा निर्णय घेतला, असे हेल्मेटसक्तीविरोधी समितीने सांगितले.

शनिवारी सकाळी 10 वाजता टिळक जन्मभूमीवर या मोर्चाला सुरुवात होईल. विहार वैभव, आठवडा बाजार, रामआळी, राधाकृष्ण नाका, गोखले नाका, लक्ष्मीचौक, पोलिस स्टेशन, धनजीनाका मच्छीमाकेर्टवरून जिल्हाधिकारी कार्यालय असा मोर्चाचा मार्ग आहे. जयस्तंभावर मोर्चा आल्यावर हेल्मेटची प्रतिकात्मक होळी करण्यात येईल. शहरातील गणेशोत्सव मंडळे, नवरात्रोत्सव मंडळे, सामाजिक आणि सांस्कृतिक संस्थांचे प्रतिनिधी आदींचा मोर्चात समावेश असल्याचे समितीने कळविले आहे.

 
</text>
</doc>
