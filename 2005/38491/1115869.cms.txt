<doc>
<docno>1115869.cms.txt</docno>
<text>
 
महाराष्ट्र
अमित सिंगचे पोलिसांवरच आरोप
[ Thursday, May 19, 2005  07:20:00 pm]


म. टा. प्रतिनिधी

नाशिक : 'उल्टा चोर कोतवालको डाटे' ही म्हण अक्षरश: खरी करून दाखवण्याचा पराक्रम स्वत:ला माजी गृहराज्यमंत्री कृपाशंकर सिंग यांचा भाचा म्हणवून घेणाऱ्या अमित सिंग याने केला आहे.

व्याजाने दिलेली रक्कम मिळूनही अधिक पैशांसाठी एका महिलेला धमकावल्याप्रकरणी दाखल झालेल्या गुन्ह्यामुळे स्वत:च तयार केलेल्या चक्रव्यूहात अडकलेल्या अमित सिंगने आता थेट पोलिस उपायुक्त मकरंद रानडे यांच्यावर शरसंधान केले आहे. रानडे आणि सिंग यांच्या चढाओढीत कोणाची सरशी होते, याकडे सगळ्यांचेच लक्ष लागले आहे.

अमित सिंगविरोधात व्होरा नावाच्या एका महिलेने तक्रार दाखल केल्यानंतर पोलिसांनी अमित सिंगसह तिघांवर गुन्हा दाखल केला आहे. त्यापैकी टोनी या सिंगच्या साथीदाराला पोलिसांनी अटकही केली आहे. दरम्यान त्याने एका बाजूला न्यायालयाकडून अटकपूर्व जामिन प्राप्त केला तर दुसरीकडे प्रभारी आयुक्तांकडे व्होरा यांच्याविरोधात तक्रार दाखल केली. व्होरा कुटुंबियच आपल्याला फसवत असल्याचा दावा करत त्याने यात रानडे यांची साथ असल्याचा आरोप केला.

व्होरा कुटुंबाशी जुने संबंध असल्याचे सांगत सिंगने त्यांना वेळोवेळी मदत म्हणून 86 लाख रुपये दिल्याचा दावा केला आहे. मात्र, पैशांच्या हमीसाठी व्होरा कुटूंबियांकडून अमित सिंगने धनादेश आणि प्रॉमिसरी नोट लिहून घेतल्या आहेत. हे धनादेश वटले नसल्याचेही त्याने म्हटले आहे.

पैसे परत द्यावे लागू नयेत, म्हणून व्होरा यांनीच आपल्याविरुद्ध हे कुभांड रचल्याचे सिंगचे म्हणणे आहे. यात व्होरा यांना रानडे याची साथ मिळत असल्याचा आरोपही अमित सिंगने केला आहे.

रानडे यांच्यासारख्या वरिष्ठ अधिकाऱ्यावर आरोप करण्याचे बळ अमित सिंगला त्याचा निकटचा नातेवाईक असलेला पोलिस अधिकारीच देत असल्याची चर्चा आहे.

 
</text>
</doc>
