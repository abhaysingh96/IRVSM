<doc>
<docno>1114924.cms.txt</docno>
<text>
 
महाराष्ट्र
मुंबईतल्या आदिवासी पाड्यांमध्ये रेशन वितरणात गोंधळ
[ Thursday, May 19, 2005  12:00:39 am]


प्रसाद पोतदार

पुणे : मुंबईतील पाड्यांमधील आदिवासींना रेशनवर नियमित धान्य मिळत नसल्याचे खुद्द सरकारी स्तरावरून करण्यात आलेल्या पाहणीतच दिसून आले आहे. मेळघाटातील आदिवासी कुपोषित मुलांचा प्रश्न चचेर्त आल्यानंतर तेथे रेशनवर नियमित धान्यपुरवठा केला जात असल्याचे कागदी घोडे नाचवणाऱ्या सरकारचा भोंगळ रेशन कारभार यानिमित्ताने परत एकदा उजेडात आला आहे.

येथील आदिवासी संशोधन व प्रशिक्षण संस्थेने गोरेगाव आरे कॉलनी, संजय गांधी राष्ट्रीय उद्यान, अंधेरी भोवतालचा परिसर, कुर्ला, मुलुंड, सांताक्रूज, बोरिवली, कांदिवली, दहिसर, मालाड येथील आदिवासी पाडे आणि पुनर्वसित पाड्यांमधील आदिवासींचे पोषण आरोग्य, शिक्षण व रोजगार याबाबतची पाहणी केली आहे. एकूणच 'डेटा बेस' पद्धतीचा हा अहवाल खुद्द सरकारच्या सूचनेवरूनच तयार करण्यात असून, नुकताच तो सरकारला सादर करण्यात आल्याचे संस्थेचे आयुक्त वाय. पी. एस. तोमर यांनी 'महाराष्ट्र टाइम्स'शी बोलताना सांगितले.

मुंबईतील 72 पाडे असे संबोधले जात असले तरी प्राप्त यादीमध्ये लायन सफारी पाडा दोन ठिकाणी आल्यामुळे पाड्यांची संख्या 71 असून, त्यापैकी बैल बाजार पाडा (घाटकोपर), जितवणी पाडा (गोरेगाव), सांबर पाडा (महिंदा अॅण्ड महिंदा), कोकणी पाडा (दहिसर पूर्व), खांबे पाडा (बोरीवली पूर्व) पळसपाडा (पवई) आणि गणेश चौक (धोडिया हनुमान टेकडी) हे सहा पाडे अस्तित्वातच नसल्याचे दिसून आले आहे. त्यामुळे हे 63 पाडे आणि बृहन्मुंबई परिसरात नागरी वस्तीमध्ये झोपडपट्टी स्वरूपात असलेले 159 पाडे अशा 222 पाड्यांची पाहणी करण्यात आली आहे. 63 पाड्यांमध्ये एकूण 2294 कुटुंबे असून पुरुष 5332 आणि स्त्रिया 5300 याप्रमाणे 10 हजार 632 लोकसंख्या आहे तर 159 पाड्यांमध्ये 4556 कुटुंबे असून, त्यामध्ये पुरुष 10,997 आणि स्त्रिया 11,099 याप्रमाणे एकूण 22 हजार 96 लोकसंख्या आहे.

दुर्गम भागातील 63 पाड्यांमधे वीज, पाणी आणि रस्ते यांची मोठी गैरसोय असून साक्षरतेचे प्रमाण 54 टक्के आहे. तर 159 पाड्यांमध्ये हे प्रमाण 75 टक्के आहे. 63 पाड्यांमधील 1121 कुटुंबांनी तर 159 पाड्यांमधील 2154 कुटुंबांनी रेशन दुकानातून नियमित व पुरेसे धान्य मिळत नसल्याचे म्हटले आहे. 63 पाड्यांच्या तुलनेत 159 पाड्यांमधील व्यवस्था चांगली आहे. हे पाडे केव्हापासून अस्तित्वात आले हे नेमकेपणाने सांगता येत नाही. मात्र, बहुतांश पाडे आदिवासींच्या मालकीचे आहेत. दुर्गम भागातील पाड्यांमध्ये रस्ते आणि पाणी यांचा प्रश्न गंभीर बनल्याचे पाहणीत दिसून आले आहे, असे तोमर यांनी सांगितले.

 
</text>
</doc>
