<doc>
<docno>1115785.cms.txt</docno>
<text>
 
महामुंबई: मुंबई टाइम्स
जीवन प्राधिकरणाच्याच तोंडचं पाणी पळालं!
[ Thursday, May 19, 2005  05:28:57 pm]


जॉन कोलासो

वसई-विरार विभागाला पाणी पुरवण्यासाठी आखलेल्या सूर्या प्रकल्पासाठी महाराष्ट्र जीवन प्राधिकरणाने खर्च केलेला पैसा देण्यास या भागातील चारही नगर परिषदांनी टाळाटाळ सुरू केल्यामुळे या प्राधिकरणाच्याच तोंडचं पाणी पळालं आहेे.

राज्य सरकारने 10 जून 2002 रोजी घेतलेल्या निर्णयानुसार मुंबई महानगर प्रदेश विकास प्राधिकरणाकडून (एमएमआरडीए) 85 कोटी 14 लाख रुपये कर्ज घेऊन या योजनेसाठी अर्थसाह्य करायचं आहे. तसंच वसई, माणिकपूर- नवघर, नालासोपारा आणि विरार या चार नगरपालिकांनी मिळून 123 कोटी पाच लाख रुपयांचं कर्ज एमएमआरडीएकडून घेऊन ते या योजनेसाठी वापरायचं आहे. या कर्जाच्या परतफेडीची हमी राज्य सरकारने दिलेली आहे. अशाप्रकारे 208 कोटी 19 लाख रुपये या योजनेसाठी पुरवायचे असून त्याबाबत एमएमआरडीए, नगरपालिका आणि महाराष्ट्र जीवन प्राधिकरण यांच्यात त्रिपक्षीय करारनामा करण्याचं ठरलं आहे.

वसई- विरार परिसरातील पाण्याची भीषण टंचाई लक्षात घेऊन उसगावपाठोपाठ सूर्या योजनाही त्वरित पूर्ण करण्यात यावी, असा निर्णय राज्याच्या मुख्य सचिवांच्या अध्यक्षतेखाली 6 मे 2004 रोजी झालेल्या बैठकीत घेण्यात आला. त्यानुसार 108 कोटी 32 लाख रुपये खर्च करून जानेवारी 2005 पासून 30 दशलक्ष लिटर पाणी पुरविण्यास सुरुवात झली आहे. या कामासाठी राज्य सरकारकडून 93 कोटी 13 लाख रुपये इतका निधी मिळाला असून जीवन प्राधिकरणाने पदरचे 15 कोटी 19 लाख रुपये खर्च केले आहेत.

नगरपालिका जानेवारीपासून मिळत असलेलं पाणी आपल्या हद्दीतील नागरिकांना विकून पैसे कमवत आहेत. मात्र दिलेल्या आश्वासनाप्रमाणे त्रिपक्षीय करार करण्याचं आणि एमएमआरडीएकडून कर्ज घेऊन 123 कोटी पाच लाख रुपयांचा आपला हिस्सा जीवन प्राधिकरणास देण्याचं टाळत असल्याचं समजतं.

या योजनेचं काम डिसेंबर 2006 अखेर पूर्ण करायचं आहे. नगरपालिकांनी आपला हिस्सा दिला नाही, तर ही योजना अर्धवट राहील, अशी भीती व्यक्त करण्यात येत आहे. जीवन प्राधिकरणही हवालदिल झालं असून नगरपालिका पैसे देण्याचे टाळत असेल, तर याआधी पदरचे खर्च केलेले 15 कोटी 19 लाख रुपये कर्जरोख्यांद्वारे वसूल करण्याची परवानगी प्राधिकरणाने राज्य सरकारकडे मागितली आहे, असं समजतं. यापूवीर् वसई नगरपरिषदेने उसगाव योजनेसाठी आयुविर्मा महामंडळाकडून घेतलेले कर्जही फेडलं नसून सुमारे साडेसहा कोटी रुपयांची थकबाकी असल्याने या महामंडळाने नोटिसा पाठवण्यास सुरुवात केली आहे.

 
</text>
</doc>
