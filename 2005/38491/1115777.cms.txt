<doc>
<docno>1115777.cms.txt</docno>
<text>
 
महामुंबई
आधिकाऱ्यांवर नाही वचक कोणाचा
[ Thursday, May 19, 2005  05:21:46 pm]


शशी करपे

वाढत्या शहरीकरणाच्या मानाने दुय्यम निबंधकाची फक्त तीनच कार्यालयं असल्याने नोंदणीसाठी येणाऱ्यांना अनेक गैरसोयींचा सामना करावा लागत आहे. नोंदणीसाठी संबंधितांची अडवणूक करण्याचं धोरण तिथले अधिकारी अवलंबत असतात. त्या अधिकाऱ्यांवर कोणचाही वचक नसल्याने इथे प्रचंड भ्रष्टाचाराचा शिरकाव झाला आहे. त्याचा त्रास सर्वसामान्य रहिवाशांना सहन करावा लागत आहे.

आशिया खंडात सर्वात जास्त वेगाने लोकसंख्या वाढ वसई तालुक्यात होत आहे. त्यामुळे नागरीकरण झपाट्याने होत आहे. परिणामी इथल्या जमिनींच्या खरेदी-विक्रीतच वाढ झाली आहे. त्याचबरोबर घरांच्या खरेदी-विक्रीतही मोठी वाढ होत आहे. जमीन, घरं अथवा फ्लॅटची नोंदणी करणं आवश्यक बनलं असल्याने या परिसरात दररोज हजारोंनी नोंदणी होत असते. त्यासाठी दुय्यम निबंधक कार्यालयात जाणं भाग असतं. पण इथे एवढ्या मोठ्या प्रमाणात उलाढाली होत असताना दुय्यम निबंधकांची फक्त तीनच कार्यालयं आहेत. पण क ार्यालयात कामाचा वेग अत्यंत मंद असल्याने प्रत्येक कार्यालयात दिवसाला फक्त साठच्या आसपासच दस्ताऐवजांची नोंदणी केली जाते. तीन कार्यालयात मिळून दीडशेच्यावर नोंदणी होतच नाही. तर नोंदणीसाठी येणाऱ्यांची संख्या तिपटीहून अधिक आहे. त्यातूनच या कार्यालयात सर्वसामान्यांची अडवणूक करून त्यांच्याकडून पैसे उकळण्याचे प्रकार सर्रास घडत आहेत.

कामाचा वेग वाढवला तर दिवसाला किमान शंभर तरी दस्ताऐवज नोंदले जाऊ शकतात. पण काम अधिक असल्याचं दाखवून त्यातही गैरप्रकार करण्याच्या हेतूनच मंदगतीने काम केलं जात असल्याचा आरोप केला जातो. एकतर या कार्यालयातील कामं सकाळी अकरा वाजता सुरु होतात. त्याचवेळी लोडशेडींगच्या नावाखाली वीजपुरवठा खंडित होत असल्याचा फायदा अधिकाऱ्यांना होतो. नोंदणीची कामं संगणकाऐवजी हाताने केली जातात. त्याचा कामकाजावर परिणाम होऊन कामाचा वेग मंद ठेवता येतो. या दरम्यान लंचटाइम आणि त्यानंतर चार वाजता वीज आल्यावर आणखी दोन तास काम केलं जातं. या सर्व कटकटीतून वाचण्यासाठी नोंदणी करणारे सकाळी लवकर येऊन रांगा लावताना दिसतात. पण त्या अगोदरच काही नंबर लागल्याचा अनुभव पहिल्या रांगेत असलेल्या रांगेत उभ्या असणाऱ्यांना येतो. दिवसभर ताटकळत उभ्या असलेल्या पाहून आता निबंधकांच्या कार्यालयाबाहेर असलेल्या झेरॉक्स सेंटर आणि कँटीनवाले यांच्यासह काही वकिल आणि दलालांना नवा धंदा मिळाला आहे. निबंधकाच्या कार्यालयातील संबंधित अधिकाऱ्यांना हाताशी धरून हा नवा धंदा तेजीत आला आहे.

एकतर नोंदणी करताना रितसर नोंदणी फी भरली जाते. या व्यतिरिक्त सही करणारा अधिकारी आणि दस्ताऐवजाची तपासणी करणाऱ्या अधिकाऱ्याला मिळून एका दस्ताऐवजासाठी अडीचशे ते तीनशे रुपये द्यावे लागतात. तसं पाहिलं तर दस्ताऐवज नोंदणीसाठी ज्यादा पैसे देण्याची गरज नाही. पण वकिलच तशी शिफारस करतात. तर एखाद्याच्या दस्ताऐेवजात काही कागदपत्रांची त्रूटी असली तर वकिल किंवा झेरॉक्सचालकाच्या माध्यमातून कोणतीही अडवणूक न होता दस्ताऐवजाची रितसर नोंदणी केली जाते. मात्र त्यासाठी ज्यादा पैसे मोजाण्याची तयारी ठेवावी लागते.

इथे नोंदणीसाठी एवढी गदीर् होते की त्याचदिवशी नंबर लागेलच याची शाष्वती देता येत नाही. ज्यांना खूपच घाई आहे. किंवा मुंबईहून यावं लागतं ते दगदग होऊ नये म्हणून वकिल, झेरॉक्स सेंटर, दलाल अथवा कँटीनवाल्याशी संपर्क साधतात. मग लवकर नंबर लागण्याचं टोकन मिळवण्यासाठी जादा पैसे मोजून मोकळे होतात. त्यामुळे सकाळी लवकर येऊन नंबर लावण्याऐवजी आयत्यावेळी आलं तरी काम होतं.

या सर्व प्रकारात सर्वसामान्य रहिवासी भरडले जात आहेत. एकतर नोंदणीसाठीचा हजारो रुपयांचा खर्च बिल्डर फ्लॅटधारकाच्याच माथी मारतात. कार्यालयाच्या वेळेत रांग लावली तर संध्याकाळपर्यंत वाट पाहावी लागते. त्यानंतर दुसऱ्या दिवशी पुन्हा प्रवासभाडं चहा- नाश्ता यांचा भुर्दंड. त्याचबरोबर दोन-तीन दिवस कामाला दांडी मारावी लागते. दस्तावेज नोंदणीतून सरकारला दररोज लाखो रुपयांचा महसूल मिळत असतो. पण त्या बदल्यात ग्राहकांना मात्र मानसिक, आथिर्क आणि शारीरिक त्रास सहन

करावा लागतो. वसई तालुक्यातून दररोज होणाऱ्या नोंदणीच्या दस्तऐवजांची संख्या पाहता आणखी काही कार्यालय सुरू करण्याची गरज आहे.

त्याचबरोबर इथे बिनभोबाट चालणारा भ्रष्टाचार आणि त्यांना प्रोत्साहन देणाऱ्या कर्मचाऱ्यांवर पायबंद घालण्याची आवश्यकता आहे, अशी मागणी करण्यात येत आहे.

 
</text>
</doc>
