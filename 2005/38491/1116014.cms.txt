<doc>
<docno>1116014.cms.txt</docno>
<text>
 
देश-विदेश
कृषिउत्पादन वाढविण्याची राजकीय इच्छाच नाही
[ Thursday, May 19, 2005  09:19:07 pm]


वृत्तसंस्था

नवी दिल्ली : भारतात मोठ्या संख्येने जनता भुकेल्या पोटी झोपते. त्यांचे दु:ख निवारण्यासाठी नेत्यांकडे राजकीय इच्छाशक्तीच नाही, असा आरोप थोर कृषिशास्त्रज्ञ डॉ. एम. एस. स्वामीनाथन यांनी केला.

बीबीसीवरील 'हार्ड टॉक इंडिया' कार्यक्रमात ते म्हणाले, देशातील भुकेली जनता म्हणजे एक राष्ट्रीय समस्या आहे, असे मी समजतो. परंतु, ही समस्या सोडविता येणार नाही, असे मला वाटत नाही. त्यासाठी हवी प्रबळ राजकीय इच्छा. भारतात पुन्हा एका अन्नधान्याचा तुटवडा भासू लागला आहे. हरितक्रांतीचा हा देश असताना असे का घडत आहे, हे गोंधळात टाकणारे आहे. या समस्येस आपणच जबाबदार आहोत, असे मला वाटते. कारण या समस्येचे आम्हाला आकलनच झालेले नाही.

खरं पाहिले तर देशात धान्य आणि भाजीपाला मुबलक आहे. परंतु, बहुसंख्य लोकाकडे ते खरेदीसाठी पैसाच नाही. खरं म्हटले तर हा पैसाचा दुष्काळ आहे.

जागतिक बँक आणि नाणेनिधी यांचे सल्ले मानल्यामुळे आंध्रप्रदेशमध्ये शेतकऱ्यांना आत्महत्या कराव्या लागल्या काय, असे त्यांना विचारले असता डॉ. स्वामीनाथन उत्तरले, या समस्येवर बाहेरून तोडगा सापडणार नाही. शेतकरीच आपणास याबाबत सांगू शकतील, त्यासाठी इतरांकडे जाण्याची गरज नाही.

शेतकऱ्यांच्या आत्महत्येबाबत बोलताना त्यांनी सांगितले की, उद्भवलेल्या स्थितीस तोंड देण्यास राजकारणी आणि प्रशासनास अपयश आले. शेतकऱ्याच्या पहिल्या आत्महत्याचीच गंभीर दखल घेणे आवश्यक होती. व्यक्तिगत स्वरूपात सवलती पुरविण्याने ही समस्या सुटणार नाही.

 
</text>
</doc>
