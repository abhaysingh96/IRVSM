<doc>
<docno>1115788.cms.txt</docno>
<text>
 
महामुंबई: मुंबई टाइम्स
पुनविर्कासाची संधी गमावली?
[ Thursday, May 19, 2005  05:31:43 pm]


समीर कर्वे

मुंबईचा विकास साधायचा, तर स्वस्तात उपलब्ध होणारी घरं ही अत्यंत गरजेची गोष्ट आहे. गिरण्यांच्या जमिनींच्या निमित्ताने 600 एकर जमीन मुंबईच्या हाती येऊ शकली असती आणि त्यावर स्वस्तातल्या घरांपासून क्रीडांगणं- मैदानांपर्यंत अनेक सोयी-सुविधांची उभारणी करणं शक्य झालं असतं. या महानगरीत या मोकळ्या जागेचा वापर करून आणखी एक नवं सुनियोजित शहर उभारता आलं असतं...पण गिरण्यांच्या जमिनींचा प्रश्न अत्यंत चुकीच्या पद्धतीने हाताळून या प्रकारे 'सिटी विदिन द सिटी' उभारण्याची सुवर्णसंधी आपण गमावली आहे, अशी तीव्र खंत बॉम्बे र्फस्ट या संस्थेचे अध्यक्ष नरिंदर नायर यांनी व्यक्त केली आहे.

अर्बन रिन्युअल या विषयावर बॉम्बे र्फस्टतफेर् येत्या 24 ते 26 मे या काळात आंतरराष्ट्रीय परिषद भरवण्यात येत आहे. त्या निमित्ताने शहराच्या प्रश्नांचा आढावा घेताना नायर यांनी ही खंत व्यक्त केली. ते म्हणाले की, मुंबईच्या विकासाची एक सुवर्णसंधी आपण हातची घालवली. इंग्लंड, ऑस्ट्रेलिया या देशांमध्ये अशाच प्रकारे आपल्या शहरांना नवी झळाळी दिली. आपल्याकडे शहराचं भलं करण्याऐवजी आपलं भलं करण्याची सुवर्णसंधी प्रत्येकाने शोधली. त्यात बिल्डर, राजकारण्यांपासून सनदी अधिकाऱ्यांपर्यंत सगळ्यांनी संधी साधली. नागरिकांच्या भल्याचा मात्र कुणीही विचार केला नाही.

गिरण्यांच्या जमिनींवर 1991 च्या सूत्रानुसार विकास झाला असता, तरी अनेक गोष्टी साध्य होऊ शकल्या असत्या. पण गिरण्यांच्या जमिनीच्या विकासासाठी मास्टरप्लॅनच राबवण्यात आला नाही. किमान 100 एकर जागा कमी उत्पन्न गटातील लोकांच्या घरांसाठी निश्चित करायला हवी होती. उरलेल्या जागेमध्ये ग्रीन पार्क करता आलं असतं.

मुंबईतल्या अनेक प्रोजेक्ट््सबद्दल अशीच अनास्था दाखवण्यात आली आहे. मुंबई पोर्ट ट्रस्टच्या अखत्यारीतल्या दीडशे एकर जमिनीचा वापर करून आणखी एक इस्टर्न एक्स्प्रेस हायवे तयार करता आला असता. वांदे-वरळी सागरी पुलाचं बांधकाम आता इथून पुढे चार वर्षांत होणार आहे. आतापर्यंत याच प्रकल्पावर पाच वर्षं वाया गेली. एकेक पूल बांधायला नऊ वर्षं लागणार असतील, तर मुंबईच्या विकासाचा वेग वाढणार कसा, असा प्रश्न त्यांनी उपस्थित केला.

मुंबईत 40-40 मजली टॉवर्स बांधले जात असले, तरी त्यासाठी पायाभूत सुविधा कुठे आहेत? जोहान्सबर्गने त्यांच्याकडच्या झोपड्यांच्या वस्तीची व्यवस्था शहरापासून 30-40 कि. मी. वर केली. वाहतूक, पाणी आदी सुविधा तयार झाल्या, तर मुंबईपासून दूर अंतरावर झोपडीवासीयांची व्यवस्था करता येईल. मात्र मोफत घरांची योजना करू नये. मोफत घरांच्या योजनेमुळे 1995 ते 2000 या पाच वर्षांच्या काळात चार लाख झोपड्या आल्या. विद्यमान सरकारने झोपड्यांबद्दल कडक धोरण केलं, लोकांनीही मुख्यमंत्र्यांना पाठिंबा दिला. त्यांच्या स्वत:च्या पक्षानेच मुख्यमंत्र्यांना पाठिंबा दिला नाही, ही खेदजनक गोष्ट आहे, असं ते म्हणाले.

 
</text>
</doc>
