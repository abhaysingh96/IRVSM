<doc>
<docno>1115871.cms.txt</docno>
<text>
 
महाराष्ट्र
कोकणात भारनियमन सुरू
[ Thursday, May 19, 2005  07:22:15 pm]


म. टा. वृत्तसेवा

रत्नागिरी : वीजभारनियमनाच्या कचाट्यातून काही काळ सुटलेल्या रत्नागिरी जिल्ह्यात अखेर शुक्रवार, 20 मेपासून भारनियमनाला सुरुवात करण्यात येत असून जिल्ह्यातील ग्रामीण भागात आठ तास तर शहरी भागात तीन तास भारनियमन करण्यात येणार आहे, असे विद्युतमंडळाचे अधीक्षक अभियंता एन. आर. घुले व कार्यकारी अभियंता सोहोनी यांनी सांगितले. शिवसेनेने भारनियमनाविरोधात 24 मेपासून आंदोलन सुरू करण्याचा इशारा दिला असून या पार्श्वभूमीवर वीज मंडळाच्या कार्यालयांवर पोलिस बंदोबस्त ठेवण्यात येणार आहे.

शुक्रवारी शहरी भागात सकाळी 6 ते 9 तर ग्रामीण भागात पहाटे 5 ते दुपारी 1 दरम्यान वीजपुरवठा बंद असेल. शनिवारी शहरी भागात संध्याकाळी 7 ते रात्री 10 व ग्रामीण भागात सकाळी 7 ते दुपारी 3, रविवारी शहरी भागात सकाळी 7 ते 10 व ग्रामीण भागात दुपारी एक ते रात्री नऊ आणि सोमवारी शहरी भागात रात्री आठ ते 11 आणि ग्रामीण भागात संध्याकाळी चार ते रात्री 11 या वेळांत वीजपुरवठा बंद असेल.

मंगळवार 24 मेपासून सकाळी सहा ते नऊ या वेळा वीजपुरवठा बंद राहील.

वीजगळती आणि चोरीचे प्रमाण अत्यल्प आणि वसुली 100 टक्के असल्याने इतर जिल्ह्यांच्या तुलनेत रत्नागिरीमध्ये भारनियमन लांबविण्यात आले होते. पण अखेर याही जिल्ह्यावर तीन तास भारनियमनाची गदा आली.

वीज भारनियमनाविरोधात लोकांचे म्हणणे नियामक आयोग 26 मे ते तीन जून या कालावधीत ऐकून घेईल. आयोगाच्या निकषांनुसार कमी नुकसान असणाऱ्या भागांना भारनियमनात सूट आहे. रत्नागिरी जिल्ह्यात केवळ 20 ते 22 टक्के नुकसान आहे. त्यामुळे आयोगामार्फत जिल्ह्याला न्याय मिळण्याची आशा आहे.

जिल्ह्यात भारनियमनाची घोषणा होताच शिवसेनेने तीव्र प्रतिक्रिया व्यक्त केली. जिल्हा प्रमुख रवींद माने यांनी तातडीने काढलेल्या पत्रकात रास्ता रोको आंदोलन व वीज मंडळाचे कामकाज बंद पाडण्याचा कार्यक्रम आहे. 24 मेपासून सर्व तालुक्यांत रास्ता रोको करण्यात येणार आहे.

 
</text>
</doc>
