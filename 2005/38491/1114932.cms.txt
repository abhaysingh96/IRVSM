<doc>
<docno>1114932.cms.txt</docno>
<text>
 
महामुंबई
डान्सबारवर अखेर बंदी!
[ Thursday, May 19, 2005  12:08:35 am]


म. टा. विशेष प्रतिनिधी

मुंबई : डान्सबारवर बंदी घालण्याचा निर्णय अखेर राज्य मंत्रिमंडळाच्या बुधवारच्या बैठकीत घेण्यात आला. या निर्णयाची अंमलबजावणी मात्र पुढील आठवड्यात वटहुकूम निघाल्यानंतर होणार असून, त्यास कोर्टात आव्हान देण्याची घोषणा बारमालकांच्या संघटनेचे प्रमुख मनजित सेठी यांनी केली आहे.

मंत्रिमंडळाच्या बैठकीत घेण्यात आलेल्या निर्णयाची माहिती सरकारने अद्याप जाहीर केलेली नाही. या निर्णयाच्या इतिवृत्ताला पुढील आठवड्यात मंजुरी मिळणार असून, त्यानंतरच डान्स बारवरील बंदीबाबतच्या तरतुदी जाहीर केल्या जातील, असे उपमुख्यमंत्री आर. आर. पाटील यांनी जाहीर केले आहे. खाद्यगृह तसेच दारू आणि बीअरचा परवाना असलेल्या कोणत्याही ठिकाणी डान्सना बंदी असेल, त्यांना सध्या डान्ससाठी देण्यात आलेले परवाने रद्द होतील, बार वा रेस्टॉरण्टमध्ये डान्स चालू ठेवणाऱ्यांना कडक शिक्षा होईल, शिवाय त्यांचे सर्व परवानेही रद्द करण्यात येतील, अशा प्रकारच्या तरतुदी नव्या कायद्यात असतील, असे समजते.

डान्स आणि बार, यांची फारकत केल्याने आता 'डान्सबार' अस्तित्त्वात राहणार नाहीत. कायद्यातील तरतुदीप्रमाणे बार चालू राहतील. तिथे मद्य देण्यासाठी बारबालाही असतील. पण तिथे डान्स मात्र चालू शकणार नाहीत.

पंचतारांकित आणि तीनतारांकित हॉटेलांमधील उपहारगृहांमध्ये ड्रिंक र्सव्ह केले जाते आणि त्यावेळी तिथे शास्त्रीय संगीताचे, गायनाचे कार्यक्रमही चालतात. अर्थात तिथे लोकांना नोटा उडविता येत नाहीत. बहुधा त्यामुळेच या बड्या सप्ततारांकित हॉटेलांचा अपवाद करण्याचा नव्या तरतुदीत समावेश करण्यात आला आहे, असे समजते.

पर्यटन महामंडळातर्फे परदेशी पर्यटकांना आकषिर्क करण्यासाठी नृत्याचे कार्यक्रम आयोजित केले जातात. तिथे डिंक र्सव्ह केले जाते. अशा कार्यक्रमांवर अर्थातच बंदी नसेल. लेडिज सव्हिर्स बार तसेच ऑकेर्स्ट्रा असणारे बारही यापुढे चालू राहू शकतील.

मंत्रिमंडळाच्या पुढील बैठकीत इतिवृत्ताला मान्यता मिळाल्यानंतर वटहुकुमाचा मसुदा राज्यपालांकडे पाठविण्यात येईल, असे ते म्हणाले. बारमालकांनी नव्या कायद्याला न्यायालयात आव्हान देण्याचे ठरविले आहे, असे निदर्शनास आणता मुख्यमंत्री विलासराव देशमुख म्हणाले की, कायदेशीर लढाई करण्याची शासनाचीही तयारी आहे. सरकारच्या निर्णयाला आव्हान दिले जाईल, हे गृहित धरूनच वटहुकूम काढण्यात येईल, असेही ते म्हणाले.

 
</text>
</doc>
