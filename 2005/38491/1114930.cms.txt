<doc>
<docno>1114930.cms.txt</docno>
<text>
 
महामुंबई
पश्चिम रेल्वे देणार आरामदायी प्रवास
[ Thursday, May 19, 2005  12:07:14 am]


म. टा. प्रतिनिधी

मुंबई : पश्चिम रेल्वे मार्गावरील मुंबईकरांचा प्रवास आता आरामदायी आणि नेत्रसुखद होणार आहे. पुढचे स्टेशन तसेच कोणत्या बाजूला प्लॅटफॉर्म येईल, याचीही माहिती त्यांना डब्यातच इलेक्ट्रॉनिक बोर्डावर मिळेल. शिवाय सध्या तीन मिनिटांच्या अंतराने धावणारी लोकल प्रत्येक दोन मिनिटांनंतर धावू लागेल. आकर्षक रंगसंगतीच्या अशा 101 आरामदायी लोकल गाड्या पश्चिम रेल्वेत दाखल होणार आहेत.

एमयूटीपी प्रकल्पाअंतर्गत आखण्यात आलेल्या या बदलांची माहिती मुंबई रेल्वे विकास महामंडळाचे व्यवस्थापकीय संचालक ए. के. वर्मा यांनी बुधवारी वार्ताहर बैठकीत दिली. पश्चिम रेल्वेच्या लोकल मार्गावरील काही गाड्यांना नव्या आकर्षक स्वरुपातील डबे जोडण्यात आले आहेत. या नवीन बारा डब्यांच्या तीन गाड्या पुढील वषीर् मेपासून विरारपर्यंत धावू लागतील. डिसेंबर 2008 पर्यंत अशा 101 गाड्या पश्चिम रेल्वेमध्ये दाखल होतील.

या गाड्यांमध्ये उभे राहण्यासाठी प्रशस्त जागा करण्यात आली असून आसने अधिक आरामदायी आहेत. खिडक्यांचा आकार मोठा असल्यामुळे हवा खेळती राहील.

डिसेंबर 2006पासून दर महिन्याला बारा डब्यांच्या तीन गाड्या दाखल होतील. 2008च्या अखेरीस सर्व डबे नव्या रंंगसंगतीचे असतील. या प्रत्येक गाडीची किंमत दोन कोटी रुपये असेल.

 
</text>
</doc>
