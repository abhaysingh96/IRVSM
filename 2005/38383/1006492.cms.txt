<doc>
<docno>1006492.cms.txt</docno>
<text>
 
महामुंबई: मुंबई टाइम्स
मला रंगभूमीवर यायचंय! : अमिताभ
[ Monday, January 31, 2005  07:31:59 pm]


मुंबई टाइम्स टीम

रंगभूमीवर काम करण्याची तीव्र इच्छा आहे, त्या तोडीचं काम करण्याची संधी मिळाल्यास आपण नक्की रंगभूमीवर काम करू, असे उद्गार सुपरस्टार अमिताभ बच्चन यांनी ' एका लग्नाची गोष्ट ' या गाजलेल्या मराठी नाटकाच्या एक हजाराव्या प्रयोगानिमित्त आयोजित सोहळ्यात काढले. स्टेजवरचा प्रशांत दामलेचा वावर आणि त्यासाठी त्याने घेतलेली मेहनत पाहून आपण थक्कच झालो, असं म्हणत बच्चन यांनी प्रशांत दामलेची स्तुती केली.

नाटक सुरू झाल्यापासून मध्यंतरापर्यंत अमिताभ यांनी या नाटकाचा आस्वाद लुटला. या नाटकवाल्या मंडळींनी बॉलिवूडला चांगलाच हातभार लावला. एकापेक्षा एक सरस कलाकारांनी अभिनयसृष्टीत रंग भरल्याचं नमूद करताना त्याने वानगीदाखल डॉ. श्रीराम लागू, विक्रम गोखले, मोहन जोशी यांची नावं घेतली. मराठी रंगभूमी आणि हिंदी सिनेसृष्टी यामध्ये मराठी माणसाचं निश्चितच मोठं योगदान आहे, असं मत बच्चन यांनी नोंदवलं.

राज्य सरकार मराठी नाट्यसृष्टीसाठी शक्य ती मदत करण्यासाठी एका पायावर तयार आहे. हे पोकळ आश्वासन नसून ते प्रत्यक्षात आणण्यासाठी आपण सदैव तत्पर असू, असं आश्वासन आर. आर. पाटील यांनी यावेळी दिलं.

एक हजार प्रयोग होत असताना आजवरचा प्रत्येक प्रयोग हा इतका ताजा आहे की, हजाराचा आकडा कसा पार केला, हे कळलंच नाही. सुरुवातीच्या प्रयोगांना नेहमी धाकधूक व्हायची, अशी आठवण प्रशांत दामलेने सांगितली. आपण काम करत असलेल्या नाटकाचा हजारावा प्रयोग व्हावा, असं प्रत्येक कलावंताला वाटत असतं, हे भाग्य थोड्या कलावंतांनाच लाभतं. असं नशीब आपल्याला लाभलं, ही घटना संस्मरणीय असल्याचं प्रशांत दामलेने सांगितलं.

मी आठवड्याभरात अमिताभचे पाचपेक्षा जास्त चित्रपट पाहात असतो. पण आता मराठी नाट्यसृष्टीला आलेली मरगळ झटकून टाकण्यासाठी आता अमिताभसोबत एखादं नाटक करण्याची इच्छा असल्याचं मत या नाटकाची निमिर्ती करणाऱ्या ' सुयोग ' चे सुधीर भट यांनी व्यक्त केलं. यापुढे शरद पवार, विलासराव देशमुख, आर. आर. पाटील आणि सुशीलकुमार शिंदे यांच्यावर एखादं नवंकोरं नाटक काढावं म्हणतोय, अशी कोपरखळीही भट यांनी मारली.

 
</text>
</doc>
