<doc>
<docno>1006495.cms.txt</docno>
<text>
 
महामुंबई: मुंबई टाइम्स
मुंबईत रंगणार टेलिमॅच
[ Monday, January 31, 2005  07:34:13 pm]


मुंबई टाइम्स टीम

शिट्टी वाजताक्षणीच पाण्यानं भरलेला जग घेऊन टीममेम्बर्स धावू लागतात. एका टेबलाखालून दुसऱ्या टेबलाखाली, असे अडथळे पार करत दुसऱ्या टोकाला ठेवलेल्या बादलीतल्या जगमध्ये पाणी ओतण्यासाठी चुरस सुरू होते. सुमारे दहा-बारा वर्षांपूवीर् दूरदर्शनवर तुफान लोकप्रियता मिळवणाऱ्या या टेलिमॅचमधल्या चित्रविचित्र खेळांची धम्माल दोन फेब्रुवारीला मुंबईकरांनाही अनुभवता येणार आहे.

ट्रेनिंग हॉस्पिटॅलिटी इन्स्टिट्यूटला तीन वर्षं पूर्ण होत असल्याच्या निमित्तानं टेलिमॅचेसचं आयोजन माटुंगा पश्चिमेकडच्या डेव्हिड ससून स्कूलच्या मैदानावर करण्यात आलं आहे. फन, फिटनेस आणि फ्रेण्डशीप ही थीम असलेल्या या टेलिमॅचेस मुळात 70 ते 80 च्या दशकात जर्मनीत तुफान लोकप्रिय होत्या. साधारण दोन गावाच्या संघांमध्ये हे टेलिमॅचचे सामने खेळवण्यात येत असत. मुंबईतल्या पहिल्या-वहिल्या टेलिमॅचमध्ये मात्र विविध हॉटेल्सच्या टीम्स सहभागी होणार आहेत. त्यात मुंबईतील हॉटेल मॅनेजमेण्ट स्कूल्सच्या प्रिन्सिपल्सची टीम हेदेखील एक वैशिष्ट्यं असणार आहे. गोणपाटाच्या पिशवीत पाय घालून धावण्याची स्पर्धा, डोळे बंद करुन पिठात पाणी ओतून नंतर ते पीठ मळण्याची स्पर्धा, अशा 15 आकर्षक स्पर्धांचे आयोजन टेलिमॅचदरम्यान करण्यात आलं आहे. प्रत्येक टीममध्ये पाच पुरुष, तीन महिला आणि एक मॅनेजर यांचा समावेश असणार आहे.

हॉटेलमधल्या मंडळींना एकत्र येऊन मौजमजा करण्यासाठी फार कमी वेळ मिळतो. त्यामुळेच हॉटेल इंडस्ट्रीतल्या सर्वांना एकत्र येऊन धमालमस्ती करण्याची संधी मिळावी यासाठी टेलिमॅचेसचं आयोजन करण्यात आल्याचं टीएचआयचे डायरेक्टर डॉमनिक कॉस्टारीट यांनी सांगितलं. शिवाय मुंबईत टेलिमॅच संस्कृती रुजवण्याचाही हा प्रयत्न असल्याचं डॉमनिक यांचं म्हणणं आहे.

हॉटेल इण्डस्ट्रीतील कोणीही या टेलिमॅचमध्ये भाग घेऊ शकतो. या संदर्भातील तसेच मॅच पाहण्यासाठी इच्छुक असणाऱ्यांनी अधिक माहितीसाठी अजय व सोनिया यांच्याशी या 24453914 नंबरवर संपर्क साधावा.

 
</text>
</doc>
