<doc>
<docno>1006612.cms.txt</docno>
<text>
 
अग्रलेख
 बेफिकिरीची कमाल
[ Monday, January 31, 2005  09:23:42 pm]


रोगापेक्षा औषध भयंकर असा एक वाक्प्रचार आहे. त्याचा नेमका अर्थ काय, त्याचे उदाहरणच नेहमीच्या वापरातील औषधांमुळे आता मिळाले आहे. याचे कारण, सर्दी-पडसे झाले की घेतल्या जाणाऱ्या व्हिक्स अॅक्शन 500, अॅक्टिफाईड, डीकोल्ड, कोल्डॅरिन यासारख्या औषधांमध्ये ' फेनीलप्रोपॅनोलमाईन ' किंवा पीपीए हा घटक असतो आणि त्यामुळे पक्षाघात होण्याची संभाव्यता असते, असे आता पुढे आले आहे.

या औषधांप्रमाणेच ग्लायकोडीन आणि बेनाड्रील यांमध्येही मानवी आरोग्यास अपायकारक घटक असल्याने त्यांना अमली पदार्थांच्या यादीत टाकण्यात आले आहे. वास्तविक माणसावर हर क्षणाला हजारो जंतूचा हल्ला होत असतो. परंतु त्यामुळे सगळे आजारी पडत नाहीत. त्या जंतूंना नेस्तनाबूत करणारी प्रतिकारयंत्रणा प्रत्येक सजीवामध्ये असते. असे असले, तरी शिंका यायला सुरुवात झाली की आपला हात औषधांकडे जातो.

बाजारपेठ काबीज करण्यासाठी औषध कंपन्या ज्या आक्रमकपणे आपल्या उत्पादनांचा प्रचार करतात, त्याचाच हा परिणाम असतो. हा प्रचार करताना ही औषधे ज्यांनी घ्यावयाची त्यांना समजेल अशा भाषेत औषधांमधील घटकांची माहिती दिली जात नाही, ती शरीरात कशी काम करतात ते सांगितले जात नाही आणि त्यांचे दुष्परिणाम होऊ शकतात काय याबाबत संदिग्धता पाळली जाते. याचा एकत्रित परिणाम म्हणजे औषधे आंधळेपणाने घेतली जातात.

त्यात भर पडते, ती वैद्यक-व्यावसायिकांची. आपण सांगतो तेवढे रुग्णाने ऐकायचे ; जास्त प्रश्न विचारायचे नाहीत, असा बहुतेकांचा खाक्या असतो. जत्रेतल्या ठेल्यावर माल विकावा त्या पद्धतीने दवाखाने किंवा कन्लल्टिंग रुम चालविल्यावर यापेक्षा दुसरे काही घडू शकेल, हे संभवतच नाही. म्हणजे औषध कंपन्यांनी आपला धंदा पाहायचा आणि वैद्यकशास्त्र अवगत असलेल्यांनी मेंढरे हाकावीत तशी रुग्णपरीक्षा करावयाची असे चित्र दिसते.

मोठ्या शहरांपेक्षा लहान गावांत किंवा खेड्यांमध्ये हे अधिक खरे आहे. अलीकडच्या काळात आयुवेर्दिक औषधांची चलती आहे. या औषधांचे दुष्परिणाम होत नाहीत, अशी एक भ्रामक समजूत आहे. या औषधांसाठी लागणाऱ्या वनस्पती इतक्या कारखान्यांना कशा काय मिळतात, हे एक कोडेच आहे. जंगलांचे प्रमाण कमी होत आहे आणि अनेक वनस्पतींच्या जाती अस्तंगत होत आहेत. शिवाय प्रदूषणाचा फटका वनस्पतीसृष्टीसही बसत आहे.

या प्रदूषित वनस्पतींपासून बनणारी औषधे कितपत सुरक्षित असतात, याचा तपास करणे आवश्यक आहे. औषधांच्या इतिहासाचा मागोवा घेतला तर आपण ख्रिस्तपूर्व आठ हजार वर्षांपर्यंत जातो. इतक्या खोलवर येथे जाण्याचे कारण नसले, तरी औषधशास्त्रामध्ये आयुवेर्दाप्रमाणेच अरेबिक, इजिप्शियन, रोमन औषधशास्त्राचेही मोलाचे योगदान आहे. मात्र 19 व्या शतकाने चित्र पालटले आणि 20 व्या शतकाच्या पूर्वाधात पेनिसिलीनचा शोध लागल्यानंतर औषधयोजनाशास्त्रातच क्रांती झाली.

तशी ती इतर औषधशाखांत झाली नाही. अॅलोपथीची मात्र सतत प्रगतीच होत राहिली. त्यामुळेच मानवी समाज अनेक रोगांपासून मुक्त झाला. तो मुक्त होत असतानाच नवीन रोगही निर्माण झाले. परंतु तो सतत उत्क्रांत होत जाणाऱ्या सजीवसृष्टीचा अलिखित नियमच आहे. त्यामुळेच माणूस आणि सूक्ष्मजीव यांची ही लढाई सतत चालणारी आहे. त्यात भर पडते आहे, ती आरोग्यास घातक ठरणारी औषधे बाजारात आणण्याच्या वृत्तीची. ती बंद होत नाही, तोपर्यंत माणसाला सूक्ष्माबरोबरच स्थुलाबरोबरही लढावे लागेल. या औषधांच्या वृत्ताने हीच बाब ठळकपणे पुढे आणली आहे.

 
</text>
</doc>
