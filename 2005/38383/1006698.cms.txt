<doc>
<docno>1006698.cms.txt</docno>
<text>
 
क्रीडा
19 वर्षांनंतर बांगलादेशाने झटपट मालिका जिंकली
[ Monday, January 31, 2005  11:32:15 pm]


ढाका : यजमान बांगलादेशाने झिम्बाब्वेचा पाचव्या व निर्णायक झटपट क्रिकेट सामन्यात आठ गडी तसेच तब्बल सतरा षटके राखून पराभव केला आणि मालिकेत 3-2 अशी सरशी साधली. तब्बल 19 वर्षांनंतर बांगलादेशाने झटपट क्रिकेट मालिका जिंकण्याचा पराक्रम केला. यंदा त्यांनी दुहेरी यश संपादले. याआधी कसोटी मालिकाही त्यांनी जिंकली होती.

झटपट क्रिकेटमध्ये बांगलादेशाने पदार्पण केलं ते 1986 मध्ये. आतापर्यंत 106 सामन्यांपैकी केवळ नऊच सामने त्यांनी जिंकले आहेत. या मालिकेतही त्यांची सुरुवात चांगली नव्हतीच, सलामीचे दोन सामने त्यांनी गमावले ; पण नंतर सलग तीन विजय मिळवून प्रथमच मालिका जिंकण्याची करामत त्यांनी केली. पिछाडी भरून काढत मालिका जिंकू याची आम्हाला खात्री होती, असे कर्णधार हबीब उल बशारने सांगितले.

अफताब अहमदने चार षटकार आणि सात चौकारांनिशी 66 चेंडंूत नाबाद 81, तर महमद रफीकने दोन षटकार आणि दहा चौकारांसह 87 चेंडूंत 72 धावा फटकावल्यामुळे बांगलादेशाने बाजी मारली. झिम्बाब्वेचे 198 धावांचे आव्हान बांगलादेेशाने लीलया पार केले ते अहमद-रफीक यांच्या 21.4 षटकातील दीडशे धावांच्या विक्रमी भागीमुळे.

तीन फिरकी गोलंदाज खेळविण्याचे बांगलादेशाचे डावपेच सफल झाले. 3 बाद 161 वरून झिम्बाब्वेचा 198 धावांतच डाव गडगडला. शेवटचे सात फलंदाज 37 धावांची भर घालून माघारी परतले. डावखुरा सलामीवीर बनीर् रॉजर्सने एक षटकार आणि सात चौकारांनिशी 84 धावा फटकावल्या, तर बेंडन टेलरने 36 धावा फटकावल्या.

रॉजर्सचे मालिकेतंील सातत्य वाखाणण्याजोगेच होते. 66, 51, 44 नंतर 84 धावा त्याने फटकावल्या आहेत.

धावफलक : झिम्बाब्वे 198 ( रॉजर्स 84, टेलर 36; महमद रफिक 34/2) पराभूत वि. बांगलादेश 33 षटकांत 2 बाद 199 ( महमद रफीक 72, अफताब अहमद नाबाद 81)

 
</text>
</doc>
