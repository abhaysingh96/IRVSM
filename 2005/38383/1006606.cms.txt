<doc>
<docno>1006606.cms.txt</docno>
<text>
 
लेख: जाता जाता
अमिताभचा लोकलप्रवास
[ Monday, January 31, 2005  09:14:31 pm]


' अमिताभ डोंबिवलीला कसा गेला असेल हो ?' चकोरीने कुतूहलाने विचारलं.

या प्रश्नवर तिघेही दचकले. एकदम हिला हा प्रश्ान् का पडला ? असे भाव त्यांच्या चेहऱ्यावर होते.

' सकाळी पार्ल्याहून तो स्लो लोकलने दादरला गेला. तिथून सेंट्रलची फास्ट पकडून डोंबिवली, तिथून रिक्षाने संमेलनाला.... ' चकोरने गंभीरपणे सांगायला सुरुवात केली.

' बाबा, अमिताभची हाईट लक्षात घेता, तो डब्यात सहज शिरला असेल का ?' हसत हसत मुलाने विचारलं.

' त्याला वाकून आत जावं लागलं असणार आणि दोन सीटच्या मध्ये त्याचे पाय पुरले असतील की नाही, याची खात्री नाही. शिवाय डब्यातली कडी त्याच्या डोक्याला आपटली असणारच. कारण त्याला सवय नाही ना! ' चकोरने तपशीलवार खुलासा केला.

' त्याला विंडो सीट मिळाली असेल का! ' मुलीने विचारलं. ' उलटा प्रवास होता ना! निदान ठाण्यानंतर नक्की मिळाली असणार. ' चकोरने अंदाज बांधला.

' पारसिकच्या बोगद्यातून जाण्याची त्याची पहिलीच वेळ असणार! ' मुलाने मत मांडलं.

' पण पॅसेंजर्सनी ओळखलं नसेल का त्याला! ' चकोरीने विचारलं.

' अमिताभ का डुप्लिकेट लोकल से घुमता है! ' असं सगळ्यांना वाटलं असणार. खराखुरा अमिताभ लोकलमध्ये येणार नाही, याची सगळ्यांना खात्री असणार. ' मुलीने स्पष्टीकरण दिलं.

अर्थात चकोरीचं समाधान झाल्याचं दिसलं नाही. अमिताभ कसा गेला डोंबिवलीला हा प्रश्ान् तिला सतावतो आहे हे दिसत होतं.

' आई, दोघे तुझी फिरकी घेताहेत. अमिताभ रिलायन्सच्या हेलिकॉप्टरने गेला असणार. सोबतीला अनिल असणार. नाहीतर सहाराच्या... अमरसिंगना बरोबर घेऊन. ' मुलीने आईला नीट माहिती दिली.

' सोबत ऐश्वर्या आणि राणीपण जाणार होत्या, पण इतका लांबचा प्रवास झेपणार नाही म्हणून त्यांच्या मॉमनी परवानगी दिली नाही. ' मुलीने अॅडिशनल इनपुट दिला.

' काय चेष्टा करता माझी! ' चकोरी म्हणाली.

' तू प्रश्न असा विचारलास की, आमची कल्पनाशक्ती उडायला लागली. मी आपला रेल्वेवाला माणूस, ही पिढी थेट विमानाचा विचार करते. ' चकोरने खुलासा केला.

' मला एक सांगा मासाहेब, आपल्या मनात हा प्रश्ान् का आला बरं! ' ज्यु. चकोरने नाटकी अदबीपणाने विचारलं.

' डोंबिवलीचे रस्ते इतके खराब आहेत की ' तू मोटारने जाऊ नकोस ' असं अमिताभला कोणीतरी नक्की सांगितलं असणार. म्हणूनच हा प्रश्ान् मला गेले दोन दिवस सतावतो आहे. ' चकोरीने खुलासा केला.

सगळ्यांची मूक प्रतिक्रिया , ' योग्य शंका आहे ' अशीच होती.

चकोर

 
</text>
</doc>
