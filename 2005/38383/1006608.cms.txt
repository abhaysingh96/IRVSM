<doc>
<docno>1006608.cms.txt</docno>
<text>
 
लेख
मनोविकाराची काळी सावली
[ Monday, January 31, 2005  09:16:19 pm]


परवीनच्या शोकांतिकेमधून निर्माण होणारा सामाजिक, वैद्यकीय महत्त्वाचा मुद्दा असा की, हे सारे टाळता येऊ शकले असते का ? परवीनचा ' जॉन नॅश ' का नाही होऊ शकला ? ... आणि परवीनसारख्या पण वलयाबाहेरच्या असंख्य रुग्ण चेहऱ्यांचे काय ?

कोणत्याही क्षेत्रातल्या ख्यातनाम व्यक्तीच्या खाजगी आयुष्याविषयी सर्वसामान्य माणसाच्या मनात एक कुतूहल असते. चित्रपटासारख्या लखलखत्या माध्यमामध्ये वावरणाऱ्या तारे-तारकांबद्दल तर हे कुतूहल शीगेला पोहोचते. गेली काही वषेर् प्रकाशात नसलेल्या परवीन बाबीच्या अपमृत्यूची बातमी माध्यमांकडून ठळकपणे उचलली गेली. तसे पाहायला गेले तर परवीन बाबी ही ' कालची ' अभिनेत्री. सततच्या बदलाची सवय असलेल्या या अभिनेत्रीने शेवटची वावटळही लक्षात राहावी, अशीच उठवली. विविध बातम्या, स्फूट लेख आणि संबंधितांच्या प्रतिक्रिया वाचल्यावर लक्षात आले की, या साऱ्या वादळवाटांच्यामागे मानसिक आजाराची दाहकता आहे.

आपल्यामागे गुप्तहेरांची पाळत आहे असे वाटणे, आपण घराबाहेर पडलो तर जीवाला धोका आहे, म्हणून स्वत:लाच एकाकी बनवणे, गुप्त कटांचा आपण भाग आहोत असे वाटणे, तत्त्वज्ञान-अध्यात्म या विषयांवर वास्तवाचा धागा तुटेल इथपर्यंत वाचन, विचार, लेखन करणे, आजूबाजूच्या नातेसंबंधांपासून तुटत जाणे, या साऱ्यातून येणारी व्यसनाधीनता, शारीरिक आरोग्याची हानी, सुफल होऊ शकणाऱ्या व्यावसायिक कारकीदीर्चा बळी, भोवतालच्या वातावरणाबद्दलची असुरक्षित जाणीव आणि त्यातून आलेले स्वत:बद्दलचं आणि इतरांबद्दलचं अनोळखीपण... माझ्या डोळ्यासमोर तुकड्या तुकड्याने येणाऱ्या चित्रातून जाणवत राहिली ती मनोविकाराची काळी सावली.

तिच्या जीवनातली एक जवळची व्यक्ती तिच्या जीवनप्रवाहविषयी म्हणते , ' शी हॅड ए चॉईस. ' खरंच.. ? तिच्या मानसिक आजाराने तिच्यासमोरचे पर्याय हरवून तर नसतील घेतले.. ? एका सर्जनशील अभिनेत्रीच्या शोकांतिकेमधला मानसिक अनारोग्याचा हा पैलू आपण समजून घ्यायला हवा आणि योगायोग पाहा. ' स्किझोफ्रेनिया ' आजारावरच्या देवराई या चित्रपटाला पारितोषिके मिळल्याची बातमी आणि बहुधा याच आजाराचा बळी ठरलेल्या परवीनच्या मृत्यूची बातमी काही वृत्तपत्रांमध्ये शेजारीशेजारी छापून आल्या.

परवीन प्रसिद्ध अभिनेत्री होती हे वलय बाजूला ठेवून आता तिच्या प्रवासाकडे पाहू या. काही मानसिक आजारांमध्ये त्या व्यक्तीला आपल्या त्रासाची कल्पना नसते. वास्तवापासून दूर खेचणाऱ्या विचारांच्या वावटळांमध्ये ती व्यक्ती भरकटत जात असते. स्वत:साठी एक वेगळे वास्तव निर्माण करत असते. त्या वास्तवातल्या व्यक्ती आणि घटना यांना साद-प्रतिसाद देत असते. या प्रवाहात सापडलेल्या व्यक्तीचे ' वेगळे ' पण आजूबाजूच्या कुटुंबीय-मित्रमंडळींना जाणवत असते. पण त्यावर ' आहे विचित्र ' असा शिक्का मारला जातो. अध्यात्म-तत्त्वज्ञान- विज्ञान-तंत्रज्ञान या विषयांवर अशा काही व्यक्ती अफाट वाचन-चिंतन करताना ' दिसत ' असल्यामुळे, चालले आहे ते चांगले आहे, अशीही समजूत असते... स्वत:, कुटुंबीय किंवा समाज यांची उन्नती होईल, अशी विधायक कृती सातत्याने होऊ शकत नाही ; हे कळेपर्यंत वेळ जातो. मानसिक आजाराची शंका आली तरी ती दडपली जाते.

दरम्यान, अशा आजारांमुळे संबंध तणावाचे होऊ लागतात. जवळची म्हणणारी माणसेही तोडली जातात. स्वत:चे आधार तोडण्याचे काम ही व्यक्तीच करत असते, ही केवढी शोकांतिका आणि हे सारे वर्तन ' आजारा ' मुळे आहे हे न समजल्यामुळे अनेक सुहृद दुखावले जाऊन दूर जात असतात. असलेली ' आधार व्यवस्था ' ( ह्यह्वश्चश्चश्ाह्मह्ल ह्य 4 ह्यह्लद्गद्व) हळूहळू मोडकळीला येऊ लागते. या व्यक्तीने स्वत:नेच आणलेले आणि तरीही अगतिक असे एकटेपण सोबतीला घेऊन मग व्यक्ती हळूहळू आत्मनाशाकडे जायला लागते. परवीनचे असेच झाले असावे, अशा खुणा प्रसिद्ध झालेल्या मजकुरात आहेत. परवीनसारखी माणसे या काळात कणाकणाने मरत असतात. त्यांच्यातील जीवनऊर्जा संपलेली असते. शरीर म्हणजे एक न टाळणारे ओझे झालेले असते. कारकीदीर्तल्या ऐन बहराच्या काळात परवीन आणि शोभा डे, कबीर बेदी यांनी लिहिलेले तिच्या नंतरच्या शारीरिक स्वरूपाचे वर्णन वाचले, तर ही बाब स्पष्ट होते. मेंदूतील रसायनांचा असमतोल, साऱ्या जगण्यालाच दोलायमान बनवतो.

परवीनच्या शोकांतिकेमधून निर्माण होणारा सामाजिक, वैद्यकीय महत्त्वाचा मुद्दा असा की, हे सारे टाळता येऊ शकले असते का ? परवीनचा ' जॉन नॅश ' का नाही होऊ शकला ? ... आणि परवीनसारख्या पण वलयाबाहेरच्या असंख्य रुग्ण चेहऱ्यांचे काय ?

शरीराचे आरोग्य आणि आजार यांच्याबद्दलची सामाजिक सजगता वाढणे या प्रक्रियेला प्रतिष्ठा आहे. त्यामागे सहज स्वीकार आहे. आरोग्य व्यावसायिकांना मिळणारी प्रतिष्ठा ही या सामाजिक स्वीकारातून येत असते. मानसिक आजारांकडे एक ' कलंक ' म्हणून पाहण्याची वृत्ती या तुलनेत मोठ्या प्रमाणात आहे. मानसिक आजार ' संसर्गजन्य ' असतात, इथपासून ते सर्व मानसिक आजार ' जेनेटिक ' असतात, अशी ठोस विधाने अजूनही सुशिक्षित, शहरी समाजात ऐकायला मिळतात.

त्यामुळे मानसिक आजारांबद्दलची माहिती मिळवणे, त्याबद्दल स्वत:ला आणि आप्त- स्वकीयांना सजग बनवणे, ही प्रक्रिया मूळ धरायला वेळ लागत आहे. तरीही गेल्या दशकात या कलंक निवारणाच्या प्रक्रियेने वेग घेतल्याचे जाणवते आहे. मानसिक आजारांभोवती एक वलय आहे कलंकाचे (ह्यह्लद्बद्दद्वड्ड) तर दुसरे आहे गूढतेचे. यामुळेच जवळच्या व्यक्तीच्या वागण्याबद्दल जरी शंका आली तरी ' हा आजारच आहे का ?' या विचाराबरोबर ' हा आजार नसणारच ' असाही विचार येतो. माहिती मिळवण्याचे मार्ग असूनही त्यांना वापरले जात नाही.

स्किझोफ्रेनियासारख्या तीव्र मानसिक आजारांच्या संदर्भात हे धुके अधिकच गडद होते. उपचाराखाली असणारे रुग्ण, त्यांचे कुटुंबीय आपले उपचार कुणाच्या नजरेत भरू नयेत यासाठी प्रयत्न करतात. त्यामुळे दाहक मानसिक आजारातून बाहेर पडलेल्या आणि तरीही सर्जनशील, उत्पादक आयुष्य जगणाऱ्या व्यक्तींची उदाहरणे समाजापर्यंत येत नाहीत. त्यांचे कुटुंबीय आपले कडू-गोड अनुभव इतरांसमोर मांडत नाहीत. त्यामुळे मानसिक आजार म्हटले की, कौटुंबिक हताशपण हे समीकरण अधिक घट्ट होते.

तीव्र मानसिक आजाराचे जे रुग्ण उपचारांना कमी प्रतिसाद देतात किंवा उपचार घ्यायला तयारच नसतात (परवीनच्या उपलब्ध माहितीमध्ये या छटाही आहेत) त्यांचे कुटुंबीयसुद्धा रुग्णाइतकेच एकाकी पडतात. जीवनाला सामोरे जाऊ शकत नाहीत आणि ज्या मानसिक रुग्णांचा उपचार आता सुरू आहे आणि मर्यादित यश मिळत आहे ते रुग्ण आणि कुटुंबीयसुद्धा ' झाकली मूठ ' ठेवण्यासाठी अशा प्रकारच्या इतर रुग्ण आणि कुटुंबीयांपर्यंत पोहोचत नाहीत.

म्हणूनच, आता हा विचार रुजू लागला आहे की, मानसिक आजाराचे बरे होणारे, झालेले, होऊ शकणारे रुग्ण आणि त्यांचे कुटुंबीय यांनी स्वत:च्या भीती-कोशातून बाहेर यायचे ठरवले आणि संघटित व्हायचे ठरवले तर त्याचा फायदा सर्व टप्प्यांवरच्या मनोरुग्ण आणि कुटुंबीयांना होईल तसाच व्यापकपणे समाजाला होईल. कारण अशा व्यासपीठांद्वारे समाजापर्यंत उपयुक्त माहिती पोहोचवता येईल. कलंक निवारणाच्या प्रक्रियेला गती मिळेल.

' स्किझोफ्रेनिया ' या दाहक मानसिक आजाराने ग्रस्त रुग्णांना ' शुभाथीर् ' म्हणावे असा नामबदल समाजात रूढ होणे आवश्यक आहे. अशा रुग्णांच्या कुटुंबियांना ' शुभंकर ' म्हणावे. या शुभंकरांचे जितके स्व-मदत गट निर्माण होतील, तितके चांगले. त्याचा फायदा या चळवळीलाच होणार आहे आणि व्यक्तिगत स्वरूपामध्ये रुग्ण आणि कुटुंबीय यांनाही दैनंदिन जीवनात अशा गटांपासून माहिती, आधार, मदत मिळणार आहे. जगातल्या काही देशांत अशा स्वमदत गटांनी आपल्या उपचाराच्या सोयींसाठी प्रभावी ' दबावगट ' तयार केल्याची उदाहरणे आहेत. अशी व्यापक जनजागरण मोहीम स्वबळावर चालवल्याची उदाहरणेही परदेशात आहेत.

त्या तुलनेमध्ये आपल्या समाजात कलंक आणि गूढता या विचारांचा प्रभाव जास्त ही जशी अडचण तसेच आपल्या कुटुंबसंस्थेमध्ये असलेली ताकदही विसरून चालणार नाही. परवीनसारख्या एकाकी शोकांतिका अजूनही आपल्याकडे सर्रास दिसत नाहीत. याचे कारण सामाजिक कलंकाला किंवा गूढतेला शरण जाऊन आमचे रुग्ण कुटुंबीय कदाचित उपचाराला उशीर लावतील, चुकीचे उपचार करतील किंवा उपचार करणारही नाहीत ; परंतु तीव्र मानसिक आजाराच्या व्यक्तींनाही अगदी लगतच्या कुटुंबाने वाळीत टाकल्याची उदाहरणे फार कमी आणि वर्षानुवषेर् सहन केल्याची उदाहरणे जास्त आढळतात.

मानसिक आजार ज्यांच्या घरात आहे अशा शुभंकरांच्या सहनशक्तीला अधिक सक्षम आणि डोळस बनवता आले तर व्यक्ती आणि समाज अशा दोन्ही पातळ्यांवर ' कलंक निवारण ' प्रभावी ठरू शकेल. परवीनसारख्या शोकांतिका संपूर्णपणे टाळता येणार नाहीत ; परंतु त्यांची संख्या आणि तीव्रता नक्कीच कमी करता येईल.

डॉ. आनंद नाडकर्णी

.............................................. ..................
( स्किझोफ्रेनिया या मानसिक आजाराने ग्रस्त अशा भारतातील ' शुभंकरां ' चे राष्ट्रीय अधिवेशन ठाण्यात 12-13 फेब्रुवारीला आयोजित करण्यात येत आहे. स्किझोफ्रेनिया रुग्णांचे कुटुंबीय, जागृत नागरिक, मानसिक आरोग्य कार्यकतेर् यांनी अधिक माहितीसाठी संपर्क साधावा. इन्स्टिट्यूट फॉर सायकॉलॉजिकल हेल्थ, आपटे रुग्णालय, राममारुती रोड, क्रॉस गल्ली क्र. 1, नौपाडा, ठाणे. दूरध्वनी : 25433270, 25366577, 25428183. मैत्र दूरध्वनी सुसंवाद : 25385447.)

 
</text>
</doc>
