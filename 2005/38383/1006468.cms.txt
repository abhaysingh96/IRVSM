<doc>
<docno>1006468.cms.txt</docno>
<text>
 
हेल्थ
अल्झायमर्सवर उतारा?
[ Monday, January 31, 2005  07:12:27 pm]


अल्झायमर्स हा विकार झालेल्या व्यक्तीचं उर्वरित आयुष्य पार झाकोळून जातं. स्मृती आणि आकलन यासह त्यांच्या अन्य मानसिक शक्ती कमी झालेल्या असतात. परंतु आता याबाबत काही उपाय सापडू शकेल, अशी आशा दाखवणारा यशस्वी प्रयोग अमेरिकेतील संशोधकांनी अलीकडेच केला. त्याविषयी थोडक्यात माहिती...

उंदरावर काही विकारांची नावं ऐकली की धडकी भरते. अल्झायमर्स हा त्यातलाच एक विकार. हा विकार जडलेल्या दुर्भागी जिवांना त्यांचे दैनंदिन व्यवहार करणंही कठीण होतं. या विकाराला डॉ. अलोईस अल्झायमर यांचं नाव मिळालं आहे. याचं कारण ' मानसिक आजारा ' ने मरण पावलेल्या एका अभागी महिलेच्या मेंदूची तपासणी करताना तिच्या मेंदूच्या ऊतींमध्ये काही बदल झालेले असल्याचं त्यांना आढळून आलं. हे बदल केवळ आश्चर्यकारकच नव्हते, तर असाधारणही होते. त्यांच्या या ' शोधा ' मुळेच ती महिला ज्या आजाराने मरण पावली होती, त्या विकाराला डॉ. अल्झायमर यांचं नाव मिळालं.

या विकारामुळे संबंधिताच्या स्मृतीक्षमतेवर परिणाम होतोच ; परंतु अन्य मानसिक शक्तीसुद्धा दुबळ्या बनतात. संबंधिताची विचार करण्याची शक्ती, आकलनशक्ती यावरही या विकाराचा दुष्परिणाम होतो. अशा व्यक्तींच्या मेंदूमध्ये, चेतापेशींमध्ये संदेशवहनासाठी आवश्यक असलेल्या रसायनाचं प्रमाणही कमी झालेलं आढळून येतं. त्यामुळंच चेतापेशींमध्ये संदेशांची देवाणघेवाण होऊ शकत नाही. अशा स्थितीत हा विकार झालेल्यांची अवस्था किती नाजूक होत असेल, याची कल्पनाच केलेली बरी. मात्र आता ही स्थिती पालटवता येऊ शकण्याची संभाव्यता दिसू लागली आहे. म्हणजे असं, की अल्झायमर्स झालेल्या उंदराच्या मेंदूमध्ये झालेले अनिष्ट किंवा अहितकारक बदल काढून टाकून त्याला काही प्रमाणात तरी पूर्वपदावर आणणं शक्य असल्याचं एका प्रयोगात दिसून आलं आहे. यासंबंधात अमेरिकेतील संशोधकांनी एक उंदरावर केलेले प्रयोग महत्त्वाचे आहेत. या उंदराच्या मेंदूमध्येही ग्लायकोप्रोटीन किंवा अबिटा ( ड्डड्ढद्गह्लड्ड) होतं. (अल्झायमर्स झालेल्या पेशण्टच्या मेंदूत हे आढळून येतं. त्याच्यामुळं स्मृती आणि आकलनशक्ती यावर विपरीत परिणाम होतो) या ग्लायकोप्रोटीनमुळेच मेंदूतील चेतापेशींची हानी होते. या उंदराला सशोधकांनी ' अबिटाचीच काही प्रतिपिंडं ' इंजेक्शनने टोचली. त्यामुळे या उंदराच्या मेंदूतील हानी झालेल्या चेतापेशी काहीशा पूर्वपदावर आल्या, असं निरीक्षण या संशोधकांनी नोंदवलं आहे. याचं कारण या प्रतिपिंडांमुळं त्या उंदराच्या मेंदूमध्ये निर्माण झालेेल्या अनिष्ट घटकांचं प्रमाण कमी झालं, असंही हे संशोधक म्हणत आहेत.

या प्रयोगपूवीर्पर्यंत असं मानण्यात येत होतं, की एकदा मेंदूमध्ये काही बिघाड झाला, की तो दुरुस्त करता येत नाही. मात्र या प्रयोगाने त्याबाबतही आशेचा एक अंधुक किरण दाखवला आहे. या उंदराच्याबाबत तर त्याच्या मेंदूतील अनिष्ट बदल तीन दिवसांतच काही प्रमाणात दूर झाले. आकडेवारीत सांगायचं, तर या उंदराच्या मेंदूत झालेल्या अपायकारक बदलांपैकी 20 ते 25 टक्के बदल ' सुधारले ' किंवा ते भाग पूर्वपदावर आले. आता उंदरावर यशस्वी झालेला हा प्रयोग माणसासाठीसुद्धा हिताचा ठरेल काय, हे बघणं आवश्यक आहे. तसंच ही प्रतिपिंडं नेमकं काय करतात, त्याबाबतही अधिक अभ्यास होण्याची गरज आहे. त्यासाठी अधिक सखोल संशोधनाची गरज आहे, असं वॉशिंग्टन युनिव्हसिर्टी स्कूल ऑफ मेडिसिनमधील हे संशोधक म्हणत आहेत.

माणसाचं जीवन झाकोळून टाकणारा हा विकार कोणत्या कारणामुळे होतो, हे नेमकेपणाने सांगता येत नाही. मात्र त्याचे परिणाम भयंकर असतात. नव्या संशोधनाचा फायदा इतकाच, की संबंधिताचं आयुष्य पूर्णपणं नीरस करून टाकणाऱ्या या रोगावर अधिक संशोधन करून काही उपाय शोधता येऊ शकेल. हा मार्ग खूपच दूरचा आहे, हे संबंधित संशोधकसुद्धा मान्य करतात. या विकाराची नेमकी सुरुवात कशी होते आणि तो वाढत जाण्याची प्रक्रिया कशी होते, याचा संपूर्ण शोध घेतल्यानंतरच त्यावर उपाय शोधणं शक्य होईल, असंही या संशोधकांनी स्पष्ट केलं आहे.

श्रीराम शिधये

 
</text>
</doc>
