<doc>
<docno>1005614.cms.txt</docno>
<text>
 
महामुंबई
कामगार साहित्य संमेलन 23 फेब्रुवारीला
[ Monday, January 31, 2005  12:16:39 am]


म. टा. प्रतिनिधी

मुंबई : महाराष्ट्र कामगार कल्याण मंडळाचे राज्य पातळीवरील कामगार साहित्य संमेलन यंदा सोलापूर येथे होणार आहे. डॉ. अनिल अवचट या संमेलनाचे अध्यक्षपद भूषविणार असून अखिल भारतीय मराठी साहित्य संमेलनाचे माजी अध्यक्ष डॉ. रा. ग. जाधव यांच्या हस्ते या संमेलनाचे उद्घाटन होणार आहे. स्वागताध्यक्षपदी डॉ. हेमंत देशमुख असणार आहेत.

सोलापूर महानगर पालिकेच्या हुतात्मा स्मृती मंदिर सभागृहात होणाऱ्या या संमेलनात कामगार क्षेत्राशी संबंधित तीन परिसंवाद, निमंत्रित व नवोदित कामगार कवींची दोन कवीसंमेलने, कथाकथन, विविध भाषिक अभ्यासकांचे मनोगत, आदी कार्यक्रमांचे आयोजन होणार आहे.

एकूण नऊ सत्रांच्या या संमेलनात ' असा असेल 2020 मधील कामगार, मालक आणि कारखाना ', ' या साहित्यप्रवाहावर शतदा प्रेम करावे ' व ' भवितव्य असंघटित कामगारांचे ' हे परिसंवाद होणार आहेत.

' रसिक कामगारांच्या दरबारात राशीचक्रकार ' हा शरद उपाध्ये आणि अशोक शेवडे यांनी सादर केलेला कार्यक्रम हे पहिल्या दिवशीच्या कार्यक्रमांचे वैशिष्ट्य असेल.

 
</text>
</doc>
