<doc>
<docno>1006743.cms.txt</docno>
<text>
 
महाराष्ट्र
नाशिक साहित्य संमेलनात बहुजनांचा उत्साही सहभाग
[ Monday, January 31, 2005  11:53:33 pm]


परवाच नाशिकला 78 वं अखिल भारतीय मराठी साहित्य संमेलन पार पडलं. वादाने नांदी झाली असली तरी या संमेलनाला लोटलेल्या उदंड जनप्रवाहाच्या रेट्यापुढे ठेवणीतले अनेक वाद कुठल्या कुठे उडून गेले.

नाशिक जिल्हा मराठा विद्या प्रसारक समाजाचे सरचिटणीस डॉ. वसंत पवार यांनी या शिवधनुष्याला हात घातला तेव्हा अनेकांच्या भुवया वक्र झाल्या होत्या. पण, महाराष्ट्र साहित्य परिषदेचे नाशिक शाखाध्यक्ष विनायकदादा पाटील यांनी डॉ. पवारांपाठी आश्वासकपणे उभे राहिले. महत्त्वाचं म्हणजे मविप्र समाजाच्या पदाधिकाऱ्यांपासून ते स्काऊटच्या मुलांपर्यंत सर्वांनीच संमेलनाच्या कामात ' घरचं कार्य ' म्हणून स्वत:ला झोकून दिलं. त्यातूनच डॉ. पवार या संमेलनाचा उर्जास्त्रोत ठरू शकले.

संमेलनातल्या साहित्य व्यवहाराची सूत्रं डॉ. पवारांनी कवी किशोर पाठक यांच्याकडे सोपवली होती. साहित्यिकांमधल्या प्रस्थापिततावादास पाठक स्वत:ला अपवाद ठरवू शकले नाहीत. कवि सौमित्रने सर्वप्रथम पाठकांविषयी नाराजी व्यक्त केली ती त्याला निमंत्रितांच्या कविसंमेलनातून डावललं गेल्यामुळे. कधीही संमेलनाला न जाणाऱ्या ना. धों. महानोर यांनी विनायकदादांच्या मैत्राखातर नाशिकच्या संमेलनात निमंत्रितांच्या कविसंमेलनाचं अध्यक्षपद भुषविण्याला रुकार भरला होता. मात्र, ऐनवेळी त्यांनी प्रकृतीच्या कारणास्तव येणं टाळलं. या कविसंमेलनाबाबत निर्माण झालेला वाद हे आणखी एक कारण कशावरून नसावं ? संमेलनातले काही कवी आणि विशेषत: काही कवयित्री इतक्या सुमार होत्या की, त्यांना कशाच्या आधारे सकस कवींच्या पंक्तीत बसवलं ? असा प्रश्न सगळ्यांनाच पडला होता. ' मादे वतन माझे मादे वतन ' ही नाशिकचे महसूल आयुक्त किशोर गजभिये यांच्या पत्नी ज्योती यांची हिंदीतली मराठी कविता तर भोवळ आणणारीच होती.

या कविसंमेलनाचं सूत्रसंचालन करतानाही पाठक यांनी अनेकदा पातळी सोडली. एका कवीच्या विडंबनात्मक कवितेतला ' नळांना दारू यावी ' हा संदर्भ पकडून पाठक यांनी ' असं झालं तर आमचे सर्व निमंत्रित साहित्यिक उद्या सकाळी आधी नळ उघडून बसतील ' अशी कोटी केली. त्यांचा हा कुत्सित कोटीबाजपणा कविसंमेलनात पूर्णवेळ सुरू होता. ' आभाराचे भार कशाला... ' या नाशिकच्या संजय चौधरीच्या ओळींनी स्वत:चे सूत्रसंचालन सजविणारे पाठक संमेलनाच्या नियोजनात संजयला साफ विसरून गेले. असाच प्रकार त्यांनी केल्याची धुम्मस नाशिकच्या अनेकांच्या मनात आहे. नाशिकमधील अनेक ज्येष्ठ साहित्यिकांची दखलही घेण्याचं औचित्य त्यांनी दाखवलेलं नाही.

स्वागताध्यक्ष डॉ. पवार हे राष्ट्रवादी काँग्रेसचे आणि नाशिक महारपालिकेत सत्ता युतीची असं असतानाही महापौर दशरथ पाटील यांनी पुढाकार घेत संमेलनासाठी तीन लाख रु.चा निधी मिळवून दिला. संमेलनासाठी रस्त्यापासून ते पाण्यापर्यंत सर्व सुविधा विनासायास उपलब्ध राहतील याचीही काळजी घेतली. दुसरीकडे नाशिकमधलेच राष्ट्रवादी काँग्रेसचे खासदार देविदास पिंगळे आणि पालकमंत्री छगन भुजबळ यांनी मात्र राजकीय हिशेब बांधत संमेलनापासून दूर राहण्याला प्राधान्य दिलं. तरीही एकंदर संमेलनात राजकारणी आणि साहित्यिक यांच्यातला समन्वय चार पावलं पुढे गेल्याचं सगळ्यांनीच कबूल केलं.

उदंड जनप्रवाह हे या संमेलनाचं महत्त्वाचं वैशिष्ट्य. मुंबई-पुण्यासारखा परप्रांतियांचा भरणा अजूनतरी नाशिकमध्ये झालेला नाही. त्यामुळे या प्रचंड लोकसंख्येत मराठी लोकच अधिक आहेत. ग्रामीण भागाशी नाळ जोडलेल्या या नवशिक्षित समाजाला मराठीबद्दल आस्था आहे. त्यापोटीच त्याने दोन- अडीच कोटी रु.ची ग्रंथखरेदी केली. या बहुजनांची दखल अभिजनांनी घेण्याची गरज आहे. मुंबई-पुण्यातला मराठी टक्का वाढवण्याच्या चिंतेबरोबरच त्यांनी त्याबाहेरच्या प्रचंड मोठ्या समाजाची अभिरुची सकस करण्याचं आव्हानही स्वीकारलं पाहिजे.

... आणखी एक. या संमेलनातला मुलं-किशोर आणि तरुण यांचा सहभाग गांभीर्याने घेतला गेला पाहिजे. संमेलनांना वर्षानुवर्षांपासून चालत आलेल्या परिसंवादी परंपरेतून बाहेर काढून कालानुरूप केलं पाहिजे. अन्यथा ही गदीर् ओसरण्याला वेळ लागायचा नाही.

सचिन अहिरराव

 
</text>
</doc>
