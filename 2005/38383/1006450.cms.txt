<doc>
<docno>1006450.cms.txt</docno>
<text>
 
सदर
हेल्मेट
[ Monday, January 31, 2005  06:55:08 pm]


हजारो वर्षांपूर्वी माणसाचा शोध लागला असला तरी माणसाला डोकं आहे याचा शोध अलिकडेच लागला. त्यामुळे यापुढे माणसाच्या डोक्याची काळजी घेण्यासाठी दुचाकी वाहनचालकांना हेल्मेटचीसक्ती करण्याचा कायदा करण्यात आला. अलीकडे सरकार आणि न्यायालयं कुपोषणाने मरणाऱ्या बालकांपेक्षा अपघाताने मरणाऱ्या चालकांची अधिक काळजी घेतं. त्यामुळे मोटारचालकांना पट्टा बांधण्याची सक्ती करण्यात आली आहे. डॉ. पसरीचा वाहतूकखात्यात असते तर त्यांनी चौपाटीच्या बॅण्ड स्टॅण्डवरच्या फलकावर लिहिलं असतं , ' फॉर डॉग्ज अॅण्ड ड्रायव्हर्स, बेल्ट कंपल्सरी '. हेल्मेटची सक्ती मात्र त्यांनी केली नसती कारण त्यांना म्हणजेच शिखांना हेल्मेट सक्तीचं नाही. पण तरीही त्यांनी फलकावर लिहिलं असतं , ' आपल्याला डोकं आहे हे सिद्ध करण्यासाठी कृपया हेल्मेट वापरावं. ' या अशा डोक्यावरच्या आवरणाने वेळोवेळी सामाजिक आणि सांस्कृतिक क्रांती केली आहे. आता हेल्मेट आलं. पण पूवीर् स्त्रियांना डोक्यावरून पदर घेण्याची सक्ती होत होती. दाखवायला आलेल्या मुलीच्या डोक्यावर पदर नाही म्हणून ती नाकारली जात होती. आता तो पदर डोक्यावरूनच काय पण अंगावरूनही ढळला आहे. केवळ महिलांच्याच बाबतीत नव्हे तर एकेकाळी टोपी घालणं हे सभ्यतेचं लक्षण होतं. अद्यापि ग्रामीण भागातले बहुसंख्य लोक डोक्यावर टोपी घालतात. मी शाळेत असताना डोक्यावर टोपी घालणं सक्तीचं होतं. बोडक्याला वर्गात प्रवेश नव्हता. मंदिरातसुद्धा कीर्तनाला टोपी घातल्याशिवाय कोणी जात नव्हतं. काळ कसा बदलतो पाहा, ज्या झावबा राम मंदिराचा मी आज विश्वस्त आहे, त्याच राम मंदिरात साठ वर्षांपूवीर् रामनवमीला कीर्तन ऐकण्यासाठी मी टोपी घातल्याशिवाय लपून बसलो असताना नायक नावाच्या मॅनेजरने मला आणि माझ्या एका मित्राला कॉलर धरून सर्वांसमोर बाहेर काढलं होतं.

तसं पाहिलं तर डोक्याचा शोध आपण नव्हे तर ब्रिटिशांनीच लावला होता. मोटारसायकल किंवा जीपमधून जाताना पोलिसांना हॅट घालण्याची सक्ती होती. कागदाच्या लगद्यापासून बनवलेल्या त्या जाडजूड हॅटमुळे डोक्याला कधीच मार लागत नसे. ती हॅट त्या काळात धोबीतलावच्या कयानी रेस्तराँच्या बाजूला मिळत असे. उच्चभ्रू लोक हॅटऐवजी महागडी फेल्ट हॅट वापरत. मोठमोठे ब्रिटिश अधिकारी समारंभाला सूटबूट आणि फेल्ट हॅट घालून येत. त्या फेल्ट हॅटचा अखेरचा मानकरी गेल्या महिन्यात हे जग सोडून गेला. अमरीश पुरींना फेल्ट हॅट शोभून दिसत होती. त्यांच्या अंत्ययात्रेबरोबरदेखील ती फेल्ट हॅट नेण्यात आली होती. डोक्यावर कोणी काय घालावं, हा आता वैयक्तिक प्रश्न राहिलेला नाही. ब्रिटिश काळात 1920 पासून प्रत्येक गणवेषाबरोबर टोपी सक्तीची करण्यात आली. तेव्हापासून पोलिस असोत अगर कंडक्टर, डोक्यावर टोपी नसेल तर ' मेमो ' मिळू लागला. एवढंच नव्हे तर बोरीबंदरच्या हमालांनादेखील ती शिस्त लावण्यात आली. गिरगावातली टोप्यांची दुकानं आता राहिली नाहीत पण ' टोपीवाला लेन ' मात्र अद्यापि आहे. 1965 मध्ये या विषयाने ब्रिटिश सरकारची झोप उडवली. सरकारात आणि सैन्यात अनेक शीख आहेत. त्यांनी पगडीऐवजी गणवेशाची टोपी आणि हेल्मेट घालण्याचं नाकारलं. मोठं आंदोलन झालं. सरदारजींनी ब्रिटिश सरकारपुढे फार मोठा प्रश्न उपस्थित केला. अखेर प्रश्न न्यायालयात गेला आणि निकाल शीखांच्या बाजूने लागून पगडीला जीवदान मिळालं. त्या निकालाची आठवण असल्याने केंद सरकारने जेव्हा हेल्मेटसक्तीचा कायदा केला तेव्हा सुरुवातीपासूनच त्यातून शिखांना वगळलं. शीख स्त्रियांप्रमाणे डोक्यावर केसाचा ' अंबाडा ' बांधत असल्याने त्यांनाही सवलत देण्यात आली. अंबाडा असल्यावर डोक्यावर टोपी किंवा हेल्मेट घालता येत नाही हा त्यावेळी शिखांचा एक दावा होता.

माणसाला डोकं असतं याची सरकारलाच नव्हे तर मलादेखील खात्री पटली आहे. परवा एक हेल्मेटधारी तरुण माझ्याकडे आला होता. त्याच्या डोक्यात एक भन्नाट कल्पना आली. तो म्हणाला , ' मंत्र्यांच्या गाडीप्रमाणे हेल्ेमटवर लाल दिवा लावला तर आम्ही अधिक सुरक्षित राहू. ' मला त्याची आयडिया एकदम पसंत पडली. हेल्मेट ही खाजगी प्रॉपटीर् असल्याने त्यावर लाल दिवा काय किंवा गुलाबाचं फूल काय लावण्यास कोणी प्रतिबंध करू शकणार नाही. पण त्याचा फायदा मात्र खूप मोठा आहे. आज सरकारमध्ये जो धुमाकूळ चालतो तो केवळ लाल दिव्यासाठीच. गाडीवर लाल दिवा मिरवत येणारे मंत्री आणि अधिकारी हे स्वत:ला फार शहाणे समजतात आणि जनेतला खिजवत वाहतूकीचे नियम मोडत लाल दिवा पेटवून धावत असतात. त्यांच्या आजूबाजूला लाल दिव्याचे हेल्मेटधारी स्कूटरवाले फिरू लागले तर मंत्र्यांची सगळी मिजास उतरेल. लाल दिव्यासाठी त्यांच्यात चाललेले झगडेदेखील संपुष्टात येतील. आज अनेक तरुण इम्प्रेशन पाडण्यासाठी सर्कशीप्रमाणे आडवी-तिडवी स्कूटर पळवतात. हेल्मेट घातल्यावर बाजूचं दिसत नसल्याने ती हिरोगिरी कमी होईल आणि हेल्मेटच्या अभावी मित्राची स्कूटर घेऊन वासूगिरी करणाऱ्यांची संख्यादेखील रोडावेल.

माझ्या मते, कोल्हापुरी फेटा हा हेल्मेटला पर्याय ठरू शकतो. त्याचप्रमाणे स्कूटर चालवताना डोक्यावर पुणेरी पगडी असेल तर अपघाताने डोक्याला मार बसणार नाही. आमच्या नाक्यावरचा इराणी काही वर्षांपूवीर् वारला. पण तो स्कूटरला किक मारण्यापूवीर् पोखरलेल्या कलिंगडाची अधीर् साल डोक्यावर ठेवून जात असे. असे नवनवीत कायदे आले की पोलिसांची मात्र गोची होते. हेल्मेटशिवाय पकडलं तर स्कूटरवाले वैतागतात आणि नाही पकडलं तर हायकोर्ट दटावतं. त्यामुळे बिचाऱ्या पोलिसांची ' टू बी ऑर नॉट टू बी ' अशी हेल्मेटसारखी अवस्था झाली आहे. जोपर्यंत हेल्मेटवर अंतिम निर्णय होत नाही, तोपर्यंत नाक्यानाक्यावर उभ्या असलेल्या ' हॅम्लेट ' ची अवस्था मात्र तशीच राहणार आहे.

प्रमोद नवलकर

 
</text>
</doc>
