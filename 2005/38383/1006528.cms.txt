<doc>
<docno>1006528.cms.txt</docno>
<text>
 
महाराष्ट्र
वाल्मिक अभयारण्यात बेसुमार वृक्षतोड
[ Monday, January 31, 2005  08:04:07 pm]


म. टा. वृत्तसेवा

कराड : पाटण तालुक्यातील वाल्मिक अभयारण्य क्षेत्रातील वन विभागातून मोठ्या प्रमाणावर ' नरक्या ' वृक्षाची बेसुमार तोड सुरू असून, वनाधिकाऱ्यांच्या दुर्लक्षामुळे त्यास उत्तेजन मिळाले आहे.

वाल्मिक अभयारण्य परिसरातील पर्यावरणवादी आणि निसर्गप्रेमींनी या वृक्षतोडीबद्दल तीव्र संताप व्यक्त केला असून , ' नरक्या ' या दुमिर्ळ वनस्पतीच्या तोडीची चौकशी करण्याची मागणी केली आहे.

मोरणा विभागातील काहीर, धापडे, आटोली, पाचगणी, बाहे, दिक्षी, कोकिसरे, गुरेघर, आंब्रग आणि गोकुड गावांतील वनक्षेत्रात चोरट्या पद्धतीने वृक्षतोड चालू आहे. तोड केलेली झाडे रातोरात गायब केली जातात. ही वृक्षतोड वनखात्याच्या आश्रयाखाली राजरोस चालू असल्याचा आरोप स्थानिक करीत आहेत.

कायदेशीर परवाना देऊनच वृक्षतोड सुरू असल्याचे वन कर्मचारी ग्रामस्थांना सांगत असले तरी इतक्या मोठ्या प्रमाणावर वृक्षतोडीला परवाना कसा दिला, या सवालावर मात्र हे कर्मचारी मौन बाळगून आहेत. काही ना काही कारणे सांगून ही वृक्षतोड चालूच राहिल्याने पर्यावरणाचा ऱ्हास हांण्याची भीती व्यक्त केली जात आहे.

वाल्मिक अभयारण्यातील ' नरक्या ' ही दुमिर्ळ वनस्पती औषधी असून, आंतरराष्ट्रीय बाजारपेठेत तिला प्रचंड मागणी आहे. ' नरक्या ' ची तस्करी करणारे व्यापारी स्थानिक लोकांकडून ती अल्प किंमतीत घेऊन मोठ्या रकमांना त्याची विक्री करतात. हा व्यवहार वन अधिकाऱ्यांशी संगनमत असल्याविना होईल का असा सवाल लोक करीत आहेत.

सामाजिक वनीकरणामार्फत सध्या सामूदायिक वनक्षेत्रात रोप लागवड मोठ्या प्रमाणावर होते. पश्चिम घाट विकास कार्यक्रमाच्या अंतर्गतही रोपवनांची कामे सुरू आहेत. मात्र वनकर्मचाऱ्यांच्या पुरेशा व्यवस्थापनाअभावी ही रोपे वाळून तरी जातात किंवा जंगलातील वणव्यात जळून तरी जातात. संत गाडगेबाबा ग्रामस्वच्छता अभियानामुळे ग्रामीण भागात मोठ्या प्रमाणावर वृक्षारोपण झालेले असले तरी त्याची अशी तोड होणार असेल तर त्या वृक्षारोपणाचा उपयोग तरी काय, असा पर्यावरणवादी ग्रामस्थांचा सवाल आहे.

 
</text>
</doc>
