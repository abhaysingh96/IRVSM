<doc>
<docno>1006487.cms.txt</docno>
<text>
 
महाराष्ट्र
'योगाभ्यासा'चा केवळ विचार नको, कृती हवी
[ Monday, January 31, 2005  07:25:16 pm]


रवींद मांजरेकर

ठाणे : शालेय अभ्यासक्रमात योगविद्या अभ्यासक्रमाचा अंतर्भाव ऐच्छिक विषय म्हणून करण्याबाबत सरकार विचार करत असल्याची माहिती मुख्यमंत्री विलासराव देशमुख यांनी ठाण्यात दिली. पण ठाणे परिसरात असा प्रयोग गेल्या काही वर्षांपासून सुरू असल्याचं दिसून येतं.

वांदे-कुर्ला कॉम्प्लेक्समधील स्वामी रामदेवबाबा यांच्या योगसाधना व योगचिकित्सा शिबिराला देशमुख यांनी भेट देऊन काही काळ योगाभ्यास केला. योगायोगाने इथल्या महापालिका शाळांमध्ये योगाभ्यासातील एक प्रकार असलेल्या ' सूर्यनमस्कारा ' चा प्रयोग गेली काही वर्षं परिणामकारकपणे राबवला जात आहे.

भाजपचे कोकण विभागीय अध्यक्ष संजय केळकर यांनी तत्कालीन शिक्षण समितीचे सभापती विलास ठुसे यांच्याकडे ' सूर्यनमस्कारा ' चं हा प्रोजेक्ट दिला होता. त्यानंतर आलेले सभापती चिंतामणी कारखानीस यांनी या प्रोजेक्टमध्ये अधिक लक्ष घातलं. महापालिकेतील शंभर शिक्षकांना योगाभ्यासाचं प्रशिक्षण देण्यात आलं. प्रत्येक शिक्षकाने शंभर विद्यार्थ्यांच्या योगाभ्यासाची जबाबदारी घ्यावी, अशीही योजना होती. त्याला विद्यार्थ्यांकडूनही चांगला प्रतिसाद मिळाला. दुदैर्वाने सध्या या प्रयोगाच्या अमलबजावणीत सातत्य नाही. परंतु अशा प्रकारच्या योगाभ्यासामुळे विद्यार्थ्यांना फायदा होतो, हे मात्र स्पष्ट झालं.

दरम्यान पालिकेच्या प्राथमिक शाळेतील सुमारे 2500 विद्यार्थ्यांसाठी सभापती सुलेखा लोंढे यांच्या पुढाकाराने घंटाळी मित्रमंडळाच्या सुजाता भिडे यांच्या मार्गदर्शनाखाली नुकतंच मेधासंस्कार वर्ग घेण्यात आले. अंबरनाथ नगर परिषदेच्या शाळांमध्येही ' नैतिक मूल्यां ' च्या तासाला मंगला सारडा

यांचं योगाभ्यासाचं पुस्तक

अभ्यासास ठेवण्यात आलं आहे. योगाभ्यासाची ही चळवळ अशा प्रकारे कोणत्या ना कोणत्या रूपात शालेय विश्वात सुरू आहे.

मुख्यमंत्र्यांच्या घोषणेमुळे या चळवळीत काम करणाऱ्यांना निश्चितच आनंद झाला आहे. गेली चार दशकं योगसाधनेच्या क्षेत्रात काम करणारे योगाचार्य श्रीकृष्ण व्यवहारे यांनी, मात्र हा विचार म्हणून हा चांगला असला तरी सगळी मेख असते ती अमलबजावणीत, असं सांगितलं. यापूवीर्ही अशा प्रकारचे प्रयोग करण्यात आले. परंतु पीटी शिक्षकांकडेच तो भाग सोपवण्यात आला. योग म्हणजे ड्रील नव्हे, हे लक्षातच घेतलं गेलं नाही. वास्तविक फ्रान्स, ब्राझील, इंग्लंडमध्ये शालेय अभ्यासक्रमाचा हा एक भाग आहे. विद्यार्थ्यांची चीडचीड कमी होणं, अभ्यासातील एकाग्रता वाढणं या गोष्टी त्यातून साध्य झाल्या आहेत. काही वर्षांपूवीर् लोणावळ्याच्या कैवल्यधाम योग कॉलेजचे माजी प्राचार्य डॉ. म.ल. घारोटे यांनी ' सचित्र शालेय योगाभ्यास ' हे पुस्तक सरकारच्या सांगण्यावरूनच लिहिलं होतं. पाचवी ते दहावीच्या विद्यार्थ्यांसाठी हे खूपच चांगलं पुस्तक होतं. त्या वेळी सरकारचं दुर्लक्ष झालं आणि पुस्तकाची छपाई थांबली.

योगतज्ज्ञ आणि अधिकारी यांची समिती नेमून तातडीने हा अभ्यासक्रम आखावा. त्याच्या अमलबजावणीसाठी योगक्षेत्रातील मंडळी सरकारला निश्चितच मदत करतील. त्यामुळे

केवळ विचार करण्यापुरता हा विषय मर्यादित राहू नये, अशी अपेक्षा ' मेधासंस्कारा ' च्या माध्यमातून स्मृती संवर्धनासाठी राज्यभरातून चाळीस हजारावर विद्यार्थ्यांना योग शिकवलेल्या व्यवहारे यांनी व्यक्त केली.

 
</text>
</doc>
