<doc>
<docno>1006746.cms.txt</docno>
<text>
 
महाराष्ट्र
त्र्यंबक चौकाच्या नामकरणाचा मुद्दा पुन्हा ऐरणीवर
[ Monday, January 31, 2005  11:54:39 pm]


म. टा. प्रतिनिधी

नाशिक: ' साहित्यलक्ष्मीचा नातू म्हणून माझा सत्कार होतो आहे. पण एका चौकाला दिलेलं नाव काढून धनदांडग्यांचं नाव देण्यात येतयं. असा घोर अपमान आणि विटंबना नाशिकमध्ये होत असताना मी हा सत्कार स्विकारावा का ?' असा सवाल अशोक उर्फ आप्पा टिळक यांनी साहित्य संमेलनाच्या समारोप समारंभात व्यासपीठावर उपस्थित केला आणि त्र्यंबक नाका चौकाच्या नामकरणाचा मुद्दा पुन्हा ऐरणीवर आणला.

या चौकाला लक्ष्मीबाई टिळक यांचे नाव देऊन बरीच वषेर्ं लोटली आहेत. तरीही चौक सुशोभिकरण करून देणाऱ्या प्रायोजकांची नावे चौकांना देण्याच्या मोहिमेंतर्गत चार वर्षांपूवीर् नाशिक महानगरपालिकेतील तत्कालिन काँग्रेस सत्ताधाऱ्यांनी या चौकाला सरदार विंचूरकरांचे नाव देण्याचे मान्य केले होते. त्याप्रमाणे विंचूरकरांच्या वारसांनी या चौकावर काही लक्ष रुपये खर्च करून त्याचे सुशोभिकरण केले आणि तेथे एक डिजीटल बोर्डवरून ' सरदार विंचूरकर चौक ' असे नाव रुढ करण्याचा प्रयत्न केला. ही बाब दोन वर्षांपूवीर् सर्वप्रथम ' महाराष्ट्र टाइम्स ' ने ' त्र्यंबक नाक्याचं डिजिटल बारसं ' या अशी बातमी देऊन सर्वांसमोर आणली. तेव्हापासून प्रसारमाध्यमांच्या सहाय्याने लक्ष्मीबाईंचे नातू आप्पा टिळक या गोष्टीविरोधात झगडत आहेत.

आप्पा यांनी याबाबत सर्व पुरावे महापालिकेपुढे मांडलेही आहेत. त्यावेळी त्यांची समजूत घालण्यापुरते महापालिकेने या चौकातील विंचूरकरांनी उभारलेला फलक झाकून ठेवला होता. मात्र, त्यावरचे आवरण नंतर निघून गेले. या चौकात महापालिकेने लक्ष्मीबाई टिळक यांच्या नावाने लावलेल्या पाट्या साध्या असून विंचूरकरांच्या नावाचा बोर्ड भक्कम आणि मोठा आहे.

महापालिकेचा हा दुटप्पीपणा लक्षात येऊनही आप्पा टिळकांना वयोमानाच्या बंधनामुळे त्याविरोधात फारसा लढा देण्यात मर्यादा पडतात. मात्र, साहित्य संमेलनात संयोजकांनी नाशिकमधल्या ज्या चार जेष्ठ साहित्यिकांचा सत्कार आयोजित केला त्यात आप्पा टिळकांनाही बोलावले होते. ही संधी साधून आप्पांनी व्यासपीठावर मुख्यमंत्र्यापासून महापौरांपर्यंत तमाम मान्यवरांना शेकडो साहित्यिकांपुढे माईकवरून खडे बोल सुनावून सत्काराकडे पाठ फिरवली. तेव्हा त्यांना समजावतांना सगळ्यांचीच धावपळ उडाली.

 
</text>
</doc>
