<doc>
<docno>1006752.cms.txt</docno>
<text>
 
महाराष्ट्र
हरिभाऊंच्या मृत्यूच्या चौकशीचेही गूढ
[ Monday, January 31, 2005  11:56:06 pm]


म. टा. प्रतिनिधी

नाशिक : माजी खासदार हरिभाऊ महाले यांच्या गूढ मृत्युच्या चौकशीविषयीही गूढ निर्माण करणाऱ्या गोष्टी समोर येत आहेत. गेल्या आठवड्यात महाले यांचा मुंबईहून नाशिकला परतत असताना मृत्यू झाल्यावर त्यांच्या कुटुंबियांनी हा घातपाताचा प्रकार असल्याची तक्रार खुद्द मुख्यमंत्र्यांकडे केली होती.

महाले कुटुंबियांच्या तक्रारीची दखल घेत मुख्यमंत्र्यांनी या प्रकरणाची चौकशी करण्याचे आदेश पोलिसांनी दिले होते. त्यानुसार ठाणे ग्रामीण पोलिसांनी तपास सुरू केला आहे. महाले हे मुंबईला एका जमिनीच्या विक्री व्यवहारासाठी गेले होते. तेथून परतत असताना त्यांच्याबरोबरच्या लोकांनीच त्यांची हत्या करून पैसे लांबवल्याचा आरोप महाले यांच्या मुलाने केला होता. मात्र, महाले यांनी मुंबईत कुठलाही व्यवहार केला नसल्याचा आणि याबाबत त्यांची शहा नावाच्या कुठल्याही व्यक्तीशी तिथे भेट झालेली नसल्याचा निष्कर्ष पोलिसांनी काढला आहे.

27 जानेवारीला हरिभाऊ त्यांच्या बोलेरो या गाडीतून मुलगा आणि नातू यांना बरोबर घेऊन निघाले होते. मुंबईतील व्यवहारासाठी मध्यस्थ असलेला नटेश शिंदे त्यांना नाशिकमधीलच पाथडीर् फाटा येथे भेटणार होता. त्यानुसार शिंदे तेथे पालिओ गाडी घेऊन आला. त्याने महाले यांना स्वत:च्या गाडीत घेऊन मुलाला आणि नातवाला परत पाठवून दिले. त्यानंतर जगदिश सावकार आणि अजय भवरे हे दोघे इंडिका कारने तेथे आले. त्यानंतर शिंदेने त्याची गाडी तेथेच राहणाऱ्या के. के. नवले यांच्या घरी लावून सर्वजण इंडिका कारने मुंबईला गेले. मुंबईहून परतत असताना 28 जानेवारीला पहाटे महाले यांचा मृत्यू झाला.

महाले यांच्या मृत्यूचे कारण सांगताना या शिंदे आणि इतर दोघांनी दिलेल्या जबाबानुसार, एका अज्ञात टेम्पोने हुलकावणी दिल्याने पावसामुळे त्यांची इंडिका गाडी घसरली आणि त्यात महाले जखमी झाले. त्यानंतर शिंदेने महालेंना एका गाडीत घालून ठाणे जिल्हा रुग्णालयात दाखल केले. तेव्हा तेथे त्यांना मृत घोषित करण्यात आले.

या घटनाक्रमांमध्ये संशय निर्माण करणाऱ्या अनेक गोष्टी आहेत. मुळात महाले यांनी मुंबईत जमिनीच्या व्यवहाराबाबत केवळ एकच व्यक्तीची भेट घेतली असावी याबाबत कुठलाही ठाम पुरावा नाही. त्याचप्रमाणे खूपदा जमिनींच्या तोंडी व्यवहारात विश्वासावर इसार रकमेची देवाणघेवाण होते. तशी ती हरिभाऊंनी केली असण्याची शक्यता आहे. त्याचप्रमाणे केवळ शिडकाव्याच्या पावसामुळे गाडी घसरू शकते काय ? असाही प्रश्न आहे. हरिभाऊंसारखी मोठी व्यक्ती गंभीर जखमी झालेली असताना त्यांना कोंबडी वाहण्याच्या गाडीत टाकून शिंदे यांनी का नेले असावे ? अशा परिस्थितीत हरिभाऊंना शासकीय रुग्णालयात पाठवून सावकार आणि भवरे हे नाशिकला येऊन खाजगी रुग्णालयात का दाखल झाले ? तपास सुरू होईपर्यंत दोन दिवस अज्ञातवासात का राहिले ?

असे अनेक प्रश्न उभे राहिले असताना पोलिस मात्र हरिभाऊंचा मृत्यू अपघाती असल्याचे सांगतात. तसेच त्याच्या घटनाक्रमात विसंगती नसल्याच्या दिशेने तपास करत असल्याचे दिसू लागल्याने चौकशीविषयीच गूढ निर्माण झाले नाही.

 
</text>
</doc>
