<doc>
<docno>1005607.cms.txt</docno>
<text>
 
महामुंबई
सालेमच बनला खंडणीखोर!
[ Monday, January 31, 2005  12:13:57 am]


म. टा. प्रतिनिधी

मुंबई : कुख्यात गुंड अबू सालेम ( 43) याला भारताच्या ताब्यात देण्याची पोर्तुगालमधील सवोर्च्च न्यायालयाने परवानगी दिली असली तरी या कारवाईला किमान दोन आठवड्यांचा कालावधी लागण्याची शक्यता आहे. सुमारे 60 हून अधिक गुन्ह्यांमध्ये हवा असणारा अबू सालेम भारताच्या ताब्यात आल्यानंतर अनेक गंभीर गुन्ह्यांची उकल होणार आहे.

उत्तर प्रदेशमधील आझमगढ जिल्ह्यातील सराईमीर या गावात जन्माला आलेल्या अबू सालेमचे खरे नाव सालेम कयुम अन्सारी! नोकरीनिमित्त त्याने प्रथम दिल्ली गाठून तेथे रिक्षाचालकाचे काम केले. त्यानंतर 1980 च्या दशकात तो मुंबईत आला. सुरुवातीला टेलरच्या दुकानात तसेच टेलिफोन बूथवर काम करणाऱ्या सालेमने हप्ते वसुली करणाऱ्यांच्या विरोधात आवाज उठवला आणि त्याचा याच प्रकरणातून गुन्हेगारी विश्वात प्रवेश झाला. पुढे तर तो अट्टल खंडणीखोरच झाला!

खंडणी प्रकरणात त्याने एकाची हत्या केली आणि त्याचे महत्त्व वाढले. अनिस इब्राहिमच्या संपर्कात आल्यानंतर हत्या करणाऱ्यांना शस्त्रपुरवठा करण्याची जबाबदारी त्याच्याकडे सोपविण्यात आली. हळहळू त्याने बॉलिवूडवाल्यांकडून खंडणी उकळण्यास सुरुवात केली आणि पुढे चित्रपट निमिर्ती, तस्करी, बनावट नोटांची निमिर्ती यातही शिरकाव केला. 1993 च्या बॉम्बस्फोटात महत्वपूर्ण कामगिरी बजाविल्याचा आरोप असणाऱ्या सालेमने या घटनेनंतर कराचीला पलायन केले. तेथून दुबईला परतल्यानंतर त्याने नैरोबी, बहारिन येथून दाऊद टोळीचे अनेक व्यवहार सांभाळले. 1994 मध्ये भाजप नेते रामदास नायक आणि प्रेमसिंग यांची हत्या झाली. त्याची सूत्रे सालेमनेच हलविल्याचा संशय आहे. 1997 च्या सुमारास त्याला एका गैरव्यवहारप्रकरणी दुबई पोलिसांनी अटक केली होती. मात्र तेथून सहीसलामत सुटका करून घेऊन सालेम पुन्हा पाकिस्तानमध्ये पळाला. 1998 मध्ये तो दाऊद टोळीतून फुटून बाहेर पडला. बॉलिवूडमधून येणाऱ्या पैशांच्या वाटपावरून दाऊद आणि सालेमचे संबंध संपल्याची चर्चा त्यावेळेला बरीच रंगली होती. सालेमने 1198 नंतर बॉलिवूडभोवतालचा पाश बराच आवळला. सालेम टोळीने 12 ऑगस्ट 1998 रोजी गुलशनकुमार यांची हत्या केली. जानेवारी 2000 मध्ये या टोळीने चित्रपट निर्माते आणि अभिनेते राकेश रोशन यांच्यावर गोळीबारही केला होता. सालेम टोळीने खंडणीसाठी जे. पी. दत्ता, अमरीश पुरी, सलमान खान, प्रिती झिंटा यांनाही धमकावले होते.

दाऊदशी वितुष्ट वाढल्यानंतर दुबई सुरक्षित नसल्याची जाणीव त्याला झाली. त्याने अमेरिका गाठली. तिथे त्याने स्वत:चे साम्राज्य उभे केले. मात्र र्वल्ड ट्रेड संेटरवरील हल्ल्यानंतर तेथील सुरक्षा यंत्रणांचा ससेमिरा लागल्यानंतर सालेम पोर्तुगालमध्ये पळाला. तेथूनच तो त्याची सूत्रे सांभाळत होता. मात्र सप्टेंबर 2002 मध्ये लिस्बन येथे त्याला अटक करण्यात आली.

 
</text>
</doc>
