<doc>
<docno>1006603.cms.txt</docno>
<text>
 
बहुतांची अंतरे
...तर फरशीवालेबाबाला आरोग्य विद्यापीठाचे कुलगुरू करा!
[ Monday, January 31, 2005  09:10:26 pm]


खरे काहीच नाही सर्व खोटेच ' मराठी मुलखात- उत्तर महाराष्ट्र ' या सदरात नाशिक येथील फरशीवालेबाबांसंबधात ' खरे काय आणि खोटे काय ' असा प्रश्न उभा केला आहे.

माझ्या मते सर्व खोटे आहे. डोक्यावर फरशी ठेवून फरशीवालेबाबा रोग निदान करतात व झाडपाल्याद्वारे औषध देतात. बोगस वैद्यकीय व्यावसायिक प्रतिबंधात्मक कारवाईसंबंधी जो कायदा आहे, त्याप्रमाणे हे उपचार करणे हा एक ते तीन वषेर् सक्तमजुरीचा गुन्हा आहे. प्रत्येक जिल्हाधिकाऱ्याच्या अध्यक्षतेखाली बोगस डॉक्टर कारवाई समिती असते. पोलिस उपअधीक्षक, जिल्हा शल्य चिकित्सक व जिल्हा आरोग्याधिकारी त्याचे सदस्य असतात. मी नाशिक जिल्हाधिकारी व जिल्हा पोलिस प्रमुख यांची भेट घेऊन या कायद्याआधारे कारवाईची मागणी केली. या प्रकाराची पूर्ण कल्पना उभयतांना असूनही त्यांनी कारवाई का केली नाही, हे कोडेच आहे. बाबांच्या नॅचरोपथीच्या कथित पदवीचा कायदेशीरपणा तपासून सत्वर कार्यवाही सहज शक्य आहे. याबरोबरच औषध आणि जादूटोणा आक्षेपार्ह जाहिराती अधिनियम 1954 प्रमाणे कारवाई होऊ शकते. जो झाडपाला औषध म्हणून फरशीवाले बाबा देतात, त्यात कसलीही गुणवत्ता नाही, त्यामुळे हा दैवी उपचार ठरतो. तसेच औषध प्रमाणित करणे, उत्पादन करणे व वितरित करणे याबाबत संबंधित विभागाचे कोणतेही कायदे फरशीवालेबाबा पाळत नसल्याने तो देखील गुन्हा ठरतो. नाशिकच्या आरोग्य विद्यापीठामार्फत फरशीवालेबाबांचे निदान व उपचार याबाबतची शास्त्रीय चाचणी सहजतेने व त्वरेने घेण्याची कल्पनाही जिल्हा पोलिस प्रमुखांना आम्ही सांगितली होती. खरेच दैवी वैद्यकीय शक्ती असल्यास फरशीवालेबाबाला नाशिक आयुविर्ज्ञान विद्यापीठाचे कुलपतीपदही देण्यास आमची हरकत नाही. परंतु प्रत्यक्षात आज महाराष्ट्रातील गरीब, गरजू, व्याधीग्रस्त हजारो रुग्णांचा वेळ, श्ाम, पैसा व बुद्धी वाया चालली आहे. हे ना राज्याच्या गृह खात्याला शोभादायक आहे, ना आरोग्य-खात्याला, ना 21 व्या शतकाच्या मराठी जनमानसाला.

नरेंद दाभोलकर,

कार्याध्यक्ष, महाराष्ट्र अंधश्रद्धा निर्मूलन समिती.

 
</text>
</doc>
