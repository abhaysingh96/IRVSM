<doc>
<docno>1006689.cms.txt</docno>
<text>
 
लेख
स्ट्रॅटेजिक अलायन्स म्हणजे काय?
[ Monday, January 31, 2005  11:27:49 pm]


भारत-चीन संबंधात अपवर्ड मुव्हमेंट सुरू झाल्याचे दोन आठवड्यापूर्वी या स्तंभात लिहिल्यानंतर या दोन्ही देशांत संरक्षण व व्यापार क्षेत्रातील सहकार्याबरोबरच अन्य विविध क्षेत्रांतील सहकार्याचे पर्व सुरू होणे अपेक्षित होते. या सर्व गोष्टी हळूहळू व टप्प्याटप्प्याने होतील असे वाटले होते ; परंतु या दोन्ही देशांना आता फार वेळ घालवणे मंजूर नसावे. त्यामुळेच त्यांनी स्ट्रॅटेजिक डायलॉग सुरू करण्याची घोषणा केली आहे. या स्ट्रॅटेजिक डायलॉगची परिणती नंतर स्ट्रॅटेजिक अलायन्समध्ये होऊ शकते. सध्या भारताचा अमेरिकेशी स्ट्रॅटेजिक अलायन्स आहे. अमेरिकेशी असा अलायन्स असताना पुन्हा चीनशी असाच अलायन्स होऊ शकतो का व त्याचा नेमका अर्थ काय असा प्रश्न पडू शकतो.

स्ट्रॅटेजिक अलायन्स म्हटले की, बहुतेकांना हा लष्करी करार असावा किंवा एखाद्या देशाला शह देण्यासाठी दुसऱ्या देशाशी केलेली लष्करी आघाडी असावी असे वाटते. पण अमेरिका व चीनशी जो स्ट्रॅटेजिक अलायन्स भारत करू पहात आहे त्यात ही गोष्ट अभिप्रेत नाही. याचा अर्थ या देशांशी कोणत्याही स्वरूपाचे लष्करी सहकार्य अथवा लष्करी देवाण- घेवाण होणारच नाही, असेही नाही. मग भारताला स्ट्रॅटेजिक अलायन्स म्हणजे काय अपेक्षित आहे ?

सध्या जगात अमेरिका ही एकमेव महासत्ता आहे. त्यामुळे सध्याचे जग हे ' युनिपोलर र्वल्ड ' आहे. पण चीन आणि रशिया यांना आपणही महासत्ता होऊन जगाचे रूपांतर ' मल्टीपोलर र्वल्ड ' मध्ये करावे असे वाटते. त्यामुळे बुद्धिबळात करतात त्याप्रमाणे या देशांनी ' कॅसलिंग ' सुरू केले आहे. थोडक्यात, आपण महासत्ता होईपर्यंत अमेरिकेला आपल्या किंवा आपल्या भोवतालच्या क्षेत्रात प्रभाव गाजविण्याची संधी न देण्यासाठी केलेली आघाडी असा त्यांच्या स्ट्रॅटेजिक अलायन्सचा अर्थ आहे. पण भारत जगाकडे ' मल्टी किंवा युनिपोलर ' संकल्पनेतून पाहण्यास तयार नाही. ' जगा आणि जगू द्या ' हे भारताच्या स्ट्रॅटेजिक अलायन्समागचे तत्त्व आहे. हे जग ' मल्टी लॅटरल ' असावे असे भारताला वाटते. याचा अर्थ, कुण्या एका राष्ट्राची शक्ती अफाट आहे म्हणून त्याने जगावर नियंत्रण ठेवू नये ; या शक्तीचा वापर देवाण-घेवाण, व्यापार-उदिम यासाठी करून आंतरराष्ट्रीय सहकार्य वाढवावे व जग जगण्यासाठी अधिक सुरक्षित करावे असा आहे. वरवर पाहता भारताची ही कल्पना अव्यवहार्य व पोकळ आदर्शवादी वाटते. पण सध्या जगातील प्रत्येक देशाची वाटचाल तणाव कमी करून आथिर्क प्रगती करण्याकडे चालू आहे. तिला अडसर किंवा अडथळा ठरू शकतील असे तणाव टाळण्याकडे या देशांचा कल आहे. तसेच ज्या गोष्टींची आपल्याकडे विपुलता आहे, त्या त्याची कमतरता असलेल्या देशाला द्याव्यात आणि कमी असलेल्या गोष्टी, विपुलता असलेल्या देशांकडून घ्याव्यात असे देवाण-घेवाणीचे धोरण जगभर पसरू लागले आहे. पण ज्या दोन देशांत शत्रुत्व आहे, त्यांनी अशा देवाण- घेवाणीला नकार देऊन शत्रुत्वच जागवत राहावे काय ? भारताच्या स्ट्रॅटेजिक अलायन्स-मध्ये याचे उत्तर ' नाही ' असे आहे.

त्यामुळेच भारत- अमेरिका संबंधात त्यावेळचे भारताचे परराष्ट्र मंत्री जसवंतसिंह आणि अमेरिकेचे उपपरराष्ट्र मंत्री स्ट्रॉब टॅलबोट यांनी दोन्ही देशांतले मतभेदाचे मुद्दे व सहकार्याचे मुद्दे वेगवेगळे काढले. तोडगा निघणे शक्य नाही ते मुद्दे मागे ठेवले आणि सहकार्य होऊ शकेल अशा क्षेत्रात सहकार्याला गती दिली. परिणामी विज्ञान, तंत्रज्ञान आणि संरक्षण या क्षेत्रात दोन्ही देशांत सहकार्य सुरू झाले. पण याच स्ट्रॅटेजिक अलायन्सचा अर्थ चीन महासत्ता झाल्यास त्याला अटकाव करण्यासाठी केलेली लष्करी आघाडी असा लावला गेला. पण चीनला या अलायन्सचे स्वरूप कळल्यानंतर चीनशीही असा अलायन्स शक्य आहे, हे दोन्ही देशांच्या नेत्यांच्या लक्षात आले. पण एक रक्तपाती युद्ध आणि दीर्घकाळचे शीतयुद्ध यातून गेलेले हे दोन देश भूतकाळ विसरण्यास तयार होतील का असा प्रश्ान् होता. वाजपेयी सरकार आणि आताचे मनमोहन सिंग सरकार विधायक अशा स्ट्रॅटेजिक अलायन्ससाठी भूतकाळ मागे टाकण्यास तयार आहेत.

दोन्ही देशांतील सीमाप्रश्ान् हा देवाण-घेवाण आणि चचेर्ने सुटू शकतो हे उच्चपातळीवरील वाटाघाटींमधून स्पष्ट झाले होतेच. मतभेदाचा हा एक मुद्दा बाजूला पडल्यावर अन्य क्षेत्रांतील सहकार्याची दारे उघडी होणे अपेक्षित आहे. पण त्याआधी दोन्ही देशांतील लष्करामध्ये विश्वासाचे वातावरण निर्माण होणे आवश्यक होते. त्यासाठीच हा स्ट्रॅटेजिक डायलॉग सुरू आहे. यात मतभेदाचे मुद्दे वेगळे काढणे, मतभेद मिटविण्याचा प्रयत्न करणे, मतभेद कायम राहतील ते बाजूला ठेवणे आणि सहकार्याची क्षेत्रे निवडून त्याबाबत ठरवलेली ध्येये वेगाने गाठणे या बाबींवर भर देण्यात येईल.

थोडक्यात, अमेरिका आणि चीन या दोन ध्रुवांवर राहू इच्छिणाऱ्या देशांशी भारत कोणताही संघर्ष होऊ न देता स्वतंत्र धोरण आखून संबंध ठेऊ इच्छित आहे. या देशांच्या हितसंबंधाला हा स्ट्रॅटेजिक अलायन्स फायदेशीर ठरेल तोपर्यंत तो चालू राहील ; कारण राजकारणात कोणतीच गोष्ट कायम नसते.

दिवाकर देशपांडे

 
</text>
</doc>
