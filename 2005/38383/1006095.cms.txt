<doc>
<docno>1006095.cms.txt</docno>
<text>
 
देश-विदेश
गोव्यात भाजपचे सरकार अडचणीत
[ Monday, January 31, 2005  01:55:24 pm]


टाइम्सवृत्त

पणजी : गोव्याचे राज्यपाल एस. जमीर यांनी भाजपचे मुख्यमंत्री मनोहर पर्रीकर यांना बहुमत सिद्ध करण्यास सांगितले असून, मुख्यमंत्र्यांनी बुधवारी आपणच बहुमत सिद्ध करु असा दावा केल्याने गोव्याचे राजकारण एकदम प्रकाशझोतात आले आहे. मात्र भाजपकडे असलेल्या आमदारांची संख्या कमी असल्याने गोव्यात भाजपचे सरकार अडचणीत आले आहे.

40 सदस्यांच्या विधानसेभेत बहुमत सिद्ध करण्यासाठी 21 आमदारांची आवश्यकता असून, काँग्रेसने आपल्याकडे भाजपापेक्षा जास्त आमदार असल्याचा दावा केल्याने राज्यपालांनी मुख्यमंत्री पर्रीकर यांना बहुमत सिद्ध करण्यास सांगितले आहे. राज्यपाल जमीर यांनी आपणाला भेटण्यास आलेल्या सर्व राजकीय नेत्यांचे निवेदन स्विकारीत असल्याचे सांगितले.

शनिवारी चार आमदारांनी राजीनामा दिल्याने आणि पर्रीकर यांच्या सरकारला पाठिंबा देणाऱ्या दोन आमदारांनी पाठिंबा काढून घेतल्याने भाजपचे सरकार अल्पमतात आले. सध्या 36 आमदारांच्या विधानसभेत काँग्रेसने आपल्याकडे 19 आमदार असल्याचा दावा केल्याने भाजप अडचणीत आल्याची चर्चा राजकीय वर्तुळात आहे.

 
</text>
</doc>
