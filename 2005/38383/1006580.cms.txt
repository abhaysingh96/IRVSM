<doc>
<docno>1006580.cms.txt</docno>
<text>
 
महाराष्ट्र
कोकणात गरज मासळी प्रक्रिया उद्योगाची!
[ Monday, January 31, 2005  08:37:41 pm]


शशी तायशेटे

कणकवली : सागरी खजिन्याने समृद्ध कोकणात मासळी उत्पादनासाठी नवे तंत्रज्ञान वापरल्याशिवाय आथिर्क सुबत्ता येणार नाही. नव्या प्रकारची जाळी, फायबर बोटींच्या अनुदानात वाढ व मच्छीमारीचे शास्त्रशुद्ध ज्ञान देण्यासाठी कोकणात मासळी प्रक्रिया उद्योग उभारणे आवश्यक आहे, असे मत देवगड येथील मत्स्य व्यावसायिक दादासाहेब पारकर यांनी व्यक्त केले.

मासळीच्या चवीची अनुमाने बदलली असल्याचे पारकर यांनी स्पष्ट केले. पापलेट, सुरमई व हलवा ही मासळी उच्चभ्रू मानली जाते. परंतु दुय्यम प्रतीच्या बळे, राणे, माकुला व शेंगाळा या मासळीलाही परदेशात किंमत आली आहे. किती अंतरावर कुठला मासा मिळेल, रात्री कोणती मासळी जास्त मिळते, याचे प्राथमिक ज्ञानही कोकणातील मच्छीमारांना नाही. त्यामुळे पारंपरिक पद्धतीने मासळी पकडणे, येईल तो माल पदरात घेणे चुकीचे आणि खर्चाचे ठरत आहे.

मत्स्य व्यवसायात झालेल्या बदलांची माहिती पारकर यांनी दिली. दोन-तीन फुटांची तलवारीसारख्या पांढऱ्या पट्ट्याची बळे ही मासळी ' रिबन फीश ' म्हणून परदेशात जाते. आपल्याकडे दोन रुपये किलोने विकल्या जाणाऱ्या या मासळीला परदेशात 12 ते 14 रुपये भाव मिळतो. त्यात 60 टक्के प्रोटीन आहे. चीनमध्ये ते विशेष लोकप्रिय आहे. राणे ही मासळीदेखील ' रेड फीश ' म्हणून परदेशात लोकप्रिय आहे.

रत्नागिरीत गदे कंपनी आणि नाईक कंपनी यांनी सुरमई प्रोजेक्ट म्हणून मासळी बोनलेस करण्याची परदेशी मशिनरी आणली. त्यामुळे काटे बाजूला करून मासळी ब्लॉक तयार करणे शक्य झाले. 14 रुपयांचा माकुळ 80 रुपये किलो दराने जाऊ लागला. या यंत्राच्या मदतीने दिवसाला 100 टन मासळीवर प्रक्रिया होऊ शकते. त्यामुळे रोजची उलाढाल 50 लाख रुपयांपर्यंत पोहचू शकते. रत्नागिरीत कारवार, गोवा, मंगळूरहून मासळी प्रक्रियेसाठी येऊ लागली आहे. दुय्यम दर्जाची मासळी फिलीपाइन्स, चीनमध्ये जात असल्याने चांगले परकीय चलनही मिळत आहे. रत्नागिरी ते विजयदुर्ग समुदात असलेल्या डोंगरात बहुमोल वनस्पती व प्रवाळ आहेत. तेथे मोरी नावाची मासळी मोठ्या प्रमाणावर सापडते, अशी माहिती पारकर यांनी दिली.

राज्य सरकारने जाहीर केलेल्या ' कोकण पॅकेज ' मध्ये तरुणांना मच्छीमारीचे शास्त्रशुद्ध प्रशिक्षण देण्यासाठी निधीची तरतूद करणे आवश्यक आहे, यावर पारकर यांनी भर दिला. 50 वाव समुदमैलावर तळाला वाळू व शिंपल्या राहतात. तेथे रात्री चांगली कोळंबी मोठ्या प्रमाणावर मिळते. पण मच्छीमारांना त्याची माहितीच नाही. फायबरच्या बोटींची किंमत एक लाख रुपयांवर गेली आहे. त्यासाठी सरकारने 50 हजारांची सबसिडी द्यावी, अशी मागणी त्यांनी केली.

सिंधुदुर्ग जिल्ह्यातील सागरीमार्गावर सुरमई प्रकल्प, देवगड बंदरात खाडीला धक्का बांधण्यासाठी 22 वर्षांपासून रखडलेला आनंदवाडी प्रकल्प यांवर ' कोकण पॅकेज ' मध्ये मार्ग निघावा, अशी अपेक्षा त्यांनी व्यक्त केली.

 
</text>
</doc>
