<doc>
<docno>1006644.cms.txt</docno>
<text>
 
अग्रलेख
अनंतमूर्तींची व्यथा
[ Monday, January 31, 2005  10:20:57 pm]


प्रसिद्ध कन्नड साहित्यिक डॉ. यू. आर्. अनंतमूर्ती यांनी नाशिकच्या मराठी साहित्य संमेलनाचा समारोप करताना एका जुन्याच वादाला पुन्हा तोंड फोडले आहे. अनंतमूर्ती यांची साहित्यसेवा मोठी आणि त्यांना भारतातील साहित्य प्रांतातील सर्वात मोठा ज्ञानपीठ पुरस्कारही प्राप्त झाला असल्याने त्यांनी भारतीय भाषांबद्दल केलेल्या विवेचनाला महत्त्व आहे. म्हणूनच ' इंग्रजी भाषेतील शिक्षण सर्जनशीलतेला मारक आहे ,' हे त्यांचे विधान गंभीर चचेर्चा विषय बनते.

महाराष्ट्रातील इंग्रजी माध्यमांच्या शाळांचा वाढता प्रभाव अनेक शिक्षणतज्ज्ञांना बऱ्याच काळापासूनची चिंतेची बाब वाटत असली, तरी अधूनमधून परिसंवादात भाषणे करण्यापलीकडे यासंबंधात काही घडलेले नाही. मुंबईसारख्या बहुढंगी शहरात मराठी माध्यमाच्या शाळा ओस पडू लागल्याच, परंतु तालुक्याच्या गावांतही मराठी माध्यमापेक्षा इंग्रजी शाळांतच मुलांना घालण्याकडे पालकांचा कल दिसू लागला. मुलाचे भवितव्य उज्ज्वल करायचे, तर मराठीपेक्षा त्याला इंग्रजी शाळेतच घालावे, असा व्यवहारी विचार पालक करू लागले असतील, तर त्यात त्यांचा दोष नाही.

आजुबाजूला परिस्थिती अशी आहे की, गेल्या दोन पिढ्यांत जे विद्याथीर् इंग्रजी शाळांतून शिकले, त्यांचा आथिर्क विकास त्यांच्याच तोडीच्या पण मराठी शाळांत शिकलेल्या विद्यार्थ्यांपेक्षा अधिक झाला, असे सर्वसाधारण चित्र आहे. मराठी भाषेवरच ज्यांची उपजीविका चालते, व या भाषेनेच ज्यांना नाव व प्रतिष्ठा मिळवून दिली, अशा मराठी भाषेच्या शिक्षक-प्राध्यापकांनी आणि साहित्यिकांनी आपल्या मुलांना केव्हाच इंग्रजी शाळांत दाखल केले. अभिजनांनी आपल्या मुलांना इंग्रजीत शिक्षण देऊन त्यांचे भवितव्य उज्ज्वल होईल, याची दक्षता घ्यायची आणि इतरांच्या मुलांनी मात्र मराठीत शिकावे असा आग्रह धरायचा, हा ढोंगीपणा आहे.

त्यामुळे सभा-संमेलनांचे फड जिंकता आले, तरी लोकांचे मन वळवता येणार नाही. शालेय शिक्षण मातृभाषेतच द्यायला हवे, असा आग्रह अनंतमूतीर् यांनी धरला. प्राथमिक शिक्षण मातृभाषेत मिळाले, तर विद्यार्थ्यांचा मानसिक व बौद्धिक पाया मजबूत होतो, हा जागतिक पातळीवरील सिद्धांत आहे. त्यामुळे पुढे शिक्षणाचे माध्यम बदलले, तरी पायाभूत शालेय पातळीवर ते मातृभाषेतच असावे, हे म्हणणे ठीक आहे. पण या आग्रहापायी आपण मराठी भाषिक मुलांचे आयुष्याचे नुकसान तर करीत नाही ना, याचाही विचार करायला हवा. अनंतमूतीर्ंनी मांडलेला महत्त्वाचा विचार इंग्रजीतून शिकल्याने सर्जनशीलता मारली जाते का, हा आहे.

त्यावर शिक्षण व समाजतज्ज्ञांनी चर्चा करायला हवी. शिक्षणाचे दोन उद्देश असतात. पहिला, व्यक्तिमत्त्व विकास आणि दुसरा जगण्यासाठी साधन. जगातील बहुतांश जनता जगण्यासाठी उत्तम साधन प्राप्त व्हावे, याच उद्देशाने शिक्षणाकडे पाहते व त्यात गैर काहीच नाही. उत्तम शिक्षण घेतल्यामुळे उत्तम ज्ञान प्राप्त होते आणि त्यामुळे चरितार्थाचे उत्तम साधन मिळवता येते, हा सर्वसामान्य दृष्टिकोन. त्यासाठी शिक्षणासाठी कोणते माध्यम यापेक्षा कोणते शिक्षण अधिक उपयुक्त, हा विचार अधिक महत्त्वाचा असतो. सर्जनशीलतेचा विकास करण्यासाठी शिक्षण घेणारा वर्ग फारच कमी. शिवाय त्यांच्या पालकांचा मुळातच कल इंग्रजीकडे. अशा वेळी अनंतमूर्तींच्या समस्येची उकल कशी करायची, हा प्रश्नच आहे.

शिवाय विद्यार्थ्याची ज्ञानग्रहणाची भाषा आणि संस्कृतीची भाषा यांची गल्लत करण्याचेही कारण नाही. इंग्रजीमध्ये शिक्षण घेतल्याने मराठीबद्दलची आस्था वा आपुलकी कमी होत नाही. लोकमान्य टिळक, गोखले, रानडे, आंबेडकर प्रभृतींचे माध्यमिक शाळेपासूनचे शिक्षण इंग्रजीतच झाले. पण त्यांच्या सर्जनशीलतेवर काही परिणाम झाला नाही. उलट आणखी एका भाषेशी संपर्क आल्याने सर्जनशीलतेला नवी पालवी फुटली. आगरकरांनी म्हटले की , ' इंग्रजी हे वाघिणीचे दूध आहे '. हे दूध सर्वांच्या मुखी लागले, तर काय वाईट ? प्रश्न हा आहे की, मुले इंग्रजीत शिकली, तर त्यांच्यावर मराठी संस्कार होणार नाहीत, ही भीती. या बाबतीत मल्याळी भाषिकांचे उदाहरण विचारात घेण्यासारखे आहे.

केरळात इंग्रजीतून शिक्षण देणाऱ्या संस्था मल्याळीपेक्षा अधिक आहेत. याच राज्यात मल्याळी वृत्तपत्रांचा खप भारतातील सर्वाधिक खपांमध्ये जाणारा आहे. हे शक्य झाले ; कारण मल्याळी पालकांनी ज्ञानाची भाषा व संस्कृती यांची गल्लत होऊ दिली नाही. इंग्रजी माध्यमात शिकणारी त्यांची मुले आईला ' अम्मा ' आणि वडिलांना ' अण्णा ' म्हणूनच संबोधतात. त्यांचे ' पप्पा ' आणि ' मम्मी ' झालेले नाहीत. मराठी संस्कृतीचा ऱ्हास होतच असेल, तर त्याचे मुख्य दुखणे इंग्रजी भाषेतील शिक्षण नसून तथाकथित अभिजनांची मराठी संस्कृतीबाबतची अनास्था, हे आहे. ते बरे करणे अनंतमूतीर्ंच्या हातात नाही. मराठीच्या दुरवस्थेला सरकारही तितकेच जबाबदार आहे. सरकारातील सर्व नेते मराठी भाषिक. मराठी जनतेच्या मतांवरच त्यांचे अस्तित्व अवलंबून असूनही त्यांना मराठीबाबत आस्था मात्र नाही.

या आणि अशा अनेक व्यथांची चर्चा अनंतमूतीर्ंच्या भाषणाने सुरू झाली, तरी त्याचा उपयोग मराठी संस्कृतीचे रक्षण करण्यासाठी होईल.

 
</text>
</doc>
