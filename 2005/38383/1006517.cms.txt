<doc>
<docno>1006517.cms.txt</docno>
<text>
 
हेल्थ
नाकातून रक्त वाहणे
[ Monday, January 31, 2005  07:58:33 pm]


उन्हाळ्यात विशेषत: लहान मुलांमध्ये अचानक नाकातून रक्त वाहू लागते. ते ताबडतोब थांबवणे महत्त्वाचे असते. प्रथम त्या व्यक्तीला आडवे न झोपवता बसवावे. यामुळे नाकातल्या रक्तवाहिन्यातील दाब कमी होण्यास मदत होते. आडवे झोपवल्यास रक्त नाकातून घशात जाते व रक्तस्त्राव थांबला आहे की नाही, हे कळत नाही.

रक्त थांबण्यासाठी नाक बोटांच्या चिमटीत पाच मिनिटे घट्ट दाबून धरावे. श्वासोच्छवास तोंडाने घेण्यास सांगावे. अशाप्रकारे नाक दाबून धरल्याने रक्त गोठण्यास मदत होते व ते वाहायचे थांबते. बर्फ ठेचून तो पातळ कापडात धरावा आणि त्याने नाकपुड्यांवर दाब द्यावा. यामुळे रक्त लवकर गोठते.

नाकातून रक्त वाहण्याची विविध कारणे :

1) नाक जोरात साफ करणे, नाकाला मार लागणे, जोरात शिंकणे यामुळे नाकातील त्वचेला जखम होऊन रक्त वाहू शकते.

2) जंतुसंसर्ग होणे : हवेतील जंतूमुळे नाकात किंवा त्याच्या आजूबाजूच्या पोकळ्यांमध्ये (ह्यद्बठ्ठह्वह्यद्गह्य) जंतूसंसर्ग होऊन नाकातील त्वचेतून रक्त वाहू लागते.

3) रक्तदाब प्रमाणाबाहेर वाढल्यास.

4) रक्त गोठण्यासाठी आवश्यक असलेल्या कुठल्याही घटकाची रक्तामध्ये कमतरता असल्यास उदा. जीवनसत्त्व ' क ' ची कमतरता, हिमोफिलिया.

5) हृदयविकाराच्या रुग्णामध्ये रक्त लवकर गोठू नये म्हणून जी औषधे देण्यात येतात, त्यांचे प्रमाण जास्त झाल्यास. उदा. अॅस्पिरिन, हिपॅरिन इ.

6) कुठल्याही आजारामुळे रक्तामधील प्लेटलेटस् या पेशींचे प्रमाण एकदम कमी झाल्यास.

लहान मुलांमध्ये वरील कुठलेही कारण नसतानादेखील रक्तसाव होऊ शकतो. अशा मुलांमध्ये जन्मत:च नाकातील पुढील भागातील त्वचा रक्तसावप्रणव असते. अशावेळी नाक फुटण्याचा त्रास वारंवार होत असल्याचे लक्षात आल्यावर डॉक्टरांचा सल्ला आवश्यक आहे.

डॉ. राजशेखर सिंहासन

 
</text>
</doc>
