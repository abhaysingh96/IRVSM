<doc>
<docno>1006556.cms.txt</docno>
<text>
 
महाराष्ट्र
जी. डी. व अरुण लाड लवकरच राष्ट्रवादी काँग्रेसमध्ये
[ Monday, January 31, 2005  08:20:09 pm]


म. टा. वृत्तसेवा

सांगली : आयुष्यभर डाव्या विचारसरणीच्या पक्षाचा झेंडा खांद्यावर घेऊन विविध प्रकारची आंदोलने करणारे ' क्रांतीअग्रणी ' जी. डी. लाड आणि त्यांचे पुत्र -क्रांती सहकारी साखर कारखान्याचे अध्यक्ष- अरुण लाड यांचा राष्ट्रवादी प्रवेश निश्चित झाला असून लवकरच ' समारंभपूर्वक ' ते हा प्रवेश करतील.

भिलवडी येथे ' चितळे डेअरी ' च्या कार्यक्रमासाठी राष्ट्रवादी काँंग्रेसचे अध्यक्ष शरद पवार रविवारी येथे आले होते, त्यावेळी उभयतांत ' राष्ट्रवादी काँग्रेस प्रवेशा ' बाबतची ही चर्चा झाली. पवारांच्या उपस्थितीतच लाड आणि त्यांचे सारे सहकारी हा प्रवेश करणार असल्याचे सांगण्यात आले.

भिलवडी येथे विजय चोपडे यांच्या घरी-माजी आमदार पृथ्वीराज देशमुख यांनी पुढाकार घेऊन ही ' पवार-लाड ' भेट घडवून आणली. त्यावेळी उपमुख्यमंत्री आर. आर. पाटील, अर्थमंत्री जयंत पाटील हेही उपस्थित होते. दहा मिनिटांच्या या भेटीत प्रवेशाबाबत सारे काही ठरले.

पवार यांनी यासंदर्भात सांगितले की, जी. डी. लाड यांना यापूवीर् आम्ही सहकार्य केलेले आहे, यापुढेही ते चालू राहील. तर जी.डी.लाड म्हणाले की, शेती काय आहे हे समजणारा आणि शेतकऱ्यांसाठी सतत झटणारा नेता पवार यांच्या रूपाने देशाला मिळाला आहे. या नेत्याला ताकत देण्यासाठी आम्ही राष्ट्रवादीत प्रवेश करण्याचा निर्णय घेतला आहे.

क्रांती साखर कारखान्याच्या मैदानावर राष्ट्रवादीचे अध्यक्ष शरद पवारांच्या उपस्थितीत-लवकरच भव्य शेतकरी मेळावा आयोजित करण्यात येऊन आम्ही जाहीररित्या हा प्रवेश करू असेही लाड यांनी सांगितले. शेतकरी कामगार पक्ष, भारतीय कम्युनिस्ट पक्षाचे नेते म्हणून ओळखले जाणारे लाड राष्ट्रवादी कॉंग्रेसमध्ये प्रवेश करणार अशी गेले वर्षभर चर्चा सुरू होती, अखेर त्यावर आता शिक्कामोर्तब होत आहे.

 
</text>
</doc>
