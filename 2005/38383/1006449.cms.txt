<doc>
<docno>1006449.cms.txt</docno>
<text>
 
सदर
तिची विण्डो सीट
[ Monday, January 31, 2005  06:53:58 pm]


प्रवासात कुठेही जाताना सगळ्यात जास्त आवडीची जागा कुठली असेल, तर ती म्हणजे विण्डो सीट. लहान असताना अगदी भांडून, रडारड करून मिळवलेली आणि मोठं झाल्यावर मात्र मनाला आवरून छोट्यांना स्वत:हून दिलेली. वयाने कितीही मोठं झालं, तरी मन मात्र लहान मुलासारखं विण्डो सीटसाठी झुरतं. अशीच खिडकीकडची जागा पकडण्यासाठी कायम धडपडणारी ' ती '!

आजपर्यंत कायम तिला खिडकीतच बसलेलं पाहिलं आहे. खिडकी मिळावी म्हणून गाडी येण्याअगोदर प्लॅटफॉर्मवर ती हजर असते. मग चालत्या गाडीत चढून खिडकीकडची जागा पकडण्यात ती पटाईत. हवी ती जागा मिळाल्यावर तिच्या चेहऱ्यावर येणारे कुठलीतरी लढाई जिंकल्याचे भाव. सगळंच कसं ठरलेलं. कधी खिडकी मिळाली नाही, तर शेवटी गाडी रिकामी झाली आणि एका स्टेशनपुरती तिला खिडकीत बसता आलं, तरी स्वारी खुश.

अशी ' ती '! गाडीत चढून आपली आवडीची जागा पकडून पेपर वाचणं आणि मग खिडकीतून बाहेर बघत बऱ्याचदा पेपरमध्ये काहीतरी वाचून तिचं हसणं. त्या प्रसंगाशी स्वत:च्या आयुष्याशी जोडलेले बंध शोधणं. कधीकधी काही वाचून तिचं अस्वस्थ होणं आणि मग पेपर बंद करून खिडकीतून बाहेर बघत स्वत:चा मूड बदलण्याचा तिचा प्रयत्न...

अनेकदा खिडकीतून बाहेर बघताना बाहेरच्या गलिच्छ वस्त्या, उघड्यावर बसलेली लोकं, कुपोषित लहान मुलं, सिगरेट फुंकत व पत्ते खेळत बसलेली तरुण मंडळी, कुठेतरी नशा करत बसलेली लोकं बघून तिचं चिडणं हे तर खिडकीलाही नवीन नव्हतं. खिडकी आणि तिच्यात वेगळं नातंच तयार झालंय. तिला काय वाटतंय, ती कसला विचार करते हे खिडकीच जाणू शकते. हे सगळं ती ' तिच्या ' माध्यमातूनच बघते. अनेकदा तिचा स्वत:चा ग्रुप नसल्याने ती एकटी पडते, पण खिडकीबरोबर असल्याने तीही आपण आजूबाजूच्याच विश्वाचा भाग आहोत, अशी मनाला खात्री पटवून देते. कधी एकटं वाटलं, तर खिडकीबरोबर तिचं गुंजन सुरू असतं. बाहेरची लोकं, त्यांची गाडी पकडण्यासाठी चाललेली धडपड, एवढ्या धावपळीतही एकमेकांसाठी वेळ काढून बसलेली कपल्स, गदीर्तही आपला माल खपवण्यासाठी आलेले विक्रेते यांचं निरीक्षण करत ती खिडकीशी गप्पा मारते.

अनेक ऋतू आले, महिने बदलले पण तिचं खिडकीवरील प्रेम कमी झालंच नाही. उन्हाळा असो वा पावसाळा कोणतीही गोष्ट तिला खिडकीपासून दूर करू शकत नव्हती. पावसाळ्यात खिडकी बंद करून बसल्याने तिची होणारी तडफड, कितीही बोचरी थंडी असली तरी खिडकी बंद न करण्याचा तिचा अट्टहास सगळं चक्र सुरूच आहे. बऱ्याचदा ती खिडकीवर डोकं ठेवून बाहेर बघत विचार करत असते. हळूच येणारी हवेची झुळूक तिला हसवून जाते. चेहऱ्यावर पडणारी सूर्यकिरणं डोळ्यात चमक आणतात. ती कोणाचा विचार करते ? हे फक्त खिडकीच समजू शकेल. पण त्या विचाराने तिचं हळूच लाजणं, वाऱ्याच्या स्पर्शाने शहारून जाणे, तिचं गुणगुणणं बघून मजा येते.

... पण गेले कित्येक दिवस ते हसणं, ती डोळ्यातली चमकच निघून गेली आहे. आज ती आहे, तिची खिडकी आहे. पण त्या खिडकीशी संवाद होत नाही, खिडकीजवळ असूनही तो आनंद तिच्या चेहऱ्यावरून हरवला आहे. आजही ती खिडकीवर डोकं ठेवून विचार करते, पण कसला ? त्या विचारांमध्ये काय दु:ख दडलंय हे खिडकीलाही समजेना. गेले अनेक दिवस ती येते, बसते आणि गॉगलपाठी आपले अश्रू लपवण्याचा फसवा प्रयत्न करते. चेहऱ्यावर रूमाल ठेवून बाहेर एकटक बघत राहते. तिचं दु:ख मात्र खिडकीला टोचतंय. तिचं शून्यात नजर लावून बसणं, खिडकीला बोचतंय. हळूच हसणारी, लाजणारी ती! कायम समाधानी असणारी ती आज का कोमेजली ? बाहेर घडणाऱ्या घटना, वेदना तिला जाणवतच नाहीत का ? तिच्या संवेदना अशा कशा संपल्या ? ती अचानक अशी का हरवली असे अनेक प्रश्न खिडकीला पडले आहेत. याचं उत्तर फक्त तिच्याकडेच आहे. पण ती मात्र गप्प आहे. आता खिडकी वाट बघत आहे, तिच्यातल्या ' ती ' ची!

रश्मी पुराणिक

 
</text>
</doc>
