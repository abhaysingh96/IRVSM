<doc>
<docno>1005642.cms.txt</docno>
<text>
 
महाराष्ट्र
मराठीत रुजा... इंग्रजीत विस्तारा!
[ Monday, January 31, 2005  12:41:56 am]


साहित्य संमेलनाच्या समारोपाला यू. आर. अनंतमूर्ती यांचा मंत्र

राजीव काळे

कुसुमाग्रज नगरी- नाशिक : कोट्यवधी मराठीजनांसाठी ' मराठीत रुजा...इंग्रजीत विस्तारा ' असा मंत्र ज्ञानपीठ पुरस्कार विजेते ज्येष्ठ कन्नड साहित्यिक डॉ. यू. आर. अनंतमूर्ती यांनी 78 व्या अखिल भारतीय मराठी साहित्य संमेलनाच्या समारोपप्रसंगी तुडुंब भरलेल्या लोककवी वामनदादा कर्डक सभामंडपातील हजारो मराठी जनांच्या साक्षीने आणि मराठी सारस्वतांच्या उपस्थितीत दिला आणि गेले तीन दिवस सुरू असलेल्या या सहित्यसिंहस्थाचा कळसाध्याय गाठला गेला.

इंग्रजीने मराठीवर केलेल्या आक्रमणा-बाबत एकीकडे अनंतमूर्ती काळजी व्यक्त करीत असताना मुख्यमंत्री विलासराव देशमुख यांनी मात्र यावर काहीही भाष्य केले नाही! संमेलनाचा समारोप रविवारी मुख्यमंत्री विलासराव देशमुख यांच्या हस्ते झाला, पण, उपस्थितांची मने जिंकून गेले ते इंग्रजीत भाषण करणारे या सोहळ्याचे प्रमुख पाहुणे अनंतमूर्ती.

महाराष्ट्र आणि कर्नाटक यांच्यात अनेक समान घटकांची उदाहरणे देत अनंतमूतीर् यांनी प्रारंभीच सूर आळवला तो सामंजस्याचा. इंग्रजी माध्यमाच्या शाळा विद्यार्थ्यांची सृजनशीलता चिरडून टाकत आहेत, अशी टिप्पणी करीत, मराठी मंडळींनी त्यांच्या मुलांना मराठी माध्यमाच्या शाळांमध्येच शिकवावे, अशी आग्रही भूमिका त्यांनी मांडली. आज इंग्रजी महत्त्वाची आहे,

त्या भाषेच्या आधारे तुमचा विकास होईल, हे खरे, पण मुळात त्यासाठी आधी मराठीत रुजा, असा मंत्र त्यांनी दिला. मराठी आणि कानडी या भाषा एकमेकांच्या शत्रू नाहीत, त्यांचा एकच समान शत्रू आहे तो म्हणजे इंग्रजी, असेही ते म्हणाले. मुख्यमंत्री विलासराव देशमुख यांनी साहित्यिक आणि राजकारणी यांच्यातील दुरावा संपुष्टात यावा, अशी अपेक्षा व्यक्त केली.

तो जोवर संपत नाही, तोपर्यंत सौहार्दाचे वातावरण निर्माण होणार नाही, असे ते म्हणाले.

 
</text>
</doc>
