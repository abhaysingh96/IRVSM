<doc>
<docno>1005641.cms.txt</docno>
<text>
 
महाराष्ट्र
झालझेंडा!
[ Monday, January 31, 2005  12:39:58 am]


झालं... 78 वं मराठी साहित्य संमेलन झालं! रीतसर झालझेंड्याचा रिवाज पाळून नाशिककरांनी संमेलनाध्यक्ष प्रा. मेश्रामांची परतावणी केली. या परतावणीला अमाप जमसमुदाय लोटला होता. शनिवारी रात्री उशिरापर्यंत एका बाजूला मुख्य सभा मंडपात गोदामाईचा जागरासाठी जितकी गर्दी होती, तेवढीच ग्रंथनगरीतही होती. सुटीमुळे रविवारची सकाळ थोडीशी निवांत गेली असली तरी सूर्य माथ्यावर येईस्तोवर कुसुमाग्रज नगरी फुलून गेली होती. ही गर्दी केवळ बघ्यांची निश्चितच नव्हती. कारण, दोन कोटी रुपयांना भिडलेला ग्रंथविक्रीच्या उलाढालीचा आकडा आणि परिसंवादाना लाभलेली भरगच्च उपस्थिती. सकाळी सुरू झालेले खुले कविसंमेलन तर समारोप सोहळा सुरू झाला तरी संपलेले नव्हते. एरवी कुचेष्टेचा विषय ठरणाऱ्या या कविसंमेलनात सहभागी होणाऱ्यांना त्यांच्याइतकेच उत्साही श्रोते लाभले होते. अनेक नवकवी तिथे गाजून गेले.

शेवटच्या दिवसांतल्या चार परिसंवादांमध्ये लक्षात राहण्यासारखा परिसंवाद ठरला, तो साहित्यिकांचा नव्हे तर उद्योजकांचा. पेंढरकरांच्या अध्यक्षतेखाली झालेल्या या परिसंवादात त्यांच्यासह भंवरलाल जैन आणि मधुकराव मुळे यांचं विचारांच्या अभिव्यक्तीतलं कसब वाखाणण्यासारखंच.

समारोपाचा कार्यक्रम नेटका आणि देखणा झाला. स्वागताध्यक्ष डॉ. वसंत पवार यांनी ' संमेलन जनतेचं, बहुजनांचं व्हावं ही अपेक्षा पूर्ण झाल्याची ' कृतार्थता मांडली. संमेलनात जागतेपणी प्रथांचे जागरण केल्याबद्दल कुठलीही अपराधित्वाची भावना नसल्याचं त्यांनी ठामपणे सांगितलं.

सचिन अहिरराव

 
</text>
</doc>
