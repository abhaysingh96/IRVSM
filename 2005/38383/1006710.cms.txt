<doc>
<docno>1006710.cms.txt</docno>
<text>
 
अर्थव्यवहार
मुशाफिर
[ Monday, January 31, 2005  11:37:52 pm]


फिरण्याची आवड असलेल्या माणसाला कधीच एका जागी स्वस्थ बसवत नाही. सतत वेगळं असं काहीतरी करायचं, नवनवीन सहलीची ठिकाणं शोधायची अशी इच्छा त्या व्यक्तीच्या मनात पिंगा घालत असते. याच हेतूने प्रमोद जकातदार यांनी 1974 साली ' सचिन ट्रॅव्हल्स ' ची स्थापना केली. जकातदार यांच्या मामांचे नाव प्रकाश मोहाडीकर. मोहाडीकरांच्या कार्याचे संस्कार जकातदारांवर झाले होते. मोहाडीकर ' साने गुरुजी कथामाला ' चालवत असत. व्याख्यानमालेच्या निमित्ताने त्यांचे अनेक ठिकाणी फिरणे होत असे. रुपारेल कॉलेजमधून कला शाखेत पदवी घेऊन जकातदारांनी महाराष्ट्र बँक, अॅक्मे अशा ठिकाणी नोकरीही केली होती. पण जकातदारांच्या मनातील स्वत:चा त्यांना स्वस्थ बसू देईना. आणि त्यातूनच पुढे ' सचिन ट्रॅव्हल्स ' चे स्वप्न साकारले.

रायगडाची सफर करताना शिवशाहीर बाबासाहेब पुरंदरे त्यांच्याकडून पर्यटकांना शिवचरित्र ऐकवले तर...असे काहीसे हटके विचार करून सचिन ट्रॅव्हल्सने पहिली सहल शिवशाहीरांबरोबर 1974 साली रायगडावर आयोजित केली होती. ' शिवचरणांची यात्रा गाती शिवशाहीर गाथा ' अशी त्या सहलीची जाहिरात करण्यात आली. सहलीला उत्तम प्रतिसाद लाभला. 1974-75 सालात मोठ्या सहलींचं स्वरुप यात्रेसारखं असायचं. रेल्वेची बोगी आरक्षित केली जायची. बोगीतच किचनची व्यवस्था, राहण्याची व्यवस्था असायची. जकातदारांनी पुन्हा एकदा वेगळा विचार केला. तो होता रेल्वेपेक्षा हॉटेलात मुक्काम करण्याचा. त्याप्रमाणे रेल्वेने प्रवास, बसमधून पर्यटन आणि उत्तम हॉटेलमध्ये मुक्काम, अशा प्रकारात सहलीचे रुपांतर झाले.

अष्टविनायक सहल आणि सचिन ट्रॅव्हल्स यांचंही नातं अतूट आहे. सुरुवातीला एसटी आरक्षित करून मुक्कामाकरिता देवस्थानाच्या गुरुजींचं घर असायचं. मग पुढे एखाद्या मंगल कार्यालयात मुक्कमाची व्यवस्था होऊ लागली. त्यानंतर मात्र पुणे येथील हॉटेलात मुक्काम सुरु झाला. लोकांना सहलीत देवस्थानाला भेट द्यायला फार आवडतं, हे जकातदारांनी ओळखलं.

1980 च्या काळात इंटरनेट, मोबाइल या सुविधा नसल्यामुळे कुठं बुकिंग करायचं, तर ट्रंक कॉल करावा लागे. लाइटनींग कॉल तर तिप्पट चार्च लागयचा. एका वेळेस सातशे-आठशे रुपये खर्च व्हायचा. पण ही आव्हानंही जकातदारांनी सहज पेलली. याची माहिती देताना जकातदार म्हणतात की, ट्रॅव्हल कंपनी सुरु केली तेव्हा आम्ही एसटी बसेस भाडेतत्वावर घ्यायचो. एसटीचे जे भाडे असायचे, त्याच्यापेक्षा वीस टक्के जास्त भाडे भरून आम्हाला बसेस आरक्षित कराव्या लागत होत्या. आम्ही अनेकदा अकरा बसेस घेऊन जायचो. एसटीचे भाडे भरताना आमच्याकडे रक्कम आलेली नसायची. त्यामुळे पैसे जमवून भरावे लागायचे व नंतर पर्यटकांकडून पैसे यायचे. ही अर्थातच जोखीम असायची.

सध्या मात्र सहलीचं नियोजन हे तुलनेनं सोप्पं झालं आहे. सचिन ट्रॅव्हल्सच्या मालकीच्या अशा बसेस नाहीत. पण कोठेही जायचं असलं की ठराविक आगाऊ रक्कम भरल्यानंतर बसेस आरक्षित होऊ शकतात. अर्थात त्यासाठी कंपनीचे नाव माकेर्टमध्ये असणं हे जरुरीचं आहे. ट्रॅव्हल्स कंपनी सुरू करण्यासाठी कार्यालयाची जागा, प्रामाणिकपणा व लोकांच्या मनात विश्वास या तीन गोष्टी म्हणजे मालकाची गुंतवणूक आहे. जाहीराती आणि माकेर्टींग या गोष्टीकरीता आता फार खर्चही करावा लागतो, असे ते म्हणाले.

वेळेचे नियोजन, खर्चाचे अंदाजपत्रक, ग्राहकाची नाडी अचूक ओळखणं, नवनवीन ठिकाणी शोधणे या गोष्टींतून जकातदारांनी यश मिळवले. सध्या त्यांच्याबरोबर त्यांचा मुलगा सचिन हा सुद्धा या व्यवसायात खंबीरपणे उभा आहे. मागील दोन वर्षांपासून बँकॉक-सिंगापूर-मलेशिया आणि युरोप याठिकाणीही सहलीचे आयोजन करण्यात येत असून यावषीर् तब्बल एक हजार पर्यटकांना घेऊन जायची योजना आखली आहे. सचिन ट्रॅव्हल्सने आजपर्यंत दीड लाख पर्यटकांना पर्यटनाचा आनंद दिला आहे. यातच सचिन ट्रॅव्हल्सचा नावाचं यश जाणवतं.

उमेश कोळमकर

 
</text>
</doc>
