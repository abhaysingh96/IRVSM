<doc>
<docno>1006514.cms.txt</docno>
<text>
 
अर्थव्यवहार
'इट्स कॅश'द्वारे ऑनलाईन रेल्वेचे आरक्षण
[ Monday, January 31, 2005  07:54:53 pm]


म. टा. व्यापार प्रतिनिधी

मुंबई : बाहेरगावच्या रेल्वेगाड्यांचे तिकिट काढण्यासाठी लांबच्या लांब रांगांचा त्रास सहन करावा लागतो. यासाठी आता घरबसल्या किंवा ऑफिसमधून ऑनलाईनद्वारे गाड्यांचे बुकिंग करू शकतो. यासाठी भारतीय रेल्वे ( आयआरसीटीसी) आणि एस्सेल समूहाच्या इन्ट्रेक्स इंडिया कंपनीने एकमेकांशी सहकार्य करार केला आहे. या करारान्वये प्रवाशांना ' इट्स कॅश कार्ड ' वापरून रेल्वे आरक्षण करता येईल.

यासंदर्भात इन्ट्रेक्स इंडिया कंपनीचे कार्यकारी संचालक नवीन सूर्या म्हणाले की, ऑनलाईनद्वारे तिकिटांची खरेदी करू इच्छिणाऱ्या बऱ्याचश्या ग्राहकांकडे क्रेडिट कार्ड नसतात. ऑनलाईन आरक्षणाची सोय भारतातल्या सुमारे 150 शहरांमध्ये उपलब्ध आहे. पण या सोयीचा वापर म्हणावा तसा केला जात नाही. या करारामुळे ग्राहकांना पैसे भरण्यासाठी पर्यायी पद्धत देऊ शकू. तसेच ' इट्स कॅश ' हे प्री-पेड कार्ड वेगवेगळ्या रकमांमध्ये म्हणजे 100 ते दहा हजार रुपयांपर्यंत उपलब्ध असल्यामुळे ऑनलाईन पेमेंटसाठी त्यात काही धोका नाही.

तिकिट ऑनलाईन आरक्षित करण्यासाठी www.irctc,co.in इथे लॉगऑन करा. रेल्वेमध्ये चढण्याच्या आणि उतरण्याच्या स्टेशन्सचे कोड्स, प्रवासासची तारीख आणि रेल्वेचा वर्ग या गोष्टी लिहा, नंतर ज्या गाडीने प्रवास करायचा आहे त्या गाडीची निवड करा. त्यानंतर पेमेंट पर्यायात ' इट्स कॅश ' सिलेक्ट करा. तुमचा ' इट्स कॅश ' अकाऊंट नंबर आणि पासवर्ड लिहा. त्यानंतर तीन दिवसांत तुमचं तिकिट थेट घरपोच होईल. रेल्वेचे आरक्षण रद्द करायचे असेल तर रेल्वेचे नेहमीचे रद्दीकरण शुल्क भरावे लागते.

 
</text>
</doc>
