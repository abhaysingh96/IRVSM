<doc>
<docno>1154996.cms.txt</docno>
<text>
 
लेख
विनाशकाले विपरीत बुद्धी!
[ Wednesday, June 29, 2005  01:56:13 am]


भारतीय जनता पक्षाच्या नेतृत्वाखाली केंदात सरकार आले, तरी ते संघप्रभावाने घडले नव्हते. संघाने मात्र तशी भ्रामक कल्पना करून घेतली... प्रत्यक्षात तेव्हा संघाने रचनात्मक सामाजिक कार्य हाती घ्यायला हवे होते... पण सुदर्शन यांचे नेतृत्व त्याबाबत कुचकामी ठरले...

विद्यमान सरसंघचालक के. सुदर्शन यांनी संघ व संघपरिवार यांना हास्यास्पद बनविण्याचा चंग बांधलेला दिसतो आहे. त्यांची अलीकडची जाहीर वक्तव्ये याची साक्ष आहेत. अटल बिहारी वाजपेयी व लालकृष्ण अडवाणी यांच्याशी त्यांनी उभा दावा धरलेला दिसतो. परिणामत: संघपरिवारातील सर्वसामान्य कार्यकतेर् त्या दोघांना नको ती दूषणे देण्यात धन्यता मानत आहेत. वाजपेयींना खुजे ठरविण्यासाठी सुदर्शन इंदिरा गांधींची प्रशंसा करतात, तेव्हा त्यांचा मानसिक तोल गेला आहे, असे वाटते. सुदर्शन यांच्या बोलण्यातून संघटनेवरील पकड सुटल्याचे स्पष्टत: जाणवते. 'विनाशकाले विपरीत बुद्धी' हेच खरे.

पाकिस्तान भेटीदरम्यान अडवाणी यांनी 'बॅ. जीना धर्मांध की धर्मनिरपेक्ष' या विषयाला बत्ती लावली. बत्तीने पेट घेतला. आग मात्र भलत्याच ठिकाणी लागली. वस्तुत: जीना धामिर्क, धर्मांध वा धर्मनिरपेक्ष असण्याशी आता कोणाला काही घेणे देणे नाही. ही साधी गोष्ट लक्षात न घेता वाचाळ संघनेते व वि.हिं.प.चे सिंघल, तोगडिया बेताल भाषा बोलू लागले. अडवाणी हे निदान सिंघल-तोगडिया यांच्या इतके अपरिपक्व नाहीत, हे लक्षात घेण्याची आवश्यकता होती किंवा हा राजकीय मुद्दा आहे, असे म्हणून दुर्लक्ष करता आले असते. अडवाणी यांनी संघपरिवाराला एक चांगला विषय उपलब्ध करून दिला होता.

इतिहासच सांगतो की, जीना हे कडवे राष्ट्रवादी, पुरोगामी दृष्टिकोन असणारे धर्मनिरपेक्षतावादी मुस्लिम नेते होते. काँग्रेसमध्ये त्यांनी विविध जबाबदारीची पदे सांभाळली होती. मुसलमानांच्या धामिर्कतेला खतपाणी घालू नये, हीच त्यांची भूमिका होती. खिलाफतीसारखा पूर्णत: धामिर्क विषय काँग्रेसने स्वीकारू नये, असा त्यांचा टोकाचा आग्रह व प्रयत्न होता; परंतु गांधीजींनी खिलाफत चळवलीला पाठिंबा दिला. नव्हे ती काँग्रेसचीच चळवळ करून टाकली. परिणामत: जीना व मुस्लिम समाजातील राष्ट्रीयविचारांचे पुरोगामी नेतृत्व खच्ची झाले. मुल्ला-मौलवी व धर्मांध नेते सक्रिय झाले. जीना राजकारण संन्यास घेऊन इंग्लंडला निघून गेले आणि तेथे त्यांचे राजकारण आणि दृष्टिकोन बदलला

त्यामुळेच इतिहासाचा विचार डोळसपणे करून बोध घेण्याची आवश्यकता आहे. मुस्लिम लीगचे नेते जीना धर्मांध ठरतात आणि त्याच मुस्लिम लीगला भारतात सारेच धर्मनिरपेक्षतावादी माथ्यावर घेतात. अडवाणींच्या प्रतिपादनास असा ऐतिहासिक संदर्भ असलेला पाठिंबा संघपरिवाराकडून मिळणे अपेक्षित होते. इतका साधा सरळ विषय संघाच्या लक्षात का येऊ नये? वाजपेयी-अडवाणी यांचा व्यक्तीद्वेष हे कारण तर नव्हे?

सुदर्शन यांची भाषणबाजी व प्रसिद्धीची लालसा पाहून गोळवलकर गुरुजींची आठवण येते. सुमारे 33 वषेर् त्यांनी स्वत:ची शारीरिक, मानसिक, बौद्धिक शक्ती संघासाठी पणाला लावली. सांस्कृतिक प्रवाह सबल असेल तर त्याचा राजकारणावर व राज्यर्कत्यांवर नैतिक दरारा राहू शकतो. राजसत्तेवर ऋषी-मुनींचा दरारा असल्यामुळेच आक्रमकांनी आधी मंदिरे, आश्रम, ग्रंथालये यांचा विध्वंस केला. सांस्कृतिक चेतना जागवून समाज चैतन्यशील करण्याची ही केंदे होत. सांस्कृतिकधारणा कमकुवत झाली की, सत्ता बळकावणे सोपे होत असते. मनात वाटत राहते, संघाचे दायित्व गुरुजींवर सोपविताना संघसंस्थापकांनी कदाचित हाच कानमंत्र तर दिला नसेल? संघशाखेव्यतिरिक्त अन्य कामांचा आग्रह धरणारे अनेक कर्तृत्ववान कार्यकतेर् होते. त्यांचा आग्रह डावलून त्यांनी 'संघटनेसाठी संघटना' हे सूत्र अट्टाहासाने लावून धरले. परिणामत: संघटनेचे राष्ट्रव्यापी व समाजव्यापी विराट स्वरूप साकार झाले.

आज संघपरिवार म्हणून परिचित असणाऱ्या अनेक संस्था-संघटना त्यांच्याच काळात सुरू झाल्या. तथापि संघ आणि शाखा याखेरीज अन्य कोणत्याही कामात त्यांनी स्वत:ला फार गुंतवून घेतले नाही. नेमके हेच सूत्र त्यांच्या नंतर सुटले आहे. संघ राजकारणाकडे झुकू लागला. देवरस यात नि:संशयपणे बदल घडवू शकले असते. सांस्कृतिक प्रवाह बलशाली करण्याची क्षमता त्यांच्या ठायी होती. दुदैर्वाने ते फार काळ संघाचे नेतृत्व करू शकले नाहीत. प्रा. राजेंदसिंह बुद्धिमान शास्त्रज्ञ असले तरी संघटनात्मक कामामध्ये गती असणारे नव्हते आणि आता सुदर्शन! संघाला त्यांनी राजकारणाचा आखाडा बनविले आहे. हरघडी नवा राजकीयवाद निर्माण करून ते या पदाचा माहिमा कमी करत आहेत. खेदाने परंतु स्पष्टपणे हे म्हणावे लागते आहे.

भाजप नेतृत्वाखालील 'एनडीए' सरकार केंदात सत्तेवर आले. संघप्रभावाने हे घडले नव्हते. संघाने मात्र अशी भ्रामक कल्पना करून घेतली. त्या काळात संघाने व परिवाराने रचनात्मक सामाजिक कामांचा जाणीवपूर्वक प्रयत्न करावयास हवा होता. राजकारणात थैमान घालणाऱ्या जात-जमातवाद, भ्रष्टाचार, झुंडशाही, काळापैसा या विरोधात संघटित फळी उभी करावयास हवी होती. आपल्या विचारांना पोषक अशा सरकारमागे नैतिक शक्ती उभी करावयास हवी होती. पण संघपरिवाराकडे भविष्याचा वेध घेण्याची क्षमता नसल्याने भलतेच घडत होते. सरकारने संघाचे कार्यक्रम उचलून धरावेत असा दुराग्रह धरला गेला. संघपरिवारातील उच्चपदस्थांनी व भाजपमधील 'संघस्वयंसेवकां'नी सत्तेचे लाभ घेण्याची तत्परता दाखविली. उत्तम प्रशासन देण्याचा आग्रह मात्र धरला गेला नाही.

गेल्या निवडणुकीत या सरकारला जनतेने अर्धचंद दिला. या पराभवाचा संघाने काढलेला निष्कर्ष निखालस चुकीचा होता. हिंदुत्वाला पूरक धोरण स्वीकारले नाही म्हणून 'एनडीए'चा पराभव झाल्याचा निष्कर्ष काढला गेला. वाजपेयी-अडवाणी यांना यासाठी जबाबदार धरण्यात आले. आता भाजपने हिंदुत्वाची कास धरली पाहिजे असा दम दिला जाऊ लागला आहे. हा दुराग्रह विवेकशून्य आहे; पण भाजपवरील संघाचे वर्चस्व सिद्ध करण्यासाठी ही वैचारिक दिवाळखोरी जनतेने पाहिली. पद सोडायचेच असेल तर ते वाजपेयी-अडवाणींनी नव्हे तर सुदर्शन यांनीे.

संघपरिवार म्हणजे समांतर सरकार होय, असे म्हटले जाते. त्यात बरेच तथ्य आहे; परंतु आज संघ-भाजप-विहिंप याचाच डांगोरा पिटला जात आहे. स्वत:च निर्माण केलेल्या भोवऱ्यात तिघेही अडकले आहेत. संघविरोधकांना जे घडावे असे वाटते, ते सारे या संघटना करीत आहेत. आश्चर्यकारकरीत्या भाजप संयमित राहिला आहे. त्या तोलाचे नेतृत्व हेच याचे कारण आहे. विहिंपने अनुशासनाच्या, संयमाच्या, शालीनतेच्या सर्व मर्यादा पायदळी तुडविल्या आहेत. राममंदिराखेरीज अन्य काही दायित्व आहे याचा विसर विहिंपच्या नेत्यांना पडला आहे. धर्माचार्य आणि साधुसंत यांचा फार मोठा प्रभाव हिंदूमानसावर आहे. तो समाजजीवनातील अनिष्ट नष्ट करून समाजजीवन गतीशील व निर्मळ-निरामय करण्यासाठी परिणामकारक ठरू शकतो. त्यादृष्टीने काही उपक्रम होण्याऐवजी उलट आधीच उदंड असणाऱ्या धर्माचार्यांना मंदिर उभारण्यासाठी आंदोलनात ओढून अधिक उदंड करण्याचाच प्रयत्न होत आहे.

भाजपने हिंदुत्वाची कास धरावी असे संघ का म्हणत आहे? पक्षाने हिंदुत्व सोडले होते तरी कधी? वाजपेयी सरकार हिंदुत्वाच्या आधारावर सत्तेवर आले नव्हते. त्याचप्रमाणे वाजपेयी सरकारचा पराभव हिंदुत्वाचा आग्रह सोडून दिल्यामुळे झाला नव्हता. उत्तम प्रशासन देण्यात हे सरकार अयशस्वी ठरल्याचा तो परिणाम होता. या पराभवात संघपरिवाराचा वाटाही लक्षणीय आहे. अनेक गैरप्रकार सर्वांनी केले. यामुळे भाजप हा अनुशासनबद्ध, नि:स्वार्थ कार्यर्कत्यांना व संघासारख्या नीतिमान संघटनेतून निर्माण झालेला पक्ष असल्याचा भोपळा फुटला. भाजप सत्ता संपादन करत असताना संयुक्त जाहीरनाम्यात संघाला अपेक्षित असणारे 370 कलम, राममंदिर हे सर्व मुद्दे बाद केलेले होते. तेव्हा संघाला हा आग्रह धरावा, असे का सुचले नाही? तत्त्वासाठी सत्ता नको असे संघाने भाजपला ठणकावून सांगितले असते तर आजच्या आग्रहात काही तरी 'राम' होता. सत्तेची फळे चाखण्याची घाई सर्वांनाच झाली होती आणि समजा, हिंदुत्वाचा कडवा आग्रह भाजपने धरला आणि त्याचा दारुण पराभव झाला (ही शक्यताच अधिक आहे) तर तो हिंदुत्वाचा पराभव ठरणार नाही का? संघ तर हे मानणार नाही. मग हा दुराग्रह कशासाठी? आणखी एक गोष्ट नमूद करावयास हवी. मोठ्या संख्येने देशात राहणारा मुस्लिम समाज कायमचा दूर राहू नये, असाही संघाचा प्रयत्न आहे. राजकारणासाठी मुस्लिमांशी एकतफीर् जवळीक करू इच्छिणारा संघ भाजपला हिंदुत्वाचा आग्रह धरायला कसे सांगू शकतो?

भाजप नेतृत्वाचा प्रश्ान् हा पक्षाचा अंतर्गत विषय आहे. संघाने चिंता करावी संघशाखांची. शाखांच्या कार्यक्षमतेची. सार्मथ्यशाली नैतिक शक्ती उभी करणे हेच संघाचे मूलभूत कार्य आहे. वैचारिक गोंधळ, अपरिपक्व नेतृत्व इत्यादी कारणांनी हे घडविणाऱ्या संघशाखा क्षीण झालेल्या आहेत. सुदर्शन यांनी हे वेळीच ओळखावे, अशी अपेक्षा आहे.

बाळासाहेब वाघ

 
</text>
</doc>
