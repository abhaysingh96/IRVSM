<doc>
<docno>1155977.cms.txt</docno>
<text>
 
धावते जग
गूढ नाट्य
[ Wednesday, June 29, 2005  11:21:05 pm]


सुमारे तीन आठवड्यांपूर्वी पळवून नेण्यात आलेला मुंबईचा वैभव अगरवाल हा 16 वर्षांच्या युवक अपहरणर्कत्यांच्या जाळ्यातून पोलिसांनी सुखरूप कसा बाहेर काढला, ही कहाणी अत्यंत चित्तथरारक आणि अंगावर रोमांच उभी करणारी असली, तरी त्याच कहाणीचा दुसरा पदर हा अधिक विचार करायला लावणारा आहे. मुंबईच्या अगरवाल कुटुंबातील वैभवला त्याच्या पालकांनी राजस्थानातील कोटा या गावातील एका वसतिगृहात जाणीवपूर्वक ठेवले होते; कारण कोट्याला 'आयआयटी'चे प्रशिक्षण घेणाऱ्याची आयआयटीसाठी निवड होणारच अशी देशभरात निर्माण झालेली समजूत. कोटा या गावाला अलीकडल्या काळात याच एका घटनेमुळे अभूतपूर्व महत्त्व प्राप्त झाले असून केवळ श्रीमंतांघरचीच नव्हे, तर देशभरातील अनेक बुद्धिमान मुलेही पालक प्रसंगी आपल्या पोटाला चिमटा काढून कोट्याला पाठवीत आहेत.

केवळ कोट्याला कोचिंग न घेतल्याने त्याची आयआयटीत उच्च शिक्षण घेण्याची संधी हिरावून घेतली जाऊ नये, याच एका भावनेना पालक हा दाविडी प्राणायाम करतात, यात शंका नाही. कोटा या शहराविषयीचे गूढ यामुळे वाढले असले, तरी वैभवच्या अपहरणाशी कोट्याच्या या आयआयटी महात्म्याचा मात्र काहीही संबंध नाही, हे नमूद करणे जरुरीचे आहे. अपहरणर्कत्यांच्या टोळीने वैभवला हेरले, ते मात्र त्याचे सरस्वतीप्रेम लक्षात घेऊन नव्हे, तर त्याच्या घरी लक्ष्मी पाणी भरत आहे, हे पाहूनच!

10 जूनला कोट्याच्या वसतिगृहातून वैभवला पळवून नेण्यात आले आणि त्याच्या पालकांकडे थोड्याथोडक्या नव्हे तर तीन कोटींच्या खंडणीची मागणी करण्यात आली. पोलिसांना जराही सुगावा लागू न देणे ही अर्थातच प्रमुख अट होती. तिचे कसोशीने पालन करण्यात आले आणि अखेरीस एका जंगलात सोडून देण्यात आलेल्या मोटारीत तीन कोटींची रक्कम ठेवण्यात आली. सोमवारी अपहरणर्कत्यांनी आपल्या ड्रायव्हरला ती रक्कम घेण्यासाठी पाठविले.

तेव्हा तिथे पोलिस असणे शक्यच नव्हते. अपहरणकतेर् आणि अगरवाल कुटुंबीय या दोघांचाही तसाच समज होता. पण वैभवच्या सुटकेसाठी जाळे टाकणाऱ्या चार राज्यांच्या पोलिसांनी त्या गाफिल ड्रायव्हरला ताब्यात घेतले आणि नंतरच्या दोनच तासांत गाझियाबादच्या एका फ्लॅटमधून वैभवची सुटका झाली. शिवाय खंडणीची रक्कमही परत मिळालीच. पण एका प्रश्ानचे गूढ मात्र कायमच राहिले. कोटा आणि आयआयटी यांचा अन्योन्य संबंध काय?

 
</text>
</doc>
