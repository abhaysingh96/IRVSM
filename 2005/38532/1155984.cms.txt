<doc>
<docno>1155984.cms.txt</docno>
<text>
 
लेख
स्वप्न बीअरच्या राजधानीचे!
[ Wednesday, June 29, 2005  11:27:03 pm]


औरंगाबादच्या मागासउद्योगाच्या नेहमीच्या कथांच्या पार्श्वभूमीवर आता हे शहर देशाचे 'बीअर कॅपिटल' होण्याच्या मार्गावर आहे. राज्यातील दहा बीअर कारखान्यांपैकी फॉस्टर्स, पाल्स, इर्नशिया, लीलासन्स व औरंगाबाद ब्रिव्हरीज हे पाच कारखाने औरंगाबादेत आहेत. यावषीर् तर 74 लाख बीअरच्या खोक्याचे उत्पादन झाले. देशाच्या एकंदर उत्पादनाच्या ते नऊ टक्के आहे. राज्याला बीअरपासून 350.25 कोटी रुपयांचा महसूल मिळतो. त्यापैकी 103 कोटी रु.चा वाटा औरंगाबादचा आहे. सर्वच बीअर कारखान्यांचे विस्तारीकरणाचे प्रस्ताव असून, सॅब मिलर बेव्हरीच्या पाल्सच्या विस्तारीकरणाला गेल्या आठवड्यात अनुमती मिळली आहे. यामध्ये 120 कोटी रु.ची गुंतवणूक होणार असून या कंपनीमुळे 100 कोटींचा अबकारी महसूल वाढणार आहे.

अर्थात ही किमया कोणाच्या पुढारपणाने केली नाही की कोणत्या उद्योगाच्या धोरणाने. जायकवाडीच्या पाण्याचे रसायनच इतके सरस आहे की फोस्टर्ससारख्या नामांकित कंपनीने देशातील एकमेव प्रकल्प औरंगाबादला टाकला. एक लिटर बीअरच्या निमिर्तीसाठी आठ लिटर पाणी लागते. अर्थात कच्चामाल म्हणून केवळ बीअरला एक लिटरच पाणी लागते. याप्रमाणे 729.60 द.ल.घ.मी. पाणी या बीअर कारखान्याला दिले जाते. एरवी सिंचनासाठी बांधलेल्या जायकवाडीचा सगळा आनंदी आनंदच आहे. पण हे पाणी बीअरच्या रूपाने देशभर अनेक बारमधून खेळते. यामुळे हे कारखाने आता विस्तारीकरणाचा विचार करीत असतानाच या आठवड्यामध्ये महाराष्ट्र औद्योगिक विकास महामंडळाने पाण्याचा प्रतिहजार लिटर दर चौपटीने वाढविला. म्हणजे दहा-अकरा रु.ऐवजी आता हा दर प्रतिहजार लिटरला 44.66 रु. ठेवण्यात आला आहे. तोसुद्धा 1 नोव्हेंबर 2001पासून देण्यात यावा, अशी नोटीस बजावली आहे. याचे कारण काय तर, सिंचन खात्याने पाण्याचा कच्चामाल म्हणून वापर करण्याचे दर पाचपटीने वाढविले आहेत.

राज्य उत्पादन शुल्क विभागाचे विभागीय उपसंचालक विश्वनाथ इंदीसे यांनी सांगितले की, औरंगाबाद ही नि:संशयपणे राज्याची बीअर कॅपिटल तर आहेच; पण येणाऱ्या काळात ती चांगलीच विकसित होणार आहे. या पाच कारखान्यांमुळे 75 एकरच्या जागेत 450 कोटी रु.ची उलाढाल होत असल्याने अप्रत्यक्षपणे शहराच्या अर्थकरणास मदत होते. येथून जवळपास देशभर बीअरची वाहतूक करण्यासाठी 10 हजार ट्रक वर्षभर लागतात. 1993मध्ये विजय चौगुले यांनी औरंगाबादचे पाणी व इतर पायाभूत सुविधा लक्षात घेऊन औरंगाबाद ब्रिव्हरीज ली. हा कारखाना सुरू केला. त्यानंतर लीला सन्स कारखाना 'खजुराहो बीअरचे' उत्पादन घेऊन आला. त्याचे वाढते उत्पादन पाहून या उद्योगाला गती मिळाली होतीच; पण फोस्टर्सने देशातील एकमेव प्रकल्प सुरू केल्यामुळे बीअर उद्योगाला गती मिळाली, असेही इंदीसे यांनी सांगितले.

सॅब मिलरच्या अंगीकृत असलेल्या पाल्सचे सरव्यवस्थापक पी. व्ही. नायक म्हणाले की, वस्तुत: बीअर उद्योगाचा समावेश अन्नप्रक्रिया उद्योगामध्येच करणे आवश्यक होते. तसा प्रयत्न माजी पंतप्रधान राजीव गांधी यांनी केला होता. नायक पुढे म्हणाले की, भारतामध्ये प्रतिमाणशी 0.7 लि. बीअर वर्षाला प्राशन केली जाते. त्या तुलनेमध्ये चीनमध्ये माणशी 20 लिटर बीअर प्राशन केली जाते. संस्कृती आणि संस्कार यांच्या दडपणामुळे हे प्रमाण कमी असल्याचे नायक यांना वाटते. फोस्टर्स इंडियाचे तरुण सरव्यवस्थापक अनुराग शुक्ला म्हणाले की, औरंगाबादच्या बीअर उद्योगासमोर यक्षप्रश्न उभा आहे तो बाटल्यांचा. कलकत्यापासून दुबईपर्यंत अनेक ठिकाणांहून बाटल्या जमा कराव्या लागतात. एकट्या औरंगाबादला दहा कोटी बाटल्यांची गरज आहे. औरंगाबादलाच बाटली निमिर्तीचा उद्योग उभा राहिला, तर अनेक प्रश्न मागीर् लागू शकतात. अनेक ठिकाणी कॅनमधून बीअर विकली जाते; परंतु कॅन निमिर्तीच्या कारखाना आपल्याकडे अस्तित्वात नाही. खोकी निर्माण करणारा कार्टूनचा चांगला उद्योगसुद्धा याच्या बरोबरीने उभा राहू शकला नाही. औरंगाबादला बीअर उद्योगाची राजधानी करायची असेल, तर स्थानिक नेतृत्वाने हे बाटलीपासून कार्टूनपर्यंतचे उद्योगही कसे उभे राहतील हे पाहिले पाहिजे.

बीअर उद्योगातून किती रोजगार उभा राहतो व किती पैशाची उलाढाल होते, याकडेही लक्ष देण्याची गरज आहे. जायकवाडीच्या पाण्याचा पीएच कमी असल्यामुळे बरोबरीने ज्वारीपासून चांगली बीअर बनू शकते. बड्या कारखानदारांना मराठवाड्यात काय पिकते याच्याशी फारसे देणे-घेणे नसते. शेवटी या भागातील मंडळींचे हे काम आहे. बाहेरून आणलेल्या वस्तूची जोडणी करून औरंगाबादला ही वस्तू निर्माण झाली, असा बडेजाव मिरवण्यापेक्षा या भागातील साधनसामुग्रीवर आधारीत उद्योगांना चालना मिळण्याची गरज आहे. बीअर उद्योगाला लागणारा जवळपास सर्व कच्चा माल या भागात निर्माण होत असेल, तर मग त्यात सुधारणा करण्यास काय हरकत आहे? शेवटी कोणत्याही उद्योगाला त्या भागातील जनाधार दिला तर तो टिकून राहतो. औरंगाबादचे बीअर कॅपिटल स्टेटस टिकवून ठेवण्याची जबाबदारी अर्थातच स्थानिक नेतृत्वावर आहे.

संजीव उन्हाळे

 
</text>
</doc>
