<doc>
<docno>1155090.cms.txt</docno>
<text>
 
महामुंबई
मुंबईकरांची त्रेधातिरपिट
[ Wednesday, June 29, 2005  03:13:48 am]


मुंबई (म. टा. प्रतिनिधी) : वादळी वाऱ्यासह कोसळणाऱ्या मुसळधार पावसाने मंगळवारीही संपूर्ण मुंबई परिसराला झोडपून काढले. पहाटे सुरू झालेल्या पावसाचा जोर सकाळी अकरापर्यंत कायम होता. सायंकाळीही गगनभेदी आवाज करत घोंघावणाऱ्या वेगवान वाऱ्यासह पावसाच्या तडाखेबाज सरींनी मुंबईकरांची त्रेधातिरपिट उडविली. वाऱ्याच्या तडाखा सहन न झाल्याने मुंबईत 95 ठिकाणी लहान मोठी झाडे व फांद्या रस्त्यावर आडवी झाल्याने तेथील वाहतुकीचा काही काळ बोजवारा उडाला होता.

मुंबईप्रमाणेच शेजारील वसई, विरार, पालघर, डहाणू पट्टा, ठाणे, कल्याण, कसारा, कर्जत, नवी मुंबई, पनवेल आणि रायगड जिल्ह्यात दिवसभर वादळी वाऱ्यासह जोरदार पाऊस पडल्याचे वृत्त आहे. विशेष म्हणजे मुंबईला पाणीपुरवठा करणाऱ्या तलावांच्या पाणलोट क्षेत्रात जोरदार पाऊस पडत असल्याने तलावांच्या जलसाठ्यात लक्षणीय वाढ होत आहे.

येत्या 24 तासात गोवा, मुंबईसह संपूर्ण कोकण किनारपट्टी आणि गुजरातला वादळी वाऱ्यासह मुसळधार पाऊस झोडपून काढण्याची शक्यता वर्तवण्यात आली आहे.

मुंबई परिसरात सोमवार रात्रीपासून मंगळवार सकाळी साडेआठपर्यंत 61 ठिकाणी, तर मंगळवारी दिवसभर 95 ठिकाणी लहान मोठी झाडे रस्त्यावर आडवी झाली होती. घोंघावणाऱ्या वादळी वाऱ्यासकट कोसळणाऱ्या मुसळधार पावसामुळे छत्र्या घेऊन चालणे मुंबईकरांना मुश्किल झाले होते. वाऱ्यामुळे छत्र्याही आडव्या होत असल्याने बहुतेक धत्रीधारी व्यक्तींना पावसाने पूर्ण भिजवून काढले. धारावी, वांदे, लिंक रोडच्या सखल भागात पाणी तुंबल्यामुळे रस्ता वाहतूक सकाळी मंदावली होती.

शहरात तीन ठिकाणी, पश्चिम उपनगरात दोन आणि पूर्व उपनगरात एका ठिकाणी पावसाच्या तडाख्याने भिंत वा घराचा काही भाग कोसळण्याचे प्रकार घडले. मात्र यात जिवितहानी झाली नसली तरी मालमत्तेचे नुकसान झाले आहे. मध्य व पश्चिम रेल्वेची उपनगरी सेवा पूर्ववत होती. पण पश्चिम रेल्वेची गुजरात, राजस्थान भागातून मुंबईत येणाऱ्या मेल एक्सप्रेस गाड्या कमालीच्या विलंबाने महानगरात दाखल होत होत्या. मंगळवारी सकाळी साडेआठ वाजता संपलेल्या 24 तासात कुलाबा येथे 22.4 तर सांताकूझमध्ये 74.8 मि.मी. पावसाची नोंद झाली. दिवसभरात अनुक्रमे 2 आणि 8.1 मि.मी. पाऊस पडल्याचे सांगण्यात आले.

रूबी मिलची भिंत कोसळली

माटुंगा येथील सेनापती बापट मार्गावरील रूबी मिलच्या कंपाउंडची भिंत शेजारील 'सिल्व्हर कॅस्केड' बिल्डिंगमधील चार मोटारींवर पडली. त्यात कोणी जखमी झाले नाही.

रूबी मिलची कमकुवत झालेली भिंत सकाळी प्रचंड आवाज करत खाली कोसळली. या आवाजाने इमारतीतील रहिवाशी घाबरून उतरले. कंपाऊंडच्या भिंतीला लावलेले लोखंडी पत्रेही खाली पडले. कंपाऊंडच्या भिंतीखाली सँट्रो, क्वालीस व अन्य चार मोटारी दबल्या होत्या. रहिवाशांनी मुंबई अग्निशमन दलाकडे तसेच शिवाजी पार्क पोलिस ठाण्यात तक्रार दाखल केली आहे.

मुंबईला पाणीपुरवठा करणाऱ्या तलावांच्या पाणलोट क्षेत्रात दणकेबाज पाऊस पडत असल्याने त्या तलावांच्या जलसाठ्यात लक्षणीय वाढ होत आहे. गेल्या 24 तासात तलावक्षेत्रातील पावसाची नोंद (सर्व आकडे मि.मी.) मोडक सागर- 83.40., तानसा- 89., विहार- 80., तुळशी- 40., अप्पर वैतरणा- 130.40, भातसा- 242.

 
</text>
</doc>
