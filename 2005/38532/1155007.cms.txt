<doc>
<docno>1155007.cms.txt</docno>
<text>
 
अग्रलेख
विकासदराचे दुखणे
[ Wednesday, June 29, 2005  02:09:25 am]


शेअर बाजाराने सात हजाराचा निदेर्शांक पार केला आहे, पाऊसही चांगला पडू लागला आहे, चलन फुगवटा नियंत्रणात आहे, औद्योगिक उत्पादनात वाढ होत आहे, बचतदरही उत्तम आहे, सरकार कर्जाचे हप्ते नियमितपणे फेडण्याच्या स्थितीत आहे, दररोज कारखान्यातून किमान दहा मोटारी बाहेर पडत आहेत, जगात भारताची पत सध्या खूप चांगली आहे. एवढ्या साऱ्या गोष्टी अनुकूल असूनही दहाव्या योजनेत निर्धारित आठ टक्क्यांचा विकासदर गाठता येणार नाही, असे पंतप्रधान म्हणतात याचा अर्थ कसा लावायचा? तो लावायचा असेल तर सध्या होत असलेला विकास हा समतोल आहे का, हे तपासावे लागेल.

विकासाची वरील सर्व चिन्हेच दर्शवितात की, हा सर्व विकास एका विशिष्ट वर्गापुरता व क्षेत्रापुरता मर्यादित आहे. विकासाची व्याप्ती सार्वत्रिक नाही. खुद्द पंतप्रधान हे अर्थतज्ज्ञ असल्यामुळे त्यांनीच विकासदर आठ टक्क्यांपर्यंत का पोहचणार नाही याचे विश्लेषण केले आहे. त्यांनी विकासातील सर्वात मोठी जी त्रुटी दाखवून दिली आहे ती ही की, कृषी क्षेत्राचा विकास घटला आहे. विकासदरात कृषी व औद्योगिक विकासाचा मोठा वाटा असतो. दहाव्या योजनेच्या पहिल्या तिमाहीतच कृषी क्षेत्रात दीड टक्क्यांची घसरण झाली आहे.

त्यामुळे विकासदर साडेसहा टक्क्यांच्या आसपास रेंगाळतो आहे. सध्या औद्योगिक विकासाने गती घेतली असली, तरी पायाभूत क्षेत्राच्या विकासाला येत्या काळात गती मिळाली नाही, तर त्यावरही विपरीत परिणाम होऊ शकतो. सध्या फक्त महाराष्ट्रासमोरच नाही, तर देशापुढे विजटंचाईचे संकट उभे आहे. या क्षेत्रात एकट्या सरकारने गुंतवणूक करावी, अशी अपेक्षा केली जाते; परंतु त्यामुळे सामाजिक विकासाच्या योजनांवरची गुंतवणूक घटण्याचा धोका असतो. त्यामुळे वीज, रस्ते, वाहतूक आदी क्षेत्रांत खाजगी गुंतवणुकीला वाव देणे योग्य ठरेल.

ही बाब काँग्रेस आणि भाजप या दोन्ही प्रमुख राजकीय पक्षांना पटली आहे. परंतु सरकारला वेठीस धरण्याची क्षमता असलेल्या अल्पमतातल्या डाव्या पक्षांना ते मान्य नाही. या राजकीय सुंदोपसुंदीचा विकासदरावर नक्कीच वाईट परिणाम होत आहे. संघटित क्षेत्रातील रोजगारही कमी झाला आहे. त्याचाही विकासदरावर परिणाम झाला आहे. रोजगारनिमिर्ती म्हणजे केवळ पगार देण्यासाठी तोट्यात कारखाने चालविणे नव्हे. त्यामुळे लोक आळशी बनतात आणि उत्पादनही वाढत नाही. देशाला आवश्यक असणाऱ्या क्षेत्रात खाजगी गुंतवणुकीला वाव देऊनही रोजगार वाढविता येणे शक्य आहे. पण डाव्याच्या पोथीतील खाजगी कारखानदार व दुकानदार नफेबाज असतात.

हे उत्पादन सरकारनेच करावे व नफा घेऊ नये अशी त्यांची अपेक्षा आहे. पण यामुळेच सोविएत युनियन रसातळाला गेले आणि चीनने उत्पादनाची जबाबदारी खाजगी क्षेत्राकडे सोपविली, ही बाब भारतातले डावे विसरतात. नफा हा कोणत्याही उद्योगाचा प्राण असतो. नफा झाला नाही तर उद्योगाचाच नाही तर कर्मचाऱ्यांचाही विकास होणार नाही. थोडक्यात विकासाचा दर वाढवायचा असेल, तर जो कोणी या देशात उद्योगधंदे काढणार असेल त्याला सर्व सुविधा उपलब्ध करून दिल्या पाहिजेत. प्रादेशिक असमतोल हाही अपेक्षित विकासदर गाठण्यातील मोठा अडथळा आहे.

महाराष्ट्र, गुजरात, कर्नाटक, पंजाब आदी राज्ये प्रगती करीत असतानाच बिहार, छत्तीसगढ, ओरिसा आदी राज्यांची स्थिती वाईट आहे. याला अनेक समाजिक, राजकीय आणि आथिर्क कारणे आहेत. प्रगती करणाऱ्या राज्यांपुढेही अशा समस्या होत्या; पण लोकशिक्षण आणि इच्छाशक्ती याच्या जोरावर त्या राज्यांनी प्रगती साध्य केली. बिहारसारख्या राज्यातील राजकारण्यांचा सारा वेळ विकासाचा विचार करण्याऐवजी राजकीय डावपेच आखण्यात जातो. छत्तीसगढसारख्या खनिज संपत्ती विपुल असलेल्या राज्यातील राजकारणी साधनसंपत्तीचा विकास करण्याऐवजी स्वत:चाच विकास करण्यात गुंतलेले असतील तर विकासदराचे उद्दिष्ट कसे गाठले जाईल?

थोडक्यात राजकारणाची चाल बदलल्याशिवाय देश प्रगतीकडे जाणार नाही. जागतिक बाजारात तेलाच्या वाढत्या किमतीने सरकारी तिजोरीवर तर मोठा ताण टाकला आहेच; विकासदराचा मोठा भाग तेलाच्या किमतीच खाऊन टाकीत आहेत. पण या किमती ठरविणे भारताच्या हाती नसल्यामुळे तेलाचे देशांतर्गत उत्पादन व वापराचे नियोजन या गोष्टींवर भर देणे आवश्यक आहे. पंतप्रधानांनी विकासदराच्या दुखण्याचे निदान योग्यप्रकारे केले आहे. त्यावरचे उपचारही त्यांना माहीत आहेत; परंतु गंडे, दोरे, ताईताने रोग बरा होतो, असे मानणारे असा उपचार करून घेण्यास नकार देतात, तीच स्थिती सध्या डाव्या पक्षांची आहे.

 
</text>
</doc>
