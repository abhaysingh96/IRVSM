<doc>
<docno>1155102.cms.txt</docno>
<text>
 
महामुंबई
ते तिची वाट पाहताहेत...
[ Wednesday, June 29, 2005  03:21:32 am]


वैष्णवी कानविंदे

मुंबई : त्या घरातला फोन खणखणला की, क्षणार्धात शांतता पसरते... आजूबाजूचे शेजारीदेखील त्या घराच्या ओसरीवर येऊन थबकतात... तो फोन 'तिथून' आला असेल या वेड्या आशेने, पलीकडचा आवाज कोणाचा आहे हे कळेपर्यंत सगळ्या घराचा श्वास अडकलेला असतो... मुंबई सेंट्रलच्या बीआयटी चाळीतील आठ नंबरच्या इमारतीत गेले तीन दिवस कोणालाही अन्न, पाणी, झोप कशाचीच शुद्ध नाही... सगळ्यांचे डोळे लागले आहेत मनीषाच्या परतण्याकडे...

संध्याकाळपर्यंत घरी परत येते असं सांगून ऑफिसच्या सहकाऱ्यांबरोबर खोपोलीच्या झेनिथ धबधब्याच्या सहलीला गेलेली मनीषा घोसाळकर तीन दिवस झाले, तरी परतलेली नाही. तिथून आली आहे ती फक्त मनीषासह चार जण धबधब्याच्या प्रवाहात वाहून गेल्याची बातमी...

... मनीषाची आई, दोन बहिणी, भाऊ या कोणाचीच अवस्था शब्दांत व्यक्त करता येत नाही. मुलीचा पत्ता काढायला वडील आणि घरचे काहीजण तर दुर्घटनास्थळीच ठाण मांडून बसले आहेत. कालपरवापर्यंत हसणाऱ्या या घराचा कानाकोपरा आता दु:खाच्या सावटाने व्यापला आहे. अवघ्या तीन दिवसांपूवीर् ज्या पावसाचा सुंदर अनुभव घ्यायला मनीषा सहलीला गेली, त्या पावसाची तडतडही आता इथे भीषण वाटते...

रोजच्या कामाच्या रगाड्यातून बाहेर पडून फ्रेश होण्यासाठी मनीषा घोसाळकर ऑफिसच्या काही सहकाऱ्यांसोबत रविवारी झेनिथ धबधब्याच्या सहलीला गेली होती. हा 'पावसाळा स्पेशल स्पॉट'... रविवारी तर तिथे झुंबडच होती. एकमेकांवर पाणी उडवायचा, एकमेकांना भिजवायचा खेळ झाल्यावर मनीषा आणि इतर काही सहकारी धबधब्याच्या प्रवाहात पोहू लागले. पण, पावसामुळे नाल्याची पातळीही वाढली होती आणि वेगही. अचानक प्रवाहाचा जोर इतका वाढला की, कोणाला काही समजायच्या आत मनीषासह चार जण आत ओढले गेले...

... तेव्हापासून ती बेपत्ता आहे. तिच्यासोबत वाहून गेलेल्यांपैकी काहीजणांचे देह सापडले आहेत... ती मात्र बेपत्ताच आहे...

... चिंब पावसात मनसोक्त भिजण्याचा आनंद लुटणाऱ्या मुंबईत एक घर मात्र पावसाच्या तडाख्याने कोलमडून पडले आहे...

 
</text>
</doc>
