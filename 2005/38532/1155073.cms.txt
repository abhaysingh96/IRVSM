<doc>
<docno>1155073.cms.txt</docno>
<text>
 
देश-विदेश
चिदंबरम मांडणार 'आऊटकम बजेट'
[ Wednesday, June 29, 2005  02:56:40 am]


नवी दिल्ली (वृत्तसंस्था) : बजेटमध्ये जाहीर केलेल्या योजनांच्या प्रगतीची माहिती देणारे 'आऊटकम बजेट' पुढील महिन्यात केंद सरकार मांडणार असल्याचे अर्थमंत्री पी. चिदंबरम यांनी मंगळवारी जाहीर केले.

राष्ट्रीय विकास परिषदेच्या बैठकीनंतर ते पत्रकारांशी बोलत होते. अशा प्रकारचे हे पहिलेच 'बजेट' असणार असून विविध खात्यांतफेर् विविध योजनांवर करण्यात आलेल्या खर्चाचा नेमका किती परिणाम झाला आहे, याचा आढावा यात घेण्यात येणार आहे. जुलैच्या पहिल्या आठवड्यात हे 'बजेट' मांडण्यात येईल, असे चिदंबरम यांनी सांगितले.

या अभिनव 'बजेट'मुळे, योजनांच्या प्रगतीनुसार आथिर्क पाठबळ पुरवण्याचा निर्णय घेणे शक्य होणार आहे, असेही चिदंबरम म्हणाले. राज्यांनाही अशी पावले उचलण्याचे आवाहन त्यांनी केले.

एखाद्या योजनेसाठी बजेटमध्ये निश्चित केलेला निधी उपलब्ध करून दिला की त्याचा योग्य विनियोग होतो की नाही, हे आजमावण्याची संधी सध्याच्या पद्धतीत मिळत नाही. मात्र, 'आऊटकम बजेट'मुळे विविध खात्यांना आता अधिक सतर्क रहावे लागेल, असे ते म्हणाले.

विकास योजनांवर अधिक पैसा खर्च करण्याची गरज असली तरी तेवढेच पुरेसे नाही. या योजनांची उद्दिष्टे गाठण्यासाठी पैशांबरोबरच कार्यक्षमता, पारदर्शकता आणि उत्तरदायित्व यांचीही गरज आहे, असे चिदंबरम यांनी परिषदेच्या बैठकीत सुनावले.

अर्थव्यवस्था वेगाने प्रगतीपथावर असून महागाईही नियंत्रणात आहे. मात्र, वाढीव गुंतवणुकीसाठी साधनांची जमवाजमव हे आपल्या पुढील खरे आव्हान आहे, असा इशारा त्यांनी दिला. नव्या गुंतवणुकीच्या बाबतीत देश बराच पिछाडीवर पडला असून गेल्या तीन वर्षांत नियोजनाच्या फक्त 50 टक्केच गुंतवणूक साध्य झाली आहे. त्यामुळे पंचवाषिर्क योजनेचे उद्दिष्ट साध्य करायचे असेल तर पुढील दोन वर्षांत ही तूट भरून काढावी लागेल. हे काम अत्यंत अवघड आहे, असे चिदंबरम म्हणाले.

' भेल'चा उल्लेखही टाळला...

सरकारी मालकीच्या भारत हेवी इंजिनीअरिंग लिमिटेड (भेल) या 'नवरत्न' कंपनीच्या निर्गुंतवणुकीचा निर्णय घेतल्यामुळे भडकलेल्या डाव्या पक्षांनी सत्ताधारी संयुक्त पुरोगामी आघाडीच्या समन्वय बैठकीवर बहिष्कार टाकण्याचा निर्णय घेतला आणि डाव्यांचा आणखी रोष नको म्हणून राष्ट्रीय विकास परिषदेच्या बैठकीत 'भेल'चे नावही काढण्यात आले नाही.

बैठकीत 'भेल'वर चर्चा झाली नाही, असे अर्थमंत्री पी. चिदंबरम यांनी बैठकीनंतर पत्रकारांना सांगितले. नफा कमवणाऱ्या आणि 'नवरत्न' म्हणून ओळखल्या जाणाऱ्या सरकारी मालकीच्या कंपन्यांमधील निर्गुंतवणुकीबाबत अवास्तव भय बाळगण्याचे कारण नाही, सरकार किमान समान कार्यक्रमांतील आश्वासनांशी बांधील आहे, अशी ग्वाही त्यांनी दिली.

 
</text>
</doc>
