<doc>
<docno>1155979.cms.txt</docno>
<text>
 
धावते जग
ज्येष्ठांना दिलासा
[ Wednesday, June 29, 2005  11:21:56 pm]


वृद्ध मातापित्यांना घराबाहेर काढल्यास मुले आणि सुनांना शिक्षा करणे सरकारच्या विचाराधीन असल्याचे वृत्त या ज्येष्ठ नागरिकांना नक्कीच सुखावणारे आहे. आईवडिलांना घराबाहेर काढणे हा कायद्याने गुन्हा ठरणार असून विशिष्ट कारणास्तव त्यांना दुसऱ्या घरात राहण्यास पाठविले गेलेच तर त्यांच्या पालनपोषणासाठी मुलांकडून पैसे वसूल करण्याचा इरादाही सामाजिक न्यायमंत्री चंदकांत हंडोरे यांनी व्यक्त केला आहे. या इराद्याला अजून कायदेशीर स्वरूप मिळालेले नसले तरी सर्व पक्षांनी राजकीय मतभेद बाजूला ठेवून हा कायदा होईल, असे पाहिले पाहिजे.

आधुनिक विज्ञानामुळे माणसाचे आयुर्मान वाढत आहे. यामुळे ज्येष्ठ नागरिकांच्या प्रमाणात संख्यात्मक वाढ झाली आहे. जे ज्येष्ठ नागरिक मध्यमवगीर्य अथवा त्यापेक्षा उच्च स्तरातील आहेत, ते तुलनेने जरा तरी सुखी आहेत. परंतु, 90 टक्के ज्येष्ठ नागरिक हे असंघटित क्षेत्रात काम करणारे आहेत. त्यांना वयाच्या साठीनंतर पेन्शन अथवा अन्य रूपाने ठराविक रक्कम मिळेलच याची कोणतीही हमी नसते. 30 टक्के ज्येष्ठ नागरिक दारिद्यरेषेच्या खाली तर 33 टक्के त्यापेक्षा किंचित वरच्या स्तरावर आहेत.

हे पाहता त्यांना स्वत: वृद्धत्वाच्या काळात स्वत:च्या उदरनिर्वाहाची सोय करणे जवळपास अशक्यच असते. एका पाहणीनुसार, यातील 80 टक्के ज्येष्ठ नागरिक ग्रामीण भागात राहतात. 73 टक्के अशिक्षित असतात. त्यामुळे आयुष्याच्या संध्याकाळी अधिकच अडचणीत येतात. मध्यमवगीर्यांच्या घरातील ज्येष्ठ नागरिकांची अवस्था थोडी वेगळी असते. नियमित नोकरी झाली आणि निवृत्तीच्या वेळी मिळालेले पैसे गुंतविलेले असले तरी त्यापासून व्याजापोटी मिळणारे पैसे एवढे कमी होत आहेत की त्यावर सगळे भागविणे कठीण जाऊ लागले आहे.

कुटुंब मोठे असल्यास त्यांची आणखीनच पंचाईत होते. यातूनच घरातली धुसफूस वाढते. आपण जे पैसे मिळवतो त्यात आपलाच उदरनिर्वाह नीट होत नाही, मग आईवडिलांचा का करायचा असे मुलांच्या मनात येते. किंवा मुले पैसेवाली असतील तर आपल्या ऐषारामात आईवडिलांचा हस्तक्षेप नको, असे त्यांना वाटत राहते. काहीवेळा अपुऱ्या जागेमुळेही आईवडिलांची उपस्थिती खुपते. कारणे वेगवेगळी असली, तरी दिवसेंदिवस ज्येष्ठ नागरिकांचे दिवस अधिक कष्टात जात आहेत, असेच दिसते.

मुले आईवडिलांना त्रास देतात तेव्हा आपणही कधी वृद्ध होणार आहोत आणि आपल्यालाही त्या हालअपेष्टा सोसाव्या लागणार आहेत, याची जाणीव या मुलांना नसते. वृद्धाश्ाम ही कल्पना काही वर्षांपूवीर् रुजली नव्हती. ती आता स्वीकारली गेली आहे. आयुष्याच्या उत्तरसंध्येला स्वत:हून वृद्धाश्ामात येणाऱ्यांची संख्याही कमी नाही. ते खरेच 'स्वत:हून' येतात का हा खरा प्रश्ान् आहे. सरकारी आकडेवारीनुसार महाराष्ट्राच्या दहा कोटींच्या लोकसंख्येत 90 लाख ज्येष्ठ नागरिक आहेत. ही संख्या वाढणारच आहे. म्हणूनच सरकारचे पाऊल योग्य मार्गाने पडले आहे.

 
</text>
</doc>
