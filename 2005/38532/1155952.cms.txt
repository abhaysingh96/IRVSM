<doc>
<docno>1155952.cms.txt</docno>
<text>
 
टॉप गिअर
हा दरारा युनिफॉर्मचा...
[ Wednesday, June 29, 2005  11:09:37 pm]


रस्ता जंक्शनवरील ट्रॅफिक पोलिस बऱ्याचदा गाडी थांबवून पासबुक, इन्शुरन्स, पीयूसी अशा गाडीच्या वेगवेगळ्या पेपर्सची मागणी करतो. हे पेपर्स तपासण्याचे अधिकार त्यांना आहेत का?

रोहन पाटील

हो. रुल्स ऑफ रोड रेग्युलेशन-1989 च्या कलम 32(1) अन्वये मोटरवाहन चालवणाऱ्या व्यक्तीने वाहनचालक परवाना, रजिस्ट्रेशन परवाना, टॅक्स भरल्याचा परवाना, इन्शुरन्स भरल्याचं प्रमाणपत्र तसंच मालवाहतूक करणाऱ्या वाहनचालकाने परिवहन टॅक्स भरल्याचं प्रमाणपत्र आणि फिटनेस प्रमाणपत्र सोबत बाळगलं पाहिजे. वाहनाशी संबंधित सर्व कागदपत्रं पाहणीसाठी मागण्याचा अधिकार युनिफॉर्ममधील पोलिस अमलदार आणि परिवहन विभागाचे अधिकारी यांना आहे. मागणी केल्यावर वाहन चालवणाऱ्या व्यक्तीने कागदपत्रं दाखवणं बंधनकारक आहे.

मंुबईतील रस्त्यांवरती दोन किंवा तीन स्टार लावलेले वॉर्डन फिरत असतात. ते कधी कधी माणूस बघून लायसन्सची मागणी करतात. त्यांना हे अधिकार आहेत का?

समीर पटवर्धन

मंुबईतील ट्रॅफिक वॉर्डन हे स्वेच्छेने, समाजकार्य म्हणून वाहतूक पोलिसांना वातूक नियमन करण्यात मदत करत असतात. सर्वसामान्य जनतेस वाहतूक शिस्त पाळण्यासही मार्गदर्शन करत असतात. कायद्याने त्यांना वाहतूक लायसन्स मागण्याचा अधिकार नाही. मात्र एखादा संशयित वाहनचालक आढळल्यास त्याबाबतची माहिती ते जवळच कर्तव्यावर असणाऱ्या वाहतूक पोलिसास देऊ शकतात.

बऱ्याचदा वाहतूक पोलिसाशी काही नियमांची माहिती नसल्यामुळे वादविवाद होतात. अशा वेळी योग्य माहिती वरिष्ठ अधिकाऱ्यांकडून मिळाल्यास बरं होईल. त्यासाठी प्रत्येक विभागातील एसीपी, निरीक्षक यांना संपर्क साधण्याची संधी मिळू शकेल का?

विजय म्हात्रे

वाहतूक गुन्ह्याबाबत नियमांची माहिती सर्व अधिकारी आणि पोलिस कर्मचाऱ्यांना दिलेली असते. तसंच वाहतूक नियमाबाबत पुस्तिका तयार करण्यात आली असून तिचं वाटप सर्व पोलिस कर्मचाऱ्यांना करण्यात आलं आहे. अधिक माहितीसाठी तुम्ही सहपोलिस आयुक्त, वाहतूक (टेलिफोन नंबर - 24927234, 24954449, 24940303 एक्स्टेन्शन - 101), पोलिस उपायुक्त (मुख्यालय) वाहतूक (टेलिफोन नंबर - 24924734, 24940303 एक्स्टेन्शन 103), पोलिस उपायुक्त (उपनगरं) वाहतूक (टेलिफोन नंबर 24937631, 24940303 एक्स्टेन्शन - 152), वाहतूक नियंत्रण कक्ष (24939717, 24940303 एक्स्टेन्शन 100) यांना संपर्क साधू शकता. सविस्तर माहिती वाहतूक शाखेच्या www.trafficpolicemumbai.org या वेबसाइटवर मिळू शकेल.

 
</text>
</doc>
