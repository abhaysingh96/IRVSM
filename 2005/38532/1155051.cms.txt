<doc>
<docno>1155051.cms.txt</docno>
<text>
 
अर्थव्यवहार
'टाइम्स ऑफ मनी' आणि 'बीओबी' करार
[ Wednesday, June 29, 2005  02:41:39 am]


मुंबई (म. टा. व्यापार प्रतिनिधी) : सार्वजनिक क्षेत्रातील बँक ऑफ बडोदाने 'टाइम्स समूहा'तील 'टाइम्स ऑफ मनी'च्या सहकार्याने इंटरनेटच्या माध्यमातून निधी हस्तांतरण करणारी 'बडोदारेमिटएक्सपेस' सेवा सोमवारी कार्यान्वित केली. त्यावेळी बँकेचे कार्यकारी संचालक ए. महाजन आणि 'टाइम्स ऑफ मनी'चे चीफ ऑपरेटिंग ऑफिसर सुरेश रंगराजन उपस्थित होते.

परदेशात विशेषत: अमेरिका, ब्रिटन आणि युरोपातील काही देशांत वास्तव्य करणाऱ्या भारतीयांना देशात पैसे पाठवण्यासाठी बँक ऑफ बडोदाने 'टाइम्स ऑफ मनी'चे तांत्रिक बाबींसाठी, कार्यवाहीसाठी आणि 24 तास ग्राहक सेवेसाठी सहकार्य घेतले आहे.

सध्या जगभरात निधी हस्तांतरणाची बाजारपेठ 243 अब्ज डॉलर एवढी आहे. त्यात भारताचा वाटा 23 अब्ज डॉलर एवढा आहे. त्यामुळे भारतासाठी या सेवेचे महत्व लक्षात येते. म्हणूनच 'बडोदारेमिटएक्सप्रेस' ही सेवा भविष्यात ऑस्ट्रेलिया, सिंगापूर आणि हाँगकाँगमधील भारतीयांनाही देण्यात येणार आहे.

 
</text>
</doc>
