<doc>
<docno>1155988.cms.txt</docno>
<text>
 
अग्रलेख
शिक्षण खात्यातील अडाणी
[ Wednesday, June 29, 2005  11:29:43 pm]


मेडिकल आणि इंजिनियरिंगच्या फीवाढीमुळे मध्यमवगीर्य विद्यार्थ्यांच्या पालकांचे कंबरडेच मोडले जात असताना महाराष्ट्र सरकारच्या शिक्षणविषयक आणखी एक निर्णयामुळे 'या सरकारचे डोके ठिकाणावर आहे काय?' या लोकमान्य टिळकांनी विचारलेल्या प्रश्नाचे वारंवार स्मरण होऊ लागले आहे. अर्थात लोकमान्यांनी परकीय सरकारविरुद्ध टीकेची झोड उठवली. आता स्वकीयांच्या राज्यात महाराष्ट्र राज्यातील सरकारच मराठीला द्वितीय श्रेणीची वागणूक देऊ लागले आहे.

सरकारकडून प्रसिद्ध झालेल्या पत्रकानुसार ज्या विद्यार्थ्यांनी मराठी माध्यमातून शालान्त परीक्षा दिली, त्यांना इंग्रजी माध्यमातून बी. एड.चे शिक्षण घेण्यास प्रतिबंध करण्यात आला आहे. याबद्दलचा अधिक खुलासा शिक्षण खात्याकडून अद्याप झालेला नसला, तरी अशा पद्धतीचा कोणताही नियम करणाऱ्या सरकारच्या अकलेची तपासणी करावीच लागणार. राज्यात, विशेषत: शहरी भागांत इंग्रजी माध्यमाच्या शाळांचे प्रमाण वाढत चालल्याने नव्याने बी. एड. करणाऱ्यांना मराठी वा अन्य प्रादेशिक भाषांतील शाळांपेक्षा इंग्रजी शाळांमध्येच नोकरीच्या अधिक संधी उपलब्ध होणार असल्याने बी. एड.चे शिक्षणही इंग्रजीतूनच घेण्याकडे त्यांचा कल असणार, हे उघड आहे. पण केवळ शालेय शिक्षण इंग्रजीतून झाले नाही, म्हणून मराठी विद्यार्थ्यांना भवितव्याची संधी नाकारण्याचा अधिकार कुणी दिला?

याच न्यायाने ज्यांनी मराठीत शालेय शिक्षण घेतले, त्यांना इंग्रजी माध्यमाच्या पदवी कॉलेजांमध्येही प्रवेश नाकारला जाईल. महाराष्ट्रात मराठी भाषेतील शिक्षणावरच असा अन्याय सुरू झाला, तर हे राज्य मराठीजनांचे आहे, असे का मानावे? या राज्याच्या शालेय व उच्च शालेय शिक्षण मंत्रीपदांवर मराठी माणसेच आहेत. त्यांच्या मनातही मराठीबद्दल दु:स्वास आहे की, राज्य मंत्र्यांच्या नव्हे, तर सनदी अधिकाऱ्यांच्या हातात गेले आहे? मराठी विद्यार्थ्यांवर सरसकट अन्याय करणारे हे फतवे केवळ अमराठी अधिकाऱ्यांच्या विचाराने व सहीशिक्क्याने निघतात की, स्वत:च्या खुर्च्या सांभाळण्यातच धन्यता मानणारे मंत्री सचिवांकडून आलेल्या फायलींवर डोळे मिटून सह्या करतात?

बी. एड. हा पदव्युत्तर अभ्यासक्रम आहे. जे विद्याथीर् मराठी माध्यमातून उच्च शालान्त परीक्षा (12वी) पास होतात, ते बहुधा इंग्रजी माध्यमातूनच पदवीचे शिक्षण घेतात. ज्यांनी पदवीच्या पातळीवरील पेपर इंग्रजीतून लिहिले, त्यांना शालेय स्तरावर इंग्रजीतून शिकवता येणार नाही किंवा बी. एड.चे शिक्षण समजू शकणार नाही, अशी सरकारची समजूत झाली असेल, तर गोष्ट वेगळी. आज भारतात आणि भारताबाहेर कॉलेज आणि विद्यापीठ पातळीवर अध्यापन करणाऱ्या अनेक यशस्वी प्राध्यापकांचे शालेय शिक्षण त्यांच्या मातृभाषेतच झाले, याची जाणीव मंत्रालयाच्या एअर कंडिशन्ड कॅबिनमध्ये बसून कागदी घोडे नाचवणाऱ्या अधिकाऱ्यांना कुणी तरी द्यायला हवी.

दुदैर्वाने तसे घडत नाही, कारण सरकारचा जनतेशी संपर्क केव्हाच तुटलेला आणि ज्यांनी मराठीचा आग्रह धरायचा, अशांना आपण मराठी आहोत, हे जाहीर करण्याचीच शरम वाटू लागलेली. प्राथमिक शाळेच्या पातळीवर इंग्रजी शिकवण्यास वा मराठीऐवजी कम्प्युटर विषय बारावीला घेण्यास विरोध करणारी शिक्षक मंडळीही या प्रश्नावर गप्प आहेत. इथे प्रश्न केवळ मराठी वा अन्य प्रादेशिक भाषांत शालेय शिक्षण घेणाऱ्या विद्यार्थ्यांची संधी गमावली जाण्याचा नाही. सरकारची अशी परिपत्रके सरकारी नीतीतील गोंधळाचेच दर्शन घडवतात, ती अधिक चिंतेची बाब आहे.

एकीकडे सरकारमधील मंत्री मातृभाषेतून शालेय शिक्षण व्हावे, म्हणून जागतिक पातळीवरचे दाखले देतात आणि इंग्रजी माध्यमाच्या नव्या शाळांना ग्रँट नाकारतात आणि दुसरीकडे मराठीतून शिक्षण घेणाऱ्यांना एकाकी टाकतात. अशा गोंधळलेल्या मानसिकतेमुळे विद्यार्थ्यांचे मात्र कायमचे नुकसान होते. अद्यापही वेळ गेलेली नाही. उच्च शिक्षण मंत्र्यांना बी. एड. प्रवेशाबाबतचे परिपत्रक मागे घेता येईल, कारण नंतर नियम बदलला, तरी विद्यार्थ्यांच्या एका बॅचचे कायमचे नुकसान होईल. तसे करण्याचा नैतिक अधिकार सरकारला नाही.

 
</text>
</doc>
