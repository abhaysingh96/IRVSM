<doc>
<docno>1155086.cms.txt</docno>
<text>
 
महामुंबई
देशमुखांच्या सूतगिरणीला 18 कोटी
[ Wednesday, June 29, 2005  03:12:26 am]


मुंबई (म. टा. प्रतिनिधी) : अनेक सूतगिरण्यांनी सरकारी भागभांडवल मिळाल्यावर त्यावरील कर्जाचे हप्ते न फेडल्याने राज्य सरकार अडचणीत आले असतानाच आता गेल्या तीन वर्षांपासून थांबवण्यात आलेला भागभांडवलाचा पुरवठा पुन्हा सुरू करण्यात आला आहे.

भागभांडवल मंजूर झालेल्या तीन सूतगिरण्या पश्चिम महाराष्ट्रातील असून, शेतकरी कामगार पक्षाचे ज्येष्ठ नेते गणपतराव देशमुख यांच्या नेतृत्वाखालील सूत गिरणीला 18 कोटी रुपये भागभांडवलाच्या रुपाने देण्यात येणार आहेत.

गेली अनेक वषेर् भागभांडवलासाठी रखडलेल्या तीन सूत गिरण्या व 141 हातमागांना राष्ट्रीय सहकारी विकास महामंडळाच्या नुकत्याच झालेल्या बैठकीत 128 कोटी रुपयांचे भागभांडवल मंजूर करण्यात आले. या महामंडळावर केंदीय कृषीमंत्री शरद पवार यांचे अधिपत्य आहे.

ही रक्कम राज्य सरकारमार्फत सूतगिरण्यांना लवकरच वितरित केली जाईल, अशी माहिती महामंडळाचे संचालक पृथ्वीराज देशमुख यांनी दिली. महामंडळामार्फत केली जाणारी मदत राज्यातील जास्तीतजास्त भागांना मिळावी, असे धोरण आखण्यात आले आहे, असे त्यांनी सांगितले.

महामंडळामार्फत साखर कारखाने व सूतगिरण्यांना दिल्या जाणाऱ्या भागभांडवलाच्या कर्जफेडीची सुमारे 800 कोटी रुपयांची रक्कम राज्य सरकारने थकवली होती. त्यामुळे गेली तीन वषेर् महामंडळामार्फत भागभांडवलासाठी रक्कम दिली जात नव्हती. पण आता हे थकित 800 कोटी रुपये हप्त्याहप्त्याने फेडण्याची तयारी राज्य सरकारने दाखवल्याने महामंडळाने पुन्हा भागभांडवलासाठी कर्जपुरवठा सुरू केला आहे, अशी माहिती त्यांनी दिली.

शेतकरी कामगार पक्षाचेे ज्येष्ठ नेते गणपतराव देशमुख यांच्या नेतृत्वाखालील सांगोला येथील शेतकरी महिला सहकारी सूतगिरणीला 18 कोटी 26 लाख रुपये, पी. एन. पाटील यांच्या राजीवजी सहकारी सूतगिरणीला 18 कोटी रुपये, तर आजरा तालुका सहकारी सूतगिरणीला 15 कोटी रुपयांचे भागभांडवल पुरवठा करण्यास महामंडळाने मान्यता दिली असल्याची माहिती देशमुख यांनी दिली.

याशिवाय प्रत्येक हातमागाला 60 लाख याप्रमाणे 141 हातमागांना 76 कोटी रुपयांचे भागभांडवल देण्यात येणार आहे, असेही त्यांनी सांगितले.

साखर कारखान्यांना करावयाच्या भागभांडवला संदर्भात लवकरच निर्णय घेतला जाईल, असे त्यांनी सांगितले.

 
</text>
</doc>
