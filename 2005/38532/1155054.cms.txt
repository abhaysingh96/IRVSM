<doc>
<docno>1155054.cms.txt</docno>
<text>
 
अर्थव्यवहार
खातेदार होणार ग्राहकराजा!
[ Wednesday, June 29, 2005  02:44:17 am]


योगेश मेहेंदळे

मुंबई,: खासगी क्षेत्रातील बँकाशी स्पर्धा करण्यासाठी सर्व बँकांना आपल्या सेवेत आमुलाग्र बदल करावे लागत आहेत. याचा फायदा अर्थातच ग्राहकाला मिळत आहे. सध्या ग्राहकाला जास्तीत जास्त सेवा देण्यासाठी स्पर्धा सुरू असून, यामध्ये बहुतांश सार्वजनिक क्षेत्रातील बँका इलेक्ट्रॉनिक बँकिंगची सेवा पुरवण्यास सुसज्ज झाल्या आहेत.

तंत्रज्ञानाच्या वापरामुळे खासगी क्षेत्रातील बँकांनी सार्वजनिक क्षेत्रावर कुरघोडी केल्याचे चित्र सध्या दिसत आहे. परंतू सार्वजनिक क्षेत्रातील काही बँकांनीही कोअर बँकिंग सिस्टिमचा अवलंब करण्याचे धोरण जाहीर केले आहे. यामुळे बँकांमधील स्पर्धा तीव्र होणार असली तरी ऑनलाइन बँकिंग, फोन बँकिंग, मोबाइल बँकिंग आदी, ग्राहकाला केंदस्थानी ठेवून आखलेल्या सेवांचा व योजनांचा लाभ खातेदारांना मिळणार आहे. परिणामी बँकेचे व्यवहार कुठुनही कधीही (एनी टाइम एनीव्हेअर) करता येणे शक्य होणार आहे. याबरोबरच आधुनिक तंत्रज्ञानामुळे व्यवहार केल्याक्षणी पुर्ण होण्याचा (रीअल टाइम ग्रॉस सेटलमेंट) फायदा ग्राहकाला देशभरात मिळणार आहे. त्यामुळे डिमांड ड्राफ्टची संकल्पना मोडीत निघणार असून भारतातील विविध शहरांमध्ये चेक जलदगतीने वटवणे शक्य होणार आहे. ही सेवा पुरवणारी 'मल्टिसिटी अँड अॅट पार' ही योजना अनेक बँकांनी सुरूही केली आहे.

सार्वजनिक क्षेत्रातील सेंट्रल बँकेने कोअर बँकिंग सोल्युशनचा अवलंब करण्याचा निर्णय घेतला असून त्यासाठी टाटा कन्सल्टन्सीला 150 कोटी रूपयांचे कंत्राट देण्यात आले आहे. यामुळे बँकेच्या महत्वाच्या शहरांमधील एक हजार शाखा अद्ययावत होणार असून, अन्य सुमारे दोन हजार शाखाही एकमेकांना जोडण्यात येणार आहेत. देना बँकेने कर्जपुरवठा जलद करता यावा या उद्देशाने एकाच ठिकाणी सर्व शंकांचे निरसन करणारी 'देना फिनमार्ट' ही केंदे सुरू केली आहेत. युनायटेड वेस्टर्न बँकेने ऑनलाइन सेवा पुरवण्यासाठी सीएमसीकडून टीसी 4 ही प्रणाली घेण्याचा करार केला आहे. त्यामुळे बँकेच्या 165 शाखा जोडल्या जाणार आहेत. तर अद्ययावतीकरण करताना स्टेट बँकेने ग्राहकोपयोगी योजनांवर भर दिला आहे. स्टेट बँकेने यासंबंधात 'एमटीएनएल'शी करार केला असून बँकेत टेलिफोनचे बिल स्वीकारण्याची सुविधा दिली आहे. विशेष म्हणजे स्टेट बँकेत बिलावर एक टक्क्याची सवलतही देण्यात येणार आहे. यापुढील काळात सर्वसामान्य व्यक्ती रेल्वे आरक्षण, करांचा भरणा, वीज, टेलिफोन, मोबाइल आदी देयके, विम्याचा हप्ता भरण्यासाठी अशा विविध कारणांसाठी बँकेचा वापर करू शकणार आहेत. थोडक्यात एका छताखाली अनेक सुविधा माफक दरात पुरवणारे केंद म्हणजे बँक असे समीकरण तंत्रज्ञानामुळे बनत आहे.

बदलत्या तंत्रामुळे भविष्यात बँक कर्मचाऱ्यांचा ग्राहकांशी थेट संबंध कमी होत जाण्याची शक्यता आहे. याचा बँकेचे जुने ग्राहक असलेल्या व कर्मचाऱ्यांशी स्नेहाचे संबंध असलेल्या खातेदारांवर विपरीत परिणाम होणार नाही, याची काळजी घेऊ, असे काही बँकांनी जाहीर केले आहे. या सर्व कारणांमुळे बँकांच्या खातेदारांना 'ग्राहकराजा' असल्याचा प्रत्यय येण्याची शक्यता आहे.

 
</text>
</doc>
