<doc>
<docno>1155085.cms.txt</docno>
<text>
 
महामुंबई
प्रभा रावांविरोधी संतापाची लाट
[ Wednesday, June 29, 2005  03:06:50 am]


सुकृत खांडेकर

मुंबई : डान्स बारवर बंदीच्या मुद्द्यावर काँग्रेसचे धोरण अद्याप ठरलेले नाही, अशी भूमिका प्रदेशाध्यक्ष प्रभा राव यांनी मांडल्यामुळे काँग्रेस आणि राष्ट्रवादी काँग्रेसमध्ये संताप व्यक्त होत आहे. राव यांच्या दुटप्पी वागण्याचा डान्स बार विरोधी मंचाने तीव्र शब्दात धिक्कार केला.

डान्स बारवर बंदी घालण्याच्या मागणीसाठी मुंबईत निदर्शने करण्याचा निर्णय डान्स बार विरोधी मंचातील 25 संघटनांनी मिळून घेतला आहे, असे मंचाच्या नेत्या विद्या चव्हाण यांनी घोषित केले. एक जुलै रोजी चर्चगेट स्टेशनसमोर, चार जुलै रोजी सीएसटीसमोर आणि 11 जुलै रोजी विधिमंडळाच्या पावसाळी अधिवेशनाच्या पहिल्या दिवशी ही निदर्शने करण्यात येतील.

गेले तीन महिने मूग गिळून गप्प बसलेल्या राव यांची प्रदेशाध्यक्षपदी फेरनिवड होताच त्यांना डान्स बारमालकांचा पुळका कशासाठी आला, असा प्रश्न काँग्रेस व राष्ट्रवादीचे कार्यकतेर् विचारत आहेत.

मार्क्सवादी नेत्या अहिल्या रांगणेकर व समाजवादी नेत्या मृणाल गोरे डान्स बार बंदीचा आग्रह धरत असताना राव मात्र डान्सबारबंदीच्या निर्णयाचे ठाम समर्थन करत नसल्याबद्दल आश्चर्य व्यक्त करण्यात येत आहे.

मुख्यमंत्र्यांचे खंदे समर्थक आमदार उल्हास पवार यांनी म्हटले आहे की, विधिमंडळात सविस्तर चर्चा होऊन डान्स बारवर बंदी घालण्याची मागणी सर्व पक्षाच्या आमदारांनी केली होती. या मुद्द्यावर सरकार आणि पक्षाची भूमिका वेगवेगळी आहे, असा संदेश गेला, तर पक्षाचे मोठे नुकसान होईल.

राष्ट्रवादी युवक काँग्रेसचे राष्ट्रीय अध्यक्ष आमदार जितेंद आव्हाड यांनी, राज्यातील विकृत डान्स बार संस्कृतीला कायद्यानेच बंदी घालणे आवश्यक आहे. डान्स बारमुळे नवीन पिढीचा सर्वनाश होतो आहे, असे म्हटले आहे.

राष्ट्रवादी काँग्रेसच्या प्रवक्त्या भारती लव्हेकर यांनी म्हटले आहे की, पक्षीय राजकारण बाजूला ठेवून सामाजिक प्रश्न म्हणून डान्स बारकडे बघितले पाहिजे. महिलांच्या शोषणाच्या प्रश्नावर एका महिला पक्षप्रमुखाने नकारात्मक भूमिका घ्यावी, हे मुळीच शोभणारे नाही. सरकारने घेतलेल्या निर्णयाला सत्ताधारी पक्षानेच विरोध करणे हे न उलगडणारे कोडे आहे.

विद्या चव्हाण 'मटा'शी बोलताना म्हणाल्या की, डान्स बारबंदीचा निर्णय मंत्रिमंडळाने एकमुखाने घेतला होता, विलासराव देशमुख यांना मुख्यमंत्री म्हणून घटनेने अधिकार दिले आहेत व काँग्रेस पक्षानेच नेतेपदी त्यांची निवड केली आहे. असे असताना त्यांच्या नेतृत्वाखाली घेतलेल्या निर्णयाला काँग्रेसच्या प्रदेशाध्यक्षांचा विरोध कशासाठी? अनधिकृत झोपडपट्टीच्या प्रश्नावर 'प्रिटींग मिस्टेक' म्हणून राव यांनी स्वत:ची सुटका करून घेण्याचा हास्यास्पद प्रयत्न केला. आता पक्षाची भूमिका ठरलेली नाही, असे सांगून डान्स बार बंदीच्या निर्णयात अडसर निर्माण करत आहेत, असा आरोप त्यांनी केला.

 
</text>
</doc>
