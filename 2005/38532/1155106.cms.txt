<doc>
<docno>1155106.cms.txt</docno>
<text>
 
महाराष्ट्र
...आणि वारी रोमकडेही!
[ Wednesday, June 29, 2005  03:28:19 am]


विवेक सबनीस

पुणे : आषाढी वारीसाठी संत तुकाराम महाराजांच्या पालखीने देहूतून पंढरपुराकडे प्रस्थान ठेवले असतानाच प्रभात फिल्म कंपनीचा 'संत तुकाराम' हा अजरामर चित्रपटही रोममधील रसिकांसाठी रवाना होत आहे. 1937 मध्ये व्हेनिसमध्ये भरलेल्या आंतरराष्ट्रीय चित्रपट महोत्सवात जगातील सवोर्त्कृष्ट तीन सिनेमांमध्ये गणला गेलेला 'संत तुकाराम' 67 वर्षांनी पुन्हा एकदा इटलीच्या वारीवर निघाला आहे!

इटलीमधील भारतीय दूतावासाच्या पुढाकारामुळे रोममधील कल्चरल असोसिएशन ऑफ मेमोसिनतर्फे नऊ जुलै रोजी सायंकाळी रोम म्युझियम सिव्हीरी डेल क्युरेनल या ऐतिहासिक वास्तूतील सांस्कृतिक सोहळ्यात 'संत तुकाराम' दाखवला जाणार आहे. यावेळी एकूण 19 उत्कृष्ट भारतीय सिनेमे दाखवले जाणार आहेत, अशी माहिती प्रभात फिल्म कंपनीचे अनिल दामले यांनी दिली.

सुमारे सात दशकांच्या मोठ्या अंतरानंतर 'संत तुकाराम' पुन्हा एकदा परदेशी प्रेक्षकांपुढे जातो आहे. 1937मध्ये हा सिनेमा होता तसाच पाठवला गेला होता. आता मात्र त्याचे इंग्रजी सबटायटलिंग केले आहे, असे दामले यांनी सांगितले. अनिल दामले यांच्याबरोबर त्यांचे काका; म्हणजेच 'संत तुकाराम'मध्ये तुकारामांचा मुलगा म्हाद्या याची भूमिका करणारे पंडित दामलेही रोमला जात आहेत. रोममधील कार्यक्रमानंतर दामले व्हेनिसलाही भेट देणार आहेत. तेथेच आंतरराष्ट्रीय चित्रपट महोत्सवात 'संत तुकाराम' झळकला होता. तेथील चित्रपट महोत्सव समितीकडून त्या काळात या सिनेमासंदर्भातील आणखी काही नवी माहिती हाती लागेल, अशी अपेक्षा आहे.

' प्रभात'चे शिल्पकार विष्णुपंत दामले आणि एस. फत्तेलाल यांनी दिग्दशिर्त केलेला हा चित्रपट कथानक, मांडणी, संवाद, अभिनय आणि स्पेशल इफेक्ट्स या सर्वांत उत्कृष्ट ठरला होता. विष्णुपंत पागनीसांनी रंगवलेल्या तुकारामांचे रूप हेच महाराष्ट्राच्या कानाकोपऱ्यांत तुकाराम महाराजांची छबी म्हणून ओळखले जाते, इतका हा चित्रपट प्रभावी ठरला होता.

 
</text>
</doc>
