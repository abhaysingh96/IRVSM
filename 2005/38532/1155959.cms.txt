<doc>
<docno>1155959.cms.txt</docno>
<text>
 
विज्ञान-तंत्रज्ञान
शस्त्रक्रियेसाठी 'सायबरनाइफ'
[ Wednesday, June 29, 2005  11:13:20 pm]


टोकियो (वृत्तसंस्था) : ब्रेनट्यूमरच्या किचकट अशा शस्त्रक्रियेसाठी वापरण्यात येणाऱ्या किचकट यंत्रांतून सुटका करणारी अत्याधुनिक कम्प्युटराइज्ड व्यवस्था वापरण्याचा मार्ग नुकताच मोकळा झाल्याने या क्षेत्रात आता 'सायबरनाइफ युग' अवतरणार आहे. वापरण्यास तुलनेने सोपे आणि रुग्णासाठीही आरामदायक ठरणारे असे हे तंत्र आहे. पण ते वापरण्याला बंदी असल्यामुळे आतापर्यंत त्याचा उपयोग करता आला नव्हता.

' सायबरनाइफ स्टीरीओटॅटिक रेडिओसर्जरी सिस्टिम' असे या शस्त्रक्रियापद्धतीचे नाव आहे. कॅलिफोनिर्यातील अॅक्युरे इन्स्टिट्यूटमध्ये हे तंत्र सर्वप्रथम विकसित करण्यात आले; पण त्याचा रुग्णासाठी उपयोग सर्वप्रथम जपानमध्ये होत आहे. रेडिएशनद्वारे ब्रेन ट्यूमर काढताना, डोक्याच्या कवटीला हेड फ्रेमचा आधार लावण्याच्या 'डोईजड' कामाची यात अजिबात गरज नसते. तीव्र किरणोत्सार ट्यूमरवरच केंदित करून आजूबाजूच्या पेशींना होणारा त्रास यामुळे टाळला जातो, हे या पद्धतीचे सर्वांत मोठे यश आहे. त्यासाठीच ब्रेन ट्यूमरची शस्त्रक्रिया या पद्धतीने केली जावी, असे तज्ज्ञांचे म्हणणे होते.

मात्र दोन वर्षांपूवीर् या पद्धतीचा शोध लागला तेव्हाच कायद्याने तिच्या वापरावर बंदी घालण्यात आली. आता जपानमध्ये ही बंदी उठवण्यात आली असून येथील 13 रुग्णालयांमध्ये ही सुटसुटीत व दुष्परिणाम टाळणारी शस्त्रक्रियापद्धती उपयोगात येणार आहे.

डॉ. हिरोया शिओमी यांनी यासंदर्भात अधिक माहिती दिली. यामध्ये प्रत्यक्षात शस्त्रक्रिया केलीच जात नाही. सायबरनाइफ हा एक रोबोटिक बाहू असतो आणि ठराविक लक्ष्यावरच तो रेडिएशनचा किरण सोडतो. या रोबोटिक बाहूचे काम इतके अचूक असते की लक्ष्य निश्चित करताना तो निम्म्या मिलिमिटरइतके अंतरही पुढेमागे करीत नाही. 100 ते 200 किरणे वापरून ब्रेन टयुमर नाहीसा केला जातो. यासाठी एक तास लागतो. रुग्णाला फक्त शांत पडून राहणे, एवढेच करावे लागते.

सध्याच्या शस्त्रक्रियापद्धतीनुसार रुग्णाला दोन ते चार आठवडे उपचार घ्यावे लागतात तर सायबरनाइफचा उपचार रुग्णाची एका दिवसात सुटका करतो! रेडिएशन किरण सुटेसुटे वापरले तरी त्यांची जागा चुकत नाही, हे या तंत्राचे सर्वांत मोठे यश असल्याचे शिओमी यांनी सांगितले.

 
</text>
</doc>
