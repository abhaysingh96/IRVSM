<doc>
<docno>1155956.cms.txt</docno>
<text>
 
टॉप गिअर
कोणाच्या अध्यात ना 'मद्यात'!
[ Wednesday, June 29, 2005  11:12:12 pm]


तुम्ही रात्रीचं ड्रायव्हिंग करता? जर या प्रश्नाचं उत्तर 'हो' असं असेल, तर तुम्हाला पुढे सांगितलेला प्रसंग निश्चित उपयोगी पडेल... आमचा एक मित्र आहे. वेल क्वालिफाइड, गडगंज पगाराची नोकरी असणारा! वेल टू डू असल्यामुळेच त्याच्याकडे फोर व्हीलरही आहे, हे सांगायला नकोच! गेल्या आठवड्यात त्याचा एक मोठ्ठा लोचा झाला. बायको आणि मुलगी माहेरी गेल्याच्या आनंदात स्वारी मित्रांबरोबर पाटीर् करायला बाहेर पडली. बरेच पेग रिचवल्यानंतर 'चला, उद्या ऑफिस आहे!!' अशी आठवण कुणालातरी झाली आणि प्रत्येकाने आपापल्या वाहनाचं सुकाणू सांभाळत पाटीर्च्या ठिकाणाहून काढता पाय घ्यायला सुरुवात केली. या साहेबांचं घर तसं अगदी जवळ! त्यामुळे कोणीतरी 'बस रे थोडावेळ' म्हटल्यावर मैफल पुन्हा रंगायला लागली. पण काही वेळाने हॉटेलच बंद होतंय, असं पाहून सगळ्यांचा निरूपाय झाला.

झुलत आणि डुलत असलेल्या मित्राने कशीबशी आपली 'होण्डा सिटी' सुरू केली. पण पहिल्या गिअरपासूनच आपल्याला हे जमणार नाही, याचा अंदाज त्याला यायला लागला. अगदी आमच्या गल्लीच्या तोंडावरच घडू नये, ते घडलं. समोरून येणाऱ्या रिक्षाला या मद्यधुंद अवस्थेतल्या मित्राच्या गाडीने एका बाजूने घासून काढलं. मामला तसा सीरिअस होता. रिक्षाचं आणि याच्या गाडीचंही बरंच नुकसान झालं होतं. पण कुणालाही जखम न झाल्यामुळे थोडक्यात निभावलं. खरं लफडं याच्यानंतरच झालं. हा अपघात होत असतानाच पोलिसांची 'बीट व्हॅन' जवळूनच जात होती. पोलिसांच्या लक्षात या मित्राची 'अवस्था' येताच ते मागे थोडेच राहणारेत? त्यांनी लगेच मित्राला गाडीत घातलं आणि जवळच्या पोलिस स्टेशनला नेलं... नंतर अर्थात त्याने बाबापुता करून आपली सोडवणूक करून घेतली, थोडे पैसे वगैरे खर्च केले, हा भाग निराळा!

हे सगळं पाहता असताना 'डोण्ट ड्रिंक अॅण्ड ड्राइव' या अनेक ठिकाणी लिहिलेल्या आणि वाचून न वाचल्यासारख्या केलेल्या नियमाची आठवण झाली. अनेकदा हायवेवरून मध्यरात्रीनंतर तुफान वेगाने बाइक किंवा कार हाणत असताना आपल्यापैकी अनेकांना या नियमाचा विसर पडतो. 'मी शुद्धीत आहे' असं जोपर्यंत म्हणता येतंय, तोपर्यंत बाइक चालवायला किंवा मोटर हाकायला काय हरकत आहे, असंही आपल्यापैकी अनेक जण विचारत असतात. पण जेव्हा असा प्रसंग आपल्यावर ओढवतो, तेव्हाच आपल्याला अंदाज येतो, की ड्रिंक घेऊन ड्राइव करताना एखादीजरी चूक झाली, तरी ती आपल्याला केवढी महागात पडू शकते!

हे झालं 'ड्रिंक अॅण्ड ड्राइव' करणाऱ्यांबाबत. पण रात्रीच्या वेळी अनेकदा जे 'ड्रंक' नसतात, त्यांच्या जिवालाही या 'ड्रंकार्ड्स'चा किती मोठा धोका असतो. आपण शिस्तीत वाहन चालवत असतो आणि आपल्या उजव्या किंवा डाव्या बाजूने एखादी पॉश गाडी 'झुप्पकन' निघून जाते. जर या गाडीच्या चालकाचा तोल काहीसा ढळला, तरी ते आपल्या जीवावर बेतू शकतं... आपली काहीही चूक नसताना!!

तेव्हा 'ड्रिंक अॅण्ड ड्राइव' हा केवळ वाचून सोडून द्यायचा मेसेज नाही, तर लक्षात ठेवून इम्प्लिमेण्ट करायचा आहे, हे ध्यानात ठेवायला हवं, नाही का?

नीना दनानी

ठ्ठद्गद्गठ्ठड्डस्त्रड्डठ्ठड्डठ्ठद्बञ्चद्बठ्ठस्त्रद्बड्डह्लद्बद्वद्गह्य.ष्श्ाद्व

 
</text>
</doc>
