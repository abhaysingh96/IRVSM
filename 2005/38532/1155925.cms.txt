<doc>
<docno>1155925.cms.txt</docno>
<text>
 
प्रगती फास्ट
अमेरिकन लाइफस्टाइल
[ Wednesday, June 29, 2005  10:57:35 pm]


परदेशात गेल्यावर सगळ्यात मोठा बदल स्वीकारावा लागतो तो तिथल्या राहणीमानाचा. त्यात अमेरिकन लोकांची वागण्याची पद्धत आणि सवयी समजून घेणं तर खूपच कठीण जातं. त्यामुळे स्ट्रेस निर्माण होतो. अमेरिकेतील राहणीमान, शिष्टाचाराची थोडीफार माहिती आधीच मिळवलीत तर या समस्या टाळता येतील.

कोणत्याही व्यक्तीला पहिल्यांदा भेटल्यानंतर हात मिळवून 'प्लीज्ड टू मीट यू' (आपल्याला भेटून आनंद झाला) असं म्हणण्याची पद्धत अमेरिकेत आहे. क्वचित प्रसंगी जवळच्या व्यक्तींशी होणाऱ्या भेटीमध्ये नुसतं 'हाय' असं म्हंटलं तर चालतं. समवयस्क लोकांना नावाने संबोधण्यास हरकत नाही. वयस्कर व्यक्तींना मात्र मिस्टर, मिस, मिसेस, डॉक्टर, प्रोफेसेर यासारख्या संबोधनांबरोबर आडनावाने हाक मारणं उचित ठरतं. अनेक स्त्रियांना मिस असं संबोधलेलं आवडतं. (परंतू अमेरिकेत मिसऐवजी मिझ् असा उच्चार करावा लागतो.) इथे त्यांचं विवाहित असणं किंवा नसणं महत्त्वाचं नाही. टोपणनावाने हाक मारणं, ही एक सर्वमान्य प्रथा आहे.

अमेरिकेत व्यक्तिस्वातंत्र्याला प्रचंड महत्त्व दिलं जातं. दोन व्यक्ती बोलत असताना त्यांना एकमेकांपासून ठराविक अंतरावर उभं राहणं सोयीचं वाटतं. प्रत्येकाने आपल्याभोवती एक अदृश्य वर्तुळ आखलेलं असतं, ज्यात इतरांनी प्रवेश करू नये, असं गृहित धरलं जातं. त्यामुळे शक्य असेल, तर संवाद साधताना शारीरिक स्पर्श टाळण्याचा प्रयत्न करा.

अमेरिकेत लोकांना एकत्रितपणे काम करायला तसंच विचारांची देवाणघेवाण करायला आवडतं. त्यामुळे कोणतीही गोष्ट विचारताना संकोच बाळगू नका. मात्र यातून जवळीक निर्माण होईल असं गृहित धरू नका. रस्त्यातून जाताना एखादी अनोळखी व्यक्ती तुम्हाला 'हाय' म्हणेल वा ग्रोसरी स्टोअर मधला क्लार्क तुमची आस्थेने चौकशी करेल. याचा अर्थ तो तुमच्याशी मैत्री करू इच्छितो, असं नाही. उत्तरादाखल तुम्ही छान, आपण कसे आहात एवढंच म्हटलं तरी पुरेसं असतं.

अमेरिकेत आमंत्रण देण्यासाठी टेलिफोन केला जाईल आणि वेळ, तारीख, ठिकाण कळवणारं एक लेखी निवेदन दिलं जाईल. आमंत्रण स्वीकारत आहे किंवा नाही हे कळवणं शिष्टाचाराला अनुसरून आहे. भोजनाचं आमंत्रण असेल, तर तुम्ही एखादा खाद्यपदार्थ किंवा पेय बरोबर नेण्याची इच्छा व्यक्त करू शकता. शिवाय दुसऱ्या दिवशी आभाराचं निवेदन किंवा टेलिफोन करावा. एखाद्या मित्राने कधीही ये, असं सांगितलं तरी आगाऊ संपर्क साधल्याशिवाय जाऊ नका. वेळेच्या आधी जाणं, जसं योग्य नाही त्याप्रमाणे पोहोचायला उशीर होत असेल, तर तसं तात्काळ कळवा. सार्वजनिक ठिकाणी मोठ्याने बोलणं, जेवताना तोंडाचा आवाज करणं, हे असभ्यपणाचं मानलं जातं.

अमेरिकेत महिना दिवस वर्ष या क्रमाने तारीख लिहितात. भारतात दिवस महिना, वर्ष अशी पद्धत असल्यामुळे तारखांचा गोंधळ होण्याची शक्यता आहे. पायाबद्दल किंवा पाय लागण्याबद्दल अमेरिकन लोकांमध्ये कोणतीही नकारात्मक संकल्पना, समजूत नसते. संवाद साधताना आय कॉण्टॅक्ट्स असावेत, त्यातून आदराची भावना असल्याचं दर्शवता येतं. आरामात किंवा अनौपचारिक पद्धतीने बसणं सर्वमान्य आहे. त्याचा अर्थ तुमच्याकडे दुर्लक्ष करण्याचा त्यांचा हेतू आहे, असं नाही. अमेरिकन लोकांना शांत बसायला सांगितलं तर ते अस्वस्थ होतात. त्यांना सतत बोलत राहणं आवडतं. शांत बसण्यापेक्षा हवामानासारख्या विषयावरही ते बोलायला तयार असतात. त्यांनी एखादा खाद्यपदार्थ किंवा पेय घेण्याची विनंती केली, तर प्रथम विनंतीलाच होकार देेणं अपेक्षित असतं. तिथे दुसऱ्यांदा विचारण्याची पद्धत नाही.

कोणत्याही भिन्न संस्कृतीतील लोकांशी मैत्री व्हायला थोडा वेळ लागणं साहजिक असतं. सुरुवातीचा बुजरेपणा जास्तीतजास्त लोकांशी परिचय वाढवल्यानंतर कमी होतो. कधीकधी छोट्या मोठ्या चुका स्ट्रेस निर्माण करतात. कधीकधी तर इथे येण्याचा निर्णयच चुकीचा होता, अशी पश्चात्तापाची वेळ येते. पण नकारात्मक विचारांनी अस्वस्थ होऊ नका. संवाद साधणं आणि चुकातून शिकलात तर दैनंदिन जीवनाशी समरूप व्हायला वेळ लागत नाही.

दीपा दीक्षित

ग्लोबल एज्युकेशन कौन्सिल

द्दद्गष्द्वह्वद्वड्ढड्डद्बञ्चद्बठ्ठस्त्रद्बड्डह्लद्बद्वद्गह्य.ष्श्ाद्व

 
</text>
</doc>
