<doc>
<docno>1155107.cms.txt</docno>
<text>
 
महाराष्ट्र
संत तुकारामांच्या पालखीचे प्रस्थान
[ Wednesday, June 29, 2005  03:28:47 am]


पुणे (म. टा. प्रतिनिधी) : 'पाऊस आला, चिखुल झाला। भिजला हरीचा वीणा। मुखाने विठ्ठल-विठ्ठल म्हणा' अशा अभंगांचा जयघोष आणि 'ग्यानबा तुकारामा'च्या गजरात मंगळवारी संत श्री तुकाराम महाराज पालखीने भर पावसात देहू येथून प्रस्थान ठेवले. उशिरा का होईना, वरुणराजाची कृपादृष्टी झाल्याचा आनंदही विठ्ठलदर्शनाची आस लागलेल्या भाविकांच्या चेहऱ्यावर लपत नव्हता.

माजी उद्योगमंत्री बाळासाहेब विखे-पाटील यांच्याहस्ते पालखी प्रस्थान सोहळा झाला. पिंपरी-चिंचवडच्या महापौर मंगला कदम, आळंदी देवस्थानाचे प्रमुख विश्वस्त अशोक चांदगुडे यावेळी उपस्थित होते. तुकाराम महाराजांच्या पालखीचे हे 320वे वर्ष आहे.

देहूच्या मुख्य मंदिरात पहाटे पाच वाजता तुकाराम महाराजांचे वंशज दिलीप मोरे इनामदार यांच्या हस्ते महापूजा पार पडली. दरम्यान तपोनिधी नारायण महाराजांच्या पादुकांच्या पारंपरिक पूजनानंतर दुपारी दोन वाजता पालखी प्रस्थान सोहळा सुरू झाला. यावेळी संस्थानाच्या वतीने दिंडीप्रमुख, मानकरी, फडवाले यांचा सत्कारही झाला.

भगव्या पताका, टाळ, वीणा घेऊन लाखो भाविक तुकाराम पादुकांच्या दर्शनासाठी सकाळपासूनच दाखल झाले होते. गाथा मंदिर, मुख्य मंदिर आणि वैकुंठ मंदिर परिसरात भाविकांच्या लांबच लांब रांगा लागल्या होत्या. इंदायणीच्या डोहात स्नान करण्यासाठी असंख्य भाविक जमा झाले होते. स्नान आटोपून, कपाळी अष्टगंधाचा टिळा लावून वारकरी पालखी सोहळ्यात सहभागी होत होते.

सलग तीन वषेर् दुष्काळसदृश परिस्थितीच्या झळा सोसल्यानंतर यंदा समाधानकारक पावसाला प्रारंभ झाल्याने शेतीच्या कामांना सुरुवात झाली आहे. त्यामुळे भाविकांची उपस्थिती कमी असेल, असा अंदाज होता. मात्र, यंदा भाविकांची उपस्थिती अधिकच असल्याचे संत तुकाराम महाराज संस्थानचे अध्यक्ष शिवाजी मोरे यांनी सांगितले.

पालखी प्रस्थान सोहळ्यात शेकडो छोट्या-मोठ्या दिंड्या सहभागी झाल्या होत्या. भगव्या पताकांनी मंदिर परिसर फुलून गेला होता. टाळ-मृदंुगांच्या निनादात आणि हरिनामाच्या गजराने भाविकांनी देहू विठ्ठलमय झाले होते. अभंगगायन करत पताका नाचवणाऱ्यांत महिला आणि लहान मुलांचा सहभाग मोठा होता. 'पाऊले चालती पंढरीची वाट' असे अभंग गात पालखीत सामील होणाऱ्या भाविकांमुळे देहू पुन्हा एकदा भक्तिरसात न्हाऊन निघाले.

 
</text>
</doc>
