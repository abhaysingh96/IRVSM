<doc>
<docno>1155098.cms.txt</docno>
<text>
 
महामुंबई
घाटघरमध्ये 15 मजूर अडकले
[ Wednesday, June 29, 2005  03:18:21 am]


ठाणे/शहापूर (म. टा. प्रतिनिधी/ वृत्तसेवा) : शहापूर तालुक्यातील घाटघर वीज प्रकल्पाच्या 'पॉवर हाऊस'मध्ये पाणी शिरल्याने तेथील बोगद्यात काम करणारे 10 ते 15 मजूर अडकून पडले आहेत. प्रकल्प परिसरात झालेल्या मुसळधार पावसाने दरड कोसळून या पॉवर हाऊसमध्ये पाणी शिरले. सुमारे 40 हजार घनमीटर आकाराची ही प्रचंड आकाराची दरड नेमकी बोगद्याच्या तोंडावरच पडल्याने बोगदा बंद झाला आहे. शिवाय, पाण्याची वाट बंद झाल्याने पॉवर हाऊसमध्ये पाणी शिरले आहे.

मुसळधार पाऊस आणि अंधार असल्याने मदतकार्यात अडथळे येत असून बाहेरूनही आतमध्ये अडकलेल्यांशी काही संपर्क साधता येत नसल्याचे पोलिसांनी सांगितले. मात्र खबरदारी म्हणून फायर ब्रिगेडचे काही बंब आणि जादा पोलिसी मदत तिकडे रवाना करण्यात आली आहे.

ठाणे ग्रामीणचे अतिरिक्त पोलिस अधीक्षक शरद शेलार तातडीने घटनास्थळी रवाना झाले आहेत. पोलिस अधीक्षक अर्चना त्यागी आणि जिल्हाधिकारी उद्या पहाटे पाच वाजता घटनास्थळी रवाना होणार आहेत. घाटघरचे अधीक्षक इंजिनीअर विलास शेळके, कार्यकारी इंजिनीअर शरद दाभाडकर परिस्थितीवर लक्ष ठेवून आहेत.

कानवी नदीला पूर

तालुक्यात मुसळधार पावसाने मंगळवारीही चांगलीच हजेरी लावली. दुपारपर्यंत 120 ते 125 मिमी पावसाची नोंद झाली. किन्हवलीनजीक कानवी नदीला पूर येऊन पुलावरून पाणी वाहू लागल्याने किन्हवलीचा संपर्क तुटला.

 
</text>
</doc>
