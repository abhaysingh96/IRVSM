<doc>
<docno>1155105.cms.txt</docno>
<text>
 
महाराष्ट्र
कोकणात वादळाची भीती
[ Wednesday, June 29, 2005  03:26:37 am]


रत्नागिरी (म. टा. वृत्तसेवा) : जोरदार वाऱ्यासह कोकणात दाखल झालेल्या मुसळधार पावसाने गेल्या दोन दिवसांपासून कोकणाला झोडपून काढले असून येत्या 24 तासांत डहाणू ते रत्नागिरी किनारपट्टीवर 50 ते 60 कि. मी. वेगाने वादळी वारे वाहतील, असा इशारा देण्यात आला आहे. त्याचवेळी, कोयना धरण परिसरात दुसऱ्या दिवशीही पावसाचा जोर कायम असून पाणीपातळी 6.2 फुटांनी वाढल्याची नोंद झाली. चौथ्या टप्प्यातील वीजनिमिर्तीसाठी आवश्यक असणारा पाणीसाठा आता धरणात झाल्याने आदेश येताच वीजनिमिर्ती सुरू होईल.

चौथ्या टप्प्यातील वीजनिमिर्तीसाठी 2070 फूट पाणी लागते. सध्या पाणीसाठा 2077.02 फूट झाल्याने वीजनिमिर्ती करणे शक्य आहे. मंगळवारी सकाळी वीजनिमिर्तीची चाचणीही घेण्यात आली. सातारा शहराला पाणीपुरवठा करणारे कास धरण तसेच कण्हेर आणि धोम धरणांतील पाणीसाठा वाढला आहे. महाबळेश्वरला 204.04 मिमी पावसाची नोंद झाली.

भंडारदऱ्यात जोर

पश्चिम महाराष्ट्रात पावसाने सुखद पावले टाकली असली, तरी नगर जिल्हा मात्र भिजपावसालाही मोताद आहे. भंडारदरा धरणाच्या परिसरात मात्र एका दिवसात 14 इंच पाऊस झाला. रंधा धबधबा नव्या प्रपाताने वाहू लागला. मुळा व प्रवरा नद्या दुधडी भरून वाहू लागल्या असून, प्रवरेच्या पुराने तर कळस गावाजवळील पूल पाण्याखाली गेल्याने मंगळवार सकाळपासूनच अकोले-संगमनेर रस्त्यावरील बंद पडलेली वाहतूक अन्य मार्गाने वळविण्यात आली आहे.

विजेचा लपंडाव

पावसामुळे कोकणातील रत्नागिरी, संगमेश्वर, चिपळूण, खेड आदी भागांत अनेक ठिकाणी पाणी साचले आहे. सोमवारी संध्याकाळी रत्नागिरीनजिक मिऱ्या गावात पाणी शिरण्याचा धोका निर्माण झाल्याने त्या गावातील रहिवाशांना सावधगिरीचा इशारा देण्यात आला होता.

( पावसाच्या अन्य बातम्या...2, 3, 8)

 
</text>
</doc>
