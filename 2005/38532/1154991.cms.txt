<doc>
<docno>1154991.cms.txt</docno>
<text>
 
लेख: जाता जाता
उजवे डावे, डावे आणि अतिडावे!
[ Wednesday, June 29, 2005  01:54:22 am]


गेली अनेक वर्षं जगातली अनेक वर्तमानपत्रं वरून खालपर्यंत आणि खालून वरपर्यंत वाचूनही चकोरला काही गोष्टी कधीच कळल्या नाहीत, त्यातली पहिली, ज्याला आपण पाकव्याप्त काश्मीर म्हणतो आणि ज्याला पाकिस्तान आणि बीबीसीवाले इंडिया ऑक्युपाइड काश्मीर म्हणतात, त्यांच्या सीमा कुठून सुरू होतात आणि कुठे संपतात, दुसरी गोष्ट आपले शास्त्रज्ञ राष्ट्रपती आपले केस एक इंचभरही वाढू किंवा कमी होऊ देत नाहीत, ते कसे? आणि तिसरं न उलगडलेलं कोडं 'डावे' म्हणजे नक्की कोण?

एक वेळ काश्मीरचा प्रश्न उरणार नाही, राष्ट्रपतींच्या केसांचं कोडंही सुटेल. पण डावे कुणाला म्हणायचं, ते काही कधी चकोरला कळेल, असं वाटत नाही. कारण डावे कुणाला म्हणायचं, ते डाव्यांना तरी कुठे ठाऊक आहे? एक काळ असा होता की, काँग्रेसवालेही स्वत:ला 'लेफ्ट टू सेंटर'- मध्याच्या डावीकडे झुकलेले मानायचे. त्यावेळी सारा देशच जणू डावीकडे झुकलेला होता. मध्याच्या डावीकडे सरकलेल्या काँग्रेसला स्वत:ला डावे मानणाऱ्या समाजवादी पक्षांच्या विविध तुकड्यांशी आणि कम्युनिस्टांशी झुंजायला लागायचं. तेव्हा स्वत:ला उजवे मानणाऱ्या जनसंघ, स्वतंत्र वगैरे पक्षांना जनताच मानायला तयार नव्हती.

मग डाव्यांमध्येच उजव्या-डाव्यांचा वाद सुरू झाला. मॉस्कोत थंडीची लाट आली की, मुंबईत फरची कॅप घालणारे डांगेवादी 'उजवे' कम्युनिस्ट बनले तर माओचा पुरस्कार करणारे स्वत:ला 'डावे' कम्युनिस्ट मानू लागले. त्यांचा म्हणे सुरुवातीला निवडणुकांवरच विश्वास नव्हता. तरीही त्यांनी निवडणुका लढवल्या आणि बंगाल, त्रिपुरा आणि केरळमध्ये सत्तेवरही आले. उजव्यांची मात्र पुरती पंचाईत झाली कारण तिथे सोव्हिएट युनियनमध्येच घोटाळा झाला.

आता डाव्यांचं नीट चालावं, तर डाव्यांमधले अती डावे वेगळे झाले आणि ते 'माओवादी-लेनिनवादी' बनले. घोळ असा की, मध्यापासून डावीकडे सरकलेली काँग्रेस, उजवे डावे, डावे आणि अतीडावे, असे अनेक डावे मैदानात आले. फायदा मूळ उजव्यांचा झाला आणि त्यांनी सत्ता काबीज केली. पण काही समाजवादी डावे हुशार. सत्ता उजवीकडे सरकतेय, असं दिसताच ते शिंग मोडून उजव्यांच्या कँपात आले आणि उजव्यांबरोबर सत्तेत भागिदारीही मिळवली.

दरम्यान, मध्याच्या डाव्या बाजूनं चालणाऱ्या काँग्रेसच्या हातात सत्ता आली आणि डाव्यांनी 'बाहेरून' पाठींबा द्यायचं ठरवलं. आता सारं सुरळीत चालायला हवं. तर काही उजव्यांनी काँग्रेसमध्ये प्रवेश मिळवला आणि महत्त्वाची पदंही सरकारात मिळवली. त्यामुळे सत्तेवर असताना उजवे जे करत होते, तेच पुढे चालू झालं. थोडक्यात काँग्रेसची गाडी मध्याच्या उजवीकडे आली. पण जाहीरनामा बदलायचा राहिला. त्यामुळे आता डावे आणि काँग्रेस यांची जुंपली.

काही कळलं? नाही? तीच स्थिती चकोरची आहे.

चकोर

 
</text>
</doc>
