<doc>
<docno>1155072.cms.txt</docno>
<text>
 
देश-विदेश
बब्बर खालसाचा अतिरेकी जेरबंद
[ Wednesday, June 29, 2005  02:55:50 am]


नवी दिल्ली (वृत्तसंस्था) : बब्बर खालसा या दहशतवादी संघटनेच्या एका अतिरेक्याला दिल्ली पोलिसांनी मंगळवारी अटक केली. मानवी बॉम्ब म्हणून त्याचा वापर होणार होता, असा पोलिसांचा दावा आहे.

सतनाम सिंग असे या अतिरेक्याचे नाव आहे. मानवी बॉम्ब म्हणून वापर करण्यासाठी संघटनेने त्याला तयार केले होते. मात्र, या 'मानवी बॉम्ब'चे लक्ष्य कोण होते, याचा उलगडा झालेला नसून पोलिसांचा तपास सुरू आहे, असे दिल्लीच्या गुन्हे शाखेचे उपायुक्त ताजिंदर लुथ्रा यांनी सांगितले. अटक केलेल्या आरोपीकडून काही शस्त्रेही हस्तगत करण्यात आल्याचे त्यांनी सांगितले.

दिल्ली पोलिसांनी अलीकडेच जगतार सिंग हावरा या पाकिस्तानस्थित दहशतवादी संघटनेच्या भारतातील म्होरक्याला अटक केली होती. पंजाबचे माजी मुख्यमंत्री बिआंत सिंग यांच्या हत्येचा आरोप त्याच्यावर आहे. शिवाय 22 मे रोजी दिल्लीतील सिनेमागृहांत झालेल्या बॉम्बस्फोटांतील दोघा आरोपींनाही हावरासह अटक झाली होती.

 
</text>
</doc>
