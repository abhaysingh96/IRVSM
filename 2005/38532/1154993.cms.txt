<doc>
<docno>1154993.cms.txt</docno>
<text>
 
लेख
न संपणारी रडकथा
[ Wednesday, June 29, 2005  01:55:08 am]


नाशिक ते मुंबई हा जेमतेम चार-पाच तासांचा प्रवास. मात्र, यापुढे हे अंतर कापण्यास त्याच्या कितीही पट अधिक वेळ लागण्याची शक्यता आहे. कारण, पावसाळा सुरू झाला असून आता मुंबई-नाशिक महामार्गावरील कसारा घाटात दरडी कोसळण्याची मालिका सुरू होणार आहे. दहा तास वाहतूक रोखून धरत पहिल्याच पावसाने या मालिकेचा 'मुहुर्त'ही साधला आहे. आता पुढचे चार महिने हाच प्रकार कसारा घाटात सुरू राहणार असल्याने त्याला खोळंबा घाट असा (बद)लौकिक न लाभला तरच नवल!

उत्तर महाराष्ट्रच नव्हे तर विदर्भ आणि उत्तर, पूर्व भारतातील राज्ये यांच्यात आणि मुंबईमध्ये असलेली जीवनरेखा म्हणजे राष्ट्रीय महामार्ग क्रमांक तीन; अर्थात मुंबई-आग्रा महामार्ग. देशातील रस्ते वाहतूक आणि दळणवळणाचा अत्यंत महत्त्वपूर्ण पर्याय म्हणून हा मार्ग गेल्या कैक वर्षांपासून सेवा देतो आहे. अलीकडच्या काळात या महामार्गावरील वाहतुकीचं प्रमाण विलक्षण वाढलं आहे. त्यातुलनेत त्याच्या देखभालीकडे फारसं लक्ष न देण्याचंच धोरण सरकारी यंत्रणांनी ठेवलं आहे.

मुंबई-पुण्यादरम्यानची वाहतुक सुरळीत रहावी म्हणुन तेथील अवजड वाहतूक मध्यंतरी नाशिकमार्गे वळविण्यात आली होती. त्यामुळे आधीच समस्यांनी ग्रासलेल्या मुंबई-आग्रा महामार्गाची अवस्था अधिकच बिकट झाली. ही अवजड वाहतूक मुंबई-पुणे एक्सप्रेस वे सुरू होईपर्यंत, म्हणजे 1 एप्रिल 2002पर्यंत, याच मार्गावरून करण्याचे निर्बंध लागू होते. हे निर्बंध हटले असले तरी या मार्गावर पूर्व आणि उत्तर भारतातल्या अवजड वाहतुकीचा भार वाढतो आहेच. मुंबई-नाशिक हे दोनेकशे कि.मी.चे अंतर पार करण्यास फारतर पाच तास पुरेसे आहेत. मात्र, अवजड वाहतूक करणारा एखादा ट्रेलर रस्ता अडवून उभा राहिला की, ही या मार्गावरील वाहतुकीची वाट लागते. कित्येक कि.मी.पर्यंत वाहनांच्या रांगा लागतात. या टॅफिक जाममध्ये उरल्यासुरल्या जागांमध्ये छोट्या गाड्या मिळेल तेथून घुसत पाचर मारण्याचं काम करतात आणि सगळेच लोक घाटात अडकून पडतात.

वाहतुकीच्या गुंत्याचा पुर्वानुभव असला तरी त्यावर नियंत्रणासाठी सरकारी यंत्रणांनी आजवर फारसं मन लावून उपाय योजलेले नाहीत. पोलिसही परंपरागत पद्धतीनेच वाहतुकीचं नियोजन करताना दिसतात. अनेकदा तर अवजड आणि लांबलचक वाहनांना घाट पार करून घेण्यासाठी महामार्ग पोलिसांचे हात ओले करण्याशिवाय पर्यायच नसतो.

गेल्या पावसाळ्यात या डोंगरावरच्या एकेक दरडी मान टाकू लागल्यावर आणि वाहतूक खंडीत झाल्यावर सरकारी यंत्रणांनी धावपळ केली; पण ती तात्पुरतीच. पावसाळा संपल्यावर तीही थंडावली. मधलं वर्षभर कसारा घाटातील खोळंब्याच्याच निमित्ताने मुंबई-नाशिक महामार्गाच्या चौपदरीकरणाचा विषय चघळला गेला. प्रत्यक्षात काहीच झाले नाही. किंबहुना या पावसाळ्यात दरडी कोसळू नये, यासाठीही काही प्रयोजन केलं गेलं नाही. अगदी पावसाळ्याच्या तोंडावर शासकीय यंत्रणांनी उपाययोजनांचे हाकारे दिले. त्यासाठी पाच-सहा लाख रुपये खर्चही झालेत म्हणे. प्रत्यक्षात पहिल्याच पावसात दरड कोसळून कसारा घाट दहा तास बंद झाला. पावासाळा सुरू होण्यापूवीर्च राष्ट्रीय महामार्ग, सार्वजनिक बांधकाम आणि वन या विभागांनी संयुक्तपणे कसारा घाटासाठी खास उपाययोजना करायला हव्या होत्या. घाटातील अत्यंत किचकट असा दहा कि.मी.चा मार्ग वन खात्याच्या अखत्यारीतून जातो. या मार्गावर काही काम करायचे तर वन संरक्षणाच्या बिकट जंगलातून वाट काढावी लागते. मात्र, वन खाते हे गजराजाच्या चालीने चालत असल्याने इतर यंत्रणांचेही हात बांधले जातात.

भूगर्भशास्त्रज्ञांनी कसारा घाटातील परिसराचे सर्वेक्षण करून आठ दिवसांपूवीर्च निष्कर्ष जाहीर केले आहेत. त्यानुसार कसारा घाट हा दरडी कोसळण्याचा भाग म्हणून घोषित करण्यात आला आहे. हा घाट डोंगर खोदून तयार केलेला आला असून वाहतुकीच्या हादऱ्यांमुळे रस्त्यांशेजारील दरडीमधल्या भेगा मोठ्या झाल्या आहेत. त्यामुळे या दरडी एकमेकापासून सुट्या होऊ लागल्या आहेत. या सर्वेक्षणाबाबत राष्ट्रीय महामार्ग विभागाने दिल्लीतील सेंट्रल रोड रिसर्च या संस्थेशी संपर्क साधला आहे. सेंट्रल रोड रिसर्चने कसारा घाटातील दरडी कोसळण्याला अटकाव म्हणून घाटातील दगड जोडणे, दरडींच्या बाजूला भिंती बांधणे, दरडी जाळ्या अथवा रासायनिक कपड्याने बांधून ठेवणे, त्यांच्या भेगांमध्ये सिमेंट भरणे असे उपाय सुचविले आहेत. ही प्रक्रिया गेल्या पावसाळ्यानंतर लगेचच होणे आवश्यक होते. मात्र, लोकप्रतिनिधींनी चौपदरीकरणाच्या स्वप्नरंजनातच लोकांना झुलवतं ठेवण्यात धन्यता मानली. आता सर्व सरकारी यंत्रणा दरडी कोसळल्यावर त्या दूर करण्यासाठी सज्जता करून तयार आहेत. पण, हे म्हणजे गुन्हेगारी रोखण्यापेक्षा अधिकाधिक तुरुंग बांधण्यासारखेच नाही काय?

सचिन अहिरराव

ह्यड्डष्द्धद्बठ्ठ.ड्डद्धद्बह्मह्मड्डश्ाञ्चह्लद्बद्वद्गह्यद्दह्मश्ाह्वश्च.ष्श्ाद्व

 
</text>
</doc>
