<doc>
<docno>1155005.cms.txt</docno>
<text>
 
अग्रलेख
विवेकाला सोडचिठ्ठी
[ Wednesday, June 29, 2005  02:08:34 am]


काही वर्षांपूर्वी गणपती दूध प्यायला या अफवेने मुंबईतच नव्हे, तर अनेक शहरांत एकच धमाल उडवून दिली होती. अनेकजण दुधाचे प्याले घेऊन गणरायाच्या मूतीर्पुढे उभे राहत होते. सारासार विचार, समतोल बुद्धी, शक्य-अशक्यतेची चिकित्सा या साऱ्याला सोडचिठ्ठी देणाऱ्या आणि स्वत:ला इतर प्राण्यांपेक्षाही प्रज्ञावान समजणाऱ्या माणसाच्या त्या वेडाचाराला पाहून बुद्धिदात्या गणपतीलाही लाज वाटली असेल. परंतु माणसाचा विवेक सुटला की शिकलेल्या आणि वाचलेल्या गोष्टींचे विस्मरण होते. विवेकाची जागा अविवेक घेतो.

त्यातूनच निश्चयात्मक बुद्धी नष्ट होते आणि माणसाचा अध:पात होतो, असे भगवद्गीता सांगते. असाच विवेक त्यावेळी सुटला होता आणि काहीजणांनी तर 'वैश्विक घटकांतील बदलां'मुळे हे आक्रित घडत असल्याच्या बाता दबक्या सुरात सुरू केल्या होत्या. ते थोतांड होते आणि सामूहिक विवेकहिनतेचाच तो लज्जास्पद प्रकार होता, हे नंतर उघड झाले. परवासुद्धा मुंबईकरांचा विवेक सुटला आणि जुहूच्या समुदावरच्या वाळूत हिरे सापडत असल्याच्या बातमीने अनेकजण खुळावले. कोणा उद्योगपतीने आयकर अधिकाऱ्यांच्या धाडीच्या भीतीने आपले मौल्यवान जवाहिर फेकून दिल्यापासून ते एखाद्या जहाजातून ते येथवर आल्यापर्यंतच्या बातम्यांचे पेव फुटले आणि त्यांनी अनेकांना पिसे लावले.

हे वेड इतके पराकोटीला पोहोचले की फुकटात मिळणारे हिरे मिळविण्याच्या मोहापायी तीनजणांना आपले प्राण गमवावे लागले. 'मृग सोन्याचा जगी असंभव। तरीही तयाला भुलले राघव' असे झाल्याने पुढचे रामायण घडले. इथेही अशा प्रकारे हिरे मिळणे अशक्य आहे, या गोष्टीचे भान सुटले आणि त्या खुळेपणाच्या नाट्याला शोकांतिकेचे रूप प्राप्त झाले. या शोकांतिकेच्या नाटकामध्ये झोपडपट्टीत राहणारे, चाळकरी, फ्लॅटवासी, बालके, तरुण, मध्यमवयीन, वृद्ध असे सर्वच सामील झाले होते. म्हणजेच समाजातील सर्व थरांतील आणि वयांतील माणसे आपापली कामेधामे सोडून त्यात सहभागी झाली होती. सामायिक वेडाचारामध्ये असलेली ही पराकोटीची समानता होती आणि तिने आपला समाज कसा घसरणीला लागत आहे, त्याचेच दर्शन घडविले. हे दर्शन भीतीदायक आहेच; पण त्यातही एक दाहक वास्तव दडलेले आहे.

काचांना हिरे समजून त्यासाठी जीवाची होड लावण्याचा प्रकार आताच घडला असला, तरी गुप्तधनाच्या आशेने दुसऱ्याचा जीव घेणे, झटपट पैसे मिळण्याच्या लालसेने अघोरी मार्गांची वाट चोखाळून त्यात स्वत:सह साऱ्या कुटुंबालाही संकटात टाकणे हे सारे प्रकार आपल्या समाजात वारंवार होताना दिसतात. वास्तविक पंचतंत्रापासून ते पुराणकथांपर्यंत आणि जातककथांपासून ते महाभारतापर्यंत सर्वच कथांतून फुकटात काही मिळत नाही आणि स्वत: कष्ट करण्याला पर्याय नसतो, असे सांगितले आहे. परंतु या कथांतील नाट्य आपल्या लक्षात राहिले, तरी त्या नाट्यातून दिला जाणारा संदेश सहजपणे विसरला जातो. संपत्ती ही श्रमातून निर्माण होते आणि श्रम करण्यासाठी शरीर कष्टवावे लागते, बुद्धीला ताण द्यावा लागतो, मौजमजेला सोडचिठ्ठी द्यावी लागते आणि ध्येयप्राप्तीच्या आड येणाऱ्या गोष्टींना निग्रहाने दूर ठेवावे लागते.

याचा सार्वत्रिक विसर पडत असल्याची चिन्हे ही कोणत्याही समाजासाठी एक भयसूचक इशारा देणारी आहेत. असा इशारा वारंवार मिळूनही जो समाज जागा होत नाही, त्याने इतर क्षेत्रांत कितीही उंच भराऱ्या मारल्या, तरी ती त्या समाजाने केलेली प्रगती आहे, असे खऱ्या अर्थाने म्हणता येत नाही. याचे कारण या गोष्टी म्हणजे विकासाचा आभास निर्माण करणारी सूज असते. समाजातील फार मोठा घटक अजूनही बौद्धिक आणि मानसिकदृष्ट्या प्रगल्भ झालेला नाही, याचीच ती खूण असते. ती खूण काचांना हिरे समजून त्यामागे धावण्याच्या प्रकाराने पुन्हा एकदा उघड केली आहे आणि ती मान खाली घालायला लावणारी आहे.

 
</text>
</doc>
