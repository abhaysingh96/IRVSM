<doc>
<docno>1154985.cms.txt</docno>
<text>
 
धावते जग
लंकेतील वाद
[ Wednesday, June 29, 2005  01:51:27 am]


तामिळी वाघांशी तडजोड करून त्सुनामीग्रस्तांसाठी आंतरराष्ट्रीय स्तरावरून मिळालेली मदत वाटून घेण्यावरून श्ाीलंकेत पेटलेला वाद वेळीच मिटला हे बरे झाले. या व्यवहारावरून सरकार कोसळते की काय अशी स्थिती निर्माण झाली होती. तसे झाले असते तर पुन्हा तेथे अशांततेचे राज्य आले असते. 2004 साल संपताना त्सुनामीने श्ाीलंकेला दणका दिला. त्यानंतर त्यांना तीन अब्ज डॉलरची मदत मिळाली वा ते देण्याचे आश्वासन मिळाले. श्ाीलंकेतील जातीय आणि धामिर्क विविधता लक्षात घेता या मदतीवर अनेकजण हक्क सांगणार हे उघडच होते.

आता सिंहली, तामिळी आणि मुस्लिम यांच्यात हे पैसे वाटून देण्यात येणार आहेत. तामिळी वाघांचे प्राबल्य असणाऱ्या भागांतही हे मदतकार्य होणार असल्याने वाघांचे सहकार्य घेणे गरजेचे ठरते. यासाठी 'त्सुनामी मदत परिषद'ही स्थापण्यात आली आहे. या निमित्ताने सरकार आणि तामिळी वाघ दोघेही प्रथमच प्रशासकीय पातळीवरून एकत्रितपणे काम करतील. तामिळी वाघांशी हा करार करताना अध्यक्षा चंदिका कुमारतुंगा यांनी अर्थातच पुढचा विचार केला असणार. गेले दशकभर तेथे हिंसाचाराने थैमान घातले आहे. सामान्य जनतेला शांतता हवी असली तरी सरकार व तामिळी वाघ आपापल्या भूमिकांशी जराही तडजोड करण्यास तयार नसल्याने हा प्रश्ान् सुटत नाही.

त्सुनामीग्रस्तांना मदत करण्याच्या निमित्ताने वाघांचा विश्वास संपादन करता आला तर पाहावा, असा विचार कुमारतुंगा यांनी केलेला असू शकतो. दुसरे असे, की नॉवेर्च्या मध्यस्थीने दोन्ही गटांत 2002 साली जो समझोता झाला आहे, तो कोणत्याही क्षणी मोडून पडेल अशी स्थिती आहे. त्यातून सावरायचे असेल तर हे मदतकार्य मदतीला धावून येईल. अर्थात हा निर्णय घेताना कुमारतुंगांना राजकीय संघर्ष खूप करावा लागला. त्यांचा सरकारमधील युतीत मुख्य सहकारी पक्ष असलेला 'पीपल्स लिबरेशन फ्रंट' चिडून बाहेर पडला. सरकार अल्पमतात आलेच आहे.

राजकीय संघर्ष कमी म्हणून की काय, बौद्ध धर्मगुरूही रस्त्यावर उतरले. मदतकार्याच्या करारामुळे देशाचे सार्वभौमत्त्व संपुष्टात येणार नाही, अशी खात्री पटल्यावर त्यांनी आंदोलन मागे घेतले. त्याचवेळी विरोधी पक्ष मात्र अध्यक्षांच्या पाठीशी उभे आहेत, असे चित्र दिसले. असे असले तरी करारावर मुस्लिमांच्या सह्या नाहीत. कारण त्यांना सह्या करू देण्यास तामिळींचा विरोध होता. तरीही ते एकत्रित काम करतील अशी आताच्या घडीला स्थिती आहे.

 
</text>
</doc>
