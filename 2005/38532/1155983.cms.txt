<doc>
<docno>1155983.cms.txt</docno>
<text>
 
लेख: जाता जाता
सरकारसाहेब!
[ Wednesday, June 29, 2005  11:24:07 pm]


' हिंदुहृदयसम्राट सरकारांचा विजय असो!'

' काय रे! दिवसा पण घ्यायला लागलात काय? हे सरकार काय प्रकरण आहे?'

' अहो, सरकार... आय मीन साहेब, सरकार म्हणजे तुम्हीच!'

' का? परत बारसं केलंत आमचं? देऊ काय बत्तासे?'

' नाराज होऊ नका सरकार... (जीभ चावून) आपलं... साहेब! पण, तुम्हीच तर मंजुरी दिलीत ना या नामकरणाला?'

' असं कुठल्या गाढवानं सांगितलं?'

' अहो, त्या मदासी डायरेक्टरचा सिनेमा नाही का पाहिलात तुम्ही? आणि कौतुकानं मिठीही मारलीत त्याला! साहेब खरं सांगतो. तेव्हापासनं आपली पोरं डिस्टर्ब आहेत.'

' का?'

' अहो, तुमच्या आयुष्यावर सिनेमा काढायचं कुणीतरी डेरिंग केलं म्हटल्यावर आपली पोरं फुल तयारीत होती.'

' कसल्या?'

' राडा करण्याच्या! आम्ही थिएटरं बघून फुल फिल्डिंग लावून ठेवली होती. कोणत्या शाखेनी कुठल्या थिएटरचं 'ऑपरेशन' करायचं तेही ठरलं होतं. पोस्टरं कुठं फाडायची, काचा कुठल्या फोडायच्या, पुतळे कुठं जाळायचे, कुणाच्या घरापाशी तमाशा करायचा, सगळा प्लॅन तयार होता. पण, तो मदासी चलाख निघाला. डायरेक तुम्हालाच पिक्चर दाखवून अॅप्रूव्हल घेतलं. आपला तर पार डोकाच फिरून गेला साहेब!'

' अरे, असं नसतं. प्रत्येक गोष्टीत राडा करायचा नसतो. जरा दादूकडे बघ. तो कसा काहीही घडलं तरी शांत असतो. का तू राजाचा माणूस? अरे, माझा मूळ पिंड कलावंताचा आहे. हाडाचा व्यंगचित्रकार आहे मी. एक कलावंतच दुसऱ्या कलावंताला, त्याच्या कलाकृतीला अशी दाद देऊ शकतो...'

' साहेब! माफ करा. पण, तुमचं हे आख्खं भाषण पाठ आहे मला. नऊशे नव्याण्णव वेळा ऐकलंय मी ते! आणि 'देशदोही' संजय दत्त एका रात्रीत 'होनहार' झालेला पाहिलाय. अमिताभचा 'शहेनशहा'पण तुम्ही असाच एकदम अॅप्रूव्ह केला होता, तोही आमच्या डोळ्यादेखतच. आता तुम्ही एक करा. एवढं या सिनेमात तुम्हाला काय आवडलं, ते सांगा. म्हंजे आमचा भेजा थंड होईल.'

' अरे, मला या सिनेमाचं नावच आवडलं बघ फार!'

' ते कसं काय?'

' अरे, आपल्या युतीची सत्ता होती, तेव्हा मुख्यमंत्री कुणीही असो, मंत्रिमंडळात कुणीही असो. खऱ्या अर्थानं 'सरकार' कुणाचं होतं?'

' तुमचंच!'

' म्हणजे या नावाला किती अर्थ प्राप्त होतो ते बघ. आणि हे नाव आवडण्याचं दुसरं कारण म्हणजे, हे नाव घेतलं की जादूगार पी. सी. सरकारची आठवण होते की नाही?'

' हां बराबर.'

' अरे, लोकांना बोलण्यात गुंगवून हातोहात हातचलाखी करण्याचा व्यवसाय आहे त्याचा. आपला तरी कुठे वेगळा आहे सांग!!!

चकोर

 
</text>
</doc>
