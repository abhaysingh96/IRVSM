<doc>
<docno>1155049.cms.txt</docno>
<text>
 
अर्थव्यवहार
..तर देशव्यापी संप करू
[ Wednesday, June 29, 2005  02:40:19 am]


नवी दिल्ली (वृत्तसंस्था) : पेट्रोल व डिझेलच्या भाववाढीचा निर्णय संयुक्त पुरोगामी आघाडी सरकारने मागे न घेतल्यास देशभरातील ट्रकचालक बेमुदत बंद पाळतील, असा इशारा 'ऑल इंडिया मोटर ट्रान्सपोर्ट काँग्रेस'चे अध्यक्ष गुरिंदरपाल सिंग यांनी मंगळवारी सरकारला दिला.

याबाबत निर्णय घेण्यासाठी संघटनेच्या चार विभागातील कार्यकारी सदस्यांची बैठक येत्या 15-20 दिवसांत बोलावण्यात येणार आहे. त्यानंतरही सरकारने त्यांच्या निर्णयात बदल केला नाही तर ट्रकचालकांची संघटना कठोर भूमिका घेईल, असे गुरिंदरपाल सिंग यांनी वृत्तसंस्थेला सांगितले. मात्र, वाहतूकमंत्री टी. आर. बालू यांनी पेट्रोलियममंत्री मणीशंकर अय्यर आणि केंदीय अर्थमंत्री यांच्याशी चर्चा करण्याचे आश्वासन संघटनेला दिले असल्याचे सिंग यांनी सांगितले.

 
</text>
</doc>
