<doc>
<docno>1013872.cms.txt</docno>
<text>
 
हेल्थ
...युक्तीच्या गोष्टी चार!
[ Monday, February 07, 2005  05:01:28 pm]


वजन कमी करायचं, म्हणून अनेक जण डाएटिंग करायला सुरुवात करतात. त्यातले काही आरंभशूर ठरतात, तर काही जण ' मला त्याचा उपयोगच होत नाही ,' असं म्हणून ते सोडून देतात. डाएटिंग करून अपेक्षित ते साध्य करायचं असेल, तर काय करायला हवं, याबाबत इंग्लंडमधील एक तज्ज्ञाने सांगितलेल्या युक्तीच्या गोष्टींचा गोषवारा...

आजकाल डाएटिंग हा शब्द अनेक वेळा ऐकू येतो. लठ्ठपणा किंवा अतिलठ्ठपणा हा आरोग्यास घातक आहे. त्यामुळे डायबिटिसपासून ते हृदयविकारापर्यंत अनेक विकार जडू शकतात, असं सतत सांगितलं जातं. ते पूर्णपणे खरंच आहे. त्यामध्ये कोणत्याही प्रकारची अतिशयोक्ती नाही. त्यामुळे अनेक जण आपलं वजन कमी करण्याचा प्रयत्न करतात. त्यासाठी सर्वसामान्यांच्या दृष्टीने सगळ्यात सोपा मार्ग म्हणजे कमी खाणं. तेलकट पदार्थ, साजुक तूप, मिठाई, केक, शेंगदाणे, ओलं किंवा सुकं खोबरं, सुकामेवा या सगळ्यांपासून लांब राहणं. परंतु खरं तर एवढंच आवश्यक नसतं. त्याबरोबरीने नियमितपणं शारीरिक व्यायाम करणंही आवश्यक असतं. तो करताना आपलं वय लक्षात घेऊन, झेपेल तेवढाच व्यायाम सुरुवातीला करून हळूहळू तो वाढवत नेण्याची गरज असते.

मात्र व्यायाम ही अनेकांना कटकट वाटते. सकाळच्या घाई-गदीर्च्या वेळी व्यायामासाठी वेळ काढणं अनेकांना जमत नाही. मग त्यांचा भर केवळ खाण्याच्या नियंत्रणावरच राहतो. परंतु बहुसंख्य लोकांना त्याचा अपेक्षित फायदा मिळत नाही. याची काय कारणं आहेत, याचा उलगडा इंग्लंडमधील प्रसिद्ध डाएटिशिअन लिण्डेल कोस्टेन यांनी केला आहे. त्यांनी जे सांगितलं आहे, त्याचा थोडक्यात गोषवारा असा -

अनेकदा आपल्याला न झेपणारं उद्दिष्ट समोर ठेवलं जातं. त्यामुळे त्यात अपयश येण्याची शक्यता वाढते. दुसरं असं, की आपण ठरवलेला आहार हा फारच काटेकोरपणे पाळला पाहिजे, असंही ठरवलं जातं. परिस्थितीनुसार त्यातही बदल करायला हवा, हे समजून घेतलं जात नाही. त्यामुळे त्याचा जाचच वाटू लागतो. त्याहीपेक्षा कळीचा मुद्दा म्हणजे, जेव्हा कोणाच्या तरी सांगण्यावरून आहारनियंत्रणाचा किंवा खरं तर वजन कमी करण्याचा प्रयत्न सुरू होतो, तेव्हा त्याला पूर्ण यश मिळणं तसं कठीणच असतं. याचं कारण तो तुमचा स्वत:चा निर्णय नसतो. त्यामुळे तुम्ही सर्व गोष्टी मनापासून पाळत नाही. काही जण स्वत:वर अवास्तव विश्वास ठेवणारे असतात. ' मी वजन कमी करायचं ठरवलं आहे. माझी इच्छाशक्ती दांडगी आहे. त्यामुळे वजन कमी होणारच ,' असं म्हणतात आणि बाकी गोष्टींकडे कानाडोळा करतात. परिणामी त्यांचं वजन कमी होतच नाही.

यावर उपाय म्हणजे आपल्याला वजन का कमी करायचं आहे, ते पहिल्यांदा नक्की करणं. ते केलं, की आपण आपली जीवनशैली कशी बदलायला हवी, तेसुद्धा ठरवायचं. या दोन गोष्टी निश्चित केल्या, की आपल्याला आपलं उद्दिष्ट साध्य करणं सोपं जातं. मात्र एक गोष्ट महत्त्वाची आहे, ती म्हणजे आपलं उद्दिष्ट आपल्या आवाक्यातलं असलं पाहिजे. तसं ते असलं, तर यश मिळण्याची संभाव्यता वाढते. दुसरी गोष्ट म्हणजे दैनंदिन जीवनात आपण जे बदल करायचे ठरवले आहेत, ते लिहून काढायचे. म्हणजे बाबारे, पुढचा महिना- दोन महिने मी दररोज किमान तीस मिनिटं चालणार आहे. त्यापासून मला माझं शरीर जरातरी सुटवांगं व्हायला हवं आहे, असं वहीत लिहून ठेवायचं. आता रोज चालायचं म्हटलं, तरी त्यात कोणत्या अडचणी येऊ शकतील, याचाही विचार करून ठेवायचा आणि त्या कशा टाळता येतील, तेसुद्धा नक्की करायचं. ठरवलेल्या कालावधीमध्ये निश्चित केलेला कार्यक्रम नियमितपणे झाला असेल, तर आपल्याला त्याचा काय फायदा झाला, त्याचा अंदाज घ्यावा.

सगळ्यात महत्त्वाचं म्हणजे, आपण ठरवलेल्या कार्यक्रमाबाबत सकारात्मक विचार करायचा. त्यातून मला नक्की फायदाच होणार आहे, त्यामुळे हा जुलमाचा ' राम राम ' नाहीये, असा दृष्टिकोन ठेवून कार्यक्रमाची आखणी स्वत:च्या मनाने केली, की यश मिळण्याची संभाव्यता आणखीनच वाढते.

आता हेसुद्धा खरंच आहे, की वजन कमी होऊ लागलं की काही जण अस्वस्थ होतात. मनाची ही स्थिती घातक असते. म्हणूनच, मला माझ्या हितासाठी वजन घटवायचं आहे, मी कोणाला खुश करण्यासाठी ते करत नाहीये, हे आपल्याला सतत सांगत राहणं अनेकांबाबत आवश्यक असतं. मी मोजकं पण माझ्या जीवनशैलीला आवश्यक तितकी पोषणमूल्यं देणारं खाणार आणि व्यायामही करणार, हे पक्कं ठरवलं, त्याप्रमाणे वागलं की त्याचा अपेक्षित परिणाम होतो, हे लक्षात ठेवायचं. हे सगळे प्रयत्न अर्ध्यावरच सोडले, तर लठ्ठपणा कमी होत नाहीच, पण नैराश्याचं हलकंसं सावट मात्र मनावर पडतं. एकंदर आरोग्याच्या दृष्टीने ते चांगलं नसतं. महत्त्वाचं म्हणजे, आपल्या शरीराच्या बांध्यात एकदम प्रचंड फरक पडेल, अशा समजुतीत राहायचं नाही. वजन एकदम झपाट्याने कमी करणंसुद्धा चांगलं नसतं, हे लक्षात ठेवायचं.

लिण्डेल कोस्टेन यांनी सांगितलेल्या या युक्तीच्या चार गोष्टी. त्यांचा फायदा करून घ्यायचा, तर आपल्याच मनाने एकदम काही ठरवण्यापूवीर् आपल्या डॉक्टरांच्या सल्ल्याने योग्य त्या तज्ज्ञाची मदत घेणं केव्हाही हितकारक आहे.

श्रीराम शिधये

 
</text>
</doc>
