<doc>
<docno>1013170.cms.txt</docno>
<text>
 
महाराष्ट्र
हवेत जुळली लगीनगाठ!
[ Monday, February 07, 2005  12:04:48 am]


म. टा. प्रतिनिधी

पुणे : लग्नविधीच्या तशा अनेक तऱ्हा. जमिनीवर तर सगळेच करतात. मागे एका जोडप्याने विमानात लग्न केले. तर एका जोडप्याने पाणबुडीत. ' जरा हटके ' लग्न करण्याची अशीच हौस ठाण्याचे गिर्यारोहक आशीर्वाद आयरे आणि भारती पाटील यांनी भागवून घेतली ती हवेत दोरखंडाला लटकत आकाशाच्या अंतरपाटापुढे लगीनगाठ जुळवून.

आशीर्वाद हा व्यावसायिक तर भारती ही अकाउन्ट्स एक्झिक्युटिव्ह. त्यांनी प्रेमात पडून वेगळ्या पद्धतीने लग्न करायचं ठरवलं तेव्हा त्यांच्या ' धूमकेतू ' ग्रुपने सगळी जबाबदारी उचलली. रविवार सहा फेब्रुवारीचा मुहूर्त ठरला आणि स्थळ... लोणावळ्याची डोंगरराजी!

जमिनीपासून साधारणत: तीन हजार फुटांवर, डोंगरकपारींच्या मधोमध हे लग्न करायचं ठरलं. प्रश्ान् आला भटजीचा. त्यांच्याशिवाय हा बेतच ' लटकला ' असता. भटजी राजी होतील का ही शंका. पण ठाण्याच्याच सुधीर खरे गुरुजींनी धडाडी दाखवली आणि होकार भरला. मग काय ' मियाँ बिबी ' आणि ' काझी ' ही राजी!

लोणावळ्यापासून सात आठ किलामीटरवर ' ड्यूक्स नोज ' दरीची निवड झाली. ' धूमकेतूच्या सर्व सदस्यांनी गेले काही दिवस प्रचंड मेहनत घेतली. ' ड्यूक्स नोज ' जवळच्या कुरवंडे गावच्या ग्रामस्थांनीही सहकार्य केलं. आणि सकाळी 11 वाजून 40 मिनिटांनी हा लग्नसोहळा पार पडला.

 
</text>
</doc>
