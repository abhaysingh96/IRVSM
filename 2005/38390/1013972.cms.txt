<doc>
<docno>1013972.cms.txt</docno>
<text>
 
महामुंबई: मुंबई टाइम्स
दादरच्या पुलावर लाखोंचा जीव टांगणीला
[ Monday, February 07, 2005  06:04:45 pm]


हेमंत साटम

फेरीवाल्यांनी अडवलेली जागा, महापालिका पथकाच्या कारवाईच्या दरम्यानची अंदाधुंद धावपळ आणि कपाळमोक्ष करणाऱ्या ओबड-धोबड पायऱ्या, यामुळे दादरचा पूर्व-पश्चिम भाग जोडणारा पादचारी पूल दिवसेंदिवस अत्यंत धोकादायक बनत आहे. दररोज लाखो प्रवासी जीव मुठीत धरूनच या पुलावरून ये-जा करत असतात. अलीकडे या पुलावर दररोज कुणाला ना कुणाला दुखापत झाल्यामुळे रेल्वे प्रवाशांमध्ये कमालीची नाराजी आहे.

पूवेर्कडच्या कैलाश डेअरीपासून पश्चिमेकडे फुलबाजारात उतरणारा हा लोखंडी पूल केवळ दादरकरच नाही, तर रेल्वे प्रवाशांच्या दृष्टीनेही अत्यावश्यक आहे. तरीही इथे सुरक्षिततेसाठी फारशी काळजी घेतलेली दिसत नाही. अरुंद जागा आणि वाढते फेरीवाले, यामुळे इथून चालणं मुश्किल होतं. वारंवार तक्रारी करूनही महापालिका अधिकारी याकडे दुर्लक्ष करत असल्याचा आरोप केला जातोय. गेल्याच आठवड्यात चनीर् रोड स्टेशनबाहेरच्या अशाच ' अस्थिपंजर ' झालेल्या पुलावर दुर्घटना थोडक्यात टळली होती. आता दादरमध्ये आपण अपघात होण्याची वाट का पाहातोय, असा सवाल अनेक प्रवासी विचारत आहेत.

पूर्व आणि पश्चिम अशा दोन्ही ठिकाणी पायऱ्या चढताना- उतरताना नेहमीच तारांबळ उडते. तिथल्या पायऱ्यांची अवस्था इतकी वाईट आहे, की माणसांना कसरतच करावी लागते. पूवेर्कडच्या प्रत्येक पायरीवर डांबर-सीमेण्ट मिश्रित भाग पुढे आला आहे. या मिश्ाणानंच अधीर् पायरी व्यापली आहे. त्यामुळे सतत जीव मुठीत धरूनच पायरी उतरावी लागते. मधल्या मोकळ्या जागेवर फेरीवाले असल्यामुळे तो अडथळा पार करणंही कठीण होतंं. हा टप्पा पार करून मुख्य पुलावर आल्यावर दुतर्फा फेरीवाले स्वागत करतात. काही वेळा तात्पुरती कारवाई होते आणि मोकळ्या पुलावरून चालणं सुसह्य होतं. या कारवाईचा प्रभाव फार कमी वेळ टिकून काही क्षणात फेरीवाले पुन्हा व्यवसाय करण्यास प्रारंभ करतात.

त्यात महापालिकेने अशी कारवाई सुरू केल्यास पुलावर हलकल्लोळ माजतो. आपापलं सामान वाचवण्याच्या नादात फेरीवाले सुसाट सुटतात, तेव्हा भांबावलेल्या प्रवाशांना काय करावं, तेच कळत नाही. अनेकदा बाहेरगावहून आलेले लोकही याच पुलाचा वापर करतात. त्यांची अवस्था तर अजूनच वाईट होते. इथे छोटीशी दुर्घटना घडली तरी चेंगराचेंगरी होण्याची भीती आहे.

पश्चिमेला प्लॅटफॉर्म नंबर एकवर आणि फूलबाजारात उतरणाऱ्या एका जिन्यावर प्रत्येक पायरीपुढची लोखंडी प्लेट लोकांना पाडायला पुरेशी ठरते. त्यावरून रोज अनेक जण पडतात. या जिन्याची चढणही नेहमीपेक्षा जास्त उभट असल्यानं अडचणी निर्माण होत असतात. या परिस्थितीत पुलाची कोणतीही जबाबदारी रेल्वेकडे नसल्याचं सांगत रेल्वे प्रशासनानं हात वर केले आहेत.

 
</text>
</doc>
