<doc>
<docno>1014059.cms.txt</docno>
<text>
 
देश-विदेश
दिवंगतांना श्रद्धांजलीसोबत टीकेचा अहेर
[ Monday, February 07, 2005  07:35:15 pm]


वृत्तसंस्था

नवी दिल्ली : राजकारण, समाजकारण आणि इतर क्षेत्रांतील दिवंगत नामवंत मंडळींबाबत लिहिताना टीकेचा किंवा खिल्लीचा सूर लागणे आपल्याकडे अंमळ कठीणच. मात्र, या शिरस्त्याला छेद देत प्रख्यात लेखक खुशवंत सिंग यांनी त्यांच्या नव्या पुस्तकात अनेक बड्या हस्तींच्या आठवणी ताज्या करताना त्यांची यथेच्छ खिल्ली उडवली आहे.

खुसखुशीत आणि वादग्रस्त लिखाणासाठी नेहमीच चचेर्त असलेले खुशवंत सिंग यांचे ' डेथ अॅट माय डोअरस्टेप ' हे पुस्तक नुकतेच प्रकाशित झाले आहे. संजय गांधींपासून ते एम. ओ. मथाई आणि रजनी पटेल यांच्यापासून ते लॉर्ड माऊंटबॅटन यांच्यापर्यंत अनेक नामवंत लोकांवर खुशवंत सिंग लिहिते झाले आहेत. त्यातील बहुतांश लेख दिवंगतांबाबतचे असले तरी त्यांच्या भोवती देव्हारे माजवणे सिंग यांनी नाकारले आहे.

देशाचे पहिले पंतप्रधान पंडित जवाहरलाल नेहरू यांचे विशेष सचिव एम. ओ. मथाई यांच्याबाबत सिंग म्हणतात, वैय्यक्तिक पातळीवर मला मथाई यांच्याबाबत काही आक्षेप नाही... त्यांना भ्रष्ट केले ते सत्तासुंदरीने... मथाई नंतर गेले, तरी त्यांच्यामुळे रुजलेला ' मथाईझम ' फोफावला आहे... आज एक मथाई जातो, दुसरा तेथे येतो, अशी स्थिती आहे.

झुल्फीकार अली भुत्तो यांनी हयात असताना अनेक कुकमेर् केली, मात्र त्यांना देण्यात आलेल्या फाशीमुळे त्या साऱ्या कुकर्मांच्या स्मृती पुसल्या गेल्या, असे निरीक्षण सिंग यांनी नोंदवले आहे.

लॉर्ड माऊंटबॅटन म्हणजे ' द लॉर्ड ऑफ बॅलोनी ', टिक्का खान म्हणजे ' बटलर ऑफ बांगलादेश ', गुरुचरण सिंग तोहरा म्हणजे ' बेताज बादशहा ' अशी वर्णनात्मक विशेषणेही सिंग यांनी वापरली आहेत. आर. के. नारायणन, प्रोतिमा गौरी (बेदी) आदींच्या आठवणीही त्यांनी जागवल्या आहेत.

दिवंगत लोकांबाबत अशा प्रकारचे लिखाण करण्यामागील भूमिकाही सिंग मांडतात. हयात असताना एखाद्या माणसाची दुर्जन म्हणून संभावना होत असेल तर मृत्युनंतर तो एकदम संत वगैरे कसा काय होईल बुवा, हा सिंग यांचा बिनतोड सवाल आहे आणि तीच त्यांची भूमिकाही!

 
</text>
</doc>
