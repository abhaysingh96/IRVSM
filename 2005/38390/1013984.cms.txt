<doc>
<docno>1013984.cms.txt</docno>
<text>
 
महाराष्ट्र
लहरी पावसावर पाणलोट विकास कार्यक्रमाचा उपाय
[ Monday, February 07, 2005  06:16:26 pm]


म. टा. वृत्तसेवा

सोलापूर : अवर्षणग्रस्त भागातील शेतकरी लहरी पावसामुळे पेचात सापडतात. पाणलोट विकास कार्यक्रम हे त्याच्यावर उत्तर असून पाण्याच्या नियोजनासाठी राजकारणातील मतभेद विसरून लोकांनी पाण्यासाठी एकत्त यावे, असे आवाहन कृषिमंत्री बाळासाहेब थोरात यांनी केले.

सोलापूर जिल्ह्याची वरदायिनी उजनी धरणाच्या रौप्यमहोत्सवानिमित्त सिंचन सहयोग आणि वालचंद इन्स्टिट्यूट ऑफ टेक्नोलॉजीच्यावतीने आयोजिलेल्या सिंचन परिषदेच्या उद्घाटन कार्यक्रमात थोरात बोलत होते.

कार्यक्रमाच्या अध्यक्षस्थानी गृह राज्यमंत्री सिद्धाराम म्हेत्रे, जलतज्ज्ञ माधवराव चितळे, जलसंपदा विभागाचे सचिव सुरेश सोडल, सिंचन सहयोगाचे अध्यक्ष दि. मा. मोरे, कृष्णा खोरे महामंडळाचे कार्यकारी संचालक वि. ना. पेंडसे, महापौर मालिनी चंंदेल, अधीक्षक अभियंता सी. एबिराजदार उपस्थित होते.

पाणलोट विकास कार्यक्रमात लोकसहभाग महत्त्वाचा असल्यावर थोरात यांनी भर दिला. ते म्हणाले : बोअर घेतल्यामुळे पाणी नियोजन कोलमडते. त्यामुळे बोअरऐवजी विहिरीचे पाणी शेतीला वापरावे यासाठी लोकप्रतिनिधींनी चळवळ केली पाहिजे.

अवर्षण प्रणव भागात ठिंबक सिंचन हा राजमार्ग आहे. राज्यात साधारण 40 लाख हेक्टर क्षेत्र सिंचनाखाली असून आणखीन 35 लाख हेक्टर क्षेत्र ओलिताखाली आणण्यासाठी 30 हजार कोटींची गरज आहे.

उजनी धरणाचे पाणी अद्याप काही तालुक्यांना मिळत नाही. भविष्यात शेतकऱ्यांच्या शेतात धरणातून थेट पाईपाने पाणी सोडण्याबद्दल योजना आणाव्या लागतील. पण काहीही झाले तरी सर्व शेतकऱ्यांना पाणी मिळालेच पाहिजे.

कार्यक्रमात जलपर्व पुस्तकाच्या लेखिका रेखा बैजल, दिलासा प्रतिष्ठानच्या अनघा पाटील, रामराव पवार, वानप्रकल्प विभाग शेगांवचे ह. आ. डंगारे यांना सिंचन मित्र पुरस्कार देऊन गौरविण्यात आले.

यावेळी झालेल्या विविध परिसंवादात सुमारे तीन हजार शेतकऱ्यांनी आणि लोकप्रतिनिधींनी भाग घेतला.

 
</text>
</doc>
