<doc>
<docno>1014285.cms.txt</docno>
<text>
 
महामुंबई
विरोधकांचे शॅडो कॅबिनेट अखेर जाहीर
[ Monday, February 07, 2005  11:22:07 pm]


म. टा. प्रतिनिधी

मुंबई : राज्य सरकारला 100 दिवस पूर्ण होत असतानाच होणार होणार म्हणून चर्चा असलेल्या शिवसेना-भाजप युतीच्या ' शॅडो कॅबिनेट ' ची सोमवारी घोषणा करण्यात आली.

ब्रिटन आणि ऑस्ट्रेलिया या देशांमध्ये ' शॅडो केबिनेट ' ची पद्धत रुढ असून सरकारवर अंकुश ठेवण्याबरोबरच सरकारच्या धोरणांना दिशा देण्यास याचा उपयोग होईल, असे विरोधी पक्षनेते नारायण राणे यांनी युतीच्या ' शॅडो कॅबिनेट ' ची घोषणा करताना सांगितले. शिवसेना नेते सुभाष देसाई यांच्यासारखे काही अपवाद वगळता विधिमंडळातील कामकाजाचा अनुभव असलेल्या 38 विधानसभा सदस्यांचा या मंत्रिडळात समावेश आहे. राज्य मंत्रिमंडळातील मंत्र्यांची कमाल संख्या 43 असली तरी सध्या तीन जागा रिक्त आहेत. असंतुष्टांना मंत्रिमंडळात समावेश करण्याचे गाजर दाखविण्यासाठीच या जागा भरण्यात आल्या नसल्याचे मानण्यात येते. शॅडो कॅबिनेटमध्येही पाच जागा रिक्त असल्याने इच्छुकांना अजूनही त्यात स्थान मिळविण्याची संधी आहे. राज्य मंत्रिमंडळात मोठा पक्ष असलेल्या राष्ट्रवादी काँग्रेसचे अधिक मंत्री आहेत. शॅडो कॅबिनेटमध्येही सेनेचे 22 तर भाजपचे 16 सदस्य आहेत.

शिवसेनेचे नारायण राणे हे विधानसभेतील विरोधी पक्षनेते व भाजपचे गोपीनाथ मुंडे गटनेते असले तरी या दोघांनी स्वत:कडे कोणतीही खाती घेतलेली नाहीत. आम्ही कोणत्याही खात्यावर बोलू शकत असल्याने निश्चित असे खाते घेतले नसल्याचे राणे म्हणाले. मात्र, विरोधी पक्षनेता हाच विरोधी पक्षांचा प्रमुख असतो, त्या नात्याने आपणच या शॅडो कॅबिनेटचे मुख्यमंत्री असल्याचेही त्यांनी सांगून टाकले. त्यामुळे मुख्यमंत्रीपद राणे यांच्याकडेच असल्याचे सांगत भाजपकडे उपमुख्यमंत्रीपद (दुय्यम स्थान) असल्याचे गोपीनाथ मुंडे यांनी मान्य केले.

युती सरकारच्या काळात मंत्रिमंडळातील समावेशाऐवजी विधासभा अध्यक्षपदाची जबाबदारी स्वीकाराव्या लागलेल्या दत्ताजी नलावडे यांना या ' शॅडो कॅबिनेट ' मध्ये मात्र स्थान मिळाले असून त्यांच्याकडे गृहनिर्माण, गलिच्छ वस्ती सुधार, घरदुरुस्ती आणि पुनर्बांधणी अशा खात्यांवर लक्ष ठेवण्याची जबाबदारी देण्यात आली आहे. वरिष्ठांच्या रोषास कारणीभूत ठरलेल्या शिवसेनेच्या सुरेश गंभीर यांनाही या कॅबिनेटमध्ये संधी मिळाली असून त्यांच्याकडे सांस्कृतिक कार्य सोपविण्यात आले आहे.

 
</text>
</doc>
