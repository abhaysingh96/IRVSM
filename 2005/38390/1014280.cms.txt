<doc>
<docno>1014280.cms.txt</docno>
<text>
 
महामुंबई
बंद गिरणी कामगार संघर्ष समिती मुख्यमंत्र्यांना जाब विचारणार
[ Monday, February 07, 2005  11:20:16 pm]


म. टा. प्रतिनिधी

मुंबई : मुंबईतील कापड गिरण्यांच्या जमिनीच्या विकासासंदर्भात विकास नियमावली 58 मधील (डीसी रुल) तरतुदींच्या अभ्यासासाठी सरकारने नेमलेल्या समितीत उद्योगपती, गिरणी मालक, वित्तसंस्थाचे प्रतिनिधी आणि ऑकिर्टेक्ट यांचा समावेश आहे. मात्र, गिरणी कामगारांना व चाळीतील भाडेकरूंना मुद्दामहून प्रतिनिधित्व देण्यात आले नसल्याचा आरोप करून, याबद्दल नगरविकास खात्याचा कार्यभार सांभाळणारे मुख्यमंत्री विलासराव देशमुख यांना जाब विचारण्यासाठी ' बंद गिरणी कामगार संघर्ष समिती ' बुधवारी आझाद मैदानात धरणे धरणार आहे.

राज्य सरकार गिरणी कामगार व चाळीतील भाडेकरूंची फसवणूक करीत असल्याचे या निमित्ताने पुन्हा स्पष्ट झाल्याचा आरोप करून, झोपडीवासीयांवर बुलडोझर फिरविणारे सरकार गेली आठ वषेर् खटाव मिल बंद करून, सहा हजार कामगारांना उपाशी मारणाऱ्या श्ाीमती पन्ना खटाव यांच्यावर काहीच कारवाई करीत नाही, असे समितीचे सचिव दत्ता इस्वलकर यांनी सांगितले.

गिरणी कामगारांचे पुनवर्सन करण्याबरोबरच त्यांच्या समस्या सोडविण्यासाठी धोरण निश्चित करताना अनेकवेळा सरकारला गिरणीमालकांनीच अडचणीत आणले आहे. या पार्श्वभूमीवर मुख्यमंत्री देशमुख यांच्या नेतृत्वाखालील सरकारने कापड गिरण्यांच्या जमिनीच्या विकासासंदर्भात कामगार व वित्तसंस्था यांचे हित लक्षात घेऊन, गेल्या 25 जानेवारी रोजी एचडीएफसीचे अध्यक्ष दीपक पारेख यांच्या अध्यक्षतेखाली समिती नेमली आहे. या समितीत प्रसिद्ध आकिर्टेक्ट चार्लस कोरिया, माजी मुख्य सचिव अजित निंबाळकर, महिंदा अॅण्ड महिंदाचे अध्यक्ष केशुब महिंदा, नगरविकासचे प्रधान सचिव रामानंद तिवारी, पालिका आयुक्त जॉनी जोसेफ, मिल ओनर्स असोसिएशनचा प्रतिनिधी, राष्ट्रीय वस्त्रोद्योग महामंडळाचे व्यवस्थापकीय संचालक आणि विशेष प्रकल्पाचे सचिव संजय उबाळे यांंचा समावेश आहे.

 
</text>
</doc>
