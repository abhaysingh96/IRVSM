<doc>
<docno>1014256.cms.txt</docno>
<text>
 
महाराष्ट्र
अपघातानंतर मुंढवा भागात तणाव
[ Monday, February 07, 2005  10:56:06 pm]


म. टा. प्रतिनिधी

पुणे : मुंढवा रस्त्यावर मोटरसायकलस्वार तरुण रविवारी पीएमटीखाली सापडून ठार झाल्याने त्या परिसरात दुसऱ्या दिवशीही तणावाचे वातावरण होते. त्यामुळे पीएमटीच्या बसगाड्या त्या भागात नेण्यास वाहक आणि चालक तयार नसल्याने तेथील बसवाहतूक उशीरा सुरू करण्यात आली.

मुंढवा रस्त्यावरील वैदूवाडीतील दीपक अलकुंटे या तरुणाचा पीएमटीखाली सापडून मृत्यू झाल्याने, नागरिकांनी बसवर तुफान दगडफेक करत एक पीएमटी जाळली. दुसऱ्या दिवशी दीपकची अंत्ययात्रा निघाल्यानंतरही तेथील वातावरण तणावाचे होते. त्यामुळे एकही चालक आणि वाहक त्याठिकाणी जाण्यास तयार झाले नाहीत.

परिस्थिती आणखी चिघळू नये यासाठी अंत्ययात्रेवेळी मोठा पोलिस बंदोबस्त ठेवण्यात आला होता. अंत्ययात्रा पूर्ण झाल्यानंतर बसगाड्या पुन्हा सुरू करण्यात आल्या.

तरीही चालक आणि वाहकांच्या मनात भिती असल्याने प्रत्येक थांब्यांवर पोलिस बंदोबस्त ठेवण्यात आला होता. त्या भागातील नगरसेविका राजलक्ष्मी भोसले, पीएमटीचे महाव्यवस्थापक राधेश्याम मोपलवार, नईम शेख, पोलिस इन्स्पेक्टर जाधव यांनी चालक आणि वाहकांची मानसिकता तयार केली आणि बसगाड्या पुन्हा सुरू करण्यात आल्या.

अपघात झाल्यानंतर पीएमटीवर धावा बोलायचा आणि मोठ्या प्रमाणावर नुकसान करायचे हा पवित्रा योग्य नसल्याचे पीएमटी प्रशासनाचे म्हणणे आहे.

हडपसर रस्त्यावर पीसीएमटीखाली सापडून एक वृद्ध महिला ठार झाल्यानंतरही पीएमटीचेही असेच नुकसान करण्यात आले होते. त्यामुळे लोकांनी भावनांना हिंसक वळण देऊ नये, असे आवाहनही व्यवस्थापनातफेर् करण्यात आले आहे. दरम्यान, पीएमटी अध्यक्ष चंदशेखर कपोते यांनी सोमवारी संपूर्ण शहरातील बसथांबे आणि बसस्थानकांची पाहणी केली. या ठिकाणांवर मोठ्या प्रमाणावर फळ आणि कापडविक्रेते असल्यामुळे बसचालकांना थांब्यांवर गाड्या उभ्या करता येत नाही. त्यामुळे वाहतुकीला अडथळा निर्माण होऊन अपघाताची शक्यता असते. बसस्थानकांवर होणारे अतिक्रमण महापालिकेच्या अतिक्रमण विभागाने काढून टाकावे अशी मागणी कपोते यांनी केली आहे. तसे पत्रही त्यांनी आयुक्तांना दिले आहे.

 
</text>
</doc>
