<doc>
<docno>1014235.cms.txt</docno>
<text>
 
देश-विदेश
'क्लोज्ड रिडक्शने राष्ट्रपतींच्या खांद्यावर यशस्वी शस्त्रक्रिया
[ Monday, February 07, 2005  10:40:40 pm]


म. टा. विशेष प्रतिनिधी

नवी दिल्ली : राष्ट्रपती अब्दुल कलाम यांच्या फ्रॅक्चर झालेल्या खांद्याची शस्त्रक्रिया करण्याऐवजी त्वचेची कोणतीही चिरफाड न करता ' क्लोज्ड रिडक्शन ' या आधुनिक तंत्रज्ञानाचा अवलंब करीत डॉक्टर्सच्या पथकाने त्यांचा फॅक्चर झालेला उजवा खांदा सांधण्याचे उपचार सोमवारी केले.

उपचारानंतर राष्ट्रपती प्रसन्नचित्त असल्याचे सैन्यदल इस्पितळाचे कमांडंट मेजर जनरल एल. पी. सधोत्रा आणि राष्ट्रपती भवनाचे प्रवक्ते एस. एम. खान यांनी पत्रकारांना सांगितले.

रविवारी राष्ट्रपती भवनाच्या हर्बल उद्यानात फेरफटका मारताना पाय घसरल्याने राष्ट्रपतींच्या उजव्या खांद्याला दुखापत झाली होती. सुरुवातीला फ्रॅक्चरवर शस्त्रक्रिया करण्याचा निर्णय घेण्यात आला. सोमवारी सकाळी वरिष्ठ चिकित्सकांच्या बैठकीनंतर मात्र शस्त्रक्रियेऐवजी नव्या तंत्रज्ञानाने राष्ट्रपतींवर अस्थिजोडणी उपचाराचा निर्णय घेण्यात आला.

मंगळवारी डॉक्टर्सचे पथक पुन्हा त्यांच्या प्रकृतीची तपासणी करणार आहेच. त्यानंतरच त्यांना कितीकाळ पूर्ण विश्ाांती घ्यावी लागेल, याचा अधिकृतपणे निर्णय होईल. तोपर्यंत अभ्यागतांना भेटण्याचा राष्ट्रपतींचा कार्यक्रम स्थगित करण्यात आल्याचे प्रवक्ते एस. एम. खान यांनी सांगितले.

 
</text>
</doc>
