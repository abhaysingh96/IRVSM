<doc>
<docno>1013869.cms.txt</docno>
<text>
 
हेल्थ
टीबीपासून सावध राहा
[ Monday, February 07, 2005  05:00:28 pm]


कामाच्या व्यापात स्वत:कडे दुर्लक्ष होतं आणि विविध प्रकारचे आजार जडतात. टीबीचे जंतू आपल्या शरीरात सुप्त अवस्थेत दडलेले असतात. जोपर्यंत आपल्या शरीरात प्रतिकारशक्ती नीट असते, तोवर या जंतूंमुळे आपल्याला काहीच त्रास होत नाही. मर्यादेपलीकडे शारीरिक मेहनत आणि खाण्या-पिण्याची आबाळ झाल्यास मात्र हे जंतू कार्यरत होतात. असं होऊ नये म्हणून वेळीच सावध व्हायला हवं.

आजच्या काळात माणसाचं जीवन घडाळ्याच्या काट्याबरोबर जोडलं गेलं आहे. सकाळी 6.30 चा गजर, मग तयार होऊन 9.15 ची लोकल गाठणं, साडेदहाच्या आत ऑफिसचं मस्टर वाट बघत असतं. कामात वेळ कसा जातो, ते कळत नाही. परतताना संध्याकाळची 7.14 ची लोकल चुकली, तर जीवन नकोसं वाटतं. रात्री अंथरूणावर झोपण्यापूवीर् सकाळचा गजर लावला आहे की नाही, हे बघितल्याशिवाय दिवस संपत नाही. अशा प्रचंड धावपळीत आणि तणावाच्या जीवनात आजारांना आमंत्रणच असतं.

अशा कामाच्या धामधुमीत जेवणा-खाण्याची आबाळ होत असताना आपल्या शरीराची प्रतिकारशक्ती कमकुवत होत जाते आणि मग खोकला, ताप, वजन कमी होणं या तक्रारी सुरू होतात. ' डॉक्टर, हे कसं शक्य आहे. आमचा रवी कधीही बाहेर हॉटेलात जेवत नाही आणि अजूनपर्यंत आमच्या घरातील कोणालाच टीबी झाला नाही. तुम्हाला नक्की वाटतंय का, की रवीला टीबीचा त्रास आहे ,' मिसेस वैद्य चिंताग्रस्त स्वरात विचारत होत्या.

रवी एका सॉफ्टवेअर कंपनीत नुकताच लागला होता. गेल्या चार-सहा महिन्यांत त्याच्यावर कामाचा इतका ताण आला होता, की त्यामुळे तो जेवणाकडे, विश्रांतीकडे दुर्लक्ष करू लागला होता. सकाळी केवळ एक ग्लास दूध पिऊन बाहेर पडायचा, तो दुपारी अडीच-तीनला जेवायचा. रात्रीचं जेवण उशिराच. काही दिवसांपासून त्याला सुका खोकला आणि ताप येऊ लागला. त्यासाठी त्याने त्याच्या कंपनीच्या डॉक्टरांनी सांगितलेली औषधंही घेतली होती, पण ताप अधूनमधून येतच राहिला. शिवाय गेल्या काही आठवड्यात त्याचं चार किलो वजन कमी झालं होतं. साहजिकच त्याच्या आईला काळजी वाटायला लागली.

तपासून झाल्यानंतर त्याला छातीचा एक्स-रे काढून आणायला सांगितलं. ज्याची शंका होती, तेच खरं ठरलं. रवीच्या एक्स-रेवर टीबीचे डाग होते. रवीला टीबी झाला आहे, हे सांगितल्यावर त्याच्या आईचे प्रश्न मला अपेक्षित होते.

टीबी हा एक सर्वसामान्य रोग आहे. तो खोकल्याने पसरतो. टीबी हा साधारणपणे फुफ्फुसाचा आजार आहे. सतत सुका खोकला, संध्याकाळचा थोडा ताप येणं, भूक कमी होणं या तक्रारी दोन ते तीन आठवडे आढळल्यास छातीचा एक्स-रे काढणं अत्यंत जरुरीचं आहे. टीबी झाल्यास त्या माणसाच्या मनात बरेच प्रश्न येतात. बऱ्याच विवंचना त्याच्या मनात घर करतात. टीबीबद्दलच्या काही शंकांचं निरसन करण्याचा हा प्रयत्न :

1) टीबी एकत्र खाण्या-पिण्याने पसरत नाही.

2) टीबीच्या पेशण्ट्ससाठी वेगळ्या भांड्यांमध्ये जेवण बनवणं चुकीचं आहे. हा आजार जेवणातून किंवा नुसत्या बोलण्याने पसरत नाही.

3) टीबी हा खोकल्यातून पसरतो. टीबी या पेशण्टने खोकताना तोंडावर सतत रुमाल धरावा.

4) गरोदर स्त्रीला टीबी झाल्यास ती टीबीची सर्व औषधं घेऊन पूर्णपणे बरी होऊ शकते.

5) टीबी हा पूर्णपणे बरा होतो.

रवीला टीबीची औषधं सांगितली गेली. त्याने ती नियमितपणे घेतली. सहा महिन्यांचा कोर्स पूर्ण केला. त्याचा एक्स-रे पुन्हा घेतला गेला, त्यात टीबीचं नामोनिशाण नव्हतं.

रवीच्या विरुद्ध मीनलची व्यथा होती. ' डॉक्टर, मला खोकला येतो आणि चालल्यावर दम लागतो. मी एक्स- रे काढला आहे. आमच्या डॉक्टरांनी सांगितलंय, छातीत पाणी झालंय आणि ते सुईने काढायला पाहिजे ,' मीनल सांगत होती.

मीनलला ' प्ल्युरल इफ्युजन ' चा त्रास झाला होता. फुफ्फुसाच्या बाहेर जे आवरण असतं, त्याला काही वेळा सूज येते आणि फुफ्फुसाच्या बाहेर पाणी साचू लागतं. जसजसं हे पाणी वाढतं, तसा श्वासोच्छ्वासाचा त्रास जाणवू लागतो. बऱ्याच वेळा या आजाराचं कारण क्षयरोग असतं. हे पाणी तपासणीसाठी पाठवल्यास निदान नक्की होतं. छातीतील हे पाणी काढण्याची क्रिया सोपी असते. एकदा औषधं सुरू झाली, की हे साचलेलं पाणी हळूहळू सुकून जातं आणि पेशण्टच्या सर्व तक्रारी दूर होऊ लागतात.

मीनल असो किंवा रवी, ही व्यथा त्यांचीच नव्हे, तर ती कोणत्याही दिवशी आपली होऊ शकते. आता टीबी का होतो, याचं उत्तर शोधू या. टीबीचे जंतू आपल्या शरीरात सुप्त अवस्थेत दडलेले असतात. जोपर्यंत आपल्या शरीरात प्रतिकारशक्ती नीट असते, तोवर या जंतूंमुळे आपल्याला काहीच त्रास होत नाही, पण पुढे दिलेल्या कारणांमुळे क्षयरोगाचा आजार आपल्यातील कोणालाही होऊ शकतो -

1) डायबिटिसच्या पेशण्टने जर आपल्या रक्तातील साखरेचं प्रमाण नियंत्रणात न ठेवल्यास , 2) जेवणाखाण्याची आबाळ आणि दुर्लक्ष , 3) मर्यादेपलीकडे शारीरिक मेहनत, रात्रंदिवस कामात जुंपून जेवणाकडे दुर्लक्ष,

म्हणूनच स्वत:च्या तब्येतीची काळजी घ्या आणि निरोगी राहा!

डॉ. सलील बेंदे

तुम्ही तुमचे प्रश्न किंवा अडचणी डॉ. सलील बेंदे यांना विचारू शकता. आमचा पत्ता - ' सिटी-स्कॅन ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी. एन. रोड, मुंबई - 400001.

 
</text>
</doc>
