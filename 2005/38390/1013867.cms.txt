<doc>
<docno>1013867.cms.txt</docno>
<text>
 
महाराष्ट्र
तीन दिवसांत मोहीम फत्ते
[ Monday, February 07, 2005  04:59:16 pm]


परगावात गावचा माणूस भेटला की आपुलकी वाटते. त्याच्याशी जवळीक झाली की जिव्हाळ्याचं नातं निर्माण होतं. त्याच्यावर विश्वास टाकला जातो. पण तोच माणूस दगाबाज, विश्वासघातकी निघाल्यावर काय करायचं ? ओरिसाहून दूर वाड्यासारख्या दुर्गम भागात पोटापाण्यासाठी आलेल्या धुरी कुटुंबाला असाच अनुभव आला.

वाडा जवळच्या आंबिटघर गावात असलेल्या गाडीर्यन स्टील कंपनीत संतोष धुरी ठेकेदार म्हणून काम करतात. त्याच कंपनीत विजय बारीक हा कामगार होता. दोघंही ओरीसाचे. त्यांची गावंही जवळजवळ. इथेही दोघे एकाच कंपनीत. त्याचबरोबर आंबिटघर गावात राहणारे. त्यामुळे दोघांची लवकरच मैत्री झाली. परगावात असताना आपल्या गावाचा, भाषा बोलणारा भेटला की आपोआपच जवळकीच नातं निर्माण होतं. संतोष आणि विजयच्या बाबतीतही तसंच झालं. उलट त्या दोघांचे अगदी जिव्हाळ्याचे आणि घरोब्याचे संबंध निर्माण झाले. विजय एकटाच राहत असे. तर संतोषच्या घरात पत्नी आणि सहा वर्षांचा मुलगा सुनील होता. विजयचा सुनीलला लळा लागला होता. सुनील नेहमी विजयसोबतच फिरायला जात असे. संतोष आणि त्यांच्या पत्नीचा विजयवर पूर्ण विश्वास आणि भरोसा होता. विजय सुनीलला एक-दोन दिवस बाहेर घेऊन गेला तरी पतीपत्नीला काळजी नसायची. इतकं त्यांच्यातलं नातं दृढ झालं होतं.

17 जानेवारीला दुपारी विजय नेहमीप्रमाणे सुनीलला फिरायला घेऊन जातो, असं सांगून गेला. त्या वेळी संतोषची पत्नी एकटीच घरी होती. दुसरा दिवस उलटून गेला तरी विजय सुनीलला घेऊन परत आला नाही, याचं संतोष आणि त्याच्या पत्नीला आश्चर्य वाटलं नाही की संशय आला नाही. तिसऱ्या दिवशी विजयने संतोषच्या मोबाइलवर फोन करून आपण सुनीलला घेऊन भुवनेश्वरला गेलो असून दोन-तीन दिवसांत परत येतो असं सांगितलं. संतोषचा विजयवर पूर्ण भरोसा असल्याने त्याने फारशी काळजी केली नाही. मात्र 21 जानेवारीच्या रात्री विजयने केलेल्या फोननंतर संतोष आणि त्याच्या पत्नीची झोपच उडाली. ज्याच्यावर पूर्ण विश्वास टाकला, त्या विजयने सुनीलचं अपहरण केलं होतं.

सुनील जिवंत हवा असेल तर 25 हजार रुपये घेऊन ताबडतोब भुवनेश्वरला ये, अशी धमकी विजयने दिली होती. हादरलेल्या संतोषने लगेचच वाडा पोलिस ठाणं गाठलं. तिथं ड्युटीवर पोलिस निरीक्षक एस. जी. रावले हजरच होते. त्यांनी संतोषची तक्रार ऐकून घेतली. विजय भुवनेश्वरला गेल्याने त्याला पकडणं तसं जिकीरीचं काम होतं. एकतर त्याच्यासोबत सुनील होता. एखादं चुकीचं पाऊल सुनीलचा जीव जाण्यास कारणीभूत ठरणारं होतं. म्हणूनच त्यांनी काळजीपूर्वक हालचाल करायचा निर्णय घेतला.

विजय संतोषच्या मोबाइलवर दर एक तासांनी फोन करून पैशांची मागणी करतच होता. मोबाइलवर येऊन येणारे फोन ओरीसातलेच असल्याचं निष्पन्न झालं होतं. विजय ज्या बुथवरून फोन करत असे, त्याची माहिती मिळवली. तेव्हा विजय सोरो पोलिस ठाण्याच्या हद्दीतच असल्याचं रावले यांनी शोधून काढलं. त्यानंतर त्यांनी सोरो पोलिस ठाण्याचे पोलिस निरीक्षक पाल यांच्याशी संपर्क साधून त्यांना घटनेची माहिती दिली आणि सहकार्याची विनंती केली. पाल यांनी सर्वतोपरी सहकार्य करायचं मान्य केल्यानंतर रावले यांनी पुढची तयारी सुरू केली. रावले यांनी लगेचच सुनील आणि विजयचा फोटो पाल यांना फॅक्सद्वारे पाठवून दिला. इकडे 22 जानेवारीला विजयने खंडणीच्या रकमेत वाढ करून 40 हजार रुपयांची मागणी केली. त्या दिवशी रावले यांनी संतोषला आपल्यासमोरच बसवून ठेवलं. विजयचा फोन आला की संतोषने विजयसोबत जमेल तेवढ्या जास्त वेळ बोलत राहायची त्यांनी सूचना केली. एका तासाच्या प्रतीक्षेनंतर विजयचा फोन आला. त्याचा नंबर रावलेंनी टिपून घेतला आणि संतोषला विजयशी बोलत राहायची खूण केली. त्याचवेळी रावले यांनी पाल यांच्याशी संपर्क साधला आणि विजयने केलेला फोन नंबर त्यांना दिला आणि अवघ्या दहाव्या मिनिटांत पाल यांनी विजयला गाठलंही. पाल यांनी त्या बूथचा पत्ता शोधून काढला आणि विजय संतोषशी बोलत असतानाच गाठलं. त्याच फोनवरून पाल यांनी ही आनंदाची बातमी रावले यांना दिली. सुनील सुखरूप असल्याचं कळताच संतोष आणि त्याच्या पत्नीने सुटकेचा श्वास घेतला. पोलिस निरीक्षक रावले, सहाय्यक पोलिस निरीक्षक घाडगे, पोलिस उपनिरीक्षक चव्हाण, पाटील, पोलिस कॉन्स्टेबल संजय पाटील, कराळे, कुटे आणि दया पाटील यांच्या पथकाने ही मोहीम अवघ्या तीन दिवसांत फत्ते केली.

शशी करपे

 
</text>
</doc>
