<doc>
<docno>1014183.cms.txt</docno>
<text>
 
महामुंबई
जाहीरनाम्यास 'ठेच' लागल्याची मुख्यमंत्र्यांची कबुली
[ Monday, February 07, 2005  09:47:09 pm]


म. टा. प्रतिनिधी

मुंबई : काँग्रेस-राष्ट्रवादी काँग्रेस आघाडीच्या निवडणूक जाहीरनाम्यास काही अंशी ठेच पोहोचली असल्याचे मान्य करून मुख्यमंत्री विलासराव देशमुख यांनी निवडणूक जाहीरनाम्यात दिलेली आश्वासने पाळता आली नसल्याची अप्रत्यक्ष कबुली सोमवारी दिली. काँग्रेस आघाडी सरकारच्या दुसऱ्या टर्ममध्ये मुंबईच्या विकासाला प्राधान्य देण्यात आले असल्याचे प्रतिपादनही त्यांनी केले.

काँग्रेस आघाडी सरकार सत्तेवर आल्याला मंगळवारी 100 दिवस पूर्ण होत आहेत. या पार्श्वभूमीवर पत्रकारांशी बोलताना, सरकारची कामगिरी संमिश्र असल्याचे मत त्यांनी व्यक्त केले. गतवेळपेक्षा यावेळी सरकार राजकीयदृष्ट्या अधिक स्थिर आहे. तसेच, दोन्ही पक्षाच्या मंत्र्यांमध्ये चांगला समन्वय असल्याचेही मुख्यमंत्री म्हणाले. आपल्या सरकारने मुंबईच्या विकासाला प्राधान्य देण्याचा निर्णय घेतला असून त्यादृष्टीने अनेक प्रकल्प सुरू केले आहेत. वर्षभरातच मुंबई शहराचे बदललेले स्वरूप सर्वांच्या प्रत्ययास येईल. या प्रकल्पांच्या आड येणाऱ्या झोपड्यांचे पुनर्वसन करण्यासाठी 20 हजार घरे लवकरच बांधून पूर्ण होत आहेत. अन्य झोपडपट्टीवासीयांसाठी झोपडपट्टी पुनविर्कास योजनेअंतर्गत मोफत घरे देण्याचे काम सुरू असल्याचे त्यांनी सांगितले.

मात्र , 1995 नंतरच्या झोपड्यांवर कायद्यातील तरतुदीनुसार कारवाई सुरू असून त्याचा पुनविर्चार होण्याची शक्यता त्यांनी अमान्य केली. ही कारवाई थांबवायची झाल्यास कायद्यातच सुधारणा करावी लागेल आणि त्याचा निर्णय एकट्या सरकारला घेता येणार नाही, असे ते म्हणाले. मंत्र्यांसाठी स्कोडा घेण्याचा निर्णय अद्याप झालेला नाही ; मात्र याबाबत विचार सुरू आहे. मनोहर जोशी मुख्यमंत्री असताना मंत्र्यांसाठी 40 कॉन्टेसा गाड्या घेण्यात आल्या होत्या. आता त्या जुन्या झाल्याने त्यांच्या दुरुस्तीवरच अधिक खर्च होत असल्याचे ते म्हणाले.

' जनतेचा विश्वासघात '

काँग्रेस आघाडीचे सरकार गेल्या 100 दिवसांत पूर्णत: अपयशी ठरले असून कोणतेही आश्वासन न पाळून सरकारने जनतेचा विश्वासघातच केला असल्याची टीका भाजपचे नेते गोपीनाथ मुंडे यांनी केले. शेतकऱ्यांना मोफत वीज देण्याबरोबरच लोडशेडिंग कमी करण्याचे, कापसाला 2700 रुपयांचा भाव देण्याचे, तसेच 2000 सालापर्यंतच्या झोपड्यांना संरक्षण देण्याचे आश्वासन दिले होते. परंतु, सत्तेवर आल्यावर यापैकी एकही आश्वासन पाळण्याची सरकारची इच्छा नसल्याचे मुंडे म्हणाले.

राणे यांचे 48 तास ' मौन '

आघाडी सरकारच्या कारकिदीर्बाबत सोमवारी काही बोलण्यास विरोधी पक्षनेते नारायण राणे यांनी नकार दिला. दोन दिवसांनी पत्रकार परिषद घेऊन आपण सरकारच्या कामगिरीचा पंचनामा करणार असल्याचे ते म्हणाले.

 
</text>
</doc>
