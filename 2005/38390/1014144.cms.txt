<doc>
<docno>1014144.cms.txt</docno>
<text>
 
लेख
नेपाळमधील वाढत जाणारा गुंता!
[ Monday, February 07, 2005  08:59:39 pm]


भारताचा विरोध असूनही नेपाळचे राजे ग्यानेंद यांनी देशातील लोकशाही मोडीत काढली आहे. आणि आपला सर्वाधिकार स्थापन करून एक कॅलक्युलेटेड रिस्क घेतली आहे. ग्यानेंद यांचे बंधू व दिवंगत राजे वीरेन्द यांनी लोकमताच्या दबावाला झुकून 90 च्या दशकात जेव्हा लोकशाही राजव्यवस्थेला मान्यता दिली, तेव्हाही ग्यानेंद यांनी आपली नापसंती व्यक्त केली होती. पुढच्या काळात देशात लोकशाही सरकारे आली ; परंतु एकही सरकार स्थिर शासन देऊ शकले नाही. राजकीय पक्षांचा सारा वेळ सरकारच्या पाडापाडीतच जाऊ लागला. परिणामी, लोकांचे प्रश्ान् आहे तिथेच राहिले. त्याचा फायदा माओवाद्यांनी घेऊन लोकांमध्ये स्थान निर्माण केले. देशाची ही अवस्था राजांना हस्तक्षेपाची संधी मिळवून देणारी होती. ग्यानेंद यांनी याचा फायदा घेतला नसता तर नवल.

पण त्यांच्या मार्गात एक मोठी अडचण होती. ती ही की, नेपाळमध्ये लोकशाहीची जी स्थापना झाली, त्याला भारताचे आशीर्वाद होते. 1991 साली नेपाळ काँग्रेसचे जी. पी. कोईराला पंतप्रधान झाले. त्यांना भारताचा पाठिंबा होता. खुद्द कोईराला यांचे भारतातील नेत्यांशी मित्रत्वाचे संबंध होते. भारतात काँग्रेस जशी स्वातंत्र्य लढ्यातून तावून सुलाखून निघाली व नंतर सत्तेवर आली, तशीच स्थिती नेपाळ काँग्रेसची होती. देशातील लोकशाहीसाठी नेपाळ काँग्रेसने दीर्घकाळ लढा दिला व मोठे जनआंदोलन उभारले. परिणामी, राजे वीरेन्द यांना लोकशाही व्यवस्थेला मान्यता द्यावी लागली. पण लोकशाहीवादी नेत्यांना नंतर ती धडपणे राबविण्याचे भान उरले नाही. नेपाळ काँग्रेस फुटली आणि सरकार पाडापाडीचा खेळ सुरू झाला. तरीही राजे वीरेन्द यांनी हस्तक्षेप केला नाही. आज ना उद्या राजकीय पक्षांना शहाणपण सुचेल आणि देशातील लोकशाही स्थिर होइंल असे त्यांना वाटत होते. राजे वीरेन्द आज हयात असते, तर त्यांनी लोकशाही व्यवस्था मोडीत काढण्याचे पाऊल उचललेल असते असे वाटत नाही. परंतु ग्यानेंद यांनी गादीवर बसल्यापासूनच लोकशाही व्यवस्था कशी खिळखिळी होईल हे पाहिले. पंतप्रधान देऊबांचे सरकार बरखास्त करायचे, नंतर त्यांनाच पुन्हा सरकार स्थापन करायला बोलवायचे आणि काही महिनेच होत नाहीत, तो पुन्हा ते बरखास्त करून राजेशाही घोषित करायची, यामागे त्यांचे निश्चित असे राजकीय हिशेब होते.

ग्यानेंद यांनी आपला एकछत्री अंमल स्थापण्याचा निर्णय गादीवर बसल्या बसल्याच घेतला होता. परंतु या मार्गात भारताचा आणि जगातल्या लोकशाहीवादी राष्ट्रांचा अडथळा होऊ शकतो, हे त्यांना माहीत होते. त्यासाठी आधी त्यांनी भारताला आपल्या बाजूने वळविण्याचा प्रयत्न केला. गेल्या डिसेंबर महिन्यात ते भारताला यासाठीच भेट देणार होते. परंतु नरसिंह राव यांच्या निधनाचे निमित्त करून भारताने त्यांचा हा दौरा टाळला.

ग्यानेंद यांना जानेवारीत ढाक्यात होणाऱ्या सार्क परिषदेच्या आधी सत्ता ताब्यात घेऊन तिच्यावर सार्क परिषदेत शिक्कामोर्तब करून घ्यायचे होते. परंतु दौरा रद्द झाल्याने ग्यानेंद यांची संधी हुकली. परंतु त्यांना वेळ घालवून चालणारे नव्हते. त्यांनी भारताच्या दौऱ्याला काट मारून सार्क परिषदेच्या आधीच ' उठाव ' केला आणि नेपाळचे राष्ट्र-प्रमुख म्हणून सार्क परिषदेला उपस्थित राहण्याची तयारी केली. भारताने हा पेच ओळखून सार्क परिषदेला उपस्थित न राहण्याचा निर्णय घोषित केला. या परिषदेला एकही राष्ट्र उपस्थित राहात नसले, तरी ही परिषद होऊ शकत नाही. भारताने राजे ग्यानेंद यांच्या कृतीबद्दल नापसंती व्यक्त करणारे एक निवेदनही काढले. एवढेच नाही, तर काठमांडूमधील राजदूतांना राजाकडे पाठवून नापसंती व्यक्त करण्यासही सांगितले. थोडक्यात, भारताला नेपाळमध्ये राजांची सत्ता नको आहे ; तर राजे ग्यानेंद भारताची ही इच्छा मान्य न करता राजेशाही चालविण्याचा निर्धार करून आहेत.

अशा स्थितीत भारतापुढे दोन पर्याय आहेत. एक तर हा नेपाळचा अंतर्गत मामला मानून राजे जे काही करतील त्याला मान्यता देणे व राजकीय व्यवहार साधणे किंवा राजांनी सर्व अधिकार सोडून पुन्हा लोकशाही स्थापेपर्यंत त्यांच्याशी असहकार करणे. भारताने असहकार केला तर राजे चीनकडे धाव घेतील असा एक अंदाज व्यक्त केला जात आहे. त्याची पूर्वतयारी म्हणून राजांनी काठमांडूमधील तिबेट सरकारचे कार्यालय बंद केले आहे. शिवाय नेपाळ-ल्हासा व अन्य रस्ते बांधण्याचे काम चीनकडे सोपविले आहे. परंतु राजांना भारताविरुद्ध चीनकडून जे साह्य हवे आहे, ते चीन देईलच अशी स्थिती आता नाही. भारत-चीन संबंधात आमूलाग्र बदल झाले आहेत. दोन्ही देशांनी आपल्या आथिर्क विकासाला प्राधान्य देण्याचे ठरविले आहे. त्यामुळे एकमेकांशी शत्रुत्व निर्माण होईल असे कोणतेही कृत्य करण्यास सध्या ते तयार नाहीत. शिवाय नेपाळला जो दैनंदिन पुरवठा भारतीय भूभागातून होतो, तो चीन करू शकणार नाही. नेपाळची अर्थव्यवस्था पूर्णपणे भारतावर अवलंबून आहे. तेथला पर्यटन व्यवसाय तर केवळ भारतीय पर्यटकांवर तग धरून आहे. नेपाळकडे जगातून येणारी सर्व आयात भारतीय बंदरांतून होते. हा सर्व माल वेगाने नेपाळमध्ये पाठविणे शक्य व्हावे, यासाठी भारताने नेपाळबरोबरच्या सीमेवर अनेक ट्रान्झिट मार्ग उपलब्ध करून दिले आहेत. राजांना वाकविण्यासाठी भारत हे मार्ग बंद करू शकतो. पण भारत हे करणार आहे का, हा प्रश्ान् आहे. याचे कारण हे मार्ग बंद केल्यास नेपाळी जनतेची उपासमार सुरू होईल. त्याचे खापर राजांवर फुटण्याऐवजी भारतावरच फुटू शकते व त्याचा राजकीय लाभ राजांना मिळू शकतो.

दुसरे असे की, भारताने माओवाद्यांशी लढण्यासाठी नेपाळला मोठी लष्करी मदत देऊ केली आहे. आता राजांनी सत्ता ताब्यात घेतल्यानंतर ही मदत देणे म्हणजे राजांचे हात बळकट करणे होय आणि न देणे म्हणजे पुढे भारताला धोकादायक ठरू शकणाऱ्या माओवाद्यांचे हात बळकट करणे होय. अशा परिस्थितीत भारतापुढे थोडेच पर्याय शिल्लक आहेत. त्यामुळे भारताचा राजेशाहीला कितीही विरोध असला, तरी तिला आवर घालणे भारताच्या हातात नाही. त्यातच लोकांचे प्रश्ान् सोडविण्यात आणि माओवाद्यांना आवर घालण्यात राजांनी येत्या वर्षभरात यश मिळवले, तर त्यांची लोकप्रियता वाढण्याची शक्यता नाकारता येत नाही. समजा ते त्यात अयशस्वी ठरले, तरी देशातले राजकीय पक्ष हे करू शकतील, असा विश्वास लोकांना वाटत नाही. नेपाळमधल्या प्रशासनात एक मोठी पोकळी निर्माण झाली आहे आणि सध्या ती ना राजे ग्यानेंद भरून काढू शकतात, ना राजकीय पक्ष ना माओवादी. अशा परिस्थितीत भारताला ' वेट अँड वॉच ' हे धोरण अवलंबण्याखेरीज पर्याय नाही.

दिवाकर देशपांडे

 
</text>
</doc>
