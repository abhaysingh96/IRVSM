<doc>
<docno>1014118.cms.txt</docno>
<text>
 
धावते जग
नातीगोती!
[ Monday, February 07, 2005  08:31:54 pm]


बिहार, हरयाणा आणि झारखंड या तीन राज्यांतील विधानसभा निवडणुकांच्या निकालांची काँग्रेस सध्या आतुरतेने वाट बघत आहे.

हरयाणातील मतदान संपले असून उर्वरित दोन राज्यांत आणखी दोन टप्प्यांत मतदान पार पडणार आहे. पैकी हरयाणात काँग्रेसला स्वबळावर सत्ता मिळेल, असे स्पष्ट चित्र आहे तर बिहार आणि झारखंड या दोन राज्यांसंबंधात पहिल्या टप्प्यातील मतदानानंतर बाहेर आलेल्या जनमत चाचण्यांनी वेगवेगळे अंदाज व्यक्त केले आहेत.

झारखंडमध्ये काँग्रेस आणि शिबू सोरेन यांच्या नेतृत्वाखालील झारखंड मुक्ती मोर्चाचे संयुक्त सरकार येईल, असा निवडणूकपूर्व चाचण्यांतील सर्वसाधारण अंदाज होता. पण पहिल्या टप्प्यातील मतदानानंतर झारखंड-बाबतही जनमत चाचण्यांनी वेगळेच अंदाज वर्तविले असून, काँग्रेस आणि एनडीए या दोन आघाड्यांमध्ये सत्तेसाठी गळेकापू स्पर्धा सुरू असल्याचे भाकित केले आहे.

झारखंडमध्ये अचानक राजकीय वातावरण बदलण्यामागे सोरेन यांनी निवडणुकीच्या रिंगणात फार मोठ्या प्रमाणावर केलेली आपल्या सग्यासोयऱ्यांची भरती कारणीभूत असून त्यामुळे केवळ सामान्य जनतेतच नव्हे, तर झारखंड मुक्ती मोर्चातही असंतोषाची लाट पसरली आहे.

काँग्रेसच्या पोटात यामुळे गोळा आला असून आता पुढच्या दोन आठवड्यांत हे चित्र बदलून टाकण्यासाठी सोनिया गांधी यांचे राजकीय सल्लागार अहमद पटेल यांनी कसोशीने प्रयत्न सुरू केले आहेत. सोरेन यांच्या विरोधात निर्माण झालेल्या या वातावरणामुळे झारखंड मुक्ती मोर्चातच फूट पडते की काय, अशी भीती व्यक्त केली जाऊ लागली आहे.

बंडाचे हे निशाण झारखंड मुक्ती मोर्चाचे दुसऱ्या क्रमांकाचे नेते आणि राज्यसभा सदस्य स्टीफन मरांडी यांनी फडकविले असून, दुमका येथून पक्षाचे अधिकृत उमेदवार आणि सोरेन यांचे चिरंजीव हेमंत यांच्या विरोधात उमेदवारी अर्ज दाखल केला आहे.

हेमंत यांच्याशिवाय सोरेन यांचे आणखी एक पुत्र दुर्गा आणि भाऊ लालू हेही निवडणूक लढवीत आहेत. भ्रष्टाचाराच्या आरोपांमुळे आपल्याला मुख्यमंत्रीपद मिळणे अवघड झालेच तर निदान ते आपल्या घरातच राहावे, या एकमात्र उद्देशाने सोरेन यांनी हा खेळ चालविला आहे. पण त्यामुळे सत्ताच गमावण्याची पाळी आपल्यावर येऊ शकते याचे भान मात्र त्यांना उरलेले नाही.

 
</text>
</doc>
