<doc>
<docno>1014175.cms.txt</docno>
<text>
 
महामुंबई
झोपड्यांवरील कारवाई सुरूच
[ Monday, February 07, 2005  09:43:51 pm]


म. टा. प्रतिनिधी

मुंबई : तोडण्यात आलेल्या झोपड्यांच्या जागेवर पुन्हा नव्याने झोपड्या उभारण्याचे आवाहन करून प्रत्यक्षात तशी कृती करण्याचा प्रयत्न काही संघटना करीत असल्या तरी, मंुबई महापालिकेच्या अतिक्रमण विरोधी पथकाने मात्र, आपली कारवाई सुरूच ठेवली आहे.

सोमवारी 218 अनधिकृत झोपड्या पालिकेच्या पथकाने जमीनदोस्त केल्या. झोपड्यांवरील कारवाईत आतापर्यंत एकूण 88 हजार 185 झोपड्या जमिनदोस्त झाल्या आहेत.

सोमवारी एल विभागातील 72, के- पश्चिम 69 आणि जी-उत्तर विभागातील 77 झोपड्या आजच्या कारवाईत तोडण्यात आल्या.

एकीकडे झोपड्या तोडण्याची पालिकेची कारवाई सुरूच असताना दुसरीकडे काही ठिकाणी मोकळ्या झालेल्या भूखंडंावर पुन्हा झोपड्या बांधण्याचे प्रयत्न झाले. पण पालिकेने त्या ठिकाणी पुन्हा कारवाई करून ते प्रयत्न हाणून पाडले. ज्येष्ठ सामाजिक कार्यर्कत्या मेधा पटाकर यांच्यासह विविध संघटनांनी पुन्हा झोपड्या बांधण्याचा निर्धार करून झोपडीवासीयांना तसे आवाहनही केले होते.

मागील आठवड्यात शनिवारी आणि रविवारी या आवाहनाची अमलबजावणी करण्याचा प्रयत्न झाला. पण त्यानंतर मात्र, हे प्रयत्न थंडावल्याचे दिसत आहे.

 
</text>
</doc>
