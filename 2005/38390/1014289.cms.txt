<doc>
<docno>1014289.cms.txt</docno>
<text>
 
महामुंबई
'प्रकल्पग्रस्तांच्या पुनर्वसनासाठी न्यायालयीन लढाई चालू ठेवणार'
[ Monday, February 07, 2005  11:24:02 pm]


म. टा. प्रतिनिधी

मुंबई : पोफरण गावच्या ग्रामस्थांनी शुक्रवारी आपल्याला गावातून हुसकावून लावल्याची माहिती चुकीची असल्याचा खुलासा माजी पेट्रोलियम मंत्री राम नाईक यांनी पत्रकाद्वारे केला आहे. तसेच पुनर्वसनासाठी न्यायालयीन लढाई सुरूच ठेवणार असल्याची ग्वाही दिली आहे.

तारापूर अणु ऊर्जा प्रकल्पाच्या तिसऱ्या व चौथ्या टप्प्यामुळे विस्थापित व्हावे लागणाऱ्या पोफरणच्या ग्रामस्थांनी शुक्रवारी आपल्याला हुसकावून लावले असते, तर याबाबतची बातमी लागलीच शनिवारी आली असती. सोमवारपर्यंत कोणी थांबले नसते. पण मुळात तसे घडलेच नाही. त्यावेळची छायाचित्रे व व्हीडीओ शूटिंग याद्वारे हे सिद्ध होऊ शकते, असे नाईक यांनी नमूद केले आहे.

अणु ऊर्जा प्रकल्पाच्या विस्ताराचा निर्णय 1989 मध्ये झाल्यानंतर या प्रकल्पामुळे विस्थापित होणाऱ्यांचे पुनर्वसन नीट व्हावे, अशी भूमिका आपण घेतली होती. विस्थापित गावकऱ्यांच्या विविध मागण्यांसाठी सर्वप्रथम लोकसभेत विनंती अर्ज दाखल केला. या व अन्य प्रयत्नांमुळे जमिनीसाठी जमीन मिळणे, जमिनीची किंमत एक लाख प्रति हेक्टरवरून अडीच लाख रुपये प्रति हेक्टर होणे, घरे बांधून देणे आदी काही मागण्या मान्य झाल्या, याची आठवण नाईक यांनी करून दिली आहे.

विधानसभा निवडणुकांवेळी ऐन दिवाळीत घरे खाली करण्याच्या नोटिसा सरकारने बजावल्याने न्याय्य मागण्यांसाठी ग्रामस्थ अखेर हायकोर्टात गेले. कोर्टाने पर्यायी घरे द्या म्हटल्यावर राज्य सरकारने सहा महिन्यांत घरे तयार करण्याचे आश्वासन दिले. पण यास दोन महिने उलटूनही अद्याप या घरांचे आराखडेही निश्चित झालेले नाहीत. पाच फेबुवारीपर्यंत गावे खाली करण्याचे आदेश पुन्हा आल्याने आपण 31 जानेवारीला हायकोर्टात अर्ज करून हस्तक्षेप करण्याची अनुमती मागितली. कोर्टाने ती मान्य करून 11 फेबुवारीला म्हणणे मांडण्यास सांगितल्याचे नाईक यांनी नमूद केले आहे.

पण सरकारने बळजबरीने घरे रिकामी करण्याचा निर्धार केल्याने ' तुमच्यासाठी मी काहीही करू शकत नाही. पण न्यायालयात तुमची बाजू लढवेन ' असे सांगितले. 1750 कुटुंबांना असे सांगताना काळजावर दगड ठेवावा लागतो. याला ' घमूजाव ' म्हणत नाहीत, असे नाईक यांनी स्पष्ट केले आहे.

मच्छिमारांच्या पुनर्वनाबाबत अपेक्षा पूर्ण करू शकलो नसलो, तरी मच्छिमार, आदिवासी, शेतकरी असा भेदभाव न करता सर्वच ग्रामस्थांच्या पुनर्वसनाचा प्रश्ान् सोडवण्याचा प्रयत्न करू, अशी ग्वाही नाईक यांनी पत्रकात दिली आहे.

 
</text>
</doc>
