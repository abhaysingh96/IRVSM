<doc>
<docno>1014129.cms.txt</docno>
<text>
 
अग्रलेख
मुशर्रफना मतदानातून उत्तर!
[ Monday, February 07, 2005  08:39:32 pm]


पाकिस्तानात शनिवारी , 5 फेब्रुवारीला गेल्या अनेक वर्षांच्या प्रथेप्रमाणे ' काश्मीर पाठिंबा दिन ' पाळला जात असतानाच, काश्मिरी जनतेने मात्र राज्यात 25 वर्षांत प्रथमच होत असलेल्या पालिका निवडणुकांत मतदान करून आपला इरादा स्पष्ट केला.

यावेळी पाकिस्तानचे राष्ट्राध्यक्ष मुशर्रफ यांनी ' काश्मिरी जनतेच्या आकांक्षा ' पूर्ण करण्यास पाकिस्तानची बांधिलकी असल्याचा पुनरुच्चार केला खरा, पण आधी विधानसभा, मग लोकसभा आणि आता दहशतवाद्यांचे अड्डे मानल्या जाणाऱ्या अनंतनाग, कूपवारा, बारामुल्ला आणि श्रीनगर यासारख्या भागांतील पालिका निवडणुकांत मोठ्या प्रमाणावर मतदानाला येऊन, जम्मू-काश्मीरमधील जनतेने तिच्या ' आकांक्षा ' काय आहेत हे दाखवून दिले आहे.

राज्यातील लोकशाही प्रक्रियेत सर्व स्तरांवर वाढत्या सहभागाकडे आता काश्मिरी जनतेचा कल आहे. शिक्षण, आरोग्य, स्वच्छ परिसर, वाहतुकीच्या सुविधा आणि रोजगाराच्या संधी यांना त्यांचे प्राधान्य आहे.

त्यामुळेच पाकपुरस्कृत संघटनांच्या दहशतीच्या सावटातून बाहेर पडून, स्वत:चे प्राधान्यक्रम अमलात आणण्याची संधी राजकीय प्रक्रियेत सहभागी होऊन साधण्याचा प्रयत्न आता ते करू लागले आहेत. याचा अर्थ काश्मीर खोऱ्यातील जनतेचे पूर्ण मनपरिवर्तन झाले आहे आणि भारतीय प्रजासत्ताकाविषयीचा दुरावा नष्ट झाला आहे, असा नाही.

मात्र हे मनपरिवर्तन अधिक टिकाऊपणाकडे नेण्याची संधी राज्यातील तसेच केंदातील सत्ताधाऱ्यांनी साधली, तर जम्मू- काश्मीरमधील दहशतवादावरही निर्णायक आघात करता येऊ शकतो.

काश्मीरमध्ये 25 वर्षांनंतर पालिका निवडणुका होऊ शकल्या याचे श्ाेय, तीन वर्षांपूर्वी या राज्यात मुक्त वातावरणात विधानसभा निवडणुका घेऊन दाखवणाऱ्या माजी पंतप्रधान अटल बिहारी वाजपेयी यांच्या नेतृत्वाला द्यावे लागेल.

केंदात राष्ट्रीय लोकशाही आघाडीचे सरकार असताना, पाकिस्तानी राज्यर्कत्यांशी संवादाच्या शक्यता वाढवतानाच, जम्मू- काश्मीरमध्येही लोकांना त्यांच्या भावना लोकशाही मार्गाने व्यक्त करण्याची संधी वाजपेयी यांनी दिली.

काँग्रेसनेही अधिक जागा मिळाल्या असताना, मुफ्ती महमंद सईद यांच्या नेतृत्वाखालील सरकारला पाठिंबा दिला. त्यामुळेच ' बाहेरच्यांच्या ' वर्चस्वाचा दहशतवाद्यांच्या प्रचाराचा एक मुद्दा दुबळा झाला. सईद यांच्या मुख्यमंत्रीपदाच्या काळात गेल्या वर्षी लोकसभा निवडणुका झाल्या आणि आता पालिका निवडणुका होत आहेत.

या दोन्ही निवडणुकांत सरकारी यंत्रणेचा दुरुपयोग झाल्याच्या तक्रारी नॅशनल कॉन्फरन्सचे फारुक आणि उमर अब्दुल्ला करीत आहेत. हा दावा खरा असता, तर श्रीनगर पालिकेत नॅशनल कॉन्फरन्सला 68 पैकी 37 जागा जिंकून बहुमत मिळवता आले नसते. श्रीनगर आणि अनंतनाग येथील मतदानाची टक्केवारी अजूनही 20 टक्क्यांच्या घरात असली, तरी याआधी ती पाच टक्क्यांवर जात नसे, हे लक्षात घेतले पाहिजे.

बाकीच्या जागी मतदानाची टक्केवारी ही देशात अन्यत्र होणाऱ्या मतदानाच्या प्रमाणाशी जुळणारी आहे. पाकपुरस्कृत दहशतवाद्यांनी यावेळीही बहिष्काराचे ' आवाहन ' केले होते. शिवाय उमेदवारांवर हल्लेही केले होते. तरीही लोकशाही प्रक्रियेतील सहभागाच्या आकर्षणाने त्यावर मात केली. निवडून आलेल्यांत इमामापासून एकेकाळच्या ' दहशतवादी ' तरुणांपर्यंत सर्वांचा समावेश आहे.

स्त्रियांनीही केवळ मतदानच केले असे नव्हे, तर लोकप्रतिनिधी म्हणून सार्वजनिक कामातही त्या उतरू लागल्या आहेत. दहशतीच्या जोरावर पुराणमतवादी मूल्ये लादू पाहणाऱ्यांना ही चपराकच आहे. मतपत्रिकेद्वारे बंदुकींवर मात करण्याची तयारी काश्मीरच्या खोऱ्यातील जनता दाखवू लागली आहे. याला पर्यटनाद्वारे तसेच अन्य मार्गाने प्रतिसाद देऊन उर्वरित देशातील जनता मानसिक सामिलीकरणाची प्रक्रियाही गतिमान करू शकते.

 
</text>
</doc>
