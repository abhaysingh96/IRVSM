<doc>
<docno>1013959.cms.txt</docno>
<text>
 
महामुंबई: मुंबई टाइम्स
...तर चाळकऱ्यांना मुंबईबाहेर जाण्याची गरज नाही
[ Monday, February 07, 2005  06:00:54 pm]


मुंबई टाइम्स टीम

मुंबईतल्या जुन्या आणि मोडकळीस आलेल्या चाळी तसंच इमारतींची पुनर्बांधणी झाल्यानंतर नवीन इमारतींमधील जुन्या रहिवाशांना मालमत्ताकर परवडत नसल्याने बहुसंख्य रहिवासी ती घरं विकून मुंबईच्या बाहेर जात आहेत. पण इमारत बांधल्यावर मिळणाऱ्या नफ्यातून रहिवाशांच्या नावे गुंतवणूक केल्यास मिळणाऱ्या व्याजातून करांचा बोजा कमी करता येईल, अशी सूचना भाडेकरू संघ महामंडळाने केली आहे.

मुंबईत जुन्या इमारतींची पुनर्बांधणी केल्यानंतर नवीन इमारतींमधील भाडं परवडत नसल्यामुळे रहिवासी मुंबई सोडून बाहेर जाऊ लागले आहेत. पण मूळ भाडेकरू टिकून राहावा म्हणून भाडेकरू संघाचे प्रयत्न सुरू आहेत. त्याचाच एक भाग म्हणून संघाने अनेक उपयुक्त सूचना केल्या आहेत.

मुंबईतील जुन्या आणि मोडकळीस आलेल्या इमारतीत राहणाऱ्या रहिवाशांचं तातडीने पुनर्वसन करण्यासाठी 1999 मध्ये विकास नियंत्रण नियम 33(7) मध्ये सुधारणा करून 2.5 क्षेत्रफळ मंजूर केलं गेलं. परंतु ही योजना भाडेकरूंच्या फायद्याची नसून बिल्डर्सच्या फायद्याची असल्याचा दावा संबंधित मंडळी करू लागली. जुन्या चाळीतील रहिवाशांना मोफत घरं बांधून दिली, तरी नवीन घरांचा मालमत्ताकर भरणं गरीब आणि बहुसंख्य मध्यमवगीर्य रहिवाशांच्या आवाक्याबाहेर होऊ लागलं. त्यामुळे रहिवाशांना घरं विकून मुंबईबाहेर जाण्यावाचून पर्यायच उरला नाही, असं भाडेकरू संघ महामंडळाचे अध्यक्ष मनोहर सामंत यांनी सांगितलं. भाडेकरूंच्या हितासाठी संघटना कार्यरत असून त्यादृष्टीने अनेक उपाययोजना सुचवण्यात येतात.

जुनी चाळ तोडून नवीन इमारत बांधण्यापूवीर् भाडेकरूंची संमतीपत्रकं घेताना पुनर्बांधणी केलेल्या नवीन इमारतीमधील रहिवाशांना मालमत्ताकरात सूट मिळत असल्याचं सांगितलं जातं. पहिली दहा वर्षं बाजारभावाच्या 20 टक्के, पुढील पाच वर्षांत 50 टक्के, त्यापुढील पाच वर्षं 80 टक्के आणि नंतर 100 टक्के बाजारभावाने मालमत्ताकर भरण्याच्या योजनेच्या आश्वासनामुळे रहिवासी हुरळून जातात. पण प्रत्यक्षात अशा प्रकारची कोणतीही सवलत मालमत्ताकरात मिळत नाही, असं सामंत यांनी नमूद केलं आहे. राज्य सरकारने 1997 मध्ये अशी सवलत जाहीर केली होती, पण 2000 मध्ये ही सवलत रद्द केल्याकडे सामंत लक्ष वेधतात. त्यामुळे ज्या रहिवाशांनी बिल्डर्सना संमतीपत्रं दिली, त्यांच्यावर घरं विकण्याची वेळ आली. पर्यायाने मूळ रहिवासी मुंबई बाहेर फेकले गेलेत. त्यामुळे रहिवाशांनी अशा भूलथापांना बळी पडू नये, असं आवाहन सामंत यांनी केलं आहे.

आजपर्यंत जुन्या इमारतींना महापालिका मालमत्ताकर महिन्याला कमी असतो. गिरगावात 200 फुटांच्या घराला महिन्याला अठरा रुपये मालमत्ताकर आकारला जातो. पण पुनर्रचित इमारतीत गेल्यास 750 रुपये भरावे लागतील, असं सांगून सामंत म्हणाले की जुन्या इमारतींची पुनर्बांधणी होऊच नये, अशी भाडेकरू संघ महामंडळाची भूमिका नाही. पुनर्बांधणी व्हायलाच पाहिजे, पण त्याच वेळी करांचा बोजा कसा कमी करता येईल याचाही प्राधान्याने विचार झाला असून त्यावर भाडेकरू संघाने काही सूचना दिल्या आहेत.

जुन्या इमारतींची पुनर्बांधणी केल्यास वाढीव चटई क्षेत्र मिळतं. पूवीर्च्या 1.33 ऐवजी 2.5 इतकं चटईक्षेत्रफळ मिळतं. वाढीव क्षेत्रफळ विकून आणि जुन्या रहिवाशांना मोफत घरं देऊनही प्रचंड नफा मिळतो. त्या नफ्यातील काही हिस्सा भाडेकरूंच्या सोसायटीला दिल्यास ती रक्कम बँकेत दीर्घ मुदतीच्या ठेवीत गुंतवणूक करून मिळणाऱ्या व्याजातून करांचा बोजा कमी करता येईल. त्यामुळे रहिवासी मुंबईत टिकून राहतील आणि त्यांना शहराबाहेर जाण्याची आवश्यकता नसल्याचं महामंडळाने स्पष्ट केलं आहे.

 
</text>
</doc>
