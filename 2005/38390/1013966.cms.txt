<doc>
<docno>1013966.cms.txt</docno>
<text>
 
महामुंबई: मुंबई टाइम्स
मराठी चित्रपट भरपूर, थिएटर्सची मात्र वानवा!
[ Monday, February 07, 2005  06:03:17 pm]


अमित भंडारी

गेल्या वर्षभरात मराठी चित्रपटनिमिर्तीची संख्या आणि व्यवसाय वाढत असला, तरी चित्रपटांच्या प्रदर्शनासाठी थिएटर्सच्या तारखाच मिळत नसल्यामुळे मराठी फिल्म इण्डस्ट्रीपुढे नव्याच अडचणी उभ्या ठाकत आहेत. थिएटरमालकांकडून मराठी चित्रपटवाल्यांना सापत्नभावाची वागणूक मिळत असल्याची तक्रार मराठी निर्माते आणि वितरक करत आहेत. हे असंच सुरू राहिलं, तर मराठी चित्रपटांना सोन्याचे दिवस येऊनही प्रेक्षक थिएटरकडे फिरकणार नाहीत, अशी भीती त्यांनी व्यक्त केली.

मराठी चित्रपटांची निमिर्ती वेगात होत असून आठवड्यात एकाहून अधिक चित्रपट प्रदशिर्त होतोय. आज हिंदी बिग बजेट फिल्म्सच्या खांद्याला खांदा लावून मराठी चित्रपट उभा राहण्याचा प्रयत्न करतोय. पण थिएटरमध्ये मात्र मराठी फिल्म्सना सापत्नभावाची वागणूक मिळतेय. चित्रपटाचं बुकिंग वाढलं, की मगच हिंदी चित्रपटांना मिळणाऱ्या सुविधा मराठी चित्रपटांच्या वाट्याला येतात. अन्यथा मराठी चित्रपटांचा ' श्वास ' बहुतेकदा गुदमरतो. पहिल्या आठवड्यात हिंदी चित्रपटांना मिळणारी ट्रीटमेण्ट मराठी चित्रपटांना अभावानेच मिळते.

सरकारी अनुदानावर डोळा ठेवून चित्रपट बनवणाऱ्या मराठी चित्रपट निर्मात्यांची संख्या दिवसागणिक वाढतेय. पुरस्कार आणि अनुदान यात सुवर्णमध्य साधण्यासाठी धडपड सुरू आहे. आथिर्क लाभाच्या उद्देशाने अनुदानापेक्षाही कमी किमतीत चित्रपटनिमिर्ती करायची आणि त्यानंतर सॅटेलाइट राइट्स , 16 एमएमचे राइट्स, व्हिडीओ सीडी आणि केबल टीव्ही राइट्स या समीकरणातून फायदा उपटायची वृत्ती बळावतेय.

मराठी चित्रपटांच्या वितरणासंदर्भात सध्या आघाडीच्या चित्रपटांचे मुख्य वितरण व्यवस्थापक सादिक चितळीकर म्हणाले, की महाराष्ट्रापुरता मंुबई, सीपी बेराक आणि निजाम असे तीन विभाग पडतात. मंुबईमध्ये पूर्व महाराष्ट्र, कोकण, कर्नाटक, सौराष्ट्र आणि गुजराथ तर सीपी बेराकमध्ये विदर्भ, खानदेश आणि निजाममध्ये मराठवाडा, असे विभाग आहेत. मंुबईतला बिझनेस 100 टक्के असेल, तर सीपी बेराकमध्ये 40 आणि निजाममध्ये 30 टक्के व्यवसाय होतो, असा सुमारे चितळीकरांचा 15 वर्षांचा अनुभव आहे. पण उत्तम मराठी चित्रपटही प्रेक्षकांपर्यंत पोहोचवण्यात निश्चितच काहीसा कमी पडतो. चित्रपटगृहाचं भाडं, ही मुख्य अडचण असते. मंुबईत एकूण गल्ल्याच्या 40 ते 50 टक्के, पुण्यामध्ये 30 ते 45 टक्के आणि उर्वरित ठिकाणी 25 ते 30 टक्के भाडं असतं. यासोबत प्रसिद्धीसाठीच्या विविध गोष्टींसाठीचं बजेट अपुरं असतं. या साऱ्याचा परिणाम हा चित्रपटावर होणार, असंही सादिक यांनी स्पष्ट केलं.

वितरक सुभाष छेडा म्हणाले, की महाराष्ट्रात हिंदी सी ग्रेड फिल्म्सइतकंही मराठी चित्रपटाला प्राधान्य दिलं जात नाही, हे दुर्दैव आहे! थिएटर मालक- व्यवस्थापकांची मानसिकता जोपर्यंत बदलली जात नाही, तोपर्यंत हा त्रास कायम राहण्याची शक्यता आहे. प्रसिद्धीसाठीचं बजेट फार तुरळक असतं. त्यामुळेही रसिकांपर्यंत पोहोचण्यात अडचणी येतात.

 
</text>
</doc>
