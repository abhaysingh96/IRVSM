<doc>
<docno>1014253.cms.txt</docno>
<text>
 
महाराष्ट्र
पोलिस शिपाई भरतीच्या जागा 228; अर्ज 35 हजार 248
[ Monday, February 07, 2005  10:54:26 pm]


म. टा. प्रतिनिधी

पुणे : बनावट मुदांक घोटाळ्याने पोलिस खात्याची प्रतिमा मलीन झाली असली, तरी या खात्याविषयी तरुणांमध्ये आकर्षण असल्याचे पोलिस शिपाई पदाच्या भरतीसाठी सोमवारी झालेल्या प्रचंड गदीर्वरून स्पष्ट झाले. पुणे शहर पोलिस दलात भरण्यात येणाऱ्या अवघ्या 228 जागांसाठी तब्बल 35 हजार 248 अर्ज आले आहेत. त्यात चार हजार 148 तरुणींनी लावलेली हजेरी हे भरतीचे वैशिष्ठ्य ठरले.

भरतीसाठी आलेल्या या हजारो तरुणांमुळे शिवाजीनगर मुख्यालयाला जत्रेचे स्वरुप आले होते. मुख्यालयापासून सुरू झालेली रांग र्फग्युसन कॉलेज रस्त्याने मॉर्डन कॉलेजपर्यंत पोहोचली होती. त्यात बीड, उस्मानाबाद, औरंगाबाद, जालना आणि सोलापूर भागातील तरुण मोठ्या प्रमाणात होते. महिलांचे अर्ज स्वीकारण्यासाठी शेतकी कॉलेजच्या आवारात स्वतंत्र व्यवस्था करण्यात आली होती.

अर्ज स्वीकारताना गोंधळ होऊ नये म्हणून 80 टेबल ठेवण्यात आले होते. सुरुवातीला अर्ज घेताना त्याची रजिस्टरमध्ये नोंेद केली जात होती. मात्र, त्यामुळे अर्ज स्वीकारण्याच्या कामाला उशीर होऊ लागला. त्यामुळे आलेल्या सर्वांचे अर्ज स्वीकारून त्यांना शारीरिक चाचणी परीक्षेच्या तारखा देण्यात आल्या. पुरुषांच्या शारीरिक चाचणी परीक्षेला नऊ फेब्रुवारीपासून प्रारंभ होणार आहे. इतर परीक्षांमुळे कोणाला हजर राहाता येणार नसल्यास त्यांची परीक्षा 10 मार्चला होईल. महिलांची परीक्षा एक ते पाच मार्च या कालावधीत होणार असून सहा मार्चला उर्वरित महिलांची परीक्षा होणार असल्याचे पोलिस आयुक्त डी. एन. जाधव यांनी सांगितले.

पोलिस मुख्यालयाच्या परिसरात कडेकोट बंदोबस्त ठेवण्यात आला होता. एक उपायुक्त, दोन सहायक आयुक्त , 10 निरीक्षक , 38 फौजदार , 286 कर्मचारी आणि एक स्ट्रायकिंग फोर्स तैनात करण्यात आले होते. अर्ज स्वीकारण्याच्या कामासाठी 125 पोलिस अधिकारी आणि 125 क्लार्क होते. शिवाय मुख्यालयातील शंभर कर्मचारी नेमण्यात आले होते. राज्य राखीव पोलिस दलाच्या भरतीच्या ठिकाणीही बंदोबस्त ठेवण्यात आल्याचे जाधव यांनी नमूद केले.

भरतीसाठी अनेक तरुण रविवारी आले होते. राहाण्याची व्यवस्था नसलेल्यांंनी पदपथावर झोपणे पसंत केलेे. पहाटेपासूनच मुख्यालयाजवळ रांगा लागल्या होत्या. शिपाई पदासाठी किमान पात्रता बारावी उत्तीर्ण असताना भरतीसाठी आलेल्यांमध्ये कला, वाणिज्य आणि विज्ञान शाखेबरोबर इंजिनीयरिंगची पदवी मिळवलेलेही तरुण होते. नोकरी मिळत नसल्याने पोलिस खात्यात संधी मिळते का, याबाबत नशीब आजमावण्यासाठी आल्याचे काही तरुणांनी सांगितले.

एसआरपीएफमध्ये कमी गर्दी

राज्य राखीव पोलिस दलाच्या ( एसआरपीएफ) 111 जागांसाठीही अर्ज स्वीकारण्यात आले. मात्र, त्या ठिकाणी फारशी गदीर् नव्हती.

 
</text>
</doc>
