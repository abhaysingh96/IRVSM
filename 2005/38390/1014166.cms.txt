<doc>
<docno>1014166.cms.txt</docno>
<text>
 
क्रीडा
भारत दौऱ्यासाठी पाक कसोटी चमू 18 फेब्रुवारीला निवडणार
[ Monday, February 07, 2005  09:38:43 pm]


कराची : आगामी भारत दौऱ्यासाठी पाकिस्तानच्या कसोटी चमू 18 फेबुवारीला जाहीर करण्यात येईल, असे पाकिस्तान निवड समितीचे अध्यक्ष वसिम बारी यांनी सांगितले.

' संघ व्यवस्थापनाशी चर्चा केल्यानंतर सोळा जणांचा अंतिम संघ जाहीर करण्यात येईल. यावेळी ऑस्ट्रेलियन दौऱ्यातील खेळाडूंच्या कामगिरीचा विचार करण्यात येईल. याबद्दल व्यवस्थापनाचे मत निश्चितच विचारात घेण्यात येणार असून भारतीय संघ तसेच तेथील खेळपट्ट्या या बाबीही ध्यानात घेतल्या जातील ', असे पाकिस्तानचे माजी कर्णधार असलेल्या बारी यांनी स्पष्ट केले.

भारतीय संघाबाबत बोलताना बारी म्हणाले , ' सौरव गांगुलीचा संघ समतोल असून भक्कम फलंदाजीला उत्तम गोलंदाजीची साथ लाभल्यामुळे या संघाने चांगली प्रगती केली आहे. भारत आता फिरकी गोलंदाजांवर अवलंबून राहिल, असे वाटत नाही. कारण त्यांच्याकडे उत्कृष्ट अशा मध्यमगती गोलंदाजांचा ताफा असून या गोलंदाजांमध्ये सामना जिंकण्याची निश्चितच क्षमता आहे. मात्र आमच्या संघात दोन फिरकी गोलंदाजांचा निश्चितपणे समावेश असेल '.

लेगस्पिनर डॅनिश कनेरियाची निवड जवळपास निश्चित वाटत आहे. दुसरा फिरकी गोलंदाज म्हणून अर्षद खान व ताहिर खान यांच्यापैकी एकाला संधी मिळेल, असे वाटते.

सलामीवीर फैसल अख्तर व मधल्या फळीतील फलंदाज आमिर बशीर यांचा संघात समावेश होण्याची दाट शक्यता वाटत आहे. या दोघांनी स्थानिक स्पधेर्त चमकदार कामगिरी करून संघाची दारे ठोठावली आहेत.

जलदगती गोलंदाज शोएब अख्तरचा संघात समावेश करण्यात येईल का ? यावर बारी म्हणतात , ' ऑस्ट्रेलियन दौऱ्यातील अख्तरच्या एकूण कामगिरी तसेच वर्तणुकीबद्दल संघ व्यवस्थापन नाराजी आहेत. मात्र त्याचा संघात समावेश करण्याबाबत अंतिम निर्णय पाकिस्तान क्रिकेट मंडळ घेणार आहे '.

पाकिस्तान क्रिकेट मंडळाने नुकताच चार दिवसांचा सामना लाहोर येथे आयोजित केला होता. तर 17 फेबुवारीला गडाफी स्टेडियमवर झटपट सामना होईल. हे सामने निवड चाचणी म्हणून घेण्यात आलेले नाहीत, असे बारी यांनी स्पष्ट केले.

 
</text>
</doc>
