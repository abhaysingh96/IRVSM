<doc>
<docno>1013987.cms.txt</docno>
<text>
 
हेल्थ
बद्धकोष्ठता
[ Monday, February 07, 2005  06:19:18 pm]


रोजच्या रोज शौचास साफ झाले तरच आपल्याला बरे वाटते, नाहीतर दिवसभर पोट गच्च वाटण्याचा अनुभव येतो. कोणत्याही कारणामुळे जर शौचास होत नसेल अथवा ते नीट साफ होत नसेल अथवा फार घट्ट होत असेल तर त्यास आपण बद्धकोष्ठता म्हणतो.

बद्धकोष्ठता दोन प्रकारची असू शकते. एक अचानक उद्भवणारी व दुसरी खूप दिवसांपासूनची. पोटात आतड्यांमध्ये अचानक पीळ पडला किंवा अन्य कारणांमुळे एखाद्या ठिकाणी अडथळा आला तर बद्धकोष्ठता होऊ शकते. अपेंडीसायटीस, आतड्यांना छिद पडणे अथवा अन्य कोणत्याही पोटातील आजारांमध्ये बद्धकोष्ठता होऊ शकते. शरीरातील पाण्याचे प्रमाण कमी झाले अथवा एखादे आजारपण आले तरी शौचास साफ होत नाही.

दीर्घकालीन बद्धकोष्ठतेमध्ये आपल्या खाण्यापिण्याच्या चुकीच्या सवयी, शौचास जाण्याविषयी निष्काळजीपणा, मूळव्याध, फिशर इ. गुदद्वाराच्या वेदनादायक तक्रारी, कर्करोग व इतर आतड्यांचे आजार, मेंदूचे अथवा पाठीच्या कण्यांचे आजार, मधुमेह, हायोथायरॉडीझमसारखे ग्रंथीचे आजार, पोटातील विविध गाठी (ट्यूमर्स), बऱ्याच प्रकारची औषधे तसेच मानसिक आजार यामुळेही मलावरोध होऊ शकतो.

सर्वसाधारण बद्धकोष्ठतेवर उपाय

1) नियमितपणा : नियमितपणे रोज सकाळी शौचास जायची सवय केली की, आपोआपच शौचास साफ होते. शौचास जाण्यास दुर्लक्ष केले तर या सवयीचे रूपांतर बद्धकोष्ठतेत होऊ शकते. कधी कधी परक्या ठिकाणी किंवा प्रवासात हा अनुभव आपल्याला येतो.

2) आहार : आहारात भाज्या व फळांसारखे तंतूमय पदार्थ वापरण्याने पोट साफ होण्यास मदत होते. याबरोबरच जेवणात थोडेसे तूप-तेल वापरण्यानेही मलावरोध कमी होतो.

सकाळी उठल्याबरोबर गरम पाणी पिण्याने तसेच दिवसभरात आठ ते दहा ग्लास पाणी प्यायल्याने पोट साफ होण्यास मदत होते.

3) व्यायाम : चालण्यामुळे किंवा कुठल्याही व्यायामामुळे आपल्या पोटातील अन्न पुढे ढकलले जाते. उताणे पडून पाय वर-खाली करण्याने व पोटाचे तत्सम व्यायाम केल्याने पोट साफ होण्यास मदत होते.

4) औषधे : वरील सर्व उपाय करूनही जर पोट साफ होत नसेल तर इसबगोल, लिक्विड पॅराफिनसारखे सौम्य औषध घ्यावयास हरकत नाही. पोट साफ होण्याकरिता बरीच औषधे व चूर्ण बाजारात मिळतात. परंतु जास्त कडक औषधे शक्यतो टाळावीत जेणेकरून आपल्याला त्याची सवय लागणार नाही. जर सर्व उपाय करूनही बद्धकोष्ठता कमी होत नसेल तर त्याचे एखादे वेगळे कारण असू शकते. याकरिता डॉक्टरांकडे जाऊन योग्य ती पुढील तपासणी करून घेणे चांगले.

डॉ. राजशेखर सिंहासन

 
</text>
</doc>
