<doc>
<docno>1014131.cms.txt</docno>
<text>
 
अग्रलेख
...अब ये देस हुआ बेगाना
[ Monday, February 07, 2005  08:44:27 pm]


' चल उड जा रे पंछी, अब ये देस हुआ बेगाना ', या हिंदी चित्रपट गीताचे स्मरण व्हावे, अशी परिस्थिती ठाणे जिल्ह्यातील पोफरण गावात रविवारी निर्माण झाली, यामुळे अनेकांचे डोळे पाणावले असतील आणि ते स्वाभाविकही आहे.

जगात सर्वत्र विकासाची कामे होतात, तेव्हा त्याचे विपरीत परिणाम समाजाच्या एखाद्या घटकांच्या जीवनावर होत असतात. पाटबंधारे योजना, वीजप्रकल्प आदी लोककल्याणाची मोठी कामे करायची, तर अनेक गावे उठवावी लागतात.

त्यामुळे शेकडो कुटुंबे विस्थापित होतात. सरकार त्यांचे पुनर्वसन करण्याच्या घोषणा करते आणि पर्यायी व्यवस्थाही करते. काही वेळा हे पर्याय कमालीचे अव्यवहार्य आणि त्यामुळे अस्वीकारार्ह असतात. अशा वेळी प्रकल्पग्रस्तांची आंदोलने होतात. त्यामुळे प्रकल्प रेंगाळतात. त्यामुळे त्यांची किंमत वाढतेच, शिवाय त्यांचे लाभ जनतेपर्यंत पोचण्यासही वेळ लागतो.

रविवारी तारापूर अणुऊर्जा प्रकल्पाच्या विस्तार कार्यक्रमामुळे पोफरण आणि अक्करपट्टी गावांतील रहिवाशांना आपली शंभर वर्षांपूवीर्ची वस्ती उद्ध्वस्त झालेली पाहावे लागले. हा प्रसंग दु:खद खराच. सार्वजनिक प्रकल्पांसाठी ज्यांची गावे उठली, त्यांचे पुनर्वसन करायचे, तर केवळ क्षेत्रफळाचा हिशेब करून चालत नाही. केवळ जमीन व घर देऊन पुनर्वसन होत नाही, त्यासाठी मानसिक व सांस्कृतिक बाबीसुद्धा विचारात घ्याव्या लागतात.

दुदैर्वाने लाल फितीत अडकलेली नोकरशाही आणि जनहिताऐवजी स्वत:च्या उद्धाराकडेच डोळे लावून बसलेले राज्यकर्ते यांना यापैकी कशाचीच फिकीर नसते. त्यामुळे ज्यांच्या जमिनीवर प्रकल्प उभे राहतात, ते लोक मात्र देशोधडीला लागतात.

सातारा जिल्ह्यातील कोयनेचा प्रकल्प झाला, तेव्हा तेथील प्रकल्पग्रस्तांना दूर ठाणे जिल्ह्यातील शहापूर गावात ' तात्पुरती ' सोय म्हणून आणण्यात आले. कोयनेमुळे दक्षिण महाराष्ट्राचा नूर पालटला आणि विकासगंगा घराघरात पोहोचली. पण ज्यांची गावे पाण्याखाली गेली, ते मात्र अजूनही शहापूरमध्येच पुनर्वसनाची वाट पाहत आहेत.

आपल्याच देशात ' निर्वासित ' म्हणून त्यांच्या चार पिढ्या वावरत आहेत. कल्याणकारी राज्यव्यवस्थेत सर्वांचेच कल्याण अपेक्षित असते. सरकार ती काळजी घेताना दिसत नाही. या उलट काही आगखाऊ पुढारी स्थानिक जनतेच्या पुनर्वसनाचा बागुलबुवा पुढे करून विकासाला अपशकून करू पाहतात.

महाराष्ट्रात प्रकल्पग्रस्तांच्या पुनर्वसनाचा प्रश्न नवा नाही. ज्यांना मुळशीचा सत्याग्रह आठवतो, त्यांना ही समस्या कधी सुरू झाली, त्याचा अंदाज येईल. अर्थात अनेक ठिकाणी प्रकल्पग्रस्तांच्या आयुष्याचे कल्याण होईल, अशा योजनाही उभ्या राहिल्या.

तारापूरचाच विचार करायचा, तर या गावातील अणुऊर्जा प्रकल्पामुळे जे विस्थापित झाले, त्यांची जवळच टुमदार नगरे उभी राहिली. शिवाय अनेक घरांतील तरुणांना कुवत व गरजेनुसार प्रकल्पातच नोकऱ्याही मिळाल्या.

तारापूरच्या विकासयोजनेत ज्या गावांचे स्थलांतर करावे लागणार, त्या सर्वांच्या पुनर्वसनाची सोय न करता, गावकऱ्यांची हकालपट्टी झाली, असे सांगण्यात येते. ते खरे असेल, तर त्याविरुद्ध न्यायालयात वा रस्त्यावर दाद मागण्याचा अधिकार स्थानिक जनतेस आहेच. पण अनेकदा असे होते की, सरकार वा संबंधित संस्थेमार्फत जी पुनर्वसनाची योजना मांडली जाते, ती पडून राहते व गावकरी पुढाऱ्यांच्या नादी लागून स्वस्थ बसून राहतात.

कालांतराने पर्याय विरून जातात आणि पुढारीही अदृश्य होतात आणि विस्थापित होण्याची वेळ स्थानिक लोकांवर येते.

काही वर्षांपूर्वी नवी मुंबईत स्थानिक रहिवाशांच्या जमिनींना योग्य मोबदला देण्याच्या प्रश्नावरून मोठे आंदोलन झाले आणि काही आंदोलकांचा बळीही गेला. पुढे काय झाले ? आंदोलकांपुढे राणा भीमदेवी भाषणे ठोकणाऱ्या पुढाऱ्यांची तोंडे बंद का झाली ? योग्य मोबदल्याची मागणी का हवेतच विरली ? या प्रश्नांची उत्तरे शोधली, तर बरीच कोडी सुटतील.

तारापूरलाही असेच झाले की काय, याचा शोध घ्यावा लागेल. तारापूरच्या गावांच्या प्रश्नावर माजी केंदीय मंत्री राम नाईक यांनी ' आधी पुनर्वसन मग स्थलांतर ' असा आग्रह धरला होता. त्यांचे प्रयत्न फसले, म्हणून काही मंडळी त्यांच्यावर नाराज असलेली दिसतात. पण नाईकांनी उपोषण सुरू केले, तेव्हा सध्याचे खासदार गोविंदा यांनीही पुढाकार घेतला आणि सरकारने तातडीने त्यांच्या मागण्यांची दखलही घेतल्याचे चित्र होते.

ते गोविंदा कुठे गेले ? असो. पोफरण गावातील 1167 पैकी बहुतेक कुटुंबांची व्यवस्था दहा किलोमीटर परिसरात झाली असल्याचे सांगण्यात येते. सुमारे 80 कुटुंबांची व्यवस्था झालेली नाही. सरकारने मनावर घेतले, तर इतक्या मोठ्या योजनेत आणखी 80 कुटुंबांना सामावून घेणे अशक्य नाही. पण त्यासाठी राजकीय इच्छाशक्ती आणि प्रशासकीय कौशल्याची गरज असते.

या दोन्हींचा अभावच सामाजिक असंतोषाचे कारण आहे.

 
</text>
</doc>
