<doc>
<docno>1014140.cms.txt</docno>
<text>
 
अर्थव्यवहार
'एनडीपीएस'चा जाच औषध विक्रेते, रुग्णांना कशासाठी?
[ Monday, February 07, 2005  08:57:06 pm]


नारकोटिक ड्रग्ज अॅण्ड सायकोट्रोपिक सबस्टन्स अॅक्ट , 1985 खाली येणारी जीवरक्षक औषधे 10 फेब्रुवारीपासून न विकण्याचा निर्णय आपल्या संघटनेने घेतला आहे. त्यामुळे या औषधांवर अवलंबून असलेल्या लाखो रुग्णांचे हाल होतील. वितरकांनी तर 1 फेब्रुवारीपासूनच अशा औषधांची खरेदी बंद केली आहे. असा निर्णय घेण्याचे कारण काय ?

जगन्नाथ शिंदे: असा निर्णय आम्ही स्वेच्छेने घेतलेला नाही. निर्माण झालेल्या परिस्थितीने आम्हाला या निर्णयावर आणले आहे. थोडी पार्श्वभूमी कथन केली पाहिजे. औषधांच्या उत्पादनापासून ते औषध रुग्णापर्यंत पोहचण्यापर्यंतच्या नियंत्रणासाठी असलेला ड्रग्ज अॅण्ड कॉस्मेटिक्स अॅक्ट 1940 साली झाला. 1940 ते 1985 या प्रदीर्घ कालावधीत व त्यानंतरही 15 वषेर् तो अमलात राहिला. हा कायदा औषध उद्योगावरील नियंत्रणासाठी पुरेसा असल्याचे न्यायालयांनी वेळोवेळी दिलेल्या आदेशांवरून सिद्ध झालेले आहे. 1985 मध्ये केंद सरकारच्या अर्थ खात्याने नारकोटिक ड्रग्ज अॅण्ड सायकोट्रोपिक सबस्टन्स अॅक्ट , 1985 (' एनडीपीएस ') हा कायदा केला. त्यात औषध उत्पादक व विक्रेत्यांना जाचक ठरणाऱ्या तरतुदी, नियम होते. त्याच वेळी आमच्या संघटनेने तत्कालीन सरकारच्या निदर्शनास त्या आणल्या व त्या कायद्यातून औषध उद्योगाला वगळण्यात आले. परिणामी गेली सुमारे 20 वषेर् त्या कायद्याचा आम्हा औषध विक्रेत्यांना कसलाच त्रास नव्हता. आता देशाबाहेरील व देशांतर्गत विघातक प्रवृत्तींच्या उपदवामुळे, काही औषधांचा अवैध मार्गाने दुरुपयोग झाल्यामुळे नारकोटिक कंट्रोल ब्युरोने एकदम या कायद्याची संपूर्ण अंमलबजावणी करण्याचा निर्णय घेतला आहे. पण या अंमलबजावणीच्या परिणामी प्रामाणिकपणे व्यवसाय करणाऱ्या ठोक व किरकोळ औषध विक्रेत्यांना निष्कारण जाच, छळणुकीला तोंड द्यावे लागणार आहे.

' एनडीपीएस ' कायद्याच्या अंमलबजावणीमुळे औषध विक्रेत्यांची छळणूक कशी होत आहे ?

गेल्या काही महिन्यांपासून नारकोटिक कंट्रोल ब्युरोने नारकोटिक, सायकोट्रोपिक अंश असलेल्या, रुग्णांसाठी जीवनरक्षक असलेल्या औषधांच्या वितरकांवर, विक्रेत्यांवर छापे घालून कारवाई सुरू केली आहे. या कायद्याचा वापर हा अफू, गांजा, चरस या अंमली पदार्थांच्या व्यापार व वाहतुकीच्या विरोधात केला जातो. त्यामुळे त्यातील तरतुदी, शिक्षा इतर कोणत्याही कायद्यापेक्षा भयंकर आहेत. अटक, जामिनाची तरतूद नसणे , 90 दिवसांपर्यंत कोठडी यांचा ' प्रयोग ' औषधविक्रेत्यांवर आता किरकोळ कारणांमुळेही होऊ शकेल. सर्वसामान्य जनतेत ' टाडा ' ची जशी भीती आहे, तशीच भीती ' एनडीपीएस ' कायद्यामुळे केमिस्ट्समध्ये निर्माण झाली आहे. छळणूक कशी होऊ शकते ते सांगतो. शस्त्रक्रियेनंतर वेदनाशामक म्हणून, कॅन्सर, दमा, खोकला यांच्या, मज्जासंस्थेच्या विकाराच्या, मानसिक संतुलन बिघडलेल्या रुग्णांवर उपचारांसाठी अशा प्रकारच्या औषधांचा वापर नियमित व प्रदीर्घ कालावधीसाठी होत असतो. एक दिवसाचा खंडही असह््य ठरतो. या कायद्यात नारकोटिक, सायकोट्रोपिक अंश असलेली औषधे आणि अंमली पदार्थ यांच्यासाठी एकच मापदंड लावण्यात आला आहे. ड्रग्ज अॅण्ड कॉस्मेटिक्स अॅक्टनुसार औषधांचे वितरण होत असताना बिल किंवा डिलिव्हरी चलन अपरिहार्य आहे. हा नियम केवळ नारकोटिक व सायकोट्रोपिक औषधांसाठीच नव्हे, तर सर्व प्रवर्गांतील औषधांसाठी असून, त्याचे नियंत्रण अन्न व औषध प्रशासनाच्या माध्यमातून केले जाते. ' एनडीपीएस ' कायद्यातील नियम 67 नुसार औषधांची वाहतूक ही उत्पादक कंपनीकडून तिच्या गोदामात, नंतर ठोक विक्रेत्याकडे व शेवटी किरकोळ विक्रेत्याकडे, अशी केली जात असताना ' फॉर्म नं. 6' ( कन्साइनमेंट नोट नं. 6) हा प्रत्येक टप्प्यावर तीन प्रतींत तयार करून त्यातील एक प्रत संबंधिताने स्वत:जवळ ठेवणे व उर्वरित दोन प्रतींपैकी एका प्रतिवर पोच ( अॅकनॉलेजमेंट) घेणे बंधनकारक आहे. या ' कन्साइनमेंट नोट्स ' दोन वर्षांपर्यंत सांभाळून ठेवणे, नारकोटिक ब्युरोच्या अधिकाऱ्याने विचारल्यास दाखविणे सक्तीचे आहे. तपासणीत त्रुटी आढळल्यास औषध वितरक, औषध दुकानदाराला विनाजमीन 90 दिवस तुरुंगात जावे लागेल.

तुमची मागणी काय आहे ? काय केल्यास संघटनेचे सदस्य जीवरक्षक औषधांची पूर्ववत विक्री करू लागतील ?

कोणीतरी गैरवापर करतो म्हणून जीवरक्षक औषधांचा वापरच बंद करण्याची वेळ सरकारने आणू नये. आमची मागणी सरळ, सोपी आहे. ' एनडीपीएस ' कायद्यातून नारकोटिक, सायकोट्रोपिक औषधे वगळावीत. ती ओळखता यावीत यासाठी त्यावर सुस्पष्ट चिन्ह आणि समाजातील सर्व घटकांना समजेल, असे वैधानिक इशारे छापण्याची सक्ती करण्यात यावी. ' एनडीपीएस ' कायद्यात त्यासाठी सुधारणा करण्यात यावी.

मुलाखत: विश्वास डिग्गीकर

 
</text>
</doc>
