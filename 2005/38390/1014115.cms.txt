<doc>
<docno>1014115.cms.txt</docno>
<text>
 
बहुतांची अंतरे
ऑस्करचा हट्ट कशासाठी?
[ Monday, February 07, 2005  08:30:23 pm]


' श्वास ' चे ऑस्कर-अपयश अपेक्षितच होते. श्वासची गुणवत्ता कमी हे याचे कारण नसून ऑस्करची परीक्षणाची पद्धत आणि तेथील ज्यूरींची मानसिकता हे आहे. स्वदेशी चित्रपट आणि इतर सर्व देशांतील चित्रपटांची ' फॉरेन चित्रपट ' यात केलेली विभागणी, ही पद्धत सदोष आहे. या ' फॉरेन चित्रपट ' वर्गात विषय, आशय, तंत्र या दृष्टीने एकापेक्षा एक सरस चित्रपट खूप असतात. त्यामुळे स्पर्धा अधिक तीव्र असते. त्यामानाने त्यांचेच स्वदेशी चित्रपट मोजकेच असल्याने स्पर्धा मोजक्याच अथवा टॉपटेनमध्ये असते. त्यांच्या ज्या स्वदेशी चित्रपटांना ऑस्कर मिळते त्यांना ' फॉरेन ' मध्ये टाकल्यास, म्हणजे सर्व चित्रपटांचा एकत्रित विचार केल्यास, त्यांनाही ऑस्कर मिळणे कठीण आहे.

आता ' श्वास ' चा आशयदृष्ट्या विचार करता वेदनेविरुद्ध आजोबांचा अबोल, सोशिक संघर्ष हा श्वासचा गाभा आहे. आजोबांनी डॉक्टरांना दिलेल्या स्पष्टीकरणाची अचानकता, ही त्यांनी वेदनेवर केलेली अखेरची मात आहे. ही मात डॉक्टरांनाच काय, पण सर्व प्रेक्षकांना अवाक् ्करून टाकते. ही भारतीय भावनाशीलता एकीकडे तर वेदना पचविण्यासाठी असलेले ताकिर्क, वैचारिक अधिष्ठान किंवा क्षमता, ही अमेरिकन मानसिकता दुसरीकडे. आपल्या भारतीय व अमेरिकन चित्रपटांतील ' हॉस्पिटल ' दृश्याशी तुलना केल्यास काय दिसते ? आपल्याकडील भावनिक कल्लोळ, आक्रोश, सैरभैरपणा आणि धावाधाव तर तिथे कमालीचा तटस्थपणा! हॉलीवूडच्या ज्यूरींना ' श्वास ' न भावण्याचे हे एक कारण असू शकते.

पण ऑस्करचा हट्ट कशासाठी! ते कोण ठरविणार श्ाेष्ठ, कनिष्ठ ? आमच्या भारतीय सर्वभाषिक समीक्षकांनी ' श्वास ' ची सुवर्ण कमळासाठी निवड केली. त्यांच्यापेक्षा हॉलीवूडचे ज्युरी हे अभिरूचिसंपन्न किंवा त्यांची कलात्मक जाणीव अधिक सखोल, अद्वितीय आहे काय ? ' श्वास ' च्या यशापयाशाच्या धामधुमीत एका गुणी कलावंताचे मात्र योग्य कौतुक करण्यात आले नाही, याची खंत वाटते. तो कलावंत म्हणजे पर्शाचा ' मामा '. या कलावंताची, मामाची देहबोली खुद्द श्ाी. नलावडेंपेक्षा किती तरी उच्च प्रतीची होती. त्यांचे मन:पूर्वक अभिनंदन आणि पुढील वाटचालीसाठी शुभेच्छा.

बाळाराम लक्ष्मण तरे, माहीम, मुंबई

 
</text>
</doc>
