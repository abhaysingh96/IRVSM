<doc>
<docno>1014142.cms.txt</docno>
<text>
 
लेख
आता गरज झाडाझडतीचीच!
[ Monday, February 07, 2005  08:58:25 pm]


एक होती शिवसेना... असं वाक्य नाशिकच्या अर्वाचीन राजकीय इतिहासात काही दिवसांनी नोंदवलं जाईल की काय, अशी शंका अधोरेखित करणारी घटना परवा-परवाच घडली. निमित्त होतं हेल्मेटसक्तीविरोधी मोर्चाचं. या प्रश्नावर नाशिककरांच्या मनात प्रचंड असंतोष खदखदत असताना त्याला वाचा फोडण्यासाठी शिवसेनेने काढलेला मोर्चा त्यांच्या लढाऊ बाण्याला मान खाली घालायला लावणाराच होता. बोटावर मोजण्याइतके पदाधिकारी आणि पन्नासएक कार्यकर्ते यांनी अवघे काही मीटर अंतर चालत जाऊन पोलिस निरीक्षकाला निवेदन देत या जनआंदोलनाची ' हजेरी भरली '.

कधीकाळी नाशिक हा शिवसेनेचा बालेकिल्ला समजला जाई. मात्र, त्याचे बुरुज ढासळू लागल्याच्या अनेक घटना अलीकडच्या काळात घडल्या आहेत. या बुरुजांच्या पडझडीचा गडगडाट ' मातोश्री ' पर्यंत पोहोचत तरी नसावा किंवा पोहचविला तरी जात नसावा. नाहीतर अद्यापपर्यंत नाशिकमधल्या शिवसेना पक्षरचनेची झाडाझडती होऊन जाती. कदाचित ती घेतली जाईल. पण, शिवसेनाप्रमुख बाळासाहेब ठाकरे यांनी नाशिकच्या जनतेला अभिवचन देऊन मिळविलेली महानगरपालिकेची सत्ता गमावून बसल्यानंतर.

तीन वर्षांपूर्वी झालेल्या महानगरपालिका निवडणुकीत खुद्द शिवसेनाप्रमुखांनी नाशिककरांना सत्तेसाठी साकडं घातलं होतं. त्याला जनतेने कौल दिल्यानंतर त्यांनी जाहीरपणे आभार मानत चोख कारभार देण्याचं वचनही दिलं होतं. त्यावेळी त्यांनी तुलनेने शिवसेनेत नवीन असलेल्या दशरथआप्पा पाटील यांना महापौरपदाच्या गादीवर बसवलं. महापौरपदाला राज्यमंत्रीपदाचा दर्जा असतो, असं म्हणत पाटील यांनीही त्यांच्या शैलीतून या पदाला आजवर कधीही मिळालं नाही असं वलय प्राप्त करून दिलं. महत्त्वाचं म्हणजे निरपेक्ष सामान्य नागरिकांशी थेट संपर्क स्थापन करत त्यांच्या मनात जागा निर्माण केली. या दरम्यानच्या काळात नाशिकच्या शिवसेनेच्या संघटनात्मक आघाडीवर अनेक ' रामायणं ' घडून गेली आहेत. भाजपत तर महाभारताप्रमाणेच रणकंदन माजलं आहे. त्याचा फायदा घेऊन नाशिक महानगरपालिकेतल्या ' सत्ता-सुंदरी ' शी लग्न लावण्यासाठी विरोधक गुडघ्याला बाशिंग बांधून बसले आहेत. ते यशस्वी झाले तर नवल वाटण्याचं कारण नाही.

महापौरपद काय किंवा जिल्हा परिषदेचं अध्यक्षपद काय, त्यांच्या येण्या- जाण्यामुळे शिवसेनेच्या संघटनात्मक भवितव्यावर फारसे परिणाम होणार आहेत, असं नाही. राज्यातल्या सत्तांतराबद्दल दारुण अपेक्षाभंग झालेल्या शिवसेनेतला ' अंगार ' फुलविण्यासाठी बाळासाहेबांनी घातलेली साद सार्थ ठरवायची असेल, तर नाशिकच्या संघटनेत अमूलाग्र बदल करणं भाग पडणार आहे. केशवराव थोरात, मधुकर सरपोतदार, छगन भुजबळ अशा लोकांना शिवसेना बांधताना जे मोहरे हाती लागले, त्यांची पिढी आता प्रस्थापित झाली आहे. कधीकाळी एखाद्या वडापाववर दिवस-दिवसभर शिवसेनेसाठी धावणारी ही मंडळी आता एखादं पद मनाजोगतं मिळालं नाही तर ' शिवसेना काय खायला देत नाही ', म्हणताना तिने कुठून कुठे आणून ठेवलं आहे, हे विसरू लागली आहे. लोकांच्या प्रश्नावर धावण्यापेक्षा दोन ' व्यवहार ' केले तरी लाखो रुपये मिळवता येतात, असा विचार करू लागली आहे.

शिवसेनेचा आत्मा असलेला शिवसैनिकच नाशिकमधे परागंदा झाला आहे. उरले आहेत ते नेते. हे नेतेही कधीकाळी शिवसैनिक होतेच. त्याकाळच्या नेत्यांनी त्यांच्यातला लढाऊ बाणा पाहून त्यांना पुढे आणलं होतं. कालांतराने या मंडळींवर सत्तेची पुटं चढत गेली आणि लढाऊपणाची जागा व्यवहारीपणानं घेतली. प्रत्येक कृती करताना हिशेब मांडले जाऊ लागले. प्रत्येकजण आपापलं प्रस्थ वाढविण्यात गुंतला. हळूहळू जनसामान्यांशीच काय, शिवसैनिकांशीही त्यांचा संपर्क विरळ होऊ लागला. या सुखेनैव परिस्थितीतच नाशिक महानगरपालिकेची सत्ता युतीच्या हाती आली. अधिक नगरसेवक असलेल्या शिवसेनेकडेच महापौरपदाचा मान आला आणि दशरथ पाटील पुढे आले.

पाटील यांनी खमकेपणाने महापालिकेचा कारभार सुरू केला. जनसंपर्काचं उपजतच कौशल्य लाभलेल्या पाटलांनी थेट शिवसेनाप्रमुखांपासून ते वरच्या फळीतील सर्वच नेत्यांशी आधीच स्थापन करून ठेवलेले संबंध महापौरपदाचा वापर करून अधिकच दृढ करायला सुरुवात केली. त्यांचा वारू चौखूर उधळू लागला. पुढे लोकसभा निवडणुकीतही नाशिकच्या जागेचं तिकीट त्यांनाच दिलं गेलं. पाटील यांना इथेच थांबवलं नाही तर आपलं काही खरं नाही, अशा एकविचाराने शिवसेनेच्या सर्वच पदाधिकाऱ्यांनी त्यांना विरोध सुरू केला. पाटील यांनीही सत्ता हाती आल्यानंतर या पदाधिकाऱ्यांची फारशी तमा न बाळगता एकट्यानेच वाटचाल सुरू केली होती. त्यात त्यांच्या जोडीला होता त्यांचा फटकळपणा. नेमकी हीच गोष्ट त्यांना नडली. पाटील पडले. पण त्याचबरोबर स्वबळावर मिळविलेल्या मतांच्या जोरावर ते त्यांच्या पक्षांतर्गत आणि पक्षबाह्य विरोधकांच्या उरात धडकी भरवून गेले.

नाशिकमधल्या शिवसेना पदाधिकाऱ्यांनी ठरवले असते तर पाटील निवडून आले असते, या भावनेतून संतापलेल्या शिवसेनाप्रमुखांनी संपूर्ण कार्यकारिणीच बरखास्त करून टाकली. त्यानंतर नवीन नेमणुका झाल्या, त्या विधानसभा निवडणुकीच्या तोंडावर. नवीन कार्यकारिणीवर पूर्णत: बबन घोलपांचा छाप होता. त्याचा त्यांना निवडणुकीत फायदाही झाला. पण, पुढे ही कार्यकारिणी नेहमीच अस्तित्वहीन राहिली. विरोधी पक्ष असूनही आंदोलनाच्या अनेक संधी तिने गमावल्या. शहर आणि ग्रामीण भागातही शिवसेना अस्तित्वहीन होऊ लागली.

अनेक हितसंबंधांमुळे बांधले गेलेले पदाधिकारी जरी संघटनेसाठी योगदान देण्यात कमी पडू लागले असले, तरी नवनेतृत्व पुढे येऊ न देण्याची काळजीही ते घेत होतेच. त्यांच्या आपापले सुभे सांभाळण्याच्या या कृतीचा वीट येऊन शिवसेनेचा आत्मा असलेला शिवसैनिकच दूर जाऊन बसला. ग्रामीण भागात शिवसेनेला स्थान मिळवून देऊ शकतील असे काही लोक जवळ आले आणि पदाधिकाऱ्यांच्या याच धोरणामुुळे दूरही गेले. अशा परिस्थितीत दशरथ पाटील आणि दादा भुसे हे दोनच चेहरे शिवसेनेला अपेक्षित अशी कार्यप्रवणता दाखवत स्वत:ची ओळख निर्माण करते झाले. पाटील यांनी पराभवापासून बोध घेत आपल्या वागण्या-बोलण्याची धाटणी बदलून टाकली. त्याचबरोबर त्यांनी वरिष्ठ पातळीवरच्या नेत्यांशी संपर्कही टिकवून ठेवला आणि शिवसेनेवरची निष्ठाही. एका बाजूला बाळासाहेब ठाकरे यांच्या वाढदिवसानिमित्त पदाधिकारी फळं वाटण्याच्या ' टिपिकल ' कार्यक्रमात गुंतलेले असताना पाटील यांनी पेठ- सुरगाण्यासारख्या आदिवासी भागात जाऊन कार्यक्रम घेतले. नाशिकमध्येही ज्येष्ठ नागरिकांना एकत्र बोलावून त्यांचा सन्मान केला.

आता पुन्हा कार्यकारिणी बदलाचे वारे वाहू लागल्यावर पदाधिकारी जागे झाले आहेत. पण, त्यांची ही हालचाल पदं मिळविण्यापुरतीच असण्याची शक्यता आहे. त्यानंतर ते पुन्हा आपापल्या व्यवहारात गुंततील आणि शिवसेना पोरकी होईल. त्यापेक्षा यापुढे (किमान काही वर्ष) जे पक्षासाठी धावू शकतील, अशांनाच संधी देणे योग्य ठरणार आहे.

सचिन अहिरराव

 
</text>
</doc>
