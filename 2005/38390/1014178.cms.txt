<doc>
<docno>1014178.cms.txt</docno>
<text>
 
महामुंबई
सव्वालाख अंगणवाडी कर्मचाऱ्यांसाठी आजपासून बेमुदत उपोषण
[ Monday, February 07, 2005  09:45:04 pm]


म. टा. प्रतिनिधी

मुंबई : काँग्रेस आघाडी सरकारने राज्यातील सुमारे सव्वा लाख अंगणवाडी कर्मचाऱ्यांना जाहिरनाम्यात दिलेले किमान वेतनाचे आश्वासन राज्य सरकार पूर्ण करत नसल्याचा आरोप करून, आथिर्क हलाखीत जगणारे अंगणवाडी कर्मचारी व सेविकांच्या प्रश्ानसाठी मंगळवारपासून आझाद मैदानात बेमुदत उपोषण सुरू करण्याचा निर्णय राज्य अंगणवाडी कर्मचारी संघाने घेतला आहे.

अंगणवाडी सेविका व मदतनीसांना अनुक्रमे तृतीय व चतुर्थ श्ाेणीत सामावून घेण्याचा निर्णय पाँडेचरी सरकारने घेतला आहे. त्याच धतीर्वर महाराष्ट्र सरकारने निर्णय घ्यावा, अशी मागणी संघाचे सरचिटणीस बृजपाल सिंह यांनी केली आहे. अंगणवाडी कर्मचाऱ्यांच्या पेन्शन योजनेचे व मिनी अंगणवाडी सेविकांना नियमित अंगणवाडी सेविका करण्याचे आदेश सरकारने तातडीने काढावेत, आदी मागण्यांसाठी आंदोलन तीव्र करण्याचे संघाने ठरविले आहे.

एकात्मिक बाल विकास सेवा योजनेत काम करणाऱ्या अंगणवाडी सेविकांना एक हजार रुपये व मदतनीसांना 500 रुपये महिना देण्याचा निर्णय मंत्रिमंडळाच्या बैठकीत 24 ऑगस्ट 2004 रोजी घेण्यात आला असला तरी त्यासंबंधीचे सरकारी आदेश काढले जात नाहीत. ऑक्टोबर 2002 पासून वयाची 65 वषेर् पूर्ण झाल्याचे कारण सांगून हजारो अंगणवाडी सेविकांची सेवा फटक्यासरशी समाप्त करण्यात आली. या वृद्ध महिलांना पेन्शन न दिल्यामुळे त्यांची उपासमार होत आहे. त्यामुळे ऑक्टोबर 2002 पासून सेवा समाप्त केलेल्या कर्मचाऱ्यांना पेन्शन देणारा आदेश त्वरित निघाला पाहिजे, असे त्यांचे म्हणणे आहे.

सुमारे एक हजार 800 मिनी अंगणवाडी सेविका 1994 सालापासून दरमहा 165 रुपयांत काम करीत आहे. 11 जानेवारीस महिला व बालविकास मंत्री आणि विभागातील ज्येष्ठ अधिकाऱ्यांच्या बैठकीत मिनी अंगणवाडी सेविकांना मुलाखत न घेता थेट नियमित करण्याचा निर्णय झाला. पण महिना उलटला तरी तसा आदेश न काढण्यात आल्याने बाहेरच्या नवीन उमेदवारांना भरले जात आहे, असा संघाचा आरोप आहे.

अंगणवाडीतील विद्यार्थ्यांना रोज आहार शिजवून द्यावा लागतो. जानेवारी 2004 पासून इंधनाचे पैसे दिले गेले नाही. या खर्चासाठी प्रत्येक अंगणवाडी सेविकेने स्वत:चे तीन ते चार रुपये खर्च केले आहे. मात्र, सरकार त्यांचे पैसे देत नाही. प्रत्येक महिन्याचे मानधन दोन- तीन महिन्यांच्या विलंबानेच मिळते. राज्यातील काही तालुक्यात डिसेंबर 2004 पासून मानधन मिळाले नसल्याची तक्रार सिंह यांनी केली आहे.

 
</text>
</doc>
