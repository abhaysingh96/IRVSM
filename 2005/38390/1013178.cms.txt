<doc>
<docno>1013178.cms.txt</docno>
<text>
 
महामुंबई
शस्त्रास्त्र दलाल ठार
[ Monday, February 07, 2005  12:10:00 am]


म.टा. प्रतिनिधी

मुंबई : अन्टॉप हिल भागातील रावळी कॅम्पजवळ रविवारी सायंकाळी मुंबई पोलिसांच्या दहशतवादविरोधी पथकाशी झालेल्या चकमकीत शस्त्रास्त्रांचा व्यापार करणारा एक संशयित ठार झाला, तर त्याचा एक साथीदार जखमी झाला. या संशयितांच्या टाटा इंडिका मोटारीने दिलेल्या धडकेमुळे तीन पादचारी जखमी झाले. सायंकाळी साडेसातच्या सुमाराला हा प्रकार घडला.

या भागात काही संशयित व्यक्ती शस्त्रास्त्रांसह येण्याची पोलिसांना खबर मिळाल्याने दहशतवादविरोधी पथकाने त्या ठिकाणी दबा धरला होता. त्यावेळी एक टाटा इंडिका येताना दिसली. पोलिसांनी तिला थांबण्याचा इशारा केला असता इंडिकातून आलेल्यांनी गोळीबार करून पळ काढण्याचा प्रयत्न केला. त्यात इंडिकाने दिलेल्या धडकेमुळे तीन पादचारी जखमी झाले. पोलिसांनी संशयितांवर प्रत्युत्तरादाखल केलेल्या गोळीबारात एक संशयित ठार झाला, तर एक जण जखमी झाला आणि तिघेजण पळून गेले, अशी माहिती या पथकाचे प्रमुख के.पी. रघुवंशी यांनी दिली. तसेच या घटनेत या पथकातील एक पोलिस निरीक्षक खैरे हेसुद्धा जखमी झाले आहेत.

या मोटारीतून पोलिसांनी दोन अत्याधुनिक परदेशी बनावटीची शस्त्रे हस्तगत केली आहेत. जखमी संशयित आणि तीन पादचाऱ्यांना सायन येथील लोकमान्य टिळक रुग्णालयात दाखल करण्यात आले आहे.

गेल्या महिन्यात महालक्ष्मी येथे याच पथकाने केलेल्या कारवाईनंतर ही दुसरी कारवाई आहे. मिळालेल्या माहितीनुसार या इंडिकावर पिंपरी-चिंचवडची नंबर प्लेट असली तरी ती गाडी मुंबईतील असल्याचा अंदाज आहे. हे संशयित एखाद्या अतिरेकी संघटनेशी संबंधित आहेत की काय, याबाबत पोलिसांनी तूर्त काहीच माहिती दिली नसून त्याचा शोध घेण्यात येत आहे.

 
</text>
</doc>
