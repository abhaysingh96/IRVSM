<doc>
<docno>1013843.cms.txt</docno>
<text>
 
सदर
टॉवर्स
[ Monday, February 07, 2005  04:46:12 pm]


राजाबाई टॉवर, शाळा-कॉलेजात असताना तो एकच ' टॉवर ' मला माहीत होता. तेच मुंबईचं विद्यापीठ असल्याने मुंबईतले विद्याथीर् अनेकदा महत्त्वाकांक्षा ओंजळीत घेऊन त्या टॉवरला मंदिराप्रमाणे प्रदक्षिणा घालत असत. त्यानंतरही मंुबईचं वैशिष्ट्य म्हणून बाहेरगावाहून आलेल्या मित्रांना मी फक्त दोन वास्तू दाखवायचो. एक राजाबाई टॉवर आणि दुसरी गेटवे ऑफ इंडिया. राजाबाई टॉवरची उंची आणि त्यावरचं घड्याळ हे एक फार मोठं आकर्षण होतं. मात्र अल्टामाऊंट रोडवर उभ्या राहिलेल्या ' उषाकिरण ' या इमारतीने राजाबाई टॉवरची मक्तेदारी संपुष्टात आणली. उषाकिरणच्या गच्चीत उभं राहिल्यावर राजाबाई टॉवर पाहण्यासाठी नजर खाली करावी लागते. ' उषाकिरण ' चा तो टॉवर पाहण्यासाठी त्यावेळी मुंबईकर तिथे जाऊन माना मोडत असत!

' टॉवर ' या शब्दाची उंची कमीजास्त होता होता दोन वर्षांपूवीर् ती गाजली कारण बिन लादेनने अवघ्या दोन मिनिटांत अमेरिकेचे ट्विन टॉवर भुईसपाट केले. त्यामुळे जगाला ' टॉवर ' या शब्दाचा अर्थ तरी कळला. नाहीतर आम्हा गिरगावकरांनासुद्धा राजाबाई टॉवरव्यतिरिक्त टॉवर माहीत नव्हता. दरम्यानच्या काळात पुलाखालून एवढं पाणी वाहून गेलं की, त्या पाण्याबरोबर मुंबईदेखील वाहून जाण्याची भीती माझ्या मनात उभी राहिली आहे. आमचा गिरगाव म्हणजे दोन-दोन मजल्याच्या मराठी माणसांच्या जुन्या चाळी. रेळ्यांनी बांधल्या, गोरेगावकरांनी बांधल्या, गंगाराम खत्र्यांनी बांधल्या आणि परभांनी बंगल्याच्या रांगा उभ्या केल्या. अशा या गदीर्च्या गिरगावातली चाळसंस्कृती उद्ध्वस्त होऊन तिथे टॉवर्स उभे राहत आहेत. त्यातून पिंपळवाडी आणि धसवाडीसारख्या चिंचोळ्या वाड्यादेखील सुटल्या नाहीत. एकामागून एक बंगले इतिहासजमा होता होता देसाई गेले, कोठारे गेले, झावबा गेले आणि आता बॅरिस्टर कितीर्करांच्या अखेरचा बंगलादेखील याच आठवड्यात इतिहासजमा झाला. रोज नवनवीन बातम्या कानावर येतात. झावबावाडी जाणार, वागळेवाडी जाणार, उरणकरवाडी जाणार, क्रांतीनगर जाणार, गोरेगावकर वाडीदेखील बिल्डर शिरलेत. चाळीतल्या माझ्या पहिल्या मजल्यावरच्या खिडकीतून बाहेर डोकावलं तरी उद्याची मुंबई मला दिसतेय. उजव्या बाजूला धसवाडीतला वाढणारा टॉवर दिसतो. बाजूला गोरसवाडीतला टॉवर उभा राहिला आहे आणि खाली नजर टाकल्यावर रस्त्यातून जाणाऱ्या डोक्यावरून पदर घेतलेल्या महिला आणि हाती पाण्याचा लोटा घेऊन मंदिरात जाणारे पुरुष पाहिले की, राजस्थानातील एखाद्या गल्लीत आपण बस्तान ठोकल्याचा भास होतो.

गिरणगाव आणि उपनगरंदेखील गरीबीच्या ओझ्याखाली वाकून बिल्डर्सच्या बुलडोझरखाली भरडली जात आहेत. ' मिल ' च्या जागी ' मॉल ' आले आणि गिरण्यांची धुरांडी धुराअभावी गिरणी कामगाराप्रमाणेच उपासमारीच्या खाईत दिवस काढत आहेत आणि आता सर्वत्र टॉवर्स उभे राहू लागले आहेत. मलबार हिलच्या पायथ्याशी तर गोवानींनी मलबार हिलवरच्या सह्यादीपेक्षा उंचीचा टॉवर बांधला. या टॉवरमधल्या पाटीवरच्या बावन्न नावांमध्ये एकही नाव मराठी नाही. नवीन उभ्या राहणाऱ्या टॉवरमध्ये मराठी माणसाला सामावून घेण्यासाठी त्याला मधाचं बोट लावलं जातं. पण त्या टॉवरमध्ये भरपूर हवा, पाणी, उजेड असूनही मराठी माणूस गुदमरतोय- मराठी माणसाचं नातं आभाळाशी नसून मातीशी आहे. म्हणून त्याने आत्तापर्यंत चार पिढ्या चाळीतच सुखाने संसार केला. चाळसंस्कृती उद्ध्वस्त होऊन गेल्या दोन वर्षांत ही टॉवर संस्कृती गतिमान बनत असून, महानगरपालिकेच्या आशीर्वादाने सर्व कायदेकानून धाब्यावर बसवून जिथे फायरब्रिगेडचं इंजिन पोहचू शकत नाही. अशा ठिकाणीदेखील टॉवर उभे राहत आहेत. ' एनओसी ' चे दर ठरलेले आहेत. हे सर्व पद्धतशीरपणे चाललं असताना आज बेचैनी वाढत चालली आहे याचं एकमेव कारण म्हणजे मुंबईचं शांघाय करण्यासाठी चाललेले युद्धपातळीवरचे प्रयत्न. या देशात जगासमोर ठेवण्यासारखं मुंबई हे जणू एकमेव शहर आहे अशा पद्धतीने गेले सहा महिने वाटचाल चालली आहे. शांघाय शहर कसं आहे हे माझ्यासहीत मुंबईतल्या 99.99 टक्के लोकांना माहीत नाही. तरीही त्या शांघायने मुंबईकरांना भुरळ घातली आहे. पंतप्रधानांचे ते एकमेव स्वप्न आहे आणि मुख्यमंत्र्यांनी तर घाण्याच्या बैलप्रमाणे त्या कामाला जंुपून घेतलं आहे.

त्या दिशेने टाकलेले एक स्वागतार्ह आणि दमदार पाऊल म्हणजे देशमुखांनी सुरू केलेली अनधिकृत झोपड्यांविरुद्ध कारवाई. इतिहासात त्याची नोंद होईल. पण ते जर शांघायच्या दिशेने टाकलेले पहिलं पाऊल असेल तर मात्र उद्याच्या मुंबईचं चित्र वेगळंच असेल. कारण शांघायमध्ये मराठी माणसाचं स्थान काय असेल हे पंतप्रधान सांगत नाहीत आणि विलासरावदेखील बोलत नाहीत. शांघाय करण्याच्या मार्गात जे आडवे येतील, त्यांना ओलांडून जाण्यासाठी केंद सरकारची सर्व शक्ती मुख्यमंत्र्यांच्या मागे उभी राहील आणि त्यासाठी निधीदेखील कमी पडणार नाही, असं आश्वासन जर पंतप्रधान आणि सोनियाजींनी विलासरावांना दिलं असेल तर पुढल्या पाच वर्षांत मुंबई शहराचं संपूर्ण चित्र बदलून ते एक आंतरराष्ट्रीय दर्जाचे शहर जरूर होईल, पण त्या शहरात मराठी माणसाचं स्थान कोणतं असेल हे चित्र समोर उभं केलं तर आज मनात संशयाची पाल चुकचुकते. मुंबई महाराष्ट्रापासून अलग करण्याचे आत्तापर्यंत केलेले अनेक प्रयत्न मराठी माणसाने हाणून पाडले. तोच मराठी माणूस नगण्य करून या शहराचा दर्जा आंतरराष्ट्रीय पातळीवर नेऊन ठेवला तर त्याला आगळंवेगळं स्थान देऊन सहजतेने तो महाराष्ट्रापासून अलग करता येईल असा जर ' कट ' दिल्लीश्वरांनी केला असेल तर निदान देशमुखांनी तरी त्याला बळी पडू नये. त्यासाठी धनदांडग्या बिल्डर्सच्या टॉवरवरून मराठी माणसाचा कडेलोट होणार नाही याची जरी खबरदारी घेतली तरी मुंबई ' मुंबई ' च राहील, शांघाय नको, कदापि नको, त्रिवार नको.

प्रमोद नवलकर

 
</text>
</doc>
