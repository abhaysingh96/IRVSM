<doc>
<docno>1013985.cms.txt</docno>
<text>
 
महाराष्ट्र
मुळा व संगमनेर कारखान्यांच्या निवडणुका बिनविरोध पार
[ Monday, February 07, 2005  06:17:25 pm]


म. टा. वृत्तसेवा

शिर्डी : सध्या ऊस टंचाईमुळे चालू गळीत हंगाम अडचणीत सापडला आहे. अशा स्थितीत मुदत संपलेल्या साखर कारखान्याच्या निवडणुका घेतल्या तर त्या सत्ताधारी गटाला घातक ठरतील आणि आपली सुभेदारी अबाधित राहणार नाही, या भीतीपोटी राज्यभरातील साखर कारखानदारांनी सरकारवर दबाव टाकून नगरसह 22 जिल्ह्यातील निवडणुका पुढील सहा महिने पुढे ढकलण्यात यश मिळवले. पण नगर जिल्ह्यातील कृषिमंत्री बाळासाहेब थोरात यांच्या अधिपत्याखालील ' संगमनेर ' आणि विधान परिषद सदस्य यशवंतराव गडाख यांच्या नेतृत्वाखालील ' मुळा ' सहकारी साखर कारखान्यातील निवडणुका बिनविरोध झाल्याने त्या याला अपवाद ठरल्या आहेत.

राज्यातील सर्व साखर कारखान्यांपेक्षा मुळा आणि संगमनेर या दोन साखर कारखान्यांची आथिर्त स्थिती सर्वात चांगली मानली जाते. तसेच हे कारखाने शेतकऱ्यांना नेहमी ऊस दर चांगला देतात.

ऊस टंचाईचे कारण दाखवत सहकारी साखर कारखान्यांची निवडणूक लांबणीवर टाकण्याचा काहींचा आग्रह असला तरी मुळा आणि संगमनेर साखर कारखान्यांनी मात्र जिल्हाधिकाऱ्यांना पत्र पाठवून निवडणुका आहेत त्याच वेळेत घेण्याची विनंती केली होती.

मुळा साखर कारखान्याच्या निवडणुकीत निम्म्याहून जास्त संचालक बिनविरोध निवडून आले. तर संगमनेरमध्ये कृषिमंत्री बाळासाहेब थोरात यांनी मात्र सर्व 25 संचालक बिनविरोध निवडून आणले.

या कारखान्यातल्या 25 जागांसाठी एकूण 231 जणांनी अर्ज दाखल केले होते. मात्र थोरातांनी सर्वांना विश्वासात घेऊन निवडणुकीवर होणारा खर्च टाळण्यासाठी आणि प्रत्येक विभागाला योग्य प्रतिनिधी देण्याविषयी अर्जदारांची समजूत काढल्यामुळे 206 जणांनी आपले अर्ज काढून घेतले.

 
</text>
</doc>
