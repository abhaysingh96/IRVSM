<doc>
<docno>1014254.cms.txt</docno>
<text>
 
महाराष्ट्र
करवाढीचे अंदाजपत्रक स्थायी समितीत मंजूर
[ Monday, February 07, 2005  10:55:22 pm]


म. टा. प्रतिनिधी

पुणे : काँग्रेसने बहुमताच्या जोरावर महापालिका स्थायी समितीमध्ये काही अंशी करवाढ सुचवणारे कराचे अंदाजपत्रक सोमवारी मंजूर केले. त्यामध्ये घरमालकांना मिळकतकरात देण्यात येणारी 40 टक्के सूट पूर्णपणे रद्द करण्यापेक्षा ती टप्प्याटप्प्याने रद्द करण्यात यावी, तसेच खडकी, पुणे कॅन्टोन्मेण्ट आणि झोपडपट्टी वगळता शहरातील पाणीपट्टी रद्द, मिळकतकरातील सर्वसाधारण कराचे समानीकरण आणि बिगरनिवासी क्षेत्राला दीडपट जास्त कर आकारण्याचा निर्णय स्थायी समितीने घेतला असून प्रशासनाने सुचवलेल्या करवाढीच्या अंदाजपत्रकात निम्म्याने कपात केली आहे.

मागील महिन्यात 11 जानेवारी रोजी पालिका प्रशासनाने पाणीपट्टी, मिळकत कर अशा भरमसाठ करवाढीचे अंदाजपत्रक स्थायी समितीपुढे मांडले होते. त्यात अनेक दुरुस्त्या करून स्थायी समितीने ते सोमवारी बहुमताच्या जोरावर मंजूर केले. घरमालकांना मिळकतकरात देण्यात येणारी 40 टक्के सूट रद्द करण्यात यावी, असे प्रशासनाने प्रस्तावित केले होते. तसेच पाणीपट्टीमध्ये भरमसाठ वाढ सुचवण्यात आली होती. त्याला काँग्रेसच्या काही सदस्यांचा आणि विरोधी पक्षाचा विरोध होता. स्थायी समितीने मिळकतकराची सूट टप्प्याटप्प्याने रद्द करण्याचा निर्णय घेतला आहे. यावषीर् तो 20 टक्के कमी करण्यात येऊन, नंतरची चार वषेर् तो प्रत्येकी पाच टक्क्यांप्रमाणे कमी करण्यात येणार असल्याचे प्रस्तावित केले आहे. यालाही विरोधी पक्षाने विरोध केला. त्यामुळे मतदान पुकारण्यात आले. नऊ विरुद्ध चार मतांनी काँग्रेसने हे अंदाजपत्रक मंजूर केले. त्यावर निर्णय घेण्यासाठी खास सभा आयोजित करण्यात आली असून त्यात निर्णय होईल.

पाणीपट्टीत सुचवण्यात आलेली भरमसाठ वाढ स्थायी समितीने फेटाळली आहे. मात्र व्यापारी उपयोगितेसाठी वापरण्यात येणाऱ्या इमारतींना पाणीपट्टीत सुचवलेली वाढ कायम ठेवण्यात आली आहे. पुणे आणि खडकी कॅन्टोन्मेण्टला 3.75 रुपये प्रति किलोलिटरने पाणीपुरवठा करण्यात येत होता. मात्र त्यासाठी पालिकेला पाच रुपये खर्च येत होता. पाणीपुरवठ्याच्या खर्चाएवढाच दर वाढवण्याविषयी प्रशासनाने सुचवले होते. तो प्रस्ताव मान्य करण्यात आला. तसेच झोपडपट्टीधारकांकडून आकारण्यात येणाऱ्या वाषिर्क 300 रुपये पाणीपट्टीत वाढ करून ती दिवसाला एक रुपया याप्रमाणे 365 रुपये एवढी आकारण्याचा निर्णय स्थायी समितीने घेतला आहे.

मिळकतकराचे समानीकरण करण्याचा निर्णय स्थायी समितीने घेतला आहे. पूवीर् असमान असलेला मिळकत कर आता सर्वांना सारख्याच टक्केवारीत लागू होईल. एक हजार चौरस फूट आणि 20 हजार चौरस फूट निवासी बांधकाम असणाऱ्यांना 30 टक्के कर आकारण्यात येणार आहे. तसेच व्यापारी उपयोगितेच्या इमारतींवर 30 टक्क्यांपेक्षा दीडपट जास्त म्हणजे 45 टक्के कर आकारण्यात येणार आहे.

30 टक्के मिळकतकर आणि वृक्षसंवर्धन, पथकर, सफाई कर, जलनि:स्सारण कर, अग्निशामक कर, जललाभकर अशा सहा करांचे मिळून 20.75 टक्के कर असा एकूण 55.75 टक्के कर बिगरनिवासी क्षेत्राला लागू केला जाणार आहे. या करामध्ये प्रशासनाने 10 टक्के वाढ सुचवली होती ती समितीने फेटाळून लावल्याचे देवकर म्हणाल्या. धामिर्क स्थळे, शैक्षणिक संस्था, रुग्णालये आणि अन्य संस्थांना मिळणाऱ्या सवलती रद्द करून त्यांना व्यापारी उपयोगितेवर आकारला जातो तो कर आकारण्याचा निर्णय महापालिकेने घेतला होता. मात्र त्यामध्ये धामिर्क स्थळे आणि विनाअनुदानित शैक्षणिक संस्थांना स्थायी समितीने वगळले असून, त्यांच्या सवलती कायम ठेवल्या आहेत. यामुळे महाविद्यालये आणि रुग्णालयांवर अतिरिक्त कराचा बोजा पडणार आहे.

शिवाय मालकीच्या घरात भाडेकरू ठेवला असेल तर दुप्पट कर असा प्रकार पूर्णपणे बंद केला असून, सरसकट कर आकारण्याचा निर्णय समितीने घेतला आहे. तसेच आगाऊ कर भरणाऱ्यांना सवलत देण्याचा निर्णय समितीने घेतला आहे.

 
</text>
</doc>
