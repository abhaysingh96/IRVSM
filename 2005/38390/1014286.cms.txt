<doc>
<docno>1014286.cms.txt</docno>
<text>
 
महामुंबई
उद्यानासाठीच्या भूखंडाचे आरक्षण बदलण्यास पालिकेचा विरोध
[ Monday, February 07, 2005  11:22:57 pm]


म. टा. प्रतिनिधी

मंुबई : घाटकोपर येथील उद्यानासाठी आरक्षित असलेल्या भूखंडावरील आरक्षण निवासी संकुलांसाठी उठवण्याच्या राज्य सरकारच्या प्रस्तावास हरकत घेऊन हा प्रस्ताव मंुबई महापालिकेच्या सुधार समितीच्या बैठकीत दप्तरी दाखल करण्यात आला.

घाटकोपर येथील 1271 अ आणि ड क्रमांकाचा भूखंड उद्यानासाठी आरक्षित होता. देसरिया असोसिएट्सने या भूखंडावर निवासी संकुल बांधण्याचा प्रस्ताव राज्य सरकारच्या नगरविकास खात्याकडे दिला होता. या भूखंडावरील आरक्षण उठवण्यासंदर्भातील प्रस्ताव या खात्याने 25 जून 2004 रोजी मंुबई महापालिकेकडे पाठविला होता. पण त्यासोबत नकाशे किंवा संबंधित तपशील जोडला नव्हता. अनेकदा मागणी करूनही माहिती देण्यात आली नाही, असा आरोप भाजपचे योगेश सागर व शिवसेनेचे सुनील प्रभू यांनी केला. पालिकेने या प्रस्तावावर आपला आक्षेप राज्य सरकारला कळविला होता. पण त्या आक्षेपांना सरकारने न जुमानताच आरक्षण उठवले, असे या सदस्यांचे म्हणणे होते.

सरकारी कार्यालयांना स्वत:च्या मालकीची जागा नसल्याने अनेक कार्यालये भाड्याच्या जागेत चालविली जात आहेत. असे असताना या कार्यालयांना जाग उपलब्ध करून देण्याएवजी सरकार नको त्या कारणासाठी आरक्षणे उठविण्याच्या कामात गंुग आहे, अशी टीका सागर यांनी केली. तर, सरकार अरेरावीपणे वागत असून पालिकेला जुमानेसे झाले आहे, असा आरोप प्रभू यांनी केला.

निवासी संकुलांसाठी भूखंड आरक्षित असताना सरकार मात्र, उद्याने व मैदानांसाठीच्या भूखंडांवरील आरक्षण उठवत असून सरकारची ही कृती अत्यंत चुकीची आहे, असे मत सुधार समितीचे अध्यक्ष अॅड्. आशिष शेलार यांनी व्यक्त केले.

 
</text>
</doc>
