<doc>
<docno>1014120.cms.txt</docno>
<text>
 
धावते जग
गोळी कडू; परंतु...
[ Monday, February 07, 2005  08:33:55 pm]


नदानाश, वेदना, खोकला, दमा यावरील जी औषधे नाकोर्टिक ड्रग्ज अँड सायकोट्रोपिक सबस्टन्सेस अॅक्टच्या खाली येतात, ती न विकण्याचा जो निर्णय औषधविक्रत्यांनी घेतला आहे,

त्याचे गंभीर परिणाम होऊ शकतात. ही औषधे संबंधित रुग्णांसाठी आवश्यक असतात, हे खरेच आहे. मात्र ही औषधे घ्यावयास सांगावयाची, तर संबंधित डॉक्टरांना औषधयोजनाशास्त्राची संपूर्ण माहिती हवी. याचे कारण त्याच डॉक्टरांना ही औषधे कशी काम करतात, याचे ज्ञान असते ; शिवाय संभाव्य दुष्परिणामांचीसुद्धा जाणीव असते.

औषधांचे असे उपप्रभाव संबंधित रुग्णास भोगावयास लागू नयेत, यासाठी ते डॉक्टर पूरक औषधे घेण्यास सांगतात. परिणामी त्या औषधांचा त्रास न होता अपेक्षित परिणाम दिसतो. मात्र ज्यांनी अॅलोपथी अभ्यासिली आहे असेच डॉक्टर अशी काळजी घेऊ शकतात.

अलीकडच्या काळात ज्यांनी अॅलोपथीशिवाय वैद्यकशास्त्राच्या इतर शाखांचा अभ्यास केला आहे, असे डॉक्टरही अॅलोपथीची औषधे लिहून देतात ; तर अॅलोपथीचे काही डॉक्टर इतर शाखांतील औषधे सांगतात. त्यांचे लगेचच दुष्परिणाम दिसले नाहीत, तरी दीर्घकाळ अशी औषधे घेतल्यास संबंधितास त्याचे दुष्परिणाम भोगावयास लागण्याची शक्यता मोठी असते.

आता ज्या पॅथीचा डॉक्टर त्याच पॅथीची औषधे त्यांनी लिहून दिली, तर ती विकावयाची असे अप्रत्यक्ष बंधन आले आहे. शिवाय जी औषधे वरील कायद्यांतर्गत नोंदलेली आहेत ती विकावयाची, तर त्यासाठी रेकॉर्ड ठेवणे आवश्यक बनले आहे.

महत्त्वाचे म्हणजे औषधांचे दुकान चालविणाऱ्याकडे संबंधित विषयाचे ज्ञान असण्याचे बंधन आहे. परंतु अनेकदा आवश्यक पदवी असलेली व्यक्ती कागदोपत्रीच असते आणि दुकानात व्यवहार दुसराच करत असतो. या सगळ्यावरच आता निर्बंध येणार आहेत.

विक्रेत्यांच्या दृष्टीने ते कटकटीचे आहेच ; परंतु त्यांना ठेवावयास लागणाऱ्या रेकॉर्डमुळे त्यांची विक्री किती आहे, तेसुद्धा उघड होणार आहे. परदेशांत कोणती औषधे खुलेआम विकावयाची आणि कोणती नाहीत, याबाबतचे नियम कडक आहेत आणि ते अनेक वर्षे पाळले जात आहेत.

आपल्याकडे आजवर अशी स्थिती नव्हती. दुसरे असे की लहान गावांतच नव्हेत, तर मुंबईतही योग्य पदवीशिवाय वैद्यकी करणारे अनेक आहेत. त्यांच्याविरुद्ध तक्रार होत नाही, तोपर्यंत त्यांच्यावर कारवाई करता येत नसल्यामुळे त्यांचा ' धंदा ' व्यवस्थित चालू राहतो. याबाबत कटू पाऊल उचलावयास हवेच होते. ते सरकारने उचलले आहे. परंतु ते उचलण्यापूर्वी काही पूर्वतयारी असावयास हवी.

मुख्य म्हणजे औषधविक्रेत्यांना विश्वासात घ्यावयास हवे. लोकांनासुद्धा या गोष्टी समजावून सांगावयास हव्यात. यापैकी काहीच न झाल्याने आताची परिस्थिती उद्भवली आहे. आता ही कडू गोळी अधिक कडवट न होता ती एकंदर समाजाच्या पचनी कशी पडेल, याचा विचार व्हावयास हवा.

 
</text>
</doc>
