<doc>
<docno>1014147.cms.txt</docno>
<text>
 
लेख
न्याययंत्रणेचा वेळ वाचविण्यासाठी...
[ Monday, February 07, 2005  09:01:02 pm]


दिल्ली हायकोर्टाने न्याययंत्रणेचा वेळ वाचविण्याचे ठरविले आहे. त्याची अंमलबजावणी झाल्यास वकिलांना शिस्तबद्ध युक्तिवाद करावा लागणार असून एकूणच ठराविक वेळेत तो पूर्ण झाल्यास त्याचा खटल्यांचे प्रलंबन कमी होण्यासाठी फायदा होईल, हे निश्चित.

' न्यायाला दिरंगाई म्हणजे न्यायच नाकारणे ' हेे तत्त्व कितीतरीवेळा कानावर पडत असते. मात्र न्याययंत्रणेला शिस्त लावण्याचे प्रयत्न हे खटल्यांच्या प्रलंबनाची आकडेवारी पाहता तोकडेच पडत असल्याचे नेहमीच आढळले आहे. देशभरातील कनिष्ठ न्यायालयातील खटल्यांच्या प्रलंबनाचे प्रमाण साधारण अडीच कोटींच्या घरात आहे. ते कमी व्हावे म्हणून विविध स्तरांवर प्रयत्न चालू असून केंदाकडूनही उपाययोजना केल्या जात आहेत. मात्र खटल्यांचा अनुशेषच प्रचंड असल्याने वेगवेगळ्या पातळ्यांवर अजूनही उपाय सुचविले जात आहेत. या संदर्भात दिल्ली हायकोर्टाने तेथील दिल्ली कायदा सेवा प्राधिकरणाला (डीएलएसए) जो आदेश दिला आहे, तो महत्त्वाचा आहे.

दिल्ली हायकोर्टाने न्याययंत्रणेचा वेळ वाचविण्याचे ठरविले आहे. त्याची अंमलबजावणी झाल्यास वकिलांना शिस्तबद्ध युक्तिवाद करावा लागणार असून एकूणच ठराविक वेळेत तो पूर्ण झाल्यास त्याचा खटल्यांचे प्रलंबन कमी होण्यासाठी फायदा होईल, हे निश्चित. न्या. टी. एस. ठाकूर आणि न्या. जे. पी. सिंग यांच्या खंडपीठाने हा आदेश दिला आहे. आरोपीने केलेल्या जामीन-अर्जातच जामिनाचा आधार असलेला सविस्तर तपशील देण्यात आलेला नसल्याने आम्हाला अर्जासोबत जोडलेले आदेश, संपूर्ण निकालपत्र आणि अन्य मुद्यांचा तपशील वाचावा लागतो. त्यामुळे कोर्टाचा वेळ वाया जात असल्याचे परखड मत या खंडपीठाने व्यक्त केले आहे.

सध्याची जी पद्धती आहे, ती कोर्टाचा वेळ वाया घालवित असून परिणामी फौजदारी न्यायदानातच बाधा येत आहे. हे लक्षात घेऊन ' डीएलएसए ' ने जामीन-अर्जाचा सुटसुटीत नमुनाच तयार करावा, त्यात आरोपी आणि तुरुंग प्रशासनाला आवश्यक असे मुद्दे घेण्यात यावेत, असे खंडपीठाने स्पष्ट केले आहे. एका अल्पवयीन मुलीवर बलात्कार करून तिचा खून करणाऱ्या आरोपीला कनिष्ठ न्यायालयाने शिक्षा केल्याने त्याने त्याविरोधात हायकोर्टात आव्हान देत जामिनावर सुटका व्हावी, म्हणून विनंती केली. मात्र त्याने केलेला जामीन-अर्ज फारच मोघम असल्याने तीव्र नाराज झालेल्या खंडपीठाने हा अर्ज फेटाळून लावीत राज्य सरकारलाही धारेवर धरले. अशा प्रकारच्या मोघम स्वरूपाच्या अर्जामुळे कोर्टाचा अमूल्य वेळ वाया जात असून तो वाचविला पाहिजे, असे हायकोर्टाने म्हटले आहे.

मुंबईतही काहीवेळा असे आढळून आले आहे की, एखाद्या आरोपीला अटक केल्यानंतर त्याने केलेल्या जामीन- अर्जावर सुनावणी होताना कधी कधी दिवसभर युक्तिवाद केला जातो. युक्तिवाद अपूर्ण राहात असल्याने दुसऱ्या दिवशी तो युक्तिवाद पुढे चालू राहतो. एखादा अभिनेता अथवा प्रसिद्ध व्यक्तीचा जामिनासाठी अर्ज असेल, तर युक्तिवादाचे गुऱ्हाळ दोन दिवसांनंतरही चालू राहते. जामीन-अर्जासोबत जोडण्यासाठी आम्हाला सरकारपक्षाकडून ' एफआयआर ' ची प्रत मिळालेली नाही अथवा आमच्यावर जे आरोप आहेत त्याच्या पुष्ट्यर्थ सरकारपक्ष आवश्यक ती माहिती देत नाही, अशी तक्रार बचावपक्षाकडून कोर्टात युक्तिवादाच्या वेळी केली जाते.

या संदर्भात ' ग्राहक संरक्षण कायदा ' आणि ' निगोशिएबल इन्स्ट्रुमेंटस् अॅक्ट ' या कायद्यांखाली प्रामुख्याने जी पद्धती अवलंबिण्यात आली आहे ती बरीच उपयुक्त आहे. या कायद्यांतर्गत येणाऱ्या कोर्टापुढे बहुतांशी लेखी युक्तिवाद घेतला जातो. त्यामुळे कोर्टाचा वेळ वाचतो. आता या कायद्यांतर्गत येणाऱ्या तक्रारींचेही प्रमाण बरेच असल्याने तेथेही दिरंगाई होत असते. तथापि, लेखी युक्तिवादाचा चांगला परिणाम झालेला आहे.

फौजदारी खटल्यांची संख्या प्रचंड असल्याने अशा कोर्टातही अशी लेखी युक्तिवादाची पद्धती वापरली, तर त्याचा बराच उपयोग होऊ शकतो. आरोपीने एखादा अर्ज केल्यानंतर त्याला विरोध करण्यासाठी सरकारपक्ष लेखी उत्तर देत असते. मात्र या लेखी उत्तरानंतरही उभयपक्ष तोंडी प्रदीर्घ युक्तिवादावरच भर देत असल्याचे चित्र पाहायला मिळते. त्यामुळे कोर्टाचा वेळ वाचविण्यासाठी फौजदारी कोर्टांनीसुद्धा त्यांच्यापुढे आलेल्या कागदपत्रांत पुरेसा तपशील असल्यास वकिलांना त्याची जाणीव करून देत मोजकाच युक्तिवाद करण्याची समज दिली पाहिजे व अशी समज काही खटल्यांमध्ये दिलीही जाते. खटले प्रलंबन कमी करण्याच्या उपायांमध्ये हाही एक उत्तम तोडगा आहे.

सुरेशचंद वैद्य

 
</text>
</doc>
