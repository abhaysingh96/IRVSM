<doc>
<docno>1013862.cms.txt</docno>
<text>
 
महाराष्ट्र
उल्हासनगर महापालिकेतल्या नियुक्त्या वादात
[ Monday, February 07, 2005  04:56:33 pm]


मुंबई टाइम्स टीम

उल्हासनगर : निवृत्त झालेल्या चार वरिष्ठ अधिकाऱ्यांनाच प्रशासनाने पुन्हा सहा महिन्यांसाठी नियुक्ती महापालिका वादाच्या भोवऱ्यात सापडली आहे. शिवसेना-भाजपने या नियुक्ती या रद्द करण्याची मागणी केली आहे.

अतिक्रमण निर्मूलन विशेष कार्यकारी अधिकारी एस.के.सेठ, पर्यावरण अहवाल आणि अमलबजावणी समन्वयक मोहन चिजवानी (माजी सीटी इंजिनीअर), पी.डी.कोळेकर (वसुली अधिकारी) आणि डी.एन.दवणे (जकात दक्षता पथक प्रमुख) यांच्या नियुक्त्या या नियमबाह्य असून एकेका अधिकाऱ्यावर वेतन, वाहन भत्ते, एसी केबिन, ड्रायव्हर, दोन शिपाई असा मिळून प्रतिमहिना सुमारे 50 हजार उधळले जातात. मुळात या नियुक्त्यांमुळे महापालिकेला कोणताही आथिर्क फायदा झाला नाही. उलट महिन्याला दोन लाखंाचा बोजा महापालिका तिजोरीवर पडल्याचं शिवसेना-भाजपचं म्हणणं आहे. त्याशिवाय पालिका सेवेत असणारे कर्मचारी पदोन्नतीपासून वंचित राहत आहेत.

याबाबत स्थायी समितीत भाजपचे रामदास उमाप, शिवसेनेच्या नंदिनी बामणकर यांनी अधिकाऱ्यांनी नियुक्तीच्या ठरावाला विरोध केला. मात्र बहुमताने एस.के. सेठ आणि मोहन चिजवानी यांचा प्रस्ताव मंजूर करण्यात आला.

चौकशीची मागणी

महापालिकेच्या नोव्हेंबर महिन्यातील जकात उत्पन्नात आलेल्या 1 कोटींच्या त्रुटी प्रकरणी दोषी अधिकाऱ्यांना निलंबित करून खातेनिहाय चौकशी करण्याची मागणी भाजपचे गटनेते लाल पंजाबी यांनी महापालिका आयुक्तांकडे केली आहे.

नोव्हेंबर महिन्यात जकात वसुलीत 1 कोटी 5 लाखांवर तूट आली. त्याचा ठपका ठेऊन आयुक्तांनी जकात अधीक्षक राजू कुकरेजा यांना कर विभागात पाठवलं. भाजपच्या मते एक कोटीचं नुकसान ही अत्यंत गंभीर बाब असून अधिकाऱ्यांची बदली ही किरकोळ शिक्षा असून भ्रष्टचाराला पाठीशी घालण्याचाच हा प्रकार आहे. त्यांच्यावर कारवाई करण्याची त्यांची मागणी आहे. आयुक्तांनी जकातचोरी प्रकरणी मदत करणाऱ्या सहा कनिष्ठ कर्मचाऱ्याना निलंबित केलं होतं. त्यांनाही परत आणण्यासाठी राजकीय दबाव आणला जात असल्याचा आरोप लाल पंजाबी यांनी केला आहे.

 
</text>
</doc>
