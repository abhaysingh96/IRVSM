<doc>
<docno>1014274.cms.txt</docno>
<text>
 
महाराष्ट्र
वॉर्ड रचना फुटल्याने कारवाईची मागणी
[ Monday, February 07, 2005  11:16:28 pm]


म. टा. वृत्तसेवा

वसई : वॉर्ड रचना घोषित होण्याच्या आदल्यादिवशीच त्यासंबंधिची यादी सत्ताधाऱ्यांसह अनेकांच्या हाती पडल्याने गोपनीयतेचा भंग झाला आहे. या प्रकाराची सखोल चौकशी करून संबंधितांवर कडक कारवाई करून निवडणूक प्रक्रिया थांबवण्याची मागणी नालासोपारा ब्लॉक काँग्रेसचे सरचिटणीस यशवंत गायकवाड यांनी राज्य निवडणूक आयोगाकडे केली आहे.

नालासोपारा पालिकेची निवडणूक 10 एप्रिलला होत आहे. त्याची प्रक्रिया सुरू असून मंगळवारी वॉर्ड रचना घोषित करण्यात येणार आहे. पाच फेब्रुवारीला वॉर्डांचे आरक्षण जाहीर करण्यात आले. यावेळी वॉर्डरचनाही जाहीर करण्याची मागणी सर्वपक्षीय पदाधिकाऱ्यांनी केली होती. मात्र, वॉर्डरचना आठ फेब्रुवारीला जाहीर केली जाईल, असे सांगून पीठासीन अधिकारी कांबळे यांनी ही मागणी फेटाळून लावली होती. पण सोमवारी सात तारखेलाच सकाळी नालासोपारा शहरातील अनेकांच्या हाती वॉर्डरचनेची सविस्तर माहिती पडली. हा प्रकार म्हणजे निवडणूक प्रक्रियेच्या गोपनीयतेचा भंग असल्याची तक्रार गायकवाड यांनी आयोगाकडे केली आहे.

ही यादी कनिष्ठ इंजिनिअर प्रकाश साटम यांनी तयार करून मुख्याधिकारी नेत्रा सोमस्कर यांच्याकडे दिली होती. सोमस्कर यांनी अंतिम मंजुरीसाठी ती जिल्हाधिकाऱ्यांकडे पाठवली होती. ही मंजुरी मिळून यादी मंगळवारी जाहीर होणार होती.

 
</text>
</doc>
