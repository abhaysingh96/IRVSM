<doc>
<docno>1139633.cms.txt</docno>
<text>
 
महामुंबई
ख्वाजा युनूसचे काय?
[ Sunday, June 12, 2005  12:32:38 am]


मुंबई (म. टा. प्रतिनिधी) : घाटकोपर बॉम्बस्फोट खटल्यातील आठही आरोपी कमकुवत पुराव्यांमुळे निदोर्ष सोडत असल्याचा निर्णय पोटा कोर्टाने दिल्यानंतर तिथे उपस्थित असलेला एक पोलिस अधिकारी तत्क्षणी आपल्या सहकाऱ्याला उत्स्फुर्तपणे म्हणाला, 'चला, आता ख्वाजा युनूसला हजर व्हायला हरकत नाही!' आणि उपस्थितांमध्ये खसखस पिकली. ख्वाजा परत येणार? की, तो या जगातच नाही? या प्रश्ानंची उत्तरे मिळायची, तर त्यासंबंधीच्या खटल्याच्या निकालापर्यंत थांबायला हवे.

घाटकोपर बॉम्बस्फोट खटल्याचे तारू भरकटायला कारणीभूत झालेली दोन नावे म्हणजे ख्वाजा युनूस आणि दत्तात्रय शेलकर! एक आरोपी तर एक प्रत्यक्षदशीर् साक्षीदार!ज्या 416 क्रमांकाच्या बसमध्ये बॉम्बस्फोट झाला त्या बसचे दत्तात्रय शेलकर हे कंडक्टर. या बसमध्ये बॉम्ब ठेवताना आपण अरीफ पानवाला आणि अन्य दोघांना पाहिले असल्याची साक्ष त्यांनी फिरवली.

अशा कोणीही व्यक्ती आपण पाहिल्या नाहीत, स्फोटामुळे उडालेल्या गोंधळात प्रवाशांना सावरायच्या कामात आपण गुंतलो होतो, असे त्यांनी कोर्टास सांगितले. या खटल्यात एकूण 11 साक्षीदार उलटले असले, तरी शेलकरांनी साक्ष बदलल्याने खटल्यातली जानच निघून गेली. पण ख्वाजा युनूस गूढरीत्या बेपत्ता झाल्याचाही परिणाम या खटल्यावर अप्रत्यक्षपणे झालाच.

अहमदनगर येथे नेले जात असताना घाटात पोलिसांच्या जीपला झालेल्या अपघाताचा गैरफायदा घेत आपल्या डोळ्यांत धूळ फेकून ख्वाजा युनूस पळून गेला, असे पोलिसांचे म्हणणे. खटल्यातील प्रमुख आरोपी डॉ. अब्दुल मतीन याने मात्र 'कोठडीत पोलिसांनी केलेल्या मारहाणीत ख्वाजा मेला', असे कोर्टासमोर शपथपूर्वक सांगितले.

पुढे सीआयडीने केलेल्या चौकशीत ख्वाजाचा कोठडीमृत्यू झाल्याचाच ठपका ठेवला गेला. या साऱ्याचा व्हायचा तोच परिणाम होऊन पोलिस निरीक्षक सचिन वाझे यांच्यासह तीन पोलिसांवर कारवाई सुरू झाली. पोलिसांच्या एकूणच विश्वासार्हतेबाबत प्रश्ान्चिन्ह उभे राहिले.आजघडीला कोणताही गुन्हा नोंदवला गेलेला नसतानाही गुन्हे शाखेच्या पवई आणि घाटकोपर युनिटचे 29 पोलिस अटकपूर्व जामिनासाठी कधी सेशन्स तर कधी हायकोर्टाच्या वाऱ्या करत आहेत. तर अहमदनगरकडे जाणाऱ्या 'त्या' जीपमध्ये असलेले तीन पोलिस जामिनावर आहेत. आरोपींना सजा होण्याऐवजी पोलिसांनाच आरोपींच्या पिंजऱ्यात उभे राहायला लावणारे हे ख्वाजाप्रकरण पुढे लावून धरणार असल्याचे आता या खटल्यातील प्रमुख आरोपीच सांगत आहेत.

 
</text>
</doc>
