<doc>
<docno>1139883.cms.txt</docno>
<text>
 
बहुतांची अंतरे
नेत्याची चूक आणि देशाचे नुकसान
[ Sunday, June 12, 2005  07:52:03 pm]


भारतीय जनता पक्षाचे अध्यक्ष (राजीनामा मागे घेतलेले) लालकृष्ण अडवाणी यांनी पाकिस्तानच्या दौऱ्यावर असताना महंमद अली जीना यांच्यासारख्या धर्मांध नेत्याला 'धर्मनिरपेक्षतावादी' म्हणून जाहीरपणे प्रमाणपत्र बहाल केल्यानंतर भारतात त्याचे तीव्र पडसाद उमटले नसते, तरच नवल होते. यावरून लक्षात येते ते असे की, एखाद्या राजकीय नेत्याला कोठे नेमके काय बोलावे हे कळले नाही, तरी एकवेळ चालेल; पण किमानपक्षी 'काय बोलू नये' हे कळले नाही, तर होणारे नुकसान अपरिमित ठरल्याशिवाय राहत नाही.

हे प्रमाणपत्र गरज नसताना ज्यांनी दिले व ज्यांना दिले त्या उभय व्यक्ती म्हणजे राजकीय क्षेत्रातल्या आपापल्या परीने दिग्गज व धुरंधर राजकारणी व्यक्ती म्हणूनच प्रख्यात असल्याने अडवाणींच्या वक्तव्याने हिंदूधमीर्य संघटनांमध्ये खळबळ माजून ज्या टोकाच्या प्रतिक्रिया उत्स्फूर्तपणे व्यक्त झाल्या, त्यावरून आणखी एक बाब स्पष्ट होते. नेत्यांनी काहीही बरळावे व त्यांच्या अनुयायांनी व हितचिंतकांनी डोळे झाकून व डोळे गहाण टाकून मुकाटपणे ते सहन करावे, अशी परिस्थिती इत:पर खपवून घेतली जाणार नाही.

धर्मनिरपेक्षतेचे प्रमाणपत्र देण्यासाठी कोठल्या एका भाषणाचा व सरोजिनी नायडूंच्या वक्तव्याचा आधार घेताना महंमद अली जीनांनी पाकिस्तानप्राप्तीसाठी केलेल्या अनिर्बंध काळ्याकुट्ट व कारस्थानी कृत्यांची दखल घ्यायला हवी, असे अडवाणींसारख्या धुरंधर राजकीय नेत्याला वाटू नये, याला काय म्हणावे? एक मात्र खरे की, ज्येष्ठ व श्रेष्ठ अशा राजकीय नेत्याची लहान चूकही देशाला वा राष्ट्राला प्रदीर्घ काळ नुकसानकारक ठरल्याशिवाय राहत नाही.

मधुकर भि. ताटके, गोरेगाव, मुंबई.

 
</text>
</doc>
