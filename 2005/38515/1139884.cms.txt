<doc>
<docno>1139884.cms.txt</docno>
<text>
 
धावते जग
आणखीन एक इशारा
[ Sunday, June 12, 2005  07:56:07 pm]


शीतपेयांमध्ये कीटकनाशकांचे अंश सापडले, तेव्हा हे धोकादायक घटक आता माणसाच्या अन्नसाखळीमध्येच शिरले असण्याची भीती व्यक्त झाली होती. असे घटक दैनंदिन अन्नपदार्थांत घुसले की ते विनासायास आपल्या शरीरात जातात. ते तिथे साठत राहिले की त्याचे घातक परिणाम संबंधिताच्या आरोग्यावर होतात.

प्रदूषणामुळे प्राणी आणि पक्षी यांच्या अन्नसाखळीतच काही घातक रसायने शिरल्याचे यापूवीर्च सिद्ध झाले आहे. परिणामी या पक्ष्यांच्या अंड्यांचे कवच पातळ राहते आणि ते पुरेसे उबण्यापूवीर्च फुटून जाते. बगळा आणि गिधाडे यांची संख्या घटण्यामध्ये हे एक कारण असल्याचे सांगितले जाते. यावरून अन्नसाखळीतील घातक रसायने काय दुष्परिणाम घडवतात, ते स्पष्ट होते.

आता पंजाबमध्ये माणसाच्या रक्ताच्या नमुन्यात कीटकनाशकांचे अंश सापडल्याच्या बातम्या येत असतानाच काही मुंबईकरांच्या शरीरातही जड धातूंचे अंश सापडत असल्याचे उघडकीस आले आहे. या अंशांमुळे रक्तदाब, हृदयविकार, पक्षाघात यासारखे विकार जडू शकतात. शिसेमिश्रित पेट्रोलच्या ज्वलनातून बाहेर पडणाऱ्या धुराच्या सतत संपर्कात येणाऱ्या व्यक्तीच्या बुद्धिमत्तेवरही विपरीत परिणाम होऊ शकतो, असे तज्ज्ञांचे म्हणणे आहे. शिसाप्रमाणेच पारा, निकेल, अॅल्युमिनियम या धातूंचेही अंश सापडण्याच्या घटना वाढताना दिसत आहेत. हे सारेच बेबंदपणे होणाऱ्या प्रदूषणाचेच प्रताप आहेत. हे प्रदूषण असेच वाढत राहिले, तर येत्या वीसएक वर्षांमध्ये पक्षाघात, हृदयविकार आणि रक्तदाब यांचे प्रमाण मुंबईकरांमध्ये वाढेल, असा अंदाज आहे. हे भयकारी असले तरी प्रदूषणाच्या विपरीत परिणामांबाबत व्हावी तितकी जागरुकता आजही समाजाच्या सर्व स्तरांमध्ये नाही.

शक्य असेल, तिथे सार्वजनिक वाहतूक व्यवस्थेचाच लाभ घेणे, प्लास्टिकच्या पिशव्या न वापरणे, सार्वजनिक कार्यक्रमांच्या ठिकाणी आवाजाची पातळी कमीत कमी ठेवणे, रासायनिक कारखाने आणि अन्य उद्योगांतून बाहेर टाकल्या जाणाऱ्या पाण्यावर आवश्यक ती प्रक्रिया होणे बंधनकारक करणे, अशा कितीतरी गोष्टी करण्यासारख्या आहेत. परंतु अशा गोष्टींकडे लक्ष देण्यास राज्यर्कत्यांना फुरसत नाही आणि नोकरशहांना रस नाही. त्यामुळेच अनारोग्यकारक बाबींना आळा बसण्याऐवजी त्या वाढतच जातात. परंतु त्याचा फटका सामान्य माणसालाच बसतो, हे पुन्हा दिसून आले आहे. प्रश्न एवढाच आहे की आपण मुळावर घाव घालणार की वरवरच्या मलमपट्टीवरच अजूनही समाधान मानणार?

 
</text>
</doc>
