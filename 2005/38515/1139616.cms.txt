<doc>
<docno>1139616.cms.txt</docno>
<text>
 
देश-विदेश
पाशेकोंना घ्या, मगच कारभार!
[ Sunday, June 12, 2005  12:19:19 am]


पणजी (म. टा. प्रतिनिधी) : मिकी पाशेको यांना मंत्रिमंडळात घेतल्याशिवाय आपण उपमुख्यमंत्री-पदाचा कारभार हाती घेणार नाही, असा गभिर्त इशारा गोवा राष्ट्रवादी काँग्रेसचे प्रमुख डॉ. विली डिसोझा यांनी शनिवारी काँग्रेसला दिला. पाशेको कुठल्याही परिस्थितीत मंत्रिमंडळात हवेतच, असा राष्ट्रवादीचा आग्रह आहे. त्यामुळे प्रतापसिंह राणे मंत्रिमंडळात त्यांच्या समावेशावरून उद्भवलेला तिढा अधिकच जटील होत चालला आहे.

परिस्थितीचा आढावा घेण्यासाठी महाराष्ट्राचे माजी उपमुख्यमंत्री छगन भुजबळ आणि सरचिटणीस तारिक अन्वर या ज्येष्ठ नेत्यांना राष्ट्रवादीने शनिवारी गोव्यात पाठवले होते. त्यांनी मुख्यमंत्री राणे यांची भेट घेऊन चर्चा केली; परंतु कोणताही तोडगा निघाला नाही. मात्र गोव्यात भारतीय जनता पक्षाला मदत होईल असे कोणतेही पाऊल राष्ट्रवादी उचलणार नाही, असे आश्वासन भुजबळांकडून मिळवण्यात काँग्रेस यशस्वी ठरली.

युती चालवायची असल्यास टाळी दोन हातांनी वाजवावी लागेल, असे सूचक उद्गार काढत भुजबळ म्हणाले की, सत्तेवर आल्यास राष्ट्रवादीच्या दोन्ही आमदारांना मंत्रिपदे देण्याचे आश्वासन काँग्रेसने दिले होते आणि त्याला दोन्ही पक्षांचे स्थानिक नेते-कार्यर्कत्यांचीही मान्यता होती.

 
</text>
</doc>
