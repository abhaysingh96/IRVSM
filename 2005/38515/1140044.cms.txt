<doc>
<docno>1140044.cms.txt</docno>
<text>
 
महामुंबई
नौदलाच्या अद्ययावत पंखांना विशेष सुरक्षेचे कडे
[ Sunday, June 12, 2005  10:45:42 pm]


समीर कवे

मुंबई : भारतीय आरमाराच्या ताफ्यात लवकरच दाखल होणारी नवी विमानवाहू युद्धनौका आणि त्या अनुषंगाने येणाऱ्या नव्या तंत्रज्ञानाच्या अत्याधुनिक लढाऊ विमानांमुळे वाढणाऱ्या सामरिक शक्तीला सुरक्षेचे परिमाण देण्यासाठी नौदल सक्रीय झाले असून देशभरातील नौदलाच्या सर्व तळांवरून हवेत झेपावणाऱ्या प्रत्येक विमानाच्या आरोग्याची उड्डाणापूवीर्च तपासणी करण्यासाठी विशेष यंत्रणा उभारण्यात आली आहे.

नौदलात आता अनेक नवनव्या प्रकारच्या युद्धनौकांची भर पडत असून समुदी सार्मथ्याला उड्डाणसार्मथ्याची जोड देणे हेही आता नव्या युद्धनीतीनुसार अत्यंत गरजेचे ठरले आहे. अगदी सुरुवातीच्या काळात नौदलातील एव्हिएशनकडे काही छंदात्मक दृष्टीने बघितले जायचे. मात्र, आता युद्धामध्ये युद्धनौकांचा तरंगता प्लॅटफॉर्म म्हणून वापर करून त्याला हवाई सार्मथ्याची जोड देण्याचे तंत्र अधिक सरस ठरू लागले आहे.

नौदलाकडे सध्या चेतक, सीकिंग, कमोव्ह ही गस्ती तसेच पाणबुडीविरोधी हेलिकॉप्टर्स, वेगवान डॉनिर्अर, सामानवाहू आयएल 76 आणि लढाऊ सी हॅरिअर आदी प्रकारची विमाने आहेत. पुढील काळात एएलएच, मिग 29, एजेटी हॉक ही विमाने दाखल होणार असून ती तांत्रिकदृष्ट्या प्रगत आहेत. नव्या विमानांमध्ये तंत्रज्ञानावर अधिक भर असल्याने बारीकशी चूकही घातक ठरू शकते. ही जोखीम कमीत कमी कशी करता येईल आणि अपघात टाळता कसे येतील, हे पाहणे ही स्वतंत्रपणे उभारण्यात आलेल्या 'डायरेक्टरेट ऑफ फ्लाइट सेफ्टी' या विभागाची जबाबदारी असते.

80 ते 100 कोटी रुपये किमतीचे विमान, त्यावरील पायलटचा जीव आणि त्याच्यावर घेतलेले परिश्रम पाहता एखादी किरकोळ दुर्घटनाही परवडणारी नसते. हे जाणून घेऊनच मुंबईतील आयएनएस कुंजाली, गोव्यातील हंसा, तसेच कोचीन, विशाखापट्टणम, आकोर्नम आणि पोर्ट ब्लेअर या सर्व तळांवर फ्लाइट सेफ्टी विभागांना नवसंजीवनी देण्यात आली आहे. या विभागातील अधिकाऱ्यांना दिल्लीमध्ये 'इन्स्टिट्यूट ऑफ फ्लाइट सेफ्टी' या संस्थेतून फ्लाइट सेफ्टी आणि अॅक्सिडेंट इन्व्हेस्टिगेशनचा अभ्यासक्रम पूर्ण करावा लागतो. विमानातील गुणदोषांबरोबरच पायलटच्या क्षमतांचीही चाचपणी करूनच उड्डाणाची परवानगी हे अधिकारी देतात. फ्लाइट सेफ्टी ऑफिसरच्या अखत्यारीतील हवाई तळाच्या सभोवतीच्या परिसराचाही अभ्यास केला जातो.

मुंबईत शिवडी येथे येणाऱ्या स्थलांतरित फ्लेमिंगो पक्षांमुळे एप्रिलच्या काळात या परिसरात हेलिकॉप्टर्सना पक्ष्यांच्या धडकेचा धोका निर्माण होत असे. हेलिकॉप्टर्स आल्यावर पक्षी बावरून उडतात, असे लक्षात आल्यावर बीएनएचएसशी संपर्क साधून फ्लाइट सेफ्टी ऑफिसर्सनी चर्चा केली आणि या भागातून या काळात हजार फुटांच्या वरच उड्डाण करावे, असे निदेर्श देण्यात आले.

ससून डॉकजवळ सकाळी मच्छिमारी नौका येत असल्यामुळे बर्डहिटची भीती असते. पाऊस जवळ आला की, इंधन भरताना काळजी घ्यावी लागते. अशा प्रकारचा अभ्यासही या विंगला करावा लागतो. हेलिकॉप्टर वाहून नेणाऱ्या प्रत्येक युद्धनौकेवर, तसेच हवाई तळांवर निअरमिस नावाचा एक बॉक्स ठेवण्यात येतो. हवाई सुरक्षेच्या दृष्टीने काहीही नजरेस आल्यास या बॉक्समध्ये चिठ्ठी टाकण्यास प्रत्येकाला सांगितलेले असते. फ्लाइट सेफ्टीसंबंधीच्या बैठकांमध्ये त्यावर चर्चाही होते.

 
</text>
</doc>
