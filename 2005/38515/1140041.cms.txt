<doc>
<docno>1140041.cms.txt</docno>
<text>
 
महामुंबई
जीवरक्षक औषधांच्या किमती वाढणार?
[ Sunday, June 12, 2005  10:41:49 pm]


म. टा. प्रतिनिधी

मुंबई : जीवरक्षक औषधांवर महाराष्ट्रात चार टक्के मूल्यवधिर्त कर (व्हॅट) लागू झाल्यामुळे राज्यात अशा औषधांच्या किमती सहा टक्क्यांनी वाढण्याची भीती औषध कंपन्यांकडून व्यक्त होत आहे.व्हॅटची अमलबजावणी होण्यापूर्वी विविध प्रकारच्या जीवरक्षक औषधांना विक्रीकर, अबकारी कर आणि आयात शुल्कातून वगळण्यात येत होते. मात्र, व्हॅटमुळे जीवरक्षक औषधांच्या किमतीत सहा टक्के वाढ होण्याची शक्यता रोश फार्मास्युटिकल्सचे कार्यकारी संचालक जी. एल. तेलंग यांनी वृत्तसंस्थेशी बोलताना सांगितले.

किडनी प्रत्यारोपण, कर्करोग प्रतिबंधक यासह अन्य जीवरक्षक औषधांच्या किमान किरकोळ किमतीवर (एम.आर.पी) चार टक्के व्हॅट आकारणी सुरू झाल्याने संबंधित रुग्णांना अशा औषधांसाठी आता जादा पैसे मोजावे लागतील, असे ते म्हणाले. केंदीय सार्वजनिक आरोग्य खात्याने प्रसिद्ध केलेल्या जीवरक्षक औषधांच्या यादीत विविध प्रकारच्या 160 औषधांचा समावेश आहे. या सर्वांवर चार टक्के व्हॅटची कुऱ्हाड आली आहे, असे ते म्हणाले.

यासंदर्भात, राज्याचे विक्रीकर आयुक्त बी. सी. खटुआ यांच्याशी संपर्क साधला असता ते म्हणाले : या प्रश्ानवर राज्यपातळीवरील व्हॅट उच्चाधिकार समिती अभ्यास करीत आहे. त्यात जीवरक्षक औषधांच्या किमतीवर किती परिणाम होईल, याचाही आढावा घेतला जाणार आहे. राज्यातही जीवरक्षक औषधांची सर्वसाधारण यादी बनविण्याबाबत उच्चाधिकार समिती विचार करीत आहे, असेही खटुआ यांनी सांगितले.

 
</text>
</doc>
