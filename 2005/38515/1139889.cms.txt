<doc>
<docno>1139889.cms.txt</docno>
<text>
 
लेख
सुरतचा अट्टहास कशासाठी?
[ Sunday, June 12, 2005  08:04:12 pm]


महाराष्ट्रापुरताच मर्यादित असलेल्या राष्ट्रवादी काँग्रेसने नुकतेच आपल्या पक्षाचे राष्ट्रीय अधिवेशन सुरतमध्ये घेतले. प्रादेशिक पक्षाने दुसऱ्या राज्यात अधिवेशन घेण्यामागचे रहस्य काय?खऱ्या अर्थाने महाराष्ट्रापुरता मर्यादित असलेल्या राष्ट्रवादी काँग्रेसने सुरतेत पक्षाचे राष्ट्रीय अधिवेशन का घेतले, असा प्रश्ान् कोणालाही पडेल.

गोव्यात एकदोन, बिहारमध्ये असेच दोनतीन किंवा आणखी एखाद्या राज्यात या पक्षाचे बोटावर मोजण्याइतके आमदार आहेत. तरीही या पक्षाची व्याप्ती खऱ्या अर्थाने महाराष्ट्रापुरती मर्यादित आहे. असे असताना शरद पवारांनी महाराष्ट्राबाहेर आणि मुंबईतील गुजराथी समाजात स्थान नसतानाही सुरतेत अधिवेशन का घेतले, असा प्रश्ान् आहे.या पक्षाची ताकद महाराष्ट्रात असतानाही निवडणूक आयोगाने काही निकषांच्या आधारे राष्ट्रवादी काँग्रेसला राष्ट्रीय पक्षाचा दर्जा दिलेला आहे. हा दर्जा तांत्रिक स्वरूपाचा आहे. कारण रुढ राजकीय अर्थाने राष्ट्रवादी काँग्रेस हा राष्ट्रीय दर्जाचा पक्ष मानला जात नाही. तसा तो नाहीही.

देशाच्या सर्व भागांत अथवा अधिकाधिक राज्यांत या पक्षाची पाळेमुळे दिसत नाहीत. महाराष्ट्रात मानतात तसे अन्य राज्यांत पवारांचे नेतृत्व मानले जात नाही. तथापि, त्यांच्या पक्षाने काही ठिकाणी पॉकेट निर्माण केली आहेत. पण तेवढ्यावरून एखाद्या पक्षाला राष्ट्रीय पक्ष म्हणत नाहीत. याची कल्पना पवारांनाही असणार, यात शंका नाही. महाराष्ट्रातही पश्चिम महाराष्ट्रात राष्ट्रवादी काँग्रेसची ताकद अधिक आहे. त्यामुळे पश्चिम महाराष्ट्रवादी काँग्रेस, अशी कोपरखळी या पक्षाला मारली जाते. अशा या पक्षाने आपल्या ताकदीचा अंदाज असताना गुजरातेत अधिवेशन घेतले. तेव्हा महाराष्ट्रातील कार्यर्कत्यांनी सुरतेत धाव घेऊन अधिवेशनाला शोभा आणली.

स्थानिक कार्यकर्ते आणि लोक जेमतेमच असणार होते. तितकेच ते होते. तरीही गुजरातेतील विधानसभेच्या गेल्या निवडणुकीत या पक्षाने सतरा उमेदवार उभे केले होते. छबिलदास मेहता यांच्यासारखे नेते या पक्षाकडे आहेत. दंगलीच्या पार्श्वभूमीवर धर्मनिरपेक्ष पक्ष एकत्र येतील, अशी अपेक्षा होती. पण काँग्रेसने हा आपला एकट्याचा वसा असल्याचे दाखवत राष्ट्रवादीकडे पाठ फिरविली. त्यामुळे निवडणुकीत राष्ट्रवादी उमेदवार अपयशी ठरले.

तथापि, लढविलेल्या 17 जागांपैकी सहा ठिकाणी या पक्षाचे उमेदवार दुसऱ्या क्रमांकावर होते, हे विशेष.मागे पवार यांनी समाजवादी काँग्रेस नावाचा एक पक्ष स्थापन केला होता. तेव्हाही त्यांनी केरळमध्ये समाजवादी काँग्रेसचे अधिवेशन घेतले होते. त्यामुळे महाराष्ट्राबाहेर जाण्याचा जाणीवपूर्वक प्रयत्न पवार सुरुवातीपासून करीत आहेत, यात शंका नाही. हे त्यांचे प्रयत्न असले तरी गुजरातेत त्यांचे काय काम, असा सवाल विचारला जाऊ शकतो. अधिवेशनाला स्थानिक लोकांच्या बेताच्याच उपस्थितीने फ्लॉप शो, अशीही टीका होणार. मित्रपक्षांच्या बैठकीत टवाळी होणार. असे असतानाही पवारांचे हे प्रयत्न चालू आहेत.

महाराष्ट्रातच आपली ताकद असावी, एवढ्यावर ते समाधानी असावेत, असे दिसत नाही. म्हणूनच ऐंेशीच्या दशकापासून बाहेरच्या राज्यांत त्यांचे प्रयत्न चालू आहेत.पक्षाची बांधणी करण्याचे काम बरेच कठीण असते. तो हवेवर बांधला जात नाही. राष्ट्रीय काँग्रेसच्या उभारणीच्या काळात आणि स्वातंत्र्यपूर्वकाळात देशाच्या बांधणीचे प्रयत्न करताना दादाभाई नवरोजी आणि त्यांच्या सहकाऱ्यांनी तसेच नंतरच्या काही पिढ्यांनी अपार कष्ट घेतले होते. याचा इतिहास विलक्षण आहे.

पक्षाची बांधणी करताना देशाच्या विविध विभागात त्यांनी बैठका आणि अधिवेशने घेतली होती. कार्यकारिणीच्या बैठकांची ठिकाणेही प्रत्येकवेळी भिन्न भिन्न असायची. भारतात अनेक भाषा आणि प्रांत होते. त्यातील प्रत्येक भाषिकाला जवळ करण्याचे, त्याचे त्या भागातील नेतृत्व स्वीकारण्याचे तत्त्व होते. अशी जोडणी करीत करीत काँग्रेस पक्ष उभा राहिला. त्याची पाळेमुळे देशाच्या कानाकोपऱ्यात गेली. तेव्हा या पक्षाने ब्रिटिशांना आव्हान दिले. त्यातून तो लोकप्रियतेच्या अशा शिखरावर गेला की समजातील सगळे थर या पक्षासोबत गेले.

सामुदायिक नेतृत्वाला पक्षात किंमत होती. त्या पिढ्यान्पिढ्यांच्या कर्तत्वावर पुढे सलग 25 वषेर् या पक्षाने राज्य केले व आजही एक मोठा पक्ष म्हणून तो अस्तित्वात आहे.काँग्रेस पक्ष देशाच्या मुख्य प्रवाह असताना पवारांसारखे शेकडो होतकरू तरुण या पक्षात आपापली भूमिका वठवत होते. ते महाराष्ट्राच्या क्षितिजावर चमकायला लागलेले असतानाच पक्षातील सामूदायिक नेतृत्वाच्या परंपरेला तडे जायला सुरुवात झाली. समाजात पाळेमुळे असेलेले नेतृत्व खच्ची करण्याचे प्रयत्न चालू झाले.

ज्यांच्या खांद्यावर विविध राज्यांत पक्ष उभा होता, ते नेतृत्व हळूहळू निष्प्रभ व्हायला लागले. या पार्श्वभूमीवर पवारांनी सवता सुभा उभारला आणि दिल्लीशी दोन हात चालू केले. दिल्लीच्या तख्ताशी दोन हात करण्याची महाराष्ट्राची परंपरा असल्याने त्यांच्या या राजकारणाला आपसूकपणे प्रादेशिकतेचे एक परिमाण लाभले. त्यातून किती बाहेर पडायचे आणि त्याचवेळी महाराष्ट्रातील पाया कसा राखायचा, हे द्वंद्व कायमचे त्यांच्यापुढे होते. या पार्श्वभूमीवर पवार आज राज्याच्या बाहेर पक्षाचा विस्तार करण्याचे प्रयत्न करीत आहेत. यातून काही राज्यांतील कार्यकतेर् त्यांच्याबरोबर आलेले आहेत. तसे ते सुरतेच्या अधिवेशनातही होते. पण राष्ट्रीय पक्षाच्या व्याख्येला साजेसे व्हावेत, अशी ही ताकद नाही. तसे हे प्रयत्न सहजासहजी यशस्वी होत नाहीत.

पवारांचे प्रयत्न यशस्वी होतील, असेही नाही. शंभरवेळा प्रयत्न केल्यानंतर यशाची एखादी टेकडी सर होते. तोपर्यंत टवाळी होत राहणार आहे. अशी टवाळी सहन करीतच त्यांचा पक्ष आजच्या घडीला महाराष्ट्रातील मोठा पक्ष म्हणून पुढे आला आहे.महात्मा गांधी आणि लोकमान्य टिळक यांच्या ऐतिहासिक संबंधांचा आधार घेत त्यांनी सुरतेत अधिवेशन घेतले. धर्मनिरपेक्षतेच्या आधारावर या राज्यात त्यांना प्रवेश करायचा आहे. त्यासाठी समविचारी पक्षांची एकजूट होण्याची आवश्यकता आहे. या हेतूनेच त्यांनी युपीएमधील धर्मनिरपेक्ष पक्षांच्या नेत्यांना आमंत्रित केले. केंदात ते सक्षमपणे कारभार करीत असल्याने इतर पक्षांच्या नेत्यांनी त्यांच्यावर स्तुतिसुमने उधळली. तरीही देशाच्या पातळीवर अशा प्रकारची आघाडी एकसंधपणे उभारणे, ती टिकणे हे सोपे नाही. अशा आघाडीचे नेतृत्व त्यांच्याकडे येण्याची शक्यता दिसत नाही.

ते तर सोडा पण आघाडीच्या राजकारणातही सामूदायिक नेतृत्वाचे तत्त्व अद्याप रुजले नाही. एखाद्याचे अस्तित्व मान्य करण्याची मानसिकता रुजली नाही. अशावेळी गुजरातसारख्या राज्यात इतर धर्मनिरपेक्ष पक्षांनी आपले खारीचे अस्तित्व मान्य करावे, ही अपेक्षाही सहजासहजी फलदूप होणारी नाही. पवार हे यशाबरोबरच आजवरच्या अनेक अपयशांचे धनी आहेत. पण आजही टवाळीची तमा न बाळगता, संकोचाने ओशाळून न जाता त्यांचे प्रयत्न जारी आहेत. शेवटी इतिहासच त्यांचे स्थान ठरवेल, इतकेच या घडीला म्हणता येईल.

- प्रताप आसबे

 
</text>
</doc>
