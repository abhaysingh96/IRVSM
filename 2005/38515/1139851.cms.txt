<doc>
<docno>1139851.cms.txt</docno>
<text>
 
महामुंबई
ठाण्यात 'लॉ क्लिनिक' सुरू होणार
[ Sunday, June 12, 2005  06:07:44 pm]


मुंबई टाइम्स टीम
ठाणे : देशाला स्वातंत्र्य मिळून 57 वर्षं झाली तरीही महिलांचं शोषण आणि त्यांच्याशी असमान व्यवहार अजूनही सुरू आहेत. हा भारतीय संस्कृती व सभ्यतेवर मोठा कलंक आहे, असं प्रतिपादन मुंबई हायकोर्टाचे मुख्य न्यायमूतीर् दलबीर भंडारी यांनी शनिवारी केलं.

विधी सेवा प्राधिकरण आणि असोसिएशन ऑफ रोटरी क्लब यांनी आयोति केलेल्या कायदा साक्षरता शिबिराचं उद्घाटन करण्यासाठी न्या. भंडारी गडकरी रंगायतनमध्ये आले होते.कायदा साक्षरतेचं काम केवळ शहर व गाव पातळीवर मर्यादित न ठेवता प्रत्येक व्यक्तीपर्यंत नेण्याची गरज असल्याचं त्यांनी सांगितलं. लोकसंख्येत 50 टक्के वाटा असलेल्या महिलांना आजही हुंडाबळी, शारीरिक शोषण, भेदभाव, आत्महत्या, असमानतेच्या वागणुकीला तोंड द्यावं लागत हे संस्कृतीला अनुसरून नाही, असं न्यायमूर्ती भंडारी यांनी सांगितलं. या वेळी समाजाचा मोठा वर्ग न्यायापासून वंचित असल्याची कबुलीही त्यांनी दिली.

महाराष्ट्र राज्य विधी सेवा प्राधिकरणाचे अध्यक्ष न्या. अजित शहा यांनी येत्या जुलैमध्ये ठाण्यात जिल्हा न्यायालय व लॉ कॉलेजमध्ये मिळून दोन 'लॉ क्लिनिक' सुरू करणार असल्याची घोषणा केली. देशातील 35 कोटी दारिद्यरेषेखालील लोकांना न्यायाची संकल्पनाही माहीत नाही. त्यांच्यात कायदा हेच शाश्वत सत्य असल्याची जाणीव निर्माण करण्यासाठी कायदा साक्षरता शिबिरं भरवली जात असल्याचं, शहा यांनी सांगितलं.या वेळी लोकन्यायालयाच्या भित्तीपत्रकाचं प्रकाशन न्या. भंडारी यांच्या हस्ते करण्यात आले. कार्यक्रमासाठी न्या. अभय ओक, ठाणे जिल्हा व सत्र न्यायाधीश अनुपम धोलकिया, न्या. चित्तरंजन धर्माधिकारी, रोटरीचे प्रांतपाल राहुल तिंबाडिया आदी उपस्थित होते.

 
</text>
</doc>
