<doc>
<docno>1139639.cms.txt</docno>
<text>
 
महामुंबई
सगळे आरोपी सुटले
[ Sunday, June 12, 2005  12:36:44 am]


मुंबई (म. टा. प्रतिनिधी) : मुंबईकरांचे लक्ष लागून राहिलेल्या घाटकोपर बाँबस्फोट खटल्यातील आठही आरोपींना कमकुवत पुराव्यांमुळे संशयाचा फायदा मिळून पोटा कोर्टाने शनिवारी त्यांची निदोर्ष मुक्तता केली. मुंबईला अस्थिरतेच्या खाईत लोटणाऱ्या 2002-2003 या कालावधीतील बाँबस्फोट मालिकेतील या पहिल्याच खटल्याच्या निकालात पोलिस तपासातील त्रुटी सामोऱ्या आल्याने अन्य प्रकरणांतील पोलिस तपास आणि साक्षीपुरावे यांच्याबाबत कसोटीची परिस्थिती निर्माण झाली आहे.

विशेष पोटा न्यायाधीश ए. पी. भंगाळे यांनी सहा जूनपासून निकालपत्र वाचनास प्रारंभ केला होता. 250 पानांच्या या निकालपत्राचा अंतिम आदेश 'उपलब्ध साक्षीपुराव्यांच्या आधारे आरोपींना संशयाचा फायदा देऊन मुक्त केले जात आहे', असा, केवळ एका ओळीचा होता. आरोपींचे कबुलीजबाब संशयास्पद असून त्यावर अवलंबून राहणे अशक्य आहे, असे निरीक्षण नोंदवून त्यात पोलिस तपासाबाबतचा अप्रत्यक्ष अभिप्रायच नोंदवला आहे.

डॉ. मतीन याच्याकडे औरंगाबादला कटकारस्थानाशी संबंधित सापडलेल्या सीडी, अल कायदा या दहशतवादी संघटनेचे मॅन्युअल तसेच अन्य कागदपत्रांचा पंचनामा अयोग्य पद्धतीने केला गेला असल्याचेही निकालात म्हटले आहे. या खटल्यातील एक आरोपी ख्वाजा युनूस हा 'रहस्यमय पद्धतीने गायब' झाल्याने त्याचा शोध घेण्याचा प्रयत्न करण्यात यावा, अशी अपेक्षाही व्यक्त करण्यात आली आहे. खटल्यात 11 साक्षीदार उलटले. ज्या बसमध्ये हा स्फोट झाला होता, तिच्या कंडक्टरनेही साक्ष फिरवल्यानंतर खटल्याची दिशाच जणू निश्चित झाली.

दोन डिसेंबर 2002 रोजी घाटकोपर रेल्वे स्टेशननजीक एका बसमध्ये घडवून आणण्यात आलेल्या या स्फोटात दोन जण ठार तर 49 जण जखमी झाले होते. या प्रकरणी कट रचल्याच्या आरोपावरून 29 संशयितांची यादी तयार करण्यात आली होती. त्यातील नऊजण अद्याप 'वॉन्टेड' असून 10 जणांची जामिनावर मुक्तता करण्यात आली. एका आरोपीचा मृत्यू झाला, तर ख्वाजा युनूस संशयास्पदरीत्या गायब झाला. तो फरारी असल्याचे आरोपपत्रात म्हटले असले, तरी त्याचा कोठडीमृत्यू झाल्याचा निष्कर्ष सीआयडीने काढला आहे.

उर्वरित आठ आरोपींवर आरोपपत्र दाखल होऊन पुढे आलेल्या साक्षीपुराव्यांच्या आधारे त्यांना संशयाचा फायदा देत न्या. भंगाळे यांनी त्यांची मुक्तता केली आहे. डॉ. अब्दुल मतीन (29), शेख मोहम्मद मुजम्मिल(28), इम्रान रेहमान खान (33) , मोहम्मद अल्ताफ मोहम्मद इस्माईल (28) , तौकिफ शमशुल हमीद (27) , आरीफ हुसेन पानवाला (32), हारून रशीद लोहार (33) आणि रशीद अहमद अन्सारी (37) अशी या आठजणांची नावे आहेत.

पोलिसांनी नोंदवलेल्या गुन्ह्यानुसार, गोध्राकांडानंतर गुजरातमध्ये उसळलेल्या दंगलींचा बदला घेण्यासाठी हा 'लष्कर ए तोयबा' या दहशतवादी संघटनेच्या पुढाकाराने बाँबस्फोटाचा कट रचण्यात आला होता. या कटात 'अल कायदा' तसेच 'स्टुडंट्स इस्लामिक' या संघटनांचाही हात होता. डॉ. अब्दुल मतीन याच्या जे. जे. रुग्णालयातील हॉस्टेलच्या खोलीवर या कटाचे तपशील ठरले. मात्र मतीन याच्या खोलीवर संशयास्पद व्यक्ती जमत व तिथेच कारस्थान रचले गेले ही बाब कोणत्याही साक्षीपुराव्यातून सिद्ध झाली नाही.

...........................................

अखेर न्याय मिळाला! 'अखेर आम्हाला न्याय मिळाला...'

मुख्य आरोपी डॉ. अब्दुल मतीन बोलत होता. मध्यम उंचीचा 29 वर्षांचा हा तरुण गुन्हेवैद्यक शास्त्रातील डॉक्टर आहे. औरंगाबादच्या सरकारी मेडिकल कॉलेजमध्ये अध्यापक असणाऱ्या डॉ. मतीनला निदोर्ष मुक्ततेनंतर परत त्याच ठिकाणी रुजू होण्याची इच्छा आहे. 'अर्ज तर करणार आहे, पाहू परत घेतात का ते! नाहीतर स्वतंत्र प्रॅक्टिस सुरू करेन. गेली दोन वषेर् मी आणि माझ्या कुटुंबियांनी विनाकारण खूप सोसले,' असे तो म्हणतो. ख्वाजा युनूस प्रकरणाचा पाठपुरावा करणार का असे विचारता, 'तसे करण्याचा विचार तर आहे, पण मी एकटा काय करणार? तरीही या प्रकरणाची तड लागावी असे मला वाटते. त्यासाठी मला जे शक्य ते मी करेन,' असे उत्तर त्याने दिले

. ........................................

मोठा धक्का

मुंबई (म. टा. प्रतिनिधी) : 'घाटकोपर बॉम्बस्फोटातील आरोपी अशाप्रकारे सुटणे हा आमच्यासाठी मोठा धक्का आहे. खटल्याच्या निकालामुळे आमची निराशा झाली आहे. संपूर्ण निकाल हाती आल्यानंतरच त्याविरोधात अपील करण्याबाबत निर्णय घेऊ,' अशी प्रतिक्रिया पोलिस आयुक्त अनामी रॉय यांनी व्यक्त केली. या खटल्याचा तपास करणाऱ्या यंत्रणेने त्यांच्या परीने तपास करून पुरावेही सादर केले होते. मात्र नेमके काय झाले ते आता सांगणे शक्य नाही, असेही ते म्हणाले

.........................................

हायकोर्टात आव्हान देणार!

बाँबस्फोटांसारख्या दहशतवादी कृत्यांत थेट पुरावा मिळणे अवघड असते, मी बाँब ठेवला असे कोणताही आरोपी मान्य करणेच शक्य नाही. हे लक्षात घेता यासारखे खटले हे परिस्थितीजन्य पुराव्यांच्या आधारेच लढवावे लागणार हे उघड आहे अशी प्रतिक्रिया विशेष सरकारी वकील रोहिणी सालियन यांनी पत्रकारांशी बोलताना व्यक्त केली. या खटल्याचे संपूर्ण तपशीलवार निकालपत्र अद्याप हाती यावयाचे आहे. त्यात काय म्हटले आहे ते पाहून आम्ही कुठे कमी पडलो ते बघू आणि बाँबस्फोटांच्या अन्य खटल्यांत या त्रुटींची भरपाई कशी करता येईल त्यावरही विचार करू, असे सांगत त्यांनी विशेष पोटा कोर्टाच्या या निकालाला सरकार मुंबई हायकोर्टात आव्हान देणार असल्याचे स्पष्ट केले.

 
</text>
</doc>
