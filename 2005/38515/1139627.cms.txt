<doc>
<docno>1139627.cms.txt</docno>
<text>
 
महामुंबई
राष्ट्रवादीचा 'सुरत शो' फ्लॉप
[ Sunday, June 12, 2005  12:29:10 am]


नरेंद पाठक

मुंबई : नरेंद मोदी यांच्या गुजरातमधील 'डायमंड सिटी'त अखिल भारतीय पक्ष असे बिरुद मिरविणाऱ्या राष्ट्रवादी काँग्रेसचे सहावे राष्ट्रीय अधिवेशन वातानुकूलित वल्लभभाई स्टेडियममध्ये एखाद्या मल्टीनॅशनल कंपनीची वाषिर्क सर्वसाधारण सभा पार पडावी, अशा थाटात पार पडले. या 'राष्ट्रीय' अधिवेशनाची कसलीही छाप सुरतेवर पडलेली नव्हती.

किंबहुना गुजरातमधील जनता या अधिवेशनाकडे फिरकलीच नाही. या निमित्ताने पक्षाध्यक्ष शरद पवार यांचा शताब्दी एक्स्प्रेसमधून 'रेल शो' आणि सुरतमध्ये 'बैलगाडी शो' 'थाटात' पार पडला, पण एकंदरीत हा 'फ्लॉप शो' ठरला. देशाचे कृषिमंत्री आणि राष्ट्रवादीचे सुप्रीमो शरद पवार हे राष्ट्रीय पातळीवरचे नेते आहेत. शिवाय केंदातील सत्ताधारी आघाडीमधील महत्त्वाचे भागीदार.

यापुढे देशात भारतीय जनता पक्षासारख्या धर्मार्ंध पक्षाला सत्तेवर येण्यापासून रोखण्यासाठी धर्मनिरपेक्ष पक्षांची आघाडी पवार यांच्या नेतृत्वाखाली स्थापन होणार, असे चित्र या अधिवेशनानिमित्त तयार करण्यात आले होते. अधिवेशनाला लालूप्रसाद यादव उपस्थित राहतील, असा दावा केला जात होता.

बिहार निवडणुकीच्या निमित्ताने भाजपविरोधात तेथील धर्मनिरपेक्षवादी पक्षांनी एकत्र यावे यासाठी पवार पुढाकार घेणार असल्याचे सांगितले जात होते. प्रत्यक्षात लालू अधिवेशनाकडे फिरकलेच नाहीत. त्यांचे कट्टर विरोधक रामविलास पासवान उपस्थित असले, तरी घणाघाती भाषण देण्यापलीकडे त्यांनीही या आघाडीबाबत फारशी उत्सुकता दर्शवली नाही.

डाव्या पक्षांचे संसदेत 61 खासदार असताना आपले नेतृत्व दुसऱ्या कोणाकडे देण्यास हे पक्ष तयार नाहीत. एकंदरीत धर्मनिरपेक्ष आघाडी स्थापन करण्याच्या आवाहनापलीकडे अधिवेशनात फारसे काही घडले नाही.

 
</text>
</doc>
