<doc>
<docno>1139620.cms.txt</docno>
<text>
 
देश-विदेश
'चांगला धडा मिळाला'
[ Sunday, June 12, 2005  12:21:25 am]


नवी दिल्ली ( वृत्तसंस्था ) : 11, अशोक रोड हे भाजपचे मुख्यालय निवडणुकीतील मोठा विजय किंवा बड्या नेत्याचा वाढदिवस असल्यासारखे नटलेले... ढोलताशे, फटाके, नाचणारे कार्यकर्ते आणि झेंडूच्या माळा घेऊन स्वागताला उभे नेते, असा उत्सवाचा माहोल... रुसलेल्या लालकृष्ण अडवाणींचे पक्षाध्यक्षपदी परतणे साजरे करण्याची ही जय्यत तयारी होती. जमा झालेल्या कार्यर्कत्यांसमोर बोलताना अडवाणींनी जीना वादाबद्दल अवाक्षरही न काढता, बिहार निवडणुकांबद्दल भाषण ठोकले. पण पदाधिकाऱ्यांच्या बैठकीत ते या विषयावर बोलले. त्यातील 'गेल्या पंधरवड्यात मला मिळालेला अनुभव असाधारण आणि अनपेक्षित होता आणि त्यापासून मला मोठाच धडा मिळाला. हा अनुभव पक्षाचे काम करताना उपयोगी पडेल', एवढेच विधान पक्षप्रवक्ते सुषमा स्वराज यांनी उघड केले, अर्थात, तेही बरेच काही सांगणारे होते.

भाजपची अंतर्गत बाब असल्याचे सांगत प्रतिक्रियेपासून दूर राहणाऱ्या काँग्रेस शनिवारी या पूर्ण प्रकरणावर बोलती झाली. भाजपचे नेतृत्व ढोंगी, गोंधळलेले आणि दिशाहीन असल्याचे प्रवक्ते आनंद शर्मा यांनी सांगितले. भाजपपाशी कोणतेही मुद्दे नाहीत आणि ते जबाबदार विरोधी पक्षाची साधी कर्तव्ये पार पाडण्यास नालायक ठरत आहेत, असे शालजोडीतले देत काँग्रेसने प्रतिक्रिया दिली. गांधीजींच्या स्वातंत्र्य-लढ्यापासून दूर राहणाऱ्या मुस्लिम लीग आणि राष्ट्रीय स्वयंसेवक संघ या प्रतिगामी शक्तींचा वारसा चालवणाऱ्यांनी आजतरी देशाची दिशाभूल करू नये, असा सल्लाही त्यांनी दिला.

वास्तूची जादूजीना वाद टिपेला पोहोचलेला असताना अडवाणींनी अचानक घूमजाव केल्याची कारणे शोधण्यासाठी राजकीय तज्ज्ञ कितीही खलबते करोत, पण त्याचे खरे कारण वास्तुशास्त्रात दडले असल्याचा विश्वास अनेक पदाधिकाऱ्यांना आहे. पक्ष मुख्यालयातील मेन हॉलमध्ये नेत्यांची बैठकव्यवस्था दक्षिणेकडे तोंड केलेली होती, तर पदाधिकारी उत्तरेकडे तोंड करून बसतील अशी व्यवस्था होती. ही मांडणी वास्तुशास्त्रानुसार वादाला कारणीभूत होती.

त्यामुळेच मंगळवारी झालेली पक्षाच्या संसदीय मंडळाची बैठकही फोल ठरली होती म्हणे! त्यामुळे अत्यंत घाईगडबडीत नेत्यांसाठी पूर्वाभिमुख आणि पदाधिकाऱ्यांसाठी उत्तराभिमुख बैठकरचना करण्यात आली. नव्या रचनेत शुक्रवारी पार पडलेल्या बैठकीत जादूची कांडी फिरली आणि अडवाणी परतले.

 
</text>
</doc>
