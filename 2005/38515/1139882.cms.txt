<doc>
<docno>1139882.cms.txt</docno>
<text>
 
बहुतांची अंतरे
'अडाणी' की 'ढोंगी'?
[ Sunday, June 12, 2005  07:51:11 pm]


लालकृष्ण अडवाणी यांच्या ढोंगीपणाचा बुरखा फाडणारा अग्रलेख (म. टा. 7 जून) आवडला. जीना हे किती धर्मनिरपेक्ष (सेक्युलर) होते, याचा पुरावा, त्या काळी पंजाब हायकोर्टाचे न्यायाधीश जी. डी. खोसला यांनी लिहिलेल्या 'स्टर्न रेकनिंग' या पुस्तकात मिळतो. पृष्ठ क्र. 314, परिशिष्ट 1 मध्ये मुस्लिम लीगने 'डायरेक्ट अॅक्शन'च्या संदर्भात काढलेल्या पत्रकातील काही सौम्य कलमे खालीलप्रमाणे आहेत.

(2) पाकिस्तान स्थापनेनंतर पूर्ण भारत जिंकून घ्यावा.(3) भारतातील सर्वांना इस्लामची दीक्षा घ्यावी.(4 अ) सर्व हिंदूंचे कारखाने आणि दुकाने नष्ट करावीत किंवा लुटून, ती लूट लीगच्या कार्यालयात जमा करावी. (4 क) सर्व देवळे नष्ट करावीत. (4 ह) हिंदू संस्कृतीचा नाश करावा.जीना हे मुस्लिम लीगचे सवेर्सर्वा होते. तेव्हा वरील प्रकारचे प्रत्रक त्यांच्या संमतिविना प्रसिद्ध होणे अशक्य होते.

अडवाणी यांनी जीनांच्या या पैलूकडे दुर्लक्ष तर केलेच पण फाळणीनंतर सर्वस्वाचा होम झाल्यामुळे भारतात निघून आलेल्या हजारो निर्वासितांचीही घोर उपेक्षा केली. तेव्हा धर्मनिरपेक्षतेची नव्याने व्याख्या करणारे अडवाणी हे 'अडाणी' की 'ढोंगी'?

अ. वा. नातू, मुलुंड, मुंबई.

 
</text>
</doc>
