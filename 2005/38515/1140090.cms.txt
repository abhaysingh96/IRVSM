<doc>
<docno>1140090.cms.txt</docno>
<text>
 
महामुंबई
गिरणजमिनी वाचवण्यासाठी संघटना एकत्र
[ Sunday, June 12, 2005  11:55:40 pm]


म. टा. प्रतिनिधी

मंुबई : गिरण्यांच्या जमिनीच्या विक्रीबाबत गिरणी मालकांना दिलेल्या अधिकारांच्या विरोधात आता कामगार आणि सामाजिक संघटनांनी दंड थोपटले आहेत. गिरण्यांच्या जमिनीचा वापर मंुबईच्या विकासासाठीच झाला पाहिजे, अशी भूमिका घेत बदल करण्यात आलेल्या विकास नियमावलीविरोधात कोर्टात सुरू असलेल्या लढ्याला पाठिंबा देण्याचा निर्णय या संघटनांच्या 'मंुबई पीपल्स अॅक्शन कमिटी'ने घेतला आहे.

कामगार नेते शांती पटेल, दादा सामंत आणि दत्ता इस्वलकर हे या समितीचे निमंत्रक आहेत. कापड गिरण्यांच्या उभारणीसाठी मालकांना अत्यल्प दरात जमिनी देण्यात आल्या होत्या. पण आता कापड उद्योगाला घरघर लागली आहे. अनेक गिरण्या बंद पडल्या आहेत. त्या काळी अत्यल्प दरात मिळालेल्या जमिनी विकून भरमसाठ पैसे कमावण्याचा मालकांना काय अधिकार आहे, असा सवाल समितीने केला आहे.

इस्वलकर म्हणाले की, विकास नियमावलीबाबतच्या पहिल्या कायद्यानुसार गिरण्यांची 600 एकर जमिनीपैकी महापालिकेला विकास कामांसाठी (मैदाने, उद्याने इत्यादी) 200 एकर, तर 200 एकर जमीन अल्पउत्पन्न गटासाठी घरबांधणी करण्याकरिता दिली जाणार होती. पण या 2001 साली या नियमांमधील हे कलम गाळण्यात आले. त्याचे दुष्परिणाम होणार आहेत. शहराच्या विकासासाठी कमी जमीन आणि मालकावर्गाची धन करण्यासाठी त्यांना जास्त जमीन, असे समीकरण तयार झाले आहे.

मालकवर्ग या जमिनींवर शॉपिंग मॉल, बिग बझार किंवा मल्टिप्लेक्स उभारणार आणि पैसे कमावणार, त्यात या शहराचा काय फायदा होणार, सामान्य नागरिकाचे कोणते हित साधले जाणार, असा सवाल करून या जमिनींचा वापर सर्व घटकातील लोकांसाठीच झाला पाहिजे, असे इस्वलकर यांनी ठासून सांगिलते. कुठल्या विभागातील गिरण्यांच्या जमिनींचे काय करायचे, याचा काहीच आराखडा सरकारकडे नाही. विकास नियमावलीतून जमिनीच्या मालकीचे कलम वगळण्यात आले आहे, त्या विरोधात 'बॉम्बे एन्व्हॉयरमेंट ग्रुप'ने कोर्टात दाखल केलेल्या याचिकेत सहभागी व्हायचे समितीने ठरविले आहे. या लढ्यात सर्वसामान्यांनाही सहभागी केले जाणार आहे. त्यासाठी 21 जून रोजी समितीने परळ शिरोडकर सभागृहात मेळावा आयोजित केला आहे.

 
</text>
</doc>
