<doc>
<docno>1139607.cms.txt</docno>
<text>
 
महामुंबई
स्वरगंगेतील आनंदयात्री
[ Sunday, June 12, 2005  12:08:57 am]


गाण्यांच्या अवीट गोडीनं रसिक तृप्त होताना ती गाणी गायकांना मात्र मोठं आव्हान वाटतं. अशी संगीतरचना करणारे श्रीनिवास खळे अखंड साधनेत मग्न असतात. 'शुक्रतारा'स्वरबद्ध करण्यापूवीर् त्यांनी 11 चालींचे मुखडे बांधले. अशा प्रतिभावंत संगीतकाराचा अभिष्टचिंतन सोहळा 12 जून रोजी संध्याकाळी सहा वाजता 'हृदयेश आर्टस'ने आयोजित केला आहे.

भारतरत्न लता मंगेशकर यांच्या हस्ते खळेअण्णांचा सत्कार पं. हृदयनाथ मंगेशकर व कविवर्य मंगेश पाडगांवकर यांच्या प्रमुख उपस्थितीत संपन्न होणार आहे. त्यानिमित्ताने...आकाशवाणीच्या 'भावसरगम' काळात खळे-पाडगांवकर, खळे-राजा बढे, खळे-वारा कांत असे आनन्दवनातले हिरवे रावे उडत राहिले आणि उत्तम शब्दकळेला विचारपूर्वक दिलेला दळदार स्वरसाज गीतागीतातून बहरत राहिला. खळे अण्णा म्हणतात, ''केवळ लतादीदी, आशाताई, भीमसेन अण्णाच नव्हे, तर सुमन कल्याणपूर, कृष्णा कल्ले, कुमुद भागवत, मालती पांडे, कुंदा बोकील, उषा मंगेशकर, माणिक वर्मा, वीणा सहस्त्रबुद्धे, कविता कृष्णमूतीर्, देवकी पंडित - प्रत्येक गायिकेच्या गळ्याला साजेल, पेलेल, शोभेल अशा रचना मी गाऊन घेतल्या; तर अरुण दाते, सुरेश वाडकर, प्रल्हाद शिंदे, वसंतराव देशपांडे, बालमुरलीकृष्ण, शंकर महादेवन, उल्हास कशाळकर अशा विविध गळ्यांना सजणारी, खुलणारी, गीतं मी गाऊन घेऊ शकलो.

माझ्या चाली माझ्यानंतर किमान शंभर वर्षं तरी जिवंत रहायला हव्यात, असं मला वाटतं.''एकीकडे जीवनाचे दशावतार भोगत असताना, सांसारिक अडचणी, संकटांना तोंड देत असतानाही खळे अण्णांनी आपल्या प्रतिभेचा दिवा सतत जागता ठेवला. प्रयोगशीलतेचा वसा सोडला नाही. म्हणून तर त्यांच्या संगीत दिग्दर्शनात लतादीदी आणि भीमसेनअण्णा 'राम श्याम गुन गान'सारखी रचना एकत्र येऊन गाइले.

खळेंची चाल गाणं हे प्रत्येक गायकाला आव्हान वाटत राहिलं. 'शुक्रतारा'सारखं ध्रुवाचं अढळपद मिळालेलं एखादं गाणं स्वरबद्ध करण्यापूवीर् त्यांनी अकरा विविध चालींचे मुखडे बांधले. तर देवकी पंडितने गाइलेलं 'वृंदावन मनमोहन मनमोहन' या गाण्याची चाल बांधताना त्यांनी सात रागांची योजना केली. अशा अनेक प्रयोगातून त्यांची भाववीणा अखंड वाजत राहिली आहे.

हीच प्रयोगशीलता आणि सौंदर्यशोधकता त्यांनी दिलेल्या नाटकांच्या चालींमध्येही दिसते 'पाणिग्रहण' नाटकाच्या चाली (उगवला चंद पुनवेचा, प्रीती सुरी दुधारी) पारंपरिक नाट्यसंगीताची पाठराखण करणाऱ्या तर 'विदूषक'च्या चाली भावगीतसदृश, चिं. त्र्यं. खानोलकरांचं 'देवाचे पाय' लोकसंगीताच्या बाजावर आरूढ, (भीडं भीडं, लाडं लाडं - ही लावणी) अशी कित्येक उदाहरणं देता येतील.1958 च्या 'यंदा कर्तव्य आहे' पासून त्यांनी मोजक्याच चित्रपटांना संगीत दिलं. त्यातही त्यांची प्रतिभा खुलली. बोलकी बाहुली, जिव्हाळा, सोबती अशा चित्रपटांमधून अनेक लोकप्रिय आणि तरल गाणी मराठी चित्रसृष्टीला मिळाली. उदा. गिरीधरापुढे या नाचिन मी, आई आणखी बाबा यातून, देवा दया तुझी ही, लळा जिव्हाळा शब्दच खोटे, पाण्यातले पहाता, या चिमण्यांनो.माध्यम कोणतंही असो. खळे शब्दांना नव्हे, तर भावनांना संगीत देणारे संगीतकार ठरतात. कविवर्य पाडगावकर म्हणतात, ''वादी संवादी सुरांचं जीवनगाणं देवाचा कौल मानून खळे आजवर हसतमुखाने जगत आले आहेत.

ते दु:खाला असा काही स्पर्श करतात की त्याचं जीवनगाणं व्हावं.'''सुंदर ते ध्यान' या यमन कल्याणात बांधलेल्या अभंगातला दुसऱ्या कडव्यातला 'कोमल रिषभ' ऐकून गुलाम मुस्तफा खाँ असं म्हणाले होते, ''अरे, ये तो यमनकल्याणमें होनाही चाहिये!'' तेव्हा ही किमया दीदीच्या स्वगीर्य सुरांची असते, तशीच खळ्यांच्या प्रतिभेची आभा असते. 'एका तळ्यात'सारख्या गाण्यावर बाले लोक नाच करतात, तर 'या चिमण्यांनो' 'एका तळ्यात'च्या चाली ऐकून गदिमा विचारतात, ''खळे अण्णा, तू कविता करतोस काय रे? कसं कळतं तुला मला काय म्हणायचंय् ते?'' 'या चिमण्यांनो' - हे आपलं सर्वाधिक आवडतं गाणं आहे, असं सुनील गावस्कर अभिमानाने सांगतात.

पाकिस्तानच्या राजदूताकडे 'अभंग तुकयाचे, अभंगवाणी, राम श्याम गुन गान' या ध्वनिफीती आवर्जून असतात. खळे अण्णांनी चाली दिलेली दोन महाराष्ट्रगीतं शाहीर साबळेंच्या आवाजात महाराष्ट्राच्या दऱ्याखोऱ्यात निनादत राहतात. दूरदर्शनच्या कार्यक्रमात संगीतकार नौशादजी म्हणतात, ''अगर, मुझे मौका मिलता, तो मैं खुदही उनका शागीर्द बनता.''जाता जाता खळे अण्णांनी दिलेल्या बालगीताच्या अक्षय खजिन्याचा उल्लेखही व्हायलाच हवा. 'मैनाराणी चतुरशहाणी, चंदाराणी, गोरी बाहुली, एक कोल्हा बहु भुकेला (ग.दि.मा.), किलबिल किलबिल, विहीणबाई, टपटप टपटप (शांता शेळके), शाळा सुटली पाटी फुटली (योगश्वर अभ्यंकर), गंमाडी गंमत जम्माडी जंमत (आशा गव्हाणकर)' कितीकांची बालपणं या बालगीतांनी दरवळली आहेत.खळे-पाडगांवकर या भाग्य योगाने तर स्वरताल, लय, स्पर्श, गंध यांची जादू फुलविणाऱ्या हळुवार द्वंद्वगीतांचं सुंदरबन निर्माण केलं आहे.

'शुक्रतारा', 'हात तुझा', 'सर्व सर्व विसरू दे', अशा अनेक द्वंद्वगीतामधला सुसंस्कृत हळवेपणा, भावनांची श्रीमंती, हा स्वतंत्र लेखनाचा विषय ठरेल.आज वयाच्या ऐंशीव्या वषीर् जीवघेण्या दुखण्यांचे प्रहार वरचेवर झेलत खळेअण्णा चाली रचण्यात मग्न असतात. एरवी थरथरणारी त्यांची बोटं हामोर्नियमवर स्थिरावली की जादू झाल्यासारखी फिरू लागतात. समोर सरस्वतीची मूतीर् असते. तिचीच ही किमया असावी. कधीकाळी हीच हामोर्नियम विकून संगीताला राम राम ठोकण्याचा विचारही त्यांच्या मनात आला होता. त्यापासून त्यांना परावृत्त केलं त्यांच्या पत्नी वसुमतीताईंनी! आजही खळ्यांच्या चालींचा पहिला श्रोता त्याच आहेत!शरीरात साखरेचा कारखाना जोरात सुरू असतो.

त्यातलीच साखर त्यांच्या चालीत उतरते की काय न कळे. अर्थात त्यांच्या सृजनशक्तीवर मात्र त्या साखरेचा काहीही विपरीत परिणाम झालेला नसतो. एकीकडे लावण्यांच्या ताज्या चाली तयार असतात तर दुसरीकडे देवकी पंडित, उल्हास कशाळकर, पद्मा तळवलकर यांच्यासाठी नवीन चालींचं काम सुरू असतं. ही उमेद पाहिली की अंतर्यामी सूर गवसला नाही आज किनारा या पाडगावकरांच्या ओळीची प्रचीती येते.

हा अनुभव शतायु होवो हीच ईशचरणी प्रार्थना!या प्रतिभावंत संगीतकाराचं अभिष्टचिंतन करणारा हृद्य सोहळा दिनांक 12 जून रोजी संध्याकाळी सहा वाजता षण्मुखानंद सभागृहात 'हृदयेश आर्टस' या संस्थेने आयोजित केला आहे. भारतरत्न लता मंगेशकर यांच्या हस्ते खळेअण्णांचा सत्कार पं. हृदयनाथ मंगेशकर व कविवर्य मंगेश पाडगांवकर यांच्या प्रमुख उपस्थितीत संपन्न होणार आहे. शब्दसुरांच्या मैफली सजविणारे हे दिग्गज कलावंत व्यासपीठावर एकत्रितपणे पाहताना 'जागून ज्याची वाट पाहिली ते सुख आले दारी' अशी रसिकांची मनोवस्था होणार हे नि:संशय!

- मंगला खाडिलकर

 
</text>
</doc>
