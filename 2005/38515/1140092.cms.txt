<doc>
<docno>1140092.cms.txt</docno>
<text>
 
महामुंबई
प.उपनगरातील शिक्षक दोन महिने पगारावाचून
[ Sunday, June 12, 2005  11:59:02 pm]


प्रभाकर नारकर

मुंबई : पश्चिम उपनगरातील सुमारे अडीच ते तीन हजार शिक्षक व शिक्षकेतर कर्मचाऱ्यांना गेल्या दोन महिन्यांत पगार मिळू शकला नसून ऐन उन्हाळ्याच्या सुटीत पगार नसल्याने यातील अनेक शिक्षकांना बाहेरगावी न जाता हरीहरी करीत घरातच आपली सुटी घालवावी लागली आहे.अंधेरी ते मालाड या पट्ट्यातील सुमारे 60 शाळांमधील शिक्षक व शिक्षकेतर कर्मचाऱ्यांना एप्रिल व मे या दोन महिन्यांचा पगार मिळाला नसल्याचे 'शिक्षक लोकशाही आघाडी'चे मुंबईचे अध्यक्ष जनार्दन जंगले यांनी सांगितले.

मे महिन्याच्या प्रारंभी मिळणारा एप्रिल महिन्याचा पगार न मिळाल्याने बहुसंख्य शिक्षकांना मे महिन्याच्या सुटीत गावाला वा इतरत्र कुठेही जाणे शक्य झाले नाही आणि त्यांना घरखर्च कसा चालवायचा, या विवंचनेतच आपली सुटी घालवावी लागली, असे ते म्हणाले. जून महिन्याची 12 तारीख उजाडली तरी मे महिन्याचा पगारही या शिक्षकांना मिळू शकलेला नाही. यामुळे शिक्षकवर्गात संताप व्यक्त होत आहे. याबाबत दाद मागण्यासाठी शुक्रवारी शिक्षक लोकशाही आघाडीतफेर् जोगेश्वरी येथील शिक्षण निरीक्षकांच्या कार्यालयातील अधीक्षक भंडारे यांना घेराव घालण्यात आला होता. त्यावेळी, 'आमच्या कार्यालयाने पगाराची बिले तयार करून पुढे पाठविली होती. मात्र, सरकारकडूनच पैसे न आल्याने पगार होऊ शकले नाहीत,' असे त्यांनी सांगितल्याचे जंगले यांनी सांगितले.

शिक्षकांचे पगार वेळेवर न होण्याचे प्रकार वारंवार होत असल्याने आता 18 जून रोजी जोगेश्वरी येथील शिक्षण निरीक्षकांच्या कार्यालयासमोर शिक्षकांच्या वतीने निदर्शने करण्यात येणार असल्याची माहितीही त्यांनी दिली.

 
</text>
</doc>
