<doc>
<docno>1139859.cms.txt</docno>
<text>
 
महामुंबई: मुंबई टाइम्स
साहसी लडाख यात्रा
[ Sunday, June 12, 2005  06:23:29 pm]


लडाखला जीपने जायचं आणि तेही जीपने! वेड तर लागलं नाही ना? या अनोख्या प्रवासाची नुसती कल्पना ऐकूनच काही जणांनी आपल्या भुवया उंचावल्या. लडाखसारख्या निर्जन प्रदेशात सोळा-सतरा हजार फूट उंचीवरच्या रस्त्यावरून जीपने प्रवास करायचा म्हणजे अशा प्रतिक्रिया अपेक्षितच होत्या.

उंचावरचे खड्या चढणींचे मोटरेबल पासेस, वाटेत आडवे येणारे मोठे ओढे, कधीही कोसळणाऱ्या दरडी, अडीचशे-तीनशे किमीचा निर्जन प्रदेश आणि सगळ्यात महत्त्वाचं म्हणजे वातावरणातली अनिश्चिता. साधारण जून ते ऑक्टोबरव्यतिरिक्त या रस्त्यावर बऱ्याच ठिकाणी साठ-सत्तर फूट बर्फ असतं. त्यामुळे ठाण्याच्या अजित मराठे यांची लडाखची जीप सफारी अनेकांच्या कुतूहलाचा विषय ठरली.

अजित मराठे यांनी टोयोटा क्वालिसमधून लेह-लडाखची साहसी मुशाफिरी करायचं ठरवलं. या प्रवासासाठी जीपची तांत्रिक बाजू बळकट करत असतानाच दुसरीकडे प्रवासाचा आराखडाही तयार होत होता. मनालीनंतर मैलोन्मैल पेट्रोलपंपच नाहीत. त्यामुळे डिझेलचा अतिरिक्त साठाही करण्यात आला. लडाखला पोहोचणे हेच मुख्य ध्येय असल्याने प्रवासात कुठेही मुक्काम न करता मराठे आपल्या टीमसमवेत तिसऱ्या दिवशी दुपारी बारा वाजता मनालीला पोहोचले.

दुसऱ्या दिवशी हिमालयातल्या सर्वात उंचावरची जीप सफारी सुरू झाली. त्यांनी त्यादिवशी सकाळी सहा वाजता निघून 202 कि.मी.वरच्या भरतपूरला मुक्काम केला. या प्रवासात रोहतांग पास (समुद सपाटीपासून 2980 मीटर्स), सिम्सू, कियाँग, धारचा, बारालाचा पास (4892 मीटर्स) अशी मुख्य ठिकाणं लागली. नंतरचा प्रवास लाचांगला पास (5065 मीटर्स), तांगलांग पास (5360 मीटर्स) अशा अती उंचावरच्या प्रदेशातून झाला. या प्रवासाचा शेवट 'उपशी' इथे झाला.जगातला सगळ्यात उंचावरचा रस्ता म्हणजे नुबरा खोऱ्यातला खारडुंग पास (18380 फूट) व शोयोक खोऱ्यातला पनामिक पास (लेहपासून 171 किमी) मराठे टीमने आरामात पार केले.

लडाखमधली ही भटकंती केल्यावर पुढल्या पाच दिवसांत त्यांनी परतीचा प्रवास पूर्ण केला. मोहिमेचे नेते अजित मराठे सांगतात की, अगदी खड्या चढणींवरदेखील गाडी सुरळीत चालली. गाडीच्या इंजिनचं टेंपरेचर कधीही प्रमाणापेक्षा वाढलं नाही. ही सफर केवळ अविस्मरणीयच नाही तर असीम आनंद देणारी ठरली असं मराठे आवर्जून सांगतात.

थोडी रिस्क घेण्याची तयारी दाखवल्यानेच त्यांना हा आनंद मिळाला. परंतु त्यासाठी वेगावर नियंत्रण व मार्गावरच्या धोक्यांची शक्यता लक्षात ठेवणे, अशी पथ्यंही त्यांनी पाळली. अशी साहसयात्रा करू इच्छिणाऱ्यांनी ही पथ्यं लक्षात ठेवली म्हणजे झालं!

अजित मराठे- 25362315- प्रकाश पिटकर

 
</text>
</doc>
