<doc>
<docno>1140091.cms.txt</docno>
<text>
 
महामुंबई
बालमजूर मुक्ती मोहीम राज्यभर राबवण्याची मागणी
[ Sunday, June 12, 2005  11:57:06 pm]


म. टा. प्रतिनिधी

मुंबई : पोलिसांनी बालमजुरांच्या सुटकेसाठी मुंबईत सुरू केलेल्या कारवाईचे स्वागत करून, ही मोहीम राज्यव्यापी करण्याची मागणी 'बचपन बचाओ आंदोलन' या संघटनेचे अध्यक्ष श्रीनिवास कुलकर्णी यांनी केली आहे. बालमजूरमुक्तीच्या मोहिमेतील पोलिसांचा सहभाग अनिवार्य असला तरी कामगार विभाग व महसूल खात्यानेही पुढाकार घ्यायला हवा, असे कुलकर्णी यांनी म्हटले आहे.

पोलिसांकडून भारतीय दंड विधानाच्या कलम 376, बालगुन्हेगारी कायदाच्या कलम 23 व 26 तसेच बालकामगार प्रतिबंध अधिनियमाच्या कलम 3 व 14(1) अंतर्गत मालकांवर गुन्हे दाखल करण्यात येत आहेत. मात्र, बालमजुरांच्या पुनर्वसनासाठी वेठबिगार मुक्ती अधिनियामखालीही गुन्हे दाखल झाले पाहिजेत. त्याचबरोबर, सुप्रीम कोर्टाच्या निवाड्यानुसार मालकाकडून प्रत्येक कामगारामागे 20 हजार रुपये दंड वसूल करून सरकारतर्फे त्यात पाच हजार रुपयांची भर टाकून ही रक्कम संबंधित बालमजुराच्या नावे बँकेत ठेवणे आवश्यक असल्याचे कुलकर्णी यांनी सांगितले.

राज्याच्या इतर भागातही ही प्रथा सुरू आहे. भंडारा, सोलापूर, संगमनेर येथील विडी कारखाने, इचलकरंजी, मालेगाव, भिवंडी येथील यंत्रमाग उद्योग या ठिकाणी सर्रास बालमजुरांचा वापर केला जातो. भंडारा जिल्ह्यात एका पक्षाच्या राष्ट्रीय पातळीवरील नेत्याच्या विडी कारखान्यातही बालमजुरांना राबवून घेतले जाते. त्यामुळेच ही कारवाई राज्यभरात झाली पाहिजे. त्यासाठी 'बचपन बचाओ आंदोलना'तर्फे लवकरच आंदोलन सुरू करण्यात येणार असल्याचेही कुलकणीर् म्हणाले.

 
</text>
</doc>
