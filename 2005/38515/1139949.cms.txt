<doc>
<docno>1139949.cms.txt</docno>
<text>
 
महाराष्ट्र
आमदाराविरुध्द दंगलीचा गुन्हा
[ Sunday, June 12, 2005  09:02:01 pm]


म. टा. प्रतिनिधी

नाशिक : गाव पातळीवरील राजकारणातून उद्भवलेल्या भांडणातून एका दलित आदिवासी ग्रामपंचायत सदस्याच्या घरावर जमावाने केलेल्या हल्ल्यानंतर पोलिसांनी या जमावासोबत शिवसेनेचे आमदार काशिनाथ मेंगाळ यांच्याविरुध्द दंगलीचा गुन्हा नोंदविला आहे. त्यामुळे त्यांच्या अटकेची शक्यता आहे.

काही दिवसांपूर्वी टाके घोटी येथील ग्रामसभेत मेंगाळ यांच्याशी ग्रामपंचायत सदस्य गौतम पगारे यांची बाचाबाची झाली होती. त्यानंतर काही दिवसांनी या गावातील पाण्याच्या टाकीच्या भूमीपुजनाचा कार्यक्रम आयोजित करण्यात आला होता. त्यासाठी आमदार मेंगाळ, गटविकास अधिकारी आणि ग्रामपंचायत सदस्यांना आमंत्रण होते. मात्र, या कार्यक्रमाच्या निमंत्रणात भेदभाव केला गेल्याच्या मुद्द्यावरून दोन गटात वादावादी झाली. त्यानंतर कार्यक्रम रद्द करण्यात आला असून आपण त्याला येवू नये, असे आमदार मेंगाळ यांनी दूरध्वनीवरून कळविण्यात आले.नंतर आमदार मेंगाळ यांनी कार्यर्कत्यांना फोन लावला असता पुरवण्यात आलेली माहिती खोटी असल्याचे निष्पन्न झाले. त्यामुळे कार्यकर्ते आणि आयोजक संतापले.

खोटी माहिती देणारा दूरध्वनी ग्रामपंचायत सदस्य गौतम पगारे यांनी केल्याचे त्यांच्या लक्षात आले. त्यानंतर या 70 ते 80 कार्यर्कत्यांच्या जमावाने पगारे यांच्या घरावर हल्लाबोल केला. त्यांनी पगारे यांच्या घरावर दगडफेक करत तेथील सामान बाहेर काढून पेटवून दिले. पगारे आणि त्यांच्या साथीदारांना या जमावाने मारहाणही केली, अशी फिर्यांद इगतपुरी पोलिसांकडे दाखल करण्यात आली.

 
</text>
</doc>
