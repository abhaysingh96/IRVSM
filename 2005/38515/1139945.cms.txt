<doc>
<docno>1139945.cms.txt</docno>
<text>
 
महाराष्ट्र
पाणलोट प्रकल्पांसाठी 28 गावांची निवड
[ Sunday, June 12, 2005  09:01:06 pm]


म. टा. वृत्तसेवा

जळगाव : केंद सरकार पुरस्कृत हरियाली पाणलोट विकास प्रकल्प कार्यक्रमांतर्गत पहिल्या टप्प्यात जळगाव जिल्ह्याच्या सात तालुक्यांतील 28 गावांची निवड करण्यात आली असून तेथील पाणलोट विकासाच्या कामांसाठी आठ कोटी रुपये मंजूर करण्यात आले आहेत.

हरियाली पाणलोट विकास प्रकल्प कार्यक्रमांतर्गत निवड झालेल्या या 28 गावांना प्रत्येकी 30 लाख रुपये मिळणार आहेत. या 28 गावांतील सरपंच व ग्रामसेवकांची एक कार्यशाळा नुकतीच जिल्हा परिषदेत आयोजित करण्यात आली होती.

जिल्हा परिषदेचे अध्यक्ष अशोक कांडेलकर यांनी या कार्यशाळेचे उद्घाटन केले. या 28 गावांमधील ग्रामस्थांना या प्रकल्पाच्या माध्यमातून गावाचा विकास करण्याची उत्तम संधी मिळाली आहे. प्रत्येक गावाला मिळणाऱ्या 30 लाखाच्या निधीतून पिण्यासाठी तसेच शेतीसाठी पाणी देण्याबाबतच्या उपाययोजना केल्या जाणार आहेत. त्यातून शेततळे, गावतळे, नालाबांध, सिमेंट बंधारा, कोल्हापूर पध्दतीचे बंधारे, वनराई बंधारे आदी कामे करण्यात येतील, असे कांडेलकर यांनी सांगितले.

भूगर्भातील पाण्याचा उपसा मोठ्या प्रमाणावर होत असल्याने जलसाठा कमी होत आहे. उपरोक्त योजनांमुळे त्यास अटकाव होईल, अशी आशा त्यांनी व्यक्त केली. यावेळी अरुण निकम यांनी पाणलोट क्षेत्र विकास व लोकांचा सहभाग या विषयावर कार्यशाळेत मार्गदर्शन केले.

 
</text>
</doc>
