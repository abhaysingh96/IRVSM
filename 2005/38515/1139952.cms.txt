<doc>
<docno>1139952.cms.txt</docno>
<text>
 
महाराष्ट्र
धनगर समाजाचा मोर्चा
[ Sunday, June 12, 2005  09:05:41 pm]


म. टा. वृत्तसेवा

रत्नागिरी : पाणवठा खराब केल्याच्या वादातून पावसजवळील गोळप धनगर वस्तीवर चढवलेल्या अमानुष हल्ल्याच्या निषेधार्थ आणि हल्लेखोरांना अटक करण्याच्या मागणीसाठी शुक्रवारी दुपारी आमदार प्रकाश बापू शेंडगे यांच्या नेतृत्वाखाली रत्नागिरी जिल्हाधिकारी कार्यालयावर मोर्चा नेण्यात आला. या मोर्चाला तब्बल दीड हजारच्या आसपास धनगर उपस्थित होते.

शेंडगे यांनी मारुती मंदिराजवळ असलेल्या शिवाजीच्या पुतळ्याला हार घालून मोर्चाला प्रारंभ केला. त्यांनी या मोर्चाचे नेतृत्व केले. एका आठवड्याच्या आत आरोपींना अटक न झाल्यास आपण महाराष्ट्रभरात धनगर समाजला हाक देऊ आणि ते आंदोलन छेडतील, असा इशारा दिला. हल्लेखोरांना पकडेपर्यंत आपण शांत बसणार नाही, असेही त्यांनी सांगितले. धनगर समाजातील स्त्रियांवर अत्याचार केला जातो. त्यांच्या प्राणघातक हल्ले केले जातात. आबालवृद्धांची पिळवणूक केली जाते. त्यांच्या शेतेचे नुकसान केले जाते. हे अत्याचार थांबावेत म्हणून सरकारने दखल घ्यायला हवी, अशी मागणी मोर्चात करण्यात आली.

 
</text>
</doc>
