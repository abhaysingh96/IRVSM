<doc>
<docno>1139898.cms.txt</docno>
<text>
 
अग्रलेख
काळ सोकावतो आहे!
[ Sunday, June 12, 2005  08:20:23 pm]


'पौर्वात्य जगाचे स्कॉटलंड यार्ड', असे बिरुद लाभलेल्या मुंबई पोलिसांचे नाक पुन्हा एकदा कापले गेले आहे. घाटकोपर रेल्वे स्टेशनजवळ 2 डिसेंबर 2002 रोजी बेस्ट बसमध्ये झालेल्या बॉम्बस्फोट प्रकरणातील सर्वच्या सर्व आठ आरोपींची पोटा न्यायालयाने पुरेशा पुराव्याअभावी शनिवारी मुक्तता केली, ही गोष्ट मुंबईकरांना भयचकित करणारी आणि पोलिसांच्या कार्यक्षमतेची लक्तरे वेशीवर टांगणारी आहे.

अडीच वर्षांपूर्वी संध्याकाळी गदीर्च्या वेळी घाटकोपरला ऐन गजबजलेल्या वस्तीत हा भयानक स्फोट झाला. सुदैवाने मोठ्या प्रमाणावर जीवितहानी झाली नाही. पण मुंबई अतिरेक्यांच्या नजरेच्या टप्प्यात असल्याचे या घटनेने पुन्हा जगासमोर आणले. हा स्फोट ज्यांनी घडवून आणला, त्यांना पकडण्याचे आव्हान मुंबई पोलिसांसमोर होते. पुढे संशयितांना ताब्यात घेण्यात आले. त्यापैकी नऊजणांवर आरोपपत्र दाखल होऊन 'पोटा'च्या खास न्यायालयात खटला चालला. पण सय्यद ख्वाजा युनूस हा आरोपी 'गायब' झाला आणि खटल्यालाच वेगळे वळण मिळाले. तो पोलिसांच्या ताब्यातून बेपत्ता झाल्याचे सांगण्यात आले असले, तरी प्रत्यक्षात त्यास कोठडीतच मृत्यू आल्याचा संशय आहे.

'पोटा' न्यायालयाचे न्यायाधीश ए. पी. भंगाळे यांनी उरलेल्या सर्व आठ आरोपींना दोषमुक्त केले. सुनावणी चालू असताना अनेक साक्षीदार फुटले. बस कंडक्टरच्या साक्षीवर बरीच भिस्त होती. पण त्यानेही कानावर हात ठेवले, तेव्हाच खटल्याचे भवितव्य निश्चित झाले होते. त्या प्रमाणेच निकाल लागला. पण पोलिसांनी आरोपींच्या ज्या जबान्या नोंदवल्या, त्यांच्या वैधतेविषयीच न्यायालयाने संशय व्यक्त केल्याने तपासाच्या विश्वासार्हतेबद्दल शंका येऊ लागल्या आहेत.

तौफिक नावाच्या तमिळ भाषिक आरोपीला हिंदी भाषा येत नसतानाही त्याची जबानी हिंदीत नोंदवण्यात आली आहे. मुख्य आरोपी अब्दुल मतीन याच्याकडून जे कागदपत्र, टेप्स वगैरे कटासंबंधीचे पुरावे मिळाले म्हणून सांगण्यात आले, त्यांचा रीतसर पंचनामा झालेला नसल्याचे न्यायालयाचे मत झाले. पुराव्यांमध्ये असे कच्चे दुवे ठेवणे, ही एक तर पोलिसांची अक्षम्य हलगर्जी किंवा खोटारडेपणा. याबद्दल संबंधित अधिकाऱ्याविरुद्ध कारवाई करण्याची जबाबदारी गृह विभागावर आहे.

अतिरेक्यांविरुद्ध चालणाऱ्या अनेक खटल्यांत महत्त्वाचे साक्षीदार फुटतात, याचे मुख्य कारण साक्षीनंतर आपले व आपल्या कुटुंबियांचे संरक्षण कोण करणार, याची काळजी त्यांना वाटत असते. तसे आश्वासक वातावरण तयार करण्यात पोलिस कमी पडतात. हा दोष पोलिस यंत्रणेचाच. ख्वाजा संशयास्पदरीत्या नाहीसा झाला आणि त्याचे स्पष्टीकरण पोलिस करू शकले नाहीत. याचाही परिणाम निकालावर झाला असणार. ख्वाजाला कोणत्या का कारणाने होईना, पोलिस कोठडीत मृत्यू आला असेल, तर तसे सांगण्याचे धैर्य पोलिसांनी दाखवायला हवे होते. त्याऐवजी त्याच्या पलायनाची चित्तरकथा रचून ती माध्यमांना पुरवण्यात आली.

ज्या यंत्रणेला स्वत:लाच सत्याचे अधिष्ठान नाही, तिच्याकडून जनतेला न्याय मिळेल, अशी अपेक्षा तरी कशी बाळगायची? असो. या खटल्याच्या निकालाचे दूरगामी परिणाम संभवतात. 12 मार्च 1993 रोजी मुंबईत भयानक स्फोटांची मालिका झाली. त्या खटल्याचे घोंगडे अद्याप भिजत पडलेले आहे. घाटकोपरच्या स्फोटानंतर 25 ऑगस्ट 2003 रोजी 'गेटवे ऑफ इंडिया' आणि काळबादेवीला टॅक्सींमध्ये स्फोट झाले. त्या आधीही अशा अतिरेकी कारवाया होतच होत्या. अशी अनेक प्रकरणे सध्या न्यायालयांकडे आहेत.

न्या. भंगाळे यांनी शनिवारी दिलेल्या निकालाचा कळत नकळत परिणाम या खटल्यांवरही होऊ शकतो. पोलिस सर्वशक्तीनिशी तपास करत नाहीत आणि नंतर काटेकोरपणे केस उभी करत नाहीत, असे दिसू लागले आहे. हे जाणूनबुजून होत असेल, तर शहराच्या रक्षणाची जबाबदारी असलेलेच कुणाला तरी लपवू पाहात आहेत, अशी समजूत होते. तेलगी प्रकरणात अनेक ज्येष्ठ अधिकारी गजाआड गेल्याने पोलिस दलाच्या अब्रूचे धिंडवडे निघाले. अफरोज नावाच्या तरुणाला दहशतवादी कारवायांबद्दल 'पोटा' लावण्यात आला. पण कोणताही सबळ पुरावा सादर करता न आल्याने उलट अकार्यक्षमतेचेच दर्शन घडले. नंतर ख्वाजा युनूस प्रकरण आणि आता घाटकोपर खटल्याचा निष्कर्ष यामुळे उरलीसुरली प्रतिष्ठाही धुळीस मिळाली.

'मोक्का', 'पोटा' यासारखी अस्त्रे हातात असूनही दहशतवाद्यांना शिक्षा देण्यात पोलिस असमर्थ ठरत असतील, तर हे महानगर 'सुरक्षित' राहू शकत नाही. संशयित दहशतवादी पुरेशा पुराव्याअभावी सुटले याचे दु:ख आहेच, पण हतबल आणि भ्रष्ट पोलिस यंत्रणेमुळे भस्मासूरांचा काळ सोकावतो आहे, ही अधिक चिंतेची बाब आहे.

 
</text>
</doc>
