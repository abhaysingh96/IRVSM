<doc>
<docno>1139880.cms.txt</docno>
<text>
 
बहुतांची अंतरे
संघच्या प्रयोगांची किंमत देशाने का मोजावी?
[ Sunday, June 12, 2005  07:48:01 pm]


स्वातंत्र्यपूर्व काळातील बॅ. जीनांसारखे एक राजकीय व्यक्तिमत्त्व पाच दशके राजकारणात काढलेल्या देशाच्या माजी उप-पंतप्रधानांना कालपर्यंत नीटपणे कळलेलेच नव्हते, अशी जाहीर कबुली (तीसुद्धा पाकिस्तानात) देणे ही बाब केवळ अडवाणींनाच नव्हे, तर साऱ्या देशालाच लाज आणणारी आहे. अडवाणींना संघाची कळच काढायची होती, तर त्यासाठी अनेक मुद्दे होते.

भारतीय मानसात तिरस्करणीय ठरलेल्या जीनांचे उदात्तीकरण करण्याची गरज नव्हती आणि माजी उप-पंतप्रधान आणि विद्यमान विरोधी पक्ष नेते म्हणून त्यांना तो अधिकारही नव्हता. पण आपण जणू या देशाचे मालकच आहोत, अशा थाटात गेली दीड दशके संघाचे कार्य चालू आहे. त्यामुळेच अडवाणी केवळ भाजपाचे अध्यक्षच नाहीत तर माजी उप-पंतप्रधान आहेत, याचे भान न ठेवता प्रवीण तोगडियांनी त्यांना 'विश्वासघतकी' म्हटले तर वाराणसीत अडवाणींची प्रेतयात्राच काढण्यात आली.ज्यांच्या उपस्थितीत बाबरी मशीद पाडण्यात आली, तेच अडवाणी आज झाल्याप्रकाराबद्दल खेद व्यक्त करीत आहेत. बाबरीपतनानंतर देशभर जो आगडोंब उसळला, त्याचे चटके देशाला आजही बसत आहेत.

देशाला विनाशाच्या खाईत लोटण्याचा अधिकार संघपरिवाराला कुणी दिला? किंबहुना संघपरिवार स्वत:चा अजेंडा राबवण्यासाठी वेळोवेळी करीत असलेल्या प्रयोगांची किंमत संपूर्ण देशाने का म्हणून मोजावी? या देशाच्या जनतेला गृहीत धरून तिचा उपमर्द कुणीही करू नये.आज विभाजनाच्या (की विसर्जनाच्या?) अवस्थेला पोचलेल्या 'परिवारा'ला या वस्तुस्थितीचे जेवढ्या लवकर भान येईल, तेवढे बरे!

रजनीकांत शेट्ये, अंधेरी, मुंबई.

 
</text>
</doc>
