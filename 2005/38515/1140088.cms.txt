<doc>
<docno>1140088.cms.txt</docno>
<text>
 
महामुंबई
मोबाइल हँडसेट चोरणारी दुक्कल गजाआड
[ Sunday, June 12, 2005  11:54:22 pm]


म. टा. वृत्तसेवा

नवी मुंबई : बीपीएल कंपनीच्या सेल्स एग्झिक्युटीव्हला फसवून, तसेच मोबाइलधारकांचा विश्वास संपादन करून त्यांच्याकडील मोबाइल हॅण्डसेट चोरणाऱ्या दुकलीला नवी मुंबई गुन्हे शाखेच्या पोलिस पथकाने गजाआड केले. महमद असीफ शेख (20) व किरण कोयू पिल्ले (19) अशी त्यांची नावे आहेत.

या दोघांकडून 74 हजार रुपये किमतीचे 32 मोबाइल हॅण्डसेट जप्त करण्यात आल्याची माहिती गुन्हे शाखेचे पोलिस निरीक्षक प्रकाश भंडारी यांनी दिली.बीपीएल कंपनीच्या मोबाइल सिमकार्ड कार्यालयात फोन करून स्वत:ची चुकीची माहिती देऊन सिमकार्डची मागणी करायची, कंपनीचा सेल्स एग्झिक्युटीव्ह मोबाइल सिमकार्ड घेऊन आला की, त्याला एखाद्या मोठ्या हॉटेलात घेऊन जायचे. तेथील ए. सी. रुममध्ये एग्झिक्युटीव्हबरोबर चर्चा सुरू असतानाच स्वत:कडील मोबाइलची बॅटरी संपल्याचा बहाणा करून त्याच्याकडील मोबाइल घ्यायचा, मोबाइलवरून बोलता-बोलता रुमबाहेर यायचे आणि तिथून मोबाइलसह काढता पाय घ्यायचा, अशी पद्धत अवलंबून शेख व पिल्ले हे हॅण्डसेट चोरत असत.

शेख व पिल्ले यांनी बीपीएल कंपनीच्या मोबाइल सिमकार्डचे मुख्य वितरक दीपक शेट्टी यांना 24 मे रोजी सिमकार्डच्या मागणीसाठी फोन केला. ही माहिती शेट्टी यांनी पोलिस निरीक्षक भंडारी यांना दिली. त्यानंतर शेट्टी यांनी शेख व पिल्ले यांना पनवेल येथील हॉटेल पनवेल पॅलेसमध्ये बोलविले. या ठिकाणी गुन्हे शाखेचे सहायक पोलिस आयुक्त दत्ता शिंदे यांच्या मार्गदर्शनाखाली सापळा रचून शेख व पिल्ले यांना ताब्यात घेतले. त्यांच्या विरोधात पनवेल शहर पोलिस ठाण्यात गुन्हा दाखल करण्यात आला असून, पोलिस उपनिरीक्षक अर्जुन गरड अधिक तपास करीत आहेत.

 
</text>
</doc>
