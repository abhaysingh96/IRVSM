<doc>
<docno>1139919.cms.txt</docno>
<text>
 
अर्थव्यवहार
पैसे काढताना 'पॅन कार्डा'ची आवश्यकता नसते
[ Sunday, June 12, 2005  08:32:35 pm]


प्रफुल्ल छाजेड
वडिलांच्या मृत्यूनंतर आईला मिळालेली एकूण 2,50,000 रु.ची रक्कम पोस्टाच्या मासिक उत्पन्न योजनेत ('एमआयपी') पाच निरनिराळ्या तारखांना वेगवेगळी गुंतविली आहे. या योजनांमध्ये आईचे नाव पहिले व माझे दुसरे आहे. मी दरमहा पोस्टात जाऊन व्याज घेऊन येतो. या उत्पन्नाशिवाय दुसरे कोणतेही उत्पन्न आईला नाही. हे मिळणारे व्याज 50 हजार रु.पेक्षा कमी आहे. माझे व आईचे- दोघांचेही 'पॅन कार्ड' नाही. पोस्टाच्या 'एमआयपी'ची मुदत 2006 साली संपते आहे. त्यावेळी रक्कम काढताना आईला 'पॅन कार्ड' असणे आवश्यक आहे का? - सुनील सावंत, लालबाग, मुंबई-12.नाही.

गुंतवणूक केलेली रक्कम परत काढताना 'पॅन कार्डा'ची आवश्यकता नसते. विशिष्ट प्रकारच्या रकमांची परतफेड करताना संस्था 'टीडीएस' (उगमस्थानी करकपात) कापून रक्कम परत करतात. अशावेळी उत्पन्न करपात्र रकमेपेक्षा कमी असल्यास विवरणपत्र भरून परतावा घेता येतो. अन्यथा रक्कम परत घेण्यासाठी 'पॅन कार्ड'ची आवश्यकता नसते.

मी केंद सरकारच्या सेवेतील कर्मचारी असून, माझा पगार बँकेमध्ये जमा होतो. माझे दरमहा निव्वळ उत्पन्न 9,000 रु. आहे. बँकेतील माझ्या बचत खात्यात 60,000 रु. जमा आहेत. माझ्या दरमहा उत्पन्नातून मी 'पीपीएफ' खात्यात दरमहा 5,000 रु. जमा केल्यास मला इन्कमटॅक्समधून सूट मिळेल का?- राकेश कदम, चिंचपोकळी, मुंबई-11.

आपले पगाराचे एकूण वाषिर्क उत्पन्न रु. 1,08,000 एवढे आहे. मार्च 2006 मध्ये संपणाऱ्या आथिर्क वर्षासाठी एक लाखापर्यंत उत्पन्न करमुक्त आहे. त्यामुळे आपणास त्यावरील उत्पन्नच 'पीपीएफ' किंवा इतर तत्सम योजनांत गुंतवावे लागेल, म्हणजे इन्कमटॅक्स भरावा लागणार नाही. त्याव्यतिरिक्त आपणास 'पीपीएफ'मध्ये अधिक गुंतवणूक करावयाची असेल तरी करता येईल. आपण बँक ठेवीवरील व्याजाची रक्कम दिलेली नाही. त्यानुसार गुंतवणूक थोडी कमी किंवा जास्त होईल.

मी 20 वर्षे मुदतीचे, रु. 6,50000 चे गृहकर्ज घेतले असून, त्यावर 8 टक्के निश्चित व्याजदर आहे. वीस वर्षांच्या कालावधीत मला एकूण 13,04,160 रु. गृहकर्ज परतफेडीपोटी द्यावे लगणार आहेत. या गृहकर्जावर मला करसवलत मिळत आहे. आता मला दुसरा, कमी किमतीचा फ्लॅट खरेदी करावयाचा आहे, जो मी कर्ज न काढताही बचतीतून घेऊ शकतो. पण मला विद्यमान कर्जाशिवायही दुसरे गृहकर्ज मिळू शकते. माझी पत्नीही नोकरी करीत असून, तिला कर द्यावा लागत नाही. करबचतीच्या दृष्टीने मी दुसरे गृहकर्ज घ्यावे की बचतीतूनच दुसरा फ्लॅट घ्यावा?- संजय मोरे.

इन्कमटॅक्समधून सूट मिळविण्याबाबत जेव्हा विचार करण्यात येतो तेव्हा ती उत्पन्नाशी सुसंगत असावी. आपण आपले उत्पन्न किती आहे ते लिहलेले नाही. उत्पन्न कमी असेल तर बचतीमधून घर घेणे योग्य होईल. कारण नवे गृहकर्ज काढलेच नाही, तर व्याजही द्यावे लागणार नाही. उत्पन्न जास्त असेल तर कर्ज काढल्यासही चालू शकेल, कारण व्याजापोटी दीड लाख रुपयांपर्यंत व मुद्दल परतफेडीसाठी कलम 80 क खाली रु. एक लाखापर्यंत (इतर गुंतवणुकीसह) मार्च 2006 पासून सूट मिळू शकेल.

 
</text>
</doc>
