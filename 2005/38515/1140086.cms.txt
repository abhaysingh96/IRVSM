<doc>
<docno>1140086.cms.txt</docno>
<text>
 
महामुंबई
रग्बीच्या हिरोची बारमध्ये पिटाई
[ Sunday, June 12, 2005  11:51:55 pm]


म. टा. प्रतिनिधी

मुंबई : रग्बीमध्ये मलेशियाची दाणादाण उडवून देणाऱ्या भारतीय संघाचा कप्तान अमरवीरसिंग विजय साजरा करायला बारमध्ये गेला असताना तिथल्या कर्मचाऱ्यांसोबत झालेल्या मारामारीमुळे त्याचे दोन साथीदार सायमन पटेल (23) आणि अजय अगरवाल (23) जबर जखमी झाले.

बॉम्बे जिमखान्यात सुरू असलेल्या रग्बी सामन्यात शनिवारी भारताने बलाढ्य मलेशियाला 48-12 अशा फरकाने पराभूत केले. यशाचा आनंद साजरा करण्यासाठी अमरजीतसिंग आपल्या दोघा साथीदारांसह ना. म. जोेेशी मार्गावरील फिनिक्स मिलमध्ये असलेल्या 'लश लाउंज अँड बार' गेला होता.

काही कारणावरून तिथले कर्मचारी आणि या तिघांमध्ये कडाक्याची खडाजंगी उडाली. भांडण विकोपाला गेल्यामुळे बारच्या मॅनेजरनेही यात हस्तक्षेप केला. पण नंतर हा वाद एवढा वाढला की, हमरीतुमरीवरून मारामारीपर्यंत वेळ गेली आणि बारचे मॅनेजर आणि कर्मचाऱ्यांनी मिळून या तिघांना अक्षरश: बुकलून काढत बारच्या बाहेर हाकलले.हे तिघेजण मार चुकवत पाकिर्ंग लॉटपर्यंत जात असताना देखील बारचे कर्मचारी हाताला येईल त्या वस्तू फेकून त्यांना मारत होते.

काही कर्मचाऱ्यांनी हाताला आलेले दगड या तिघांच्या दिशेने भिरकावले. तर काहींनी लाठ्या व हॉकी स्टिक्सने या तिघांना बुकलून काढले. यात इंग्लंडवरून आलेल्या अजयच्या खांद्यावर तसेच उजव्या डोळ्याच्या भुवईवर मार बसला, तर सायमनच्या उजव्या डोळ्याला आणि पायाला मार लागला आहे.

 
</text>
</doc>
