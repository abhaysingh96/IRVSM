<doc>
<docno>1139857.cms.txt</docno>
<text>
 
महामुंबई
हिरवाई जपण्यासाठी...
[ Sunday, June 12, 2005  06:19:39 pm]


गेल्या रविवारी ठाण्यात महापालिकेच्या सौजन्याने पर्यावरण दिनानिमित्त सुरू करण्यात आलेल्या विविध उपक्रमांची नांदी झाली. मोठमोठी भाषणं झाली, दावे करण्यात आले. तो दिवस सरला. आता वेळ आहे ती त्या दिवशी केलेल्या वक्तव्यांच्या अमलबजावणीची आणि सुरू केलेले सुरळीत चालतील, हे पाहण्याची.उदासीनता हा सगळ्या गोष्टींमधला मोठा अडथळा आहे.

थेट आपल्या दारापर्यंत जोवर गोष्टी येत नाहीत तोवर कोणीही त्यावर कृती करत नाही. असा सर्वसाधारण अनुभव आहे. हिरवाई, स्वच्छता, ध्वनिप्रदूषण, खारफुटी यांच्याबाबतीतही हे सारं लक्षात घेण्यासारखं आहे.ठाण्यात शुद्ध हवा मिळण्याची जी काही मोजकी ठिकाणं आहेत ती तशीच शाबूत राखण्याची जबाबदारी ही कोणत्याही सरकारी, निमसरकारी यंत्रणेची नसून तिथे फिरायला जाणाऱ्या रहिवाशांची आहे.

तलावपाळीच्या सभोवती ठाणेकर भल्या पहाटे फिरायला जातात. बरेचदा अनुभव असा येतो की संध्याकाळच्यावेळी येथे मौजेसाठी येणाऱ्या ठाणेकरांनी तलावपाळीकडे बराच कचरा करून ठेवलेला असतो. त्यामुळे सकाळी हवा दुर्गंधीयुक्त असते. कागदाच्या प्लेट्स, प्लास्टिकच्या पिशव्या, चॉकलेटचे रॅपर्स यांचा खच पाहायला मिळतो. शनिवार-रविवारी हे प्रमाण जास्त असते. सोमवारी पहाटे नाक मुठीत धरूनच 'मॉर्निंग वॉक' घ्यावा लागतो. ही वस्तुस्थिती आहे.नियम केले, बंधन घातली तरी ती पाळण्याचं जोवर मनावर घेत नाही, तोवर त्या नियमांचं अस्तित्व कागदावरच राहतं.

ठाणेकरांना स्टेशनातून बाहेर पडल्यावर त्रास नको, मोकळा रस्ता हवा म्हणून शेकडो रुपये खर्च करून खाजगी सुरक्षारक्षक नेमले. तो भाग मोकळा केला. आता ठाणेकर, रेल्वेच्या हद्दीत उभ्या असलेल्या फेरीवाल्यांच्या गाड्यांभोवती गर्दी करतात. यावर उपाय कोणती महापालिका काढू शकेल, इथे तर रहिवाशांनी स्वत:च तारतम्य बाळगायला हवं.दुसरा नेहमी चचेर्त असलेला मुद्दा म्हणजे खारफुटी संवर्धन. यंत्रणा किती असंवेदनशील असतात, याचा अनुभव या खारफुटीच्या बाबतीत येतो आहे.

अधिकारी काय आज आहेत, उद्या दुसऱ्या गावात असतील. आपण ठाणेकर तर इथेच राहणार आहोत ना, मग त्या खारफुटीच्या संवर्धनाची जबाबदारी आपलीच नाही का, या जबाबदारीची जाणीव ठेवून काही जागरूक ठाणेकरांनी हा विषय सातत्यानं लावून धरला. तर प्रशासनाची उदासिनता अडचण बनली. महापालिकेकडे तक्रार केली की ते म्हणतात, जिल्हाधिकाऱ्यांच्या जमिनीवर आम्ही कसे काम करणार?जिल्हाधिकारी म्हणतात,

अनधिकृत बांधकामं महापालिका होऊच कशी देते, दोन्ही प्रशासनं कायद्याच्या जागी बरोबर आहेत. त्यांच्या या वादात खारफुटीचं क्षेत्र मात्र दररोज कमी होत आहे. नुकसान ठाणेकरांचं. नवीन झाडं लावलीच पाहिजेत, खारफुटीची लागवड करायला हवी. पण जे आहे त्याचे जतन नको का करायला? इतकी वर्षं नियमांचं उल्लंघन होत आलं म्हणून आता नियमांचं पालन होऊच नये, असं कुठेही लिहिलेलं नाही.जागरुक ठाणेकरांनी सक्रिय होऊ शहराचं पर्यावरण, सुरक्षा यांच्याबाबतीत अधिकाधिक दक्ष राहण्याची आवश्यकता आहे.

अखेर उपवनचे सौंदयीर्करण!पर्यावरणदिनाच्या पार्श्वभूमीवर आणखी एक चांगली बातमी आली ती उपवनच्या सौंदयीर्करणास मंजुरी देण्यात आल्याची. येऊरच्या पायथ्याशी सहा एकरात पसरलेला हा तलाव वर्षांनुवर्षं दुर्लक्षित होता. आता महापालिका त्याच्याबाबतीत सजग झाल्याचं दिसत आहे. या तलावाच्या सौंदयीर्करणासाठी नुकत्याच शहर विकास विभागाने निविदा मागवल्या आहेत. बीओटी तत्त्वावर या तलावाचा विकास केला जाणार आहे. सध्या ठाण्यात अस्तित्वात असलेल्या मोठ्या तलावांपैकी हा एक तलाव आहे.

तलाव आणि त्यांच्या आजूबाजूच्या परिसराचं सौंदयीर्करण करण्यास कॉण्ट्रक्ट देण्यात येणार आहे. लहान मुलांसाठी खेळण्याची साधनं, बोटींगची सोय यांचाही त्यात समावेश आहे. त्याच्या बदल्यात बोटींगचं भाडं, मासेमारीचा अधिकार कॉण्ट्रक्टरला मिळणार आहे. त्याचबरोबर इथे एक कॅण्टीन बांधण्यात येणार आहे. तेही कंत्राटदारालाच चालवण्यास मिळेल. त्यातून तो सौंदयीर्करणावर झालेला खर्च वसूल करू शकेल, अशीकल्पना आहे.
- रवींद मांजरेकर

 
</text>
</doc>
