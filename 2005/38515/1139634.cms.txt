<doc>
<docno>1139634.cms.txt</docno>
<text>
 
महामुंबई
....पोलिसांचेही तोंड गोड
[ Sunday, June 12, 2005  12:33:38 am]


मुंबई (म. टा. प्रतिनिधी) : गेले आठवडाभर रोज बातमीच्या अपेक्षेने कोर्टात येणारे प्रसारमाध्यमांचे प्रतिनिधी, गेटवर तिष्ठत असलेले कॅमेरे यांची ताणली गेलेली उत्कंठा अवघ्या एका वाक्याच्या 'जजमेंट'ने पार लयाला गेली. निकाल ऐकल्यावर प्रसारमाध्यमे अधिक तपशीलाच्या मागे लागली, पोलिस अधिकाऱ्यांच्या चेहऱ्यावरचे हास्य मावळले तर आरोपींच्या आणि त्यांच्या नातेवाईकांच्या चेहऱ्यावर खुशीची लहर पसरली.

निदोर्ष मुक्तता झालेल्या आरोपींच्या सुटकेची कागदपत्रे तयार करण्याचे काम सुरू झाले. आणि काही क्षणांपूवीर्च आरोपीच्या कठड्यात मान खाली घालून बसलेल्या त्या आठजणांच्या चेहऱ्यावर आत्मविश्वासाचे भाव झळकले. तासाभरात नवे चांगले कपडे घालून त्यांचा वावर सुरू झाला, आणि त्यांच्या नातेवाईकांनी मागवलेल्या पेढ्यांनी कोर्टातल्या उपस्थितांबरोबरच पोलिसांची तोंडेही गोड होऊ लागली. सर्वच आरोपी एकमेकांना मुबारकबाद देत होते.

शनिवारी सकाळी विशेष पोटा कोर्टाचे न्यायाधीश ए. पी. भंगाळे यांच्या दालनात मुंगीला पाय ठेवायला जागा नव्हती. घाटकोपर बॉम्बस्फोट खटल्यातील आरोपींचे नातेवाईक, प्रसारमाध्यमांचे प्रतिनिधी यांची तर गदीर् होतीच, पण बंदोबस्तासाठी पोलिसांची मोठी कुमकच तैनात करण्यात आली होती. कोर्टाच्या दालनात जाऊ पाहणाऱ्या प्रत्येकाची कसून तपासणी केली जात होती.

आरोपींपैकी डॉ. अब्दुल मतीन आणि शेख मोहम्मद मुजम्मिल हे औरंगाबादचे रहिवासी आहेत. मोहम्मद अल्ताफ परभणीचा आहे तर तौकिफ तामिळनाडूतील तंजावरचा आहे. या सर्वांनी शक्यतो शनिवारीच गावी जाण्याची तयारी करत बाडबिस्तारा बांधायला सुरुवात केली होती.

आरीफ हुसेन, हारून रशीद आणि रशीद अहमद हे तिघे कुर्ल्याचे रहिवासी आहेत तर इम्रान रहमान खान वसईचा. सर्व आरोपी 27 ते 37 अशा वयोगटातले आणि विविध व्यवसायातले. आपण आपापले पूर्वापार व्यवसाय अथवा पेशा पुढे चालवणार, असे साऱ्यांचेच म्हणणे. या निकालाला हायकोर्टात अपील दिले जाणार याची त्यांना पूर्ण कल्पना आहे, पण तिथेही आजच्यासारखाच निकाल लागेल असा विश्वास आहे, असे त्यांनी पत्रकारांना सांगितले.

 
</text>
</doc>
