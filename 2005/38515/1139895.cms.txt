<doc>
<docno>1139895.cms.txt</docno>
<text>
 
अग्रलेख
धट्टीकट्टी श्रीमंती
[ Sunday, June 12, 2005  08:18:49 pm]


भारतात गरिबांची संख्या प्रचंड असल्यामुळे येथे गरिबीचे खूप कौतुक आहे आणि श्रीमंतीबाबत नाके मुरडण्याची पद्धत आहे. शाळेच्या पाठ्यपुस्तकांतच 'धट्टीकट्टी गरिबी आणि दुबळी श्रीमंती' असा धडा टाकून दारिद्याचे उदात्तीकरण करण्याची आपली परंपरा आहे. त्यामुळे 'भारतातल्या श्रीमंतांत आणखी नऊ हजारांची भर पडली' या बातमीने काहींच्या कपाळावरील आठ्यांत भर पडेल; परंतु आथिर्क सुबत्तेचे महत्त्व आता जगातील सर्वच देशांना कळल्याने गरिबांचा झेंडा खांद्यावर घेऊन फिरणाऱ्या चीन आणि व्हिएतनामसारख्या कम्युनिस्ट देशांतही आता वैयक्तिक संपत्तीच्या अधिकाराला मान्यता देऊन श्रीमंतांची संख्या वाढविण्याचा उद्योग सुरू झाला आहे.

आपला आथिर्क प्रगतीचा वेग चीनपेक्षा कमी असला, तरी लक्षाधीशांची संख्या वाढविण्याचा वेग जवळपास चौपट आहे. भारतात गेल्यावषीर्पर्यंत 61 हजार लोक लक्षाधीश होते. त्यात यंदा नऊ हजाराची भर पडून ही संख्या 70 हजार झाली आहे. हा वेग 14.6 टक्के आहे. चीनमध्ये लक्षाधीशांची संख्या 2 लाख 87 हजारावरून तीन लाखांवर गेली, तरी हा वेग 4.3 टक्केच आहे.

जगभरात 83 लाख लोक लक्षाधीश आहेत. या श्रीमंतांना शोधून काढणाऱ्या 'मेरील लिंच व कॅपजेमिनी र्वल्ड वेल्थ' या संघटनांनी लक्षाधीशांची व्याख्या करताना या श्रीमंतांचे राहते घर आणि त्यांचे पेन्शन विचारात घेतलेले नाही. तसेच त्यांच्याकडे असलेल्या सर्व स्थावर-जंगम मालमत्तेखेरीज खर्च वा गुंतवणुकीसाठी 10 लाख डॉलर्सची वेगळी रक्कम आहे का याची पाहणी केली आहे.

श्रीमंतीला नाक मुरडणारे पुन्हा 'पैशाकडे पैसा जातो' किंवा 'श्रीमंत अधिक श्रीमंत होतात आणि गरीब गरीबच राहतात' अशी वाक्ये तोंडावर फेकण्यास कमी करणार नाहीत. परंतु मेरील लिंचने भारतातील 'श्रीमंतवाढी'चा हा वेग राष्ट्रीय उत्पन्नवाढीशी जोडला आहे. कमी व्याजदरामुळे उद्योग-धंद्यांसाठी उपलब्ध झालेले कर्ज, शेअर बाजारात गेल्या वर्षाच्या उत्तरार्धापासून आलेली तेजी, नोकरदारांचे वाढलेले पगार व स्टॉक ऑप्शनचा पर्याय ही भारतातील लक्षाधीशांची संख्या वाढण्यामागची कारणे आहेत.

शेअरबाजारातील तेजीचा फायदा श्रीमंत सटोडियांनी घेतला, असेही म्हटले जाईल. शिवाय या श्रीमंतांत काही काळाबाजारवाले, जुगारी, बेटिंग करणारे नक्कीच असतीलही; परंतु निवृत्तीनंतर प्रॉव्हिडंट फंड, ग्रॅच्युटीची मोठी रक्कम योग्यप्रकारे गुंतवून आपल्या संपत्तीत भर घालणाऱ्या मध्यमवगीर्यांची संख्या कमी नाही. बँकातील ठेवी आणि सरकारी रोख्यातील परतावा घटल्यानंतर मध्यमवगीर्यांनी गेल्या काही वर्षांपासून मोठ्या प्रमाणात म्युच्युअल फंडांत गुंतवणूक करण्यास सुरुवात केली आहे. आज या फंडांकडे इतके शेअर्स आहेत की, संपूर्ण शेअर बाजार झुकविण्याची शक्ती त्यांच्यात आहे.

थोडक्यात, आजवर शेअर बाजार वाकविण्याचे जे सार्मथ्य सटोडियांकडे होते ते आता म्युच्युअल फंडांच्या रूपाने मध्यमवगीर्यांकडे आले आहे. आज शेअरबाजारात जे स्थैर्य दिसत आहे त्याचे एक कारण या फंडांची क्षमता हेही आहे. या फंडाकडील गुंतवणुकीवरील परतावा किमान 10 टक्क्यांपासून कधी शंभर टक्क्यांपेक्षाही अधिक असू शकतो. त्यामुळे आपल्या गंगाजळीची विचारपूर्वक गुंतवणूक केली, तर त्यात भर पडू शकते. या अर्थाने पैशाकडे पैसा जातो, हे म्हणणे खरे आहे.

अर्थात कधीकधी हे गाडे उलटेही फिरते. बाजारातील मंदी, महागाई, उत्पादनातील घट यामुळे गरिबांची संख्या वाढू शकते. पण या सर्व व्यवहारात जोखीम व्यवस्थापन करण्यावरच संपन्नतेचे स्थैर्य अवलंबून आहे. गुंतवणूक करताना कमी, पण निश्चित परतावा मिळेल अशी गुंतवणूक किती प्रमाणात करायची आणि भरपूर परतावा देणारी जोखीमयुक्त गुंतवणूक किती करायची, याचे भान राखणे आवश्यक आहे. हे ज्याला जमते तो या श्रीमंतीत सतत भर टाकू शकतो. त्यामुळेच श्रीमंतीलाच आपण धट्टीकट्टी मानायला शिकले पाहिजे.

 
</text>
</doc>
