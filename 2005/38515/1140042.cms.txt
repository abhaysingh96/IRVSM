<doc>
<docno>1140042.cms.txt</docno>
<text>
 
महामुंबई
तू दिलेले गीत माझे आवडीने गायिले...
[ Sunday, June 12, 2005  10:43:06 pm]


म. टा. प्रतिनिधी

मुबई : ...काळ वाईट होता. परिस्थितीने कंटाळलो होतो. पेटी विकावी आणि नोकरी करावी, असे ठरवून पेटी उचलली आणि त्याच वेळी पत्नीने थांबवलं, म्हणाली, 'इतक्यात हरलात? पेटी विकून येताना आपल्या दोघांसाठी विष आणा. तिचे ते शब्द ऐकून पेटी विकायचा निर्णय बदलला. त्यानंतर मग पुढची वाटचाल सुरू झाली. पत्नीने तेव्हा थांबविले नसते तर आतापर्यंतची वाटचाल झाली नसती... अशा भावपूर्ण शब्दांत ज्येष्ठ संगीतकार श्रीनिवास खळे यांनी आयुष्याचा पट उलगडला आणि श्रोते हेलावले.

खळे यांच्या 80 व्या वाढदिवसानिमित्त हृदयेश आर्ट्सने रविवारी माटुंग्याच्या षण्मुखानंद सभागृहात त्यांचा सत्कार सोहळा आयोजित केला होता. सत्काराला उत्तर देताना खळे यांनी अत्यंत मोजक्या शब्दांत मनोगत व्यक्त करताना प्रांजळपणे आपल्या यशाचे श्रेय पत्नी वसुमती यांना दिले. भारतरत्न लता मंगेशकर यांच्या हस्ते खळे यांना कविवर्य मंगेश पाडगावकर लिखित मानपत्र व गौरवनिधी देण्यात आला.पाडगावकर यांच्यासह अर्थतज्ज्ञ डॉ. नरेंद जाधव, पं. हृदयनाथ मंगेशकर या कार्यक्रमास प्रमुख अतिथि म्हणून उपस्थित होते.

डॉ. जाधव यांनी, 'खळे म्हणजे स्वरसाधनेचा अलौकिक आणि अफाट आविष्कार आहेत,' असे सांगून 'सहज ओघळलेल्या पावसासारखी त्यांच्या चालीत सहजता आहे. त्यांनी चाल लावलेल्या गीतांना दुसरी कोणतीही चाल लागू शकत नाही, असे वाटते ते यामुळेच,' अशा शब्दांत त्यांच्या संगीत क्षेत्रातील योगदानाचा उल्लेख केला. भाव-राग-ताल यांचा अनोखा संगम त्यांच्या संगीताने साधलाय, असेही ते म्हणाले.

खळे यांचा गौरव एका व्यक्तीचा नसून संगीत साधनेचा आहे, असे उद्गार पाडगावकर यांनी काढले. ते म्हणाले, 'यशस्वी कलावंत साधनेची जाणीव देतातच असे नाही. पण खळेंची कविता व व्यक्तिमत्वातून त्यांच्यातील साधनेची जाणीव होते.ज्योतिषी अनेक प्रकारच्या योगांविषयी बोलतात. पण लतादीदींच्या हस्ते खळे यांना दिले जाणारे मानपत्र म्हणजे 'भाग्य लता योग' आहे, असे ते म्हणाले.

खळे यांचे सूर लतादीदींच्या गळ्यातून आले की हे गाणे आपले आहे की काय, असा प्रश्ान् पडतो, असेही ते म्हणाले.लता मंगेशकर यांनी खळे यांच्या सोबतच्या जुन्या आठवणींना छोटेखानी भाषणात उजळा दिला. मराठी भावगीतांचा पूवीर्चा जमाना बदलण्याचे श्रेय खळे आणि हृदयनाथ यांना जाते. आजच्या तरुण पिढीला त्यांची गाणी आवडतात, असे आवर्जून सांगितले.

खळे यांच्या चाली अवघड असतात, या पाडगावर यांच्या विधानाचा संदर्भ देत, तुकारामाला असे अभंग दिले असते, तर त्यांनाही ते गाता आले नसते, अशी मिश्किल टिप्पणीही त्यांनी केली.सत्काराला उत्तर देताना, खळे यांनी वाटचाल कशी खडतर होती, याच्या अनेक आठवणी सांगितल्या. पत्नीेने या काळात अत्यंत मोलाची साथ दिली, त्यामुळेच ही वाटचाल होऊ शकली, असे त्यांनी आवर्जून सांगितले. लतादीदींनी आपली अनेक गाणी गायल्यामुळे अमराठीच काय पण, देशाबाहेरील लोकांच्या मी परिचयाचा झालो.

मेहदी हसन असोत किंवा पाकिस्तानचे भारतातील राजदूत असोत, ही मंडळीही ओळखू लागली. याचे श्रेय लतादीदींचे आहे, असे त्यांनी आवर्जून नमूद केले.'गाणी अवघड असतात. मुळात गाणं हे करायचं नसतं, ते होत असतं. तुम्ही फक्त शब्दांचा विचार करायचा. शब्दाला सुरांनी न्याय द्यायचा. गाणे लोकप्रिय होईल की नाही ते कुणीच सांगू शकत नाही. मी फक्त माझे काम चांगले कसे होईल, याचा प्रयत्न करतो,' असेही ते म्हणाले.उल्हास कशाळकर यांच्या 'भक्ती गुंजन' या सीडीचे प्रकाश लता मंगेशकर यांच्या हस्ते झाले. मंगला खाडिलकर यांनी खुमासदार सूत्रसंचालन केले.

 
</text>
</doc>
