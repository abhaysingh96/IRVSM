<doc>
<docno>1139917.cms.txt</docno>
<text>
 
अर्थव्यवहार
आता हवामान विमा!
[ Sunday, June 12, 2005  08:30:59 pm]


पर्जन्यराज्याच्या लहरीपासून देशभरातील शेतकऱ्यांना संरक्षण मिळवून देण्याच्या महत्त्वाकांक्षी हेतूने तयार करण्यात आलेल्या 'वर्षा बीमा 2005' या हवामान विमा योजनेचा शुभारंभ केंदीय अर्थमंत्री पी. चिदंबरम यांच्या हस्ते गेल्या 2 जून रोजी नवी दिल्लीत करण्यात आला. या योजनेचा संपूर्ण तपशील अद्याप जाहीर झालेला नाही.

आंध्र प्रदेशात 2003 पासून राबविण्यात येत असलेल्या अशाच प्रकारच्या योजनेची ही माहिती. भारतीय शेती प्रामुख्याने नैऋत्य मोसमी वारे किंवा पावसाळी वाऱ्यांवर, ज्यांना आपण 'मान्सून' म्हणतो, अवलंबून आहे. या वाऱ्यांनी वेळेवर पाऊस आणला तरच शेतकऱ्यांची, ग्रामीण क्षेत्राची धडगत बरी असते. पण 'मान्सून'ची इच्छा अनिश्चित आणि भाकित महाकठीण! परिणामी देशाला अधूनमधून नेहमीच दुष्काळांचा- कोरड्या आणि ओल्या, सामना करावा लागतो.देशाच्या ठोक देशी उत्पादनात ('जीडीपी') 24 टक्के हिस्सा असलेल्या कृषि क्षेत्राच्या बऱ्यावाईट कामगिरीचा संपूर्ण अर्थव्यवस्थेवर गुणाकारी परिणाम (मल्टिप्लायर इफेक्ट) होतो.

सात ते आठ टक्के 'जीडीपी'वाढीचे उद्दिष्ट साध्य करायचे असेल तर कृषि क्षेत्राची वाढ सातत्याने होणे आवश्यक आहे. भारतातील ग्रामीण बाजारपेठ ही अंदाजे 1,23,000 कोटी रुपयांची आहे.अपुऱ्या वा अति पावसामुळे कृषि क्षेत्राला तोंड द्याव्या लागणाऱ्या जोखमींपासून संरक्षण देण्याची मागणी दीर्घ काळापासून केली जात आहे. हवामान विमा अर्थात 'वेदर इन्शुरन्स' ही भारतात नव्यानेच आलेली संकल्पना हवामानातील अप्राकृतिक बदलांपासून संरक्षण देणारी साधारण विमा योजना आहे.

अजिबात पाऊस न पडणे, कमी पाऊस पडणे, अतिवृष्टी, वाऱ्यांच्या वेगात आत्यंतिक बदल होणे हे यात येतात.जगातील प्रगत देशांत राबविल्या जात असलेल्या अशा प्रकारच्या विमा योजनांच्या धतीर्वर भारतात, आंध्र प्रदेशात 2003 वर्षाच्या मध्यास अशीच एक 'रेनफॉल इन्शुरन्स' योजना राबविण्यास प्रारंभ झाला. ती अद्यापही चालू आहे. खाजगी क्षेत्रातील साधारण विमा कंपनी- 'आयसीआयसीआय लोम्बार्ड'ने र्वल्ड बँक, केंद सरकारच्या मालकीची 'आयएफसीआय' ही अर्थसंस्था यांच्या सहाय्याने ही योजना सुरू केली.

देशातील सर्वात मोठ्या 'मायक्रो फिनॅन्स इन्स्टिट्युशन्स'पैकी एक असलेल्या 'बेसिक्स' या संस्थेमार्फत 'रेनफॉल इन्शुरन्स'चा प्रारंभ करण्यात आला. 'बेसिक्स'ने आंध्र प्रदेशातील भुईमूग व एरंडीची लागवड करणाऱ्या शेतकऱ्यांना आतापर्यंत 250 'रेनफॉल इन्शुरन्स' योजना एका स्थानिक क्षेत्र बँकेच्या मदतीने विकल्या आहेत. त्याआधी आंध्रातील या शेतकऱ्यांना सलग तीन वर्षे अनियमित पावसाचा फटका बसलेला होता.

'आयसीआयसीआय लोम्बार्ड'ने भारतीय हवामान खात्याशी व जिल्हा प्रशासनांशी हवामानविषयक अहवाल व भूतकाळातील आकडेवारी मिळविण्यासाठी सहकार्य करार केले आहेत. पिकांच्या जवळपासच्या बाजारातील मागील तीन वर्षांतील किमतींच्या आधारे कंपनी 'कॉस्ट ऑफ कल्टिव्हेशन फॉर्म्युल्या'चा उपयोग करते. या विमा पॉलिसींचे ग्राहक पाच एकरांहून कमी जमिनींचे मालक- छोटे व मध्यम शेतकरी आहेत.

भुईमुगाच्या पिकासाठी छोट्या शेतकऱ्यांना फक्त 400 रुपये 'इन्शुरन्स प्रिमियम' द्यावा लागतो आणि विमा दाव्याची कमाल रक्कम 14,000 रु. असते. स्थानिक बँका, सेवाभावी संघटना ('एनजीओ'), शेतकऱ्यांच्या सहकारी संस्था यांच्याद्वारेही या 'रेनफॉल इन्शुरन्स' योजनेची विक्री करण्यात येत आहे. आता अशा विमाधारक शेतकऱ्यांची संख्या वाढून 20,000 पर्यंत गेली आहे. सध्या तीन विमा कंपन्या देशातील सहा राज्यांतील 20 जिल्ह््यांतील 10 पिकांना असे विमा संरक्षण देत आहेत.

- अरूण पाटील
लेखक कोटक लाइफ इन्शुरन्स कंपनीत व्हाइस प्रेसिडेंट (सेल्स व मॅनेजमेंट डेव्हलपमेंट) आहेत.

 
</text>
</doc>
