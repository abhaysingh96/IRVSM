<doc>
<docno>1139864.cms.txt</docno>
<text>
 
महामुंबई: मुंबई टाइम्स
रांगेतही परप्रांतीयांची गर्दी
[ Sunday, June 12, 2005  06:33:18 pm]


प्रविण मुळ्ये
सीनिअर कॉलेजच्या अॅडमिशनसाठी लागलेल्या रांगांमध्ये उभ्या विद्यार्थ्यांमध्ये सीबीएसई बोर्डातला अमित खुराणा हा एक. शिक्षणाबरोबरच मुंबईत एखाद्या कॉल सेण्टरमध्ये नोकरी मिळवण्याची त्याची इच्छा आहे. मुंबईतील शिक्षणाच्या चांगल्या संधी आणि नोकरीच्या विविध संधींमुळे यंदा इतर राज्यातून मुंबईत आलेल्या विद्यार्थ्यांची संख्या वाढल्याकडे मुंबईतील प्रिन्सिपल्सनी लक्ष वेधलं आहे.

आतापर्यंत गुजरात, बिहार, उत्तर प्रदेश इथून मुंबईत विद्यार्थी येत होते. पण आता दिल्ली, हिमाचल, मध्य प्रदेश इथून मुंबईत येणाऱ्या विद्यार्थ्यांची संख्या वाढत आहे. कॉल सेण्टर्सप्रमाणेच इतर अनेक सेक्टरमध्ये मुंबईत नोकरीच्या संधीमुळे नोकरी करून शिकण्याची इच्छा असणाऱ्या अनेकांनी मुंबईची वाट धरल्याचं त्यांच्याशी बोलताना लक्षात आल्याचं हिंदुजा कॉलेजचे प्रिन्सिपल आणि प्रिन्सिपल असोसिएशनचे अध्यक्ष असलेले डॉ. टीए शिवारे यांनी सांगितलं.

गेल्या दोन-तीन वर्षांत मुंबईतील अनेक कॉलेजांना व्यावसायिक कोसेर्सची जोड मिळत आहे. त्यामुळेही इतर राज्यातील विद्यार्थ्यांनी मुंबईवर लक्ष केंदित केल्याकडेही त्यांनी लक्ष वेधलं.इतर राज्यांतून येणाऱ्या विद्यार्थ्यांचा निश्चित आकडा सांगणं अवघड आहे. पण वर्षागणिक त्यांच्या संख्येत वाढ होत असल्याचं खालसा, एचआर, सिडनहॅम एनएम कॉलेजांमधील प्रोफेसर्सही मान्य करतात.

मुंबईत असलेल्या नोकरीच्या संधी हेच परराज्यातून येणाऱ्या विद्यार्थ्यांमागील मुख्य कारण असल्याचं पाटकर कॉलेजचे प्रिन्सिपल डॉ. उदय माशेलकर यांचं म्हणणं आहे. बिहार आणि उत्तर प्रदेशमधून येणाऱ्या विद्यार्थ्यांचं मायग्रेशन सटिर्फिकेट मिळण्यात अनेकदा अडचणी येतात. शिवाय इतर राज्यातील सटिर्फिकेट हे बोगस असण्याचीही शक्यता असते. त्यामुळे या विद्यार्थ्यांना अॅडमिशन देताना खबरदारी घ्यावी लागते.

नियमित कॉलेजांबरोबरच मुंबई युनिव्हसिर्टीच्या डिस्टन्स एज्युकेशनच्या प्रेमातही परप्रांतीय विद्यार्थी पडलेत. डिस्टन्स एज्युकेशनच्या कोसेर्सविषयी चौकशी करण्यासाठी इतर राज्यातून येणाऱ्या विद्यार्थ्यांच्या संख्येत बरीच वाढ झाली आहे. दिल्ली, मध्य प्रदेश इथून आलेल्या विद्यार्थ्यांचा यात समावेश असल्याकडे डिस्टन्स एज्युकेशनच्या अधिकाऱ्यांनी लक्ष वेधलं आहे.

मुंबईतल्या नोकरीच्या संधी आणि शिक्षणाच्या चांगल्या संधी यामुळेच इतर राज्यांमधील विद्यार्थ्यांमध्येही मुंबईचं आकर्षण वाढत आहे. मुंबईत गंभीर बनलेल्या परप्रांतीयांच्या प्रश्नाशी आपलं घेणं-देणं नाही. आपण इथे नशीब घडवण्यासाठी आलो आहोत, असं सांगणारा मध्य प्रदेशचा राजेश सिन्हा इतरांचीही मानसिकता सांगून जातो. मुंबईत येणाऱ्या परप्रांतीयांच्या लोंढ्यांमुळे स्थानिकांच्या नोकऱ्यांचा प्रश्न अगोदरच गंभीर बनला आहे. त्यातच आता शिक्षण क्षेत्रातही परप्रांतीय विद्यार्थ्यांच्या वाढत्या संख्येमुळे अगोदरच अॅडमिशनच्या प्रश्नाशी झगडत असलेल्या स्थानिक विद्यार्थ्यांसमोर हा प्रश्न अधिकच गंभीर होईल, अशी चिंता व्यक्त करण्यात येत आहे. पण परप्रांतीय विद्यार्थ्यांच्या प्रश्न हा तितकासा गंभीर नसल्यामुळे स्थानिक विद्यार्थ्यांनी त्याची फारशी चिंता करण्याची गरज नसल्याचंही अनेक कॉलेज प्रिन्सिपल्स सांगत आहेत.

 
</text>
</doc>
