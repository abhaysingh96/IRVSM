<doc>
<docno>1019667.cms.txt</docno>
<text>
 
बहुतांची अंतरे
जागतिकीकरणाच्या रेट्याचा परिणाम
[ Sunday, February 13, 2005  07:15:06 pm]


' अनंतमूर्तींची व्यथा ' हा अग्रलेख ( 1 फेब्रु.) वाचला. आज शहरात इंग्रजी माध्यमांच्या शाळांकडे पालकांचा जो वाढता कल आहे, त्याची कारणे बदलत्या सामाजिक, आथिर्क व सांस्कृतिक परिस्थितीत दडलेली आहेत. जागतिकीकरण व उदारीकरणाच्या रेट्यातून भारतात 1990 नंतर जे स्थित्यंतर घडू पाहत आहे, त्यातच इंग्रजी माध्यमांच्या शाळांच्या प्रभावाची बीजे पाहता येतील.

जागतिकीकरणाच्या प्रक्रियेने भारताचा पाश्चिमात्य देशांशी संपर्क वाढला. विदेशी वाहिन्या, इंटरनेट यांच्या माध्यमातून पाश्चात्त्य संस्कृतीशी भारतीयांची तोंडओळख झाली. खुले आथिर्क धोरण व उदारीकरणाचा फायदा घेत विदेशी कंपन्या व सेवा पुरवठादारांनी भारतात आपले बस्तान मांडले. शहरात ठिकठिकाणी शॉपिंग मॉल्स, मल्टिप्लेक्सेस, कॅफे शॉप उभे राहू लागले. शहरातील लोकांना सर्वत्र इंग्रजीचा वावर अधिक प्रमाणात दिसून येऊ लागला. त्यामुळे इंग्रजीचे महत्त्व पुढील काळात वाढत जाणार, अशी खूणगाठ शहरवासीयांनी बांधली.

या बदलाने सर्वाधिक प्रभावित झाला होता, तो शहरी मध्यमवगीर्य ; कारण जागतिकीकरणाच्या प्रक्रियेचा सर्वाधिक फायदा याच गटाला झाला होता. त्याच्या राहणीमानाचा दर्जा उंचावला होता, त्याच्या सामाजिक प्रतिष्ठेत भर पडली होती.

या मध्यमवगीर्याच्या लेखी मराठी माध्यमाच्या शाळा म्हणजे त्याच्या गतकाळाच्या बुरसटलेल्या जीवनाचे प्रतीक बनल्या होत्या ; तर त्याउलट इंग्रजी माध्यमाच्या शाळा म्हणजे उच्च प्रतिष्ठेचे प्रतीक बनल्या होत्या. महागड्या इंग्रजी शाळेत मुलांना घालणे हे त्याला आता आथिर्क-दृष्ट्याही परवडण्यासारखे होते. या मध्यमवगीर्यांपैकी एक गट तर पाश्चिमात्य संस्कृतीने पूर्णपणे भारावून गेलेला होता. इतका की, त्याने पाश्चिमात्य संस्कृतीस केवळ इंग्रजी भाषा, आधुनिक कपडेलत्ते व फास्ट फूड इतपत मर्यादित करून टाकले आणि मग याच मध्यमवगीर्याने आपल्या मुलांना इंग्रजी माध्यमांच्या शाळेत पाठविण्यास सुरुवात केली. आपले दुदैर्व हे की, या मध्यमवगीर्याचे प्रबोधन करू शकेल अशी ना कोणती व्यवस्था पुढे आली, ना मराठी माध्यमाच्या शाळा या वाढत्या आक्रमणाला तोंड देण्याइतपत स्वत:मध्ये बदल करू शकल्या. परिणामी, इंग्रजी माध्यमांच्या शाळांची घोडदौड सुरूच राहिली.

हर्षद वेंगुलेर्कर, पुणे.

 
</text>
</doc>
