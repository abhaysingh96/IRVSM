<doc>
<docno>1019675.cms.txt</docno>
<text>
 
लेख
सत्तासुंदरीचा प्रेमोत्सव
[ Sunday, February 13, 2005  07:20:15 pm]


राजकारण्यांचे प्रेम अर्थातच सत्तासुंदरीवर आहे. दिल्लीत सत्तेच्या गल्ल्यांत त्याचे विविधरंगी आविष्कार पाहायला मिळतात. सत्ताधारी असोत की सत्ताकांक्षी, सारेच सत्तासुंदरीच्या प्रेमकटाक्षाची प्रतीक्षा करीत सत्तेच्या गुलाबी स्वप्नांसाठी कधी याचना तर कधी सत्याग्रह करतात. लोकांच्या पाठिंब्याशिवाय सत्तासुंदरी फिदा होत नाही. त्यासाठी राजकारणी आपल्या भूमिकाही बदलतात. या अवखळ प्रियतमेचा प्रतिसाद प्रत्येकाला मिळेलच असे नाही, मात्र तिच्या आराधनेचा प्रेमोत्सव सातत्याने सुरू असतो.

कोणाला आवडो न आवडो, आज ' व्हॅलेंटाईन डे ' च्या दिवशी जगभर प्रेमाचा गुलाबी उत्सव साजरा होतो. पेम कोणी कोणावर करावे, हा ज्याचा त्याचा प्रश्न आहे ; मात्र ते व्यक्त झाल्याखेरीज राहत नाही. तरुण पिढीला प्रियाराधनाचे आकर्षण आहे, त्याच्या कित्येकपट घृणा त्यांना राजकारण्यांविषयी आहे.

राजकारण्यांचे प्रेम अर्थातच सत्तासुंदरीवर आहे. दिल्लीत सत्तेच्या गल्ल्यांमध्ये वारंवार त्याचे विविधरंगी आविष्कार पाहायला मिळतात. सत्ताधारी असो की सत्ताकांक्षी, सारेच सत्तासुंदरीच्या प्रेमकटाक्षाची प्रतीक्षा करीत सत्तेच्या गुलाबी स्वप्नांसाठी कधी याचना तर कधी सत्याग्रह करतात. जंतरमंतरवर धरणेही धरतात. लोकांच्या पाठिंब्याशिवाय सत्तासुंदरी फिदा होत नाही. मग त्यासाठी राजकारणी आपल्या भूमिकाही बदलतात. या अवखळ प्रियतमेचा प्रतिसाद प्रत्येकाला मिळतोच असे नाही ; मात्र तिच्या आराधनेचा प्रेमोत्सव सातत्याने सुरू असतो.

काँग्रेसचे मुख्यालय असलेल्या अकबर रोडवर, सध्या मसिर्डीज, पजेरोसारख्या महागड्या गाड्यांची लांबलचक रांग लागली आहे. सारा मार्ग हरयाणामय झाला आहे. तीन फेब्रुवारीला मतदान संपले, तेव्हाच हरयाणात काँग्रेस सत्तेवर येण्याचे संकेत स्पष्ट झाले. निकाल 27 फेब्रुवारीला आहे. मुख्यमंत्री- पदाच्या खुचीर्साठी चमकदार लॉबिंग मात्र आत्तापासूनच सुरू झाले आहे. ज्यांची नावे प्रामुख्याने चचेर्त आहेत, त्यामध्ये माजी मुख्यमंत्री भजनलाल, चौधरी बीरेंदसिंग, भूपिंदरसिंह हुड्डा, केंदीय राज्यमंत्री कुमारी सेलजा, राव इंदजितसिंग, प्रदेश काँग्रेसचे कार्याध्यक्ष रणदीपसिंग सुरजेवाला अशा अर्धा डझन दावेदारांचा समावेश आहे.

काँग्रेसशासित राज्यात सत्तेचा महामार्ग व्हाया 10, जनपथ जातो. त्यामुळे हरयाणाच्या तमाम नेत्यांचा अन् समर्थकांचा तळ सध्या दिल्लीत पडला आहे. पक्षश्ाेष्ठींनी मात्र अद्याप या विषयाला हातही घातलेला नाही. मात्र 10, जनपथमध्ये प्रभाव असलेल्या नेत्यांभोवती, प्रत्येक दावेदाराने आपले नेटवर्क केंदित केले आहे. इच्छुकांच्या वयोगटाची रेंज 37 वर्षांपासून 77 वर्षांपर्यंत आहे. सत्तासुंदरीच्या प्रियाराधनेत मात्र कोणीही मागे नाही.

लोकसभेच्या निवडणुकीपासून सत्तासुंदरी भाजपवर खफा आहे. महाराष्ट्रात सत्तेच्या स्वप्नांचा चुराडा झाला ; आता हरयाणातही तेच होण्याची चिन्हे आहेत. बिहार, झारखंडातही फारशी आशादायक स्थिती नाही. तरीही पक्षाच्या नेत्यांनी धीर सोडलेला नाही. जशी संधी तसा मंत्र, या तंत्राचा अवलंब करीत सत्तेच्या व्हॅलेंटाईनला साकडे घालण्याची खटपट भाजपने सुरू ठेवली आहे. उमा भारती अचानक गांधीवादी झाल्या आहेत ; तर नरेंद मोदी कट्टरपंथी हिंदुत्वाचे केंदबिंदू बनले आहेत. अडवाणी अन् जेटली श्वास रोखून विकासाच्या स्वप्नांचे सुवर्णकमळ हाती घेऊन बिहार अन् झारखंडात हिंडत आहेत. प्रमोद महाजन नेहमीप्रमाणे जर- तरची त्रैराशिके मांडत, चमत्काराच्या प्रतीक्षेत आहेत. मात्र तीन राज्यांत सत्ताकांक्षेचा ' व्हॅलेंटाईन डे ' यंदा कोरडाच जाणार, याचा अंदाज बहुदा या सर्वांना आलेला आहे. नितीशकुमारच रालोआचे मुख्यमंत्रीपदाचे उमेदवार आहेत, अशी घोषणा अडवाणींनी ऐन निवडणुकीच्या मध्यावर गुरुवारी केली. बिहारमध्ये भाजप नव्हे तर जनता दल (यु) बिग ब्रदर असल्याची ही अप्रत्यक्ष कबुलीच आहे. नितीशकुमार मात्र पासवानांना मुख्यमंत्रीपदाचे आमिष दाखवून, आपल्याकडे खेचण्यास उत्सुक आहेत.

लालू प्रसाद यादवांनी गेल्या 15 वर्षांपासून सत्तासुंदरीला गोठ्यात बांधून ठेवले. घोटाळ्यांचे आरोप झाले, तरी त्यांनी तिला नियमित चारा घातला. दिल्लीच्या रेलभवनात दाखल होण्यापूवीर् प्राणपणाने तिचे रक्षण करण्यासाठी, राबडीदेवींच्या हाती कंदील सोपवला. निवडणुकीच्या रणांगणात लालू एक्सप्रेसला मात्र जागोजागी लाल झेंड्याला सामोरे जावे लागते आहे. सत्तासुंदरीचा ग्रीन सिग्नल मिळेलच, याची आज खात्री नाही. राजदच्या तुफानमेलला कोणकोणत्या पक्षांचे डबे जोडावे लागतील, याची जुळवाजुळव आता सुरू झाली आहे. झारखंडात अडवाणींनी सत्तेसाठी शिबू सोरेनना चुचकारायला प्रारंभ केला. सोरेन यांच्या मुलांनी सत्तास्पधेर्साठी वडिलांविरुद्घ बंड पुकारले ; तर राबडीदेवींच्या बंधूंनी बिहारमध्ये लालूंविरुद्घ बंडाचे निशाण फडकवले.

साध्वी उमा भारतींनी अयोध्येच्या रामलल्लावर जन्मभर भक्ती केली. राममंदिर आंदोलनाच्या त्या प्रखर प्रतीक बनल्या. बिहारमध्ये पक्षाचा प्रचार करताना मात्र त्यांनी अचानक ' यू टर्न ' घेतला. राष्ट्रीय स्वयंसेवक संघाशी मला काही देणे घेणे नाही, माझा विश्वास फक्त गांधीवादी विचारसरणीवर आहे, अशी धक्कादायक विधाने त्यांनी केली. उमा भारती स्वत: मागासवगीर्य आहेत. बिहारमधील दलितांवर केवळ रामाचा प्रभाव पडणे शक्य नाही हे लक्षात आल्याबरोबर, आपला गांधीवादावर विश्वास असल्याचे सांगून त्यांनी सर्वांनाच संभ्रमात टाकले. बिहारच्या 243 पैकी 100 जागांवर दलित मते निर्णायक आहेत. किमान या मतदारसंघांमध्ये लढत तिरंगी व्हावी, हा उमा भारतींचा उद्देश असल्याची चर्चा आहे.

नरेंद मोदींनी बिहार व झारखंडात जनरल मुशर्रफ यांनाच ललकारले. निवडणुका हिंदुस्तानात आहेत की पाकिस्तानात असा प्रश्ान् सर्वांना पडला. आपल्या कट्टरपंथी हिंदुत्वाच्या प्रतिमेकडे पुनश्च एकदा त्यांनी सर्वांचे लक्ष वेधले. हिंदू विरुद्ध मुस्लिम असे मतदारांचे धुवीकरण झाल्यास, भाजपला नेहमीप्रमाणे लाभ होईल, हा त्यांचा आवडता सिद्धांत आहे. ' बिहारको गुजरात बनाना हो, तो 46 इंच चौडा सीना चाहिये! ' अशी गर्जना करीत, बिहारी जनतेच्या भावना चेतवण्याचा त्यांनी अट्टहास केला. सत्तासुंदरीसाठी याचना अन् विनवण्या नव्हे तर पराक्रम करावा लागतो, यावर मोदींचा दृढ विश्वास आहे. तोच सूर त्यांच्या भाषणातूनही दिसत होता.

बिच्चारे मनोहर परीर्कर! अक्षरश: झटापट करीत, गोव्याच्या विधानसभेत त्यांनी विश्वास-दर्शक प्रस्ताव कसाबसा मंजूर करवून घेतला. त्यानंतर अवघ्या 15 मिनिटांत राज्यपालांनी त्यांना पदच्युत केले. बागेत गाणे म्हणत प्रेम करणाऱ्या सत्तासुंदरीने अचानक दुसऱ्याचा हात धरून पळून जावे, तसेच काहीसे परीर्करांच्या बाबतीत घडले. प्रेमभंग झालेले परीर्कर दिल्लीत दाखल झाले. पक्षातल्या वडीलधाऱ्यांना भेटले. वाजपेयी, अडवाणींसह तमाम नेत्यांनी परीर्करांच्या पुर्नस्थापनेसाठी जंतरमंतरवर दिवसभराचे धरणे धरले. जमीर यांना राज्यपालपदावरून हटवण्याची मागणी केली. ' नव्या गोवा मुक्ती आंदोलना ' चे रणशिंग भाजपने जंतरमंतरवर फंुकले. काँग्रेसवर आगपाखड करताना अडवाणींनी इंदिरा गांधींच्या आणीबाणीचा पुनश्च उद्धार केला. खरेतर इतक्या अकांडतांडवाची गरज नव्हती. केंदात सत्ता असताना अरुणाचलमध्ये भाजपने काय केले, तो इतिहास ताजा आहे. गोवा आंतरराष्ट्रीय पर्यटनस्थळ आहे. तिथले आमदारही या पक्षातून त्या पक्षात सतत पर्यटन करीत असतात. त्याचा सत्तासुंदरीच्या नाराजीला दोष देऊन काय उपयोग ?

प. बंगाल, केरळ व त्रिपुरा वगळता डाव्यांना अन्यत्र सत्तासुंदरीच्या रोमान्सची अॅलजीर् आहे. भाकप आणि माकपमध्ये काही सैद्धांतिक मतभेद आहेत, तरी भविष्यातील आव्हानांना सामोरे जाण्यासाठी, डाव्या पक्षांचे ऐक्य ही काळाची गरज असल्याचा राजकीय प्रस्ताव भाकपने मंजूर केला. कोलकात्यात हरकिशन सुरजित यांनी या प्रस्तावाची खिल्ली उडवताना म्हटले , ' भाकप अपने मोलभावपर उतरा है। ' सुरजित यांचे विधान वाचताच भाकपचे महासचिव ए. बी. वर्धन दिल्लीत भडकले अन् म्हणाले , ' कौन कर रहा है मोलभाव ? हम पुराने मतभेदोंकी नही, भविष्यके चुनौतीयोंकी बात कर रहे है। ' सत्ता अबाधित ठेवण्यासाठी सरकारला मात्र प्रत्येक महत्त्वाच्या निर्णयापूवीर् डाव्यांची मनधरणी करावीच लागते.

राजकारणाच्या रणांगणात अवखळ सत्ता-सुंदरीचे प्रेम संपादन करण्यासाठी, व्हॅलेंटाईनला एखादी गिफ्ट वा फुले देऊन भागत नाही. तिचे प्रियाराधन करताना अनेक डावपेच बदलावे लागतात. प्रेमात, युद्घात अन् राजकारणात सारे क्षम्य असते, हेच खरे.

सुरेश भटेवरा

 
</text>
</doc>
