<doc>
<docno>1019706.cms.txt</docno>
<text>
 
क्रीडा
सानिया आता आणखी अजिंक्यपदे मिळवू शकेल
[ Sunday, February 13, 2005  07:55:21 pm]


कोलकाता : सानिया मिर्झाचा आत्मविश्वास आता चांगलाच वाढला असून, आपल्या कौशल्यपूर्ण खेळाच्या जोरावर ती प्रगतीची पावले झपझप टाकून आणखी अजिंक्यपदे मिळवू शकेल असा विश्वास भारताचे डेव्हिस चषक टेनिस चमूचे माजी प्रशिक्षक अख्तर अली यांनी व्यक्त केला आहे.

अख्तर अली म्हणाले : टेनिसमध्ये टप्प्या टप्प्याने प्रगती होणे चांगले असते. आता सर्वप्रथम सानियाचे लक्ष्य असेल ते अव्वल शंभर टेनिसपटूंत स्थान मिळवायचे आणि त्यानंतर अव्वल पन्नास खेळाडूंत मानाचे स्थान संपादन करायचे. तिला आता जास्तीत जास्त सरावाची गरज आहे. शिवाय तिने फिटनेसकडेही जाणीवपूर्वक लक्ष देणे आवश्यक आहे.

नुकत्याच संपलेल्या हैदराबाद येथील टेनिस स्पधेर्त अजिंक्यपद पटकावून सानिया साऱ्यांची वाहवा मिळवली आहे. ती अतिशय छान कामगिरी करत आहे आणि अंतिम सामन्यात तर आपण मानसिकदृष्ट्याही कणखर आहोत हे तिने साऱ्यांना दाखवून दिले आहे. शनिवार हा भारतीय टेनिस क्षेत्रातील ऐतिहासिक दिवस मानावा लागेल असे अख्तर अली म्हणाले. एका नव्या युगाची सुरूवात आता झाली आहे अशीही भावना त्यांनी व्यक्त केली. विशेष म्हणजे सानिया केवळ बचावावर जोर न देता अष्टपैलू, आक्रमक, चौफेर फटकेबाजीचे प्रात्यक्षिक दाखवते याचे कौतूक वाटते असे त्याने सांगितले.

 
</text>
</doc>
