<doc>
<docno>1019678.cms.txt</docno>
<text>
 
अग्रलेख
'बेस्ट' पर्याय
[ Sunday, February 13, 2005  07:23:04 pm]


मुंबईतील ' बेस्ट ' ची वाहतूक सेवा ही देशातील सर्वाधिक कार्यक्षम आणि सुरक्षित सेवांपैकी एक आहे. निदान महाराष्ट्राबाहेरच्या, नव्हे अगदी पुण्यातीलही बससेवेचा अनुभव ज्यांनी घेतला आहे, त्यांचे तरी याविषयी दुमत होणार नाही. त्यामुळेच ' बेस्ट ' च्या अपघातांच्या संख्येत गेल्या वषीर् एप्रिल ते डिसेंबर या काळात वाढ झाली असली, तरी त्यात बेस्टच्या चालकांचा वाटा किती आणि मुंबईतील रस्त्यांवरच्या वाढत्या अराजकाचा किती, याचा गांभीर्याने विचार होण्याची गरज आहे.

बेस्ट समितीच्या सदस्यांनीही वाढत्या अपघातांचे खापर केवळ चालकांवर फोडून मोकळे होण्याची भूमिका घेतलेली नाही. उलट मुंबईतील वाढती गदीर् आणि अरुंद रस्ते यावरून गाड्या हाकताना चालकांवर येणाऱ्या ताणाची दखल घेऊन उपाययोजना सुचवली आहे, हे योग्य दिशेने उचललेले पाऊल आहे. मुंबईतील वाहतूक अराजकाला समाजाच्या सर्व स्तरांतील नागरिकांचा हातभार लागतो आहे.

फेरीवाले, गॅरेजवाले इतकेच काय फुटपाथवासी यांचा जसा उपलब्ध रस्त्यांचा संकोच करण्यात मोठा वाटा आहे, तसाच कशीही, कुठेही खाजगी वाहने उभी करणाऱ्यांचाही आहे. रस्त्यावर धावणाऱ्या खाजगी वाहनांची संख्या मोठ्या प्रमाणावर वाढत चालली आहे. त्यात मोटरसायकल, स्कूटर- चालकांची भर पडत आहे.

अर्थात केवळ वाहनांची संख्या वाढली हे अपघात वाढण्याचे कारण नाही ; तर वाहनचालकांतील बेशिस्त आणि बेदरकारी वाढत आहे, हे आहे. बेस्टच्या अपघातांत मृत्यू पावलेल्यांत प्रामुख्याने दुचाकीचालकांची संख्या अधिक आहे, हे बोलके आहे. तरुणवर्गाच्या हातात सहजासहजी वाहने पडत आहेत, मात्र वाहतुकीचे नियम पाळून ती चालवण्याची मानसिकता बाणवण्याचे कोणतेही प्रयत्न ना सरकारच्या, ना पालकांच्या पातळीवर होतात.

वाहतूक पोलिस खात्यातील अधिकाऱ्यांच्या दृष्टीने वाहने चालवण्याचे परवाने देण्याचा अधिकार, हे केवळ वरकमाईचे साधन झाले आहे. त्यामुळे वाहतुकीचे नियम आणि वाहन चालवताना आकस्मिक अडथळे उभे राहिले, तर त्यातून सुरक्षितपणे मार्ग काढण्याचा सराव अशा अनेक वाहनचालकांना नसतो.

शिवाय रस्त्यावर सिग्नल तोडणाऱ्या, चुकीच्या बाजूने वेगाने पुढे जाणाऱ्या, वेगमर्यादा न पाळणाऱ्या, वळण घेण्यापूर्वी आवश्यक तो इशारा न देणाऱ्या वाहनचालकांना वाहतूक पोलिसांची जरब वाटत नाही, याचेही कारण पैशाच्या बळावर कोणत्याही नियमभंगातून सुटता येते हा अनुभव हेच आहे. असे वाहनचालक स्वत:लाच नव्हे, तर इतरांनाही धोका निर्माण करीत असतात.

बेस्ट किंवा एस. टी.च्या चालकांकडून होणाऱ्या बहुसंख्य अपघातांना हे अप्रशिक्षित, बेदरकार आणि आपल्याला जाब विचारणारे कोणीही नाही अशा समजुतीत वाहने चालवणारेच जबाबदार असतात, ही वस्तुस्थिती आहे. बेस्ट वा एसटीच्या चालकांना नियमितपणे प्रशिक्षणाला, मेडिकल चाचण्यांना सामोरे जावे लागत असते. शिवाय अपघातानंतर त्यांना तडकाफडकी निलंबित वा बडतर्फही केले जाते.

अशा स्थितीत रस्त्यावरील अराजकाचा आणि खाजगी वाहनचालकांच्या बेदरकारीचा किती ताण बेस्टच्या बसेस चालवताना चालकांवर येत असेल, याची कल्पनाच केलेली बरी. बेस्टच्या चालकांमध्ये रक्तदाब, मधुमेह यासारखे विकार वाढत आहेत, हा याच ताणाचा परिणाम आहे. खाजगी वाहनचालकांना आणि त्यातही दुचाकीचालकांना शिस्त लावण्याचे आव्हान पोलिस आणि समाजाला स्वीकारता येत नसेल, तर बेस्टसारख्या सार्वजनिक वाहनांसाठी राखीव लेनसारखे पर्याय अवलंबावे लागतील.

 
</text>
</doc>
