<doc>
<docno>1019650.cms.txt</docno>
<text>
 
महाराष्ट्र
नव्या वास्तूच्या दिशेने...
[ Sunday, February 13, 2005  06:49:12 pm]


ठाण्याच्या लौकिकात भर घालणाऱ्या मराठी ग्रंथसंग्रहालयाची नवी वास्तू उभी राहण्यासाठीची सगळी कायेदशीर प्रक्रिया पूर्ण होत आली आहे. शंभराहून अधिक वर्षांचा इतिहास असलेल्या या संग्रहालयाच्या जुन्या स्टेशनरोडवरील नवीन वास्तूच्या प्लॅनला महापालिकेने नुकतीच परवानगी दिली. त्यामुळे आता शतकी परंपरेचे संग्रहालय जुनाट आणि अनाकर्षक अशा इमारतीतून नव्या सुसज्ज इमारतीत जाण्याचा मार्ग मोकळा झाला आहे.

ठाण्याला मराठी ग्रंथालय स्थापण्याचा संकल्प पं. पाठक यांच्या घराच्या ओट्यावर बसून सोडण्यात आला. त्यानंतर महाराष्ट्र सारस्वतकार विनायक लक्ष्मण भावे यांनी विष्णू भास्कर पटवर्धन यांच्या सहकार्याने मराठी ग्रंथांसाठी 1 जून 1893 ठाण्यात महाराष्ट्रातील पहिलं ग्रंथसंग्रहालय सुरू केलं. त्यानंतर मुंबई, पुणे इथे संग्रहालयांची स्थापना होत गेली. त्यामुळे आजवर ठाण्याच्या ग्रंथसंग्रहालयाचा मान नेहमीच वडीलकीचा राहिला आहे. 172 सभासदांसह सुरू झालेल्या या वाचनालयात या घडीला 2382 नोंदणीकृत वाचक सभासद असून मासिक योजनेत 600 सभासद आहेत.

वाचनसंस्कृती कमी होत असल्याच्या सध्याच्या दिवसात इतकेही वाचक सातत्याने टिकवणं ही कौतुकास्पदच गोष्ट म्हणायला हवी. संग्रहालयात वर्तमानपत्रांसाठी येणाऱ्या दैनंदिन वाचकांची संख्या मोठी आहे. दरवषीर् संस्थेतफेर् विविध स्वरूपाचे सुमारे वीस कार्यक्रम केले जातात. त्यात ठाण्यातील साहित्यिकांच्या पुस्तकांची प्रकाशनं, व्याख्यानं, कवी संमेलनं यांचं आयोजन केलं जातं. नुकत्याच झालेल्या नवव्या कोकण मराठी साहित्य संमेलनाच्या निमित्ताने टाऊन हॉलमध्ये संग्रहालयातील दुमिर्ळ पुस्तकांचं मोठं प्रदर्शनही भरलं होतं.

शतकमहोत्सव साजरा केलेल्या या संग्रहालयाने आजवर निरनिराळ्या वास्तूंमध्ये आपला संग्रह थाटला. सुरुवातीला ते पं. पाठकांच्या घरातच होते नंतर दहा वर्षांनी ही जागा बदलली आणि विठ्ठल मंदिरासमोर भगवंत पाध्ये यांच्या घरात त्याचं स्थलांतर झालं. पुढे संंग्रहालय काही काळ खारकर आळीत फक्रुद्दीन पटेल आणि भागवत यांच्या घरात होतं. खारकर आळीच्या टोकाला असलेल्या आर्यक्रीडा मंंडळाच्या पटांगणात संग्रहालयाने मोठा काळ काढला. तिथे सरस्वती मंदिर उभे राहिले त्याची कोनशिला भारताचार्य चिंतामणराव वैद्य यांनी बसवली. कालांतराने असं लक्षात आलं की गावाची वाढ दुसऱ्या टोकाला आणि संग्रहालय एका टोकाला अशी परिस्थिती झाली आहे. त्यामुळे मग आता जिथे संग्रहालय उभे आहे तिथे सरकारकडून काही जागा भाडेपट्ट्यानं मिळवली. तिथे तात्पुरती सीमेंटची शेड बांधून 1 मार्च 1940 रोजी वाचनालय सुरू करण्यात आलं.

सरकारकडून मिळालेली जागा आणि नगरपालिकेने दिलेली जागा संस्थेने विकत घेतल्या आणि तिथे नवीन वास्तू उभी राहिली. तिचं उद्घाटन तत्कालीन संरक्षणमंत्री यशवंतराव चव्हाण यांच्या हस्ते 21 एप्रिल 1964 रोजी करण्यात आलं. दरम्यानच्या काळात मे 1944 मध्ये साहित्यसम्राट न. चिं. केळकर यांच्या अध्यक्षतेखाली सुवर्णमहोत्सव झाला. 1969 साली अमृतमहोत्सवाचे अध्यक्ष दत्तो वामन पोतदार होते. 1993 मध्ये प्रा. शिवाजीराव भोसले यांच्या अध्यक्षतेखाली शतकमहोत्सव साजरा करण्यात आला. 1960 साली झालेल्या 42 व्या मराठी साहित्य संमेलनाच्या आयोजनाचे यजमानपद संग्रहालयाने भूषवलं. 1988 मध्ये झालेल्या साहित्य संमेलनाच्या आयोजनातही संग्रहालयाने सक्रिय सहभाग घेतला होता. संग्रहालय नावारूपाला आणण्यासाठी सीताराम अभ्यंकर, वामनराव ओक, का.र. राऊत, वसंत वैद्य, द.दा. काळे, दा.बा. देवल, प.त्रिं. सहस्त्रबुद्धे, पां.के. दातार, द.बा. करमरकर यांनी परिश्रम केले. त्यांना तितकीच चांगली साथ त्या-त्या काळातील पदाधिकाऱ्यांची लाभली.

अशा प्रकारे ठाणेकरांच्या वाचनानंदाचे वेड गेली 112 वर्षं जोपासणारे मराठी ग्रंथासाठीचे आद्य संग्रहालय असलेल्या मराठी ग्रंथसंग्रहालयाच्या जुन्या वास्तूच्या जागी नवी वास्तू उभी राहणार आहे. शंभर वर्षं पूर्ण केलेल्या ग्रंथालयांना राज्य सरकारने 2.5 चटई क्षेत्र उपलब्ध करून दिलंय. त्यामुळे नवीन वास्तू उभारण्याच्या मार्गातील मोठा अडथळा दूर झाला आणि नव्या इमारतीच्या रचनेचं काम सुरू झालं.

संस्थेचे बारा वर्षं अध्यक्ष असलेले आणि गेली चाळीस वर्षं संग्रहालयात विविध स्वरुपात कार्यरत असलेले पां.के. दातार यांनी नवीन इमारतीविषयी माहिती दिली. नवीन इमारतीचं बांधकाम सुमारे साडेपंधरा हजार चौरस फुटांचं आहे. त्यात तळमजला अधिक पाच मजले, असं स्वरूप आहे. तळमजल्यावर छोटेखानी दोन खोल्या आणि पाकिर्ंग, पहिल्या मजल्यावर सांस्कृतिक कार्यक्रमांसाठी वापरता येईल, असं प्रशस्त सभागृह आहे. दुसऱ्या मजल्यावर वाचनालय आणि संग्रह विभाग आहेत. तिसऱ्या मजल्यावर संदर्भ विभाग आणि इंडियन लायब्ररीच्या धतीर्वर अभ्यासिका तयार केली जाणार आहे. चौथा मजला सेंट्रल बँकेच्या प्रशासकीय कार्यालयाचा असून पाचवा मजला हा संस्थेचं कार्यालय आणि कार्यक्रमांसाठी वापरला जाणार आहे.

या बांधकामाला पावसाळ्याच्या दरम्यान सुरुवात होईल, असा प्राथमिक अंदाज आहे. प्लॅन मंजूर झाला असून आता टेंडर मागवण्यात काहीच तांत्रिक अडचणी राहिलेल्या नाहीत. नव्या इमारतीसाठी अर्थसंचय करण्याचं काम सुरू झालं आहे. त्या मोठा वाटा संस्थेचा स्वत:च्या निधीचा आहे. शिवाय खासदार प्रकाश परांजपे यांनी नव्या वास्तूसाठी खासदार निधीतून 15 लाख रुपये देण्याचे जाहीर केलं आहे. जिल्ह्यातील सर्व आमदारांना या वास्तूसाठी काही निधी देण्याची विनंती करण्यात येणार आहे. त्याचबरोबर बँकांकडून आणि दानशूर व्यक्तींकडून मोठ्या प्रमाणावर रक्कमा उभ्या राहतील, असा विश्वास संग्रहालयाच्या पदाधिकाऱ्यांना असून तो सार्थ ठरेल, याची जबाबदारी आता ठाणेकरांची आहे.

रवींद मांजरेकर

 
</text>
</doc>
