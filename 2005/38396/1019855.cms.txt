<doc>
<docno>1019855.cms.txt</docno>
<text>
 
महाराष्ट्र
'संपत्ती निर्माण करणारे प्रकल्प झालेच पाहिजेत'
[ Sunday, February 13, 2005  10:30:50 pm]


म. टा. प्रतिनिधी

पुणे : संपत्ती निर्माण करणारे प्रकल्प झालेच पाहिजेत, अशा शब्दात राष्ट्रवादी काँग्रेसचे अध्यक्ष शरद पवार यांनी ' एन्रॉन ' चे समर्थन करून प्रकल्प सुरू करण्यासाठी प्रयत्न सुरू असल्याचे सांगितले.

राज्य रस्ते विकास महामंडळाने वाडिया कॉलेज आणि मुंढवा येथे उभारलेल्या उड्डाणपुलांचे उद्घाटन केल्यानंतर ते बोलत होते. पालकमंत्री अजित पवार, मंत्री अनिल देशमुख, हर्षवर्धन पाटील, खासदार सुरेेश कलमाडी, आमदार बाळासाहेब शिवरकर आदी मान्यवर यावेळी उपस्थित होते.

राज्याला भासणारी विजेची टंचाई दूर करण्यासाठी ठोस उपाययोजना केली नाही तर त्याचा अर्थकारणावर आणि पर्यायाने विकासावर विपरित परिणाम होईल असे सांगून ते म्हणाले की, मुख्यमंत्री असतानाच विजेच्या प्रश्नाची चाहूल आपणाला लागली होती त्यानुसारच एन्रॉन आणले मात्र, राजकीय स्वपक्ष आणि प्रसारमाध्यमांनी जोरदार टीका केल्याने निर्णय मागे घ्यावा लागला. एन्रॉन प्रकल्प कार्यान्वीत झाला असता तर आज राज्याला भासणारी 2600 मेगा वॅट विजेची तूट भरून निघाली असती. एन्रॉन सुरू झाल्यास 2.30 पैसे प्रति युनिट याप्रमाणे राज्याला वीज मिळेल. प्रकल्प सुरू करण्यासाठी युद्ध पातळीवर प्रयत्न सुरू असून राज्य सरकारची अजूनी परवानगी मिळालेली नाही.

जागतिकीकरणाला सामोरे जाण्याच्यादृष्टीने आवश्यक रस्ते, वीज आदी सुविधा निर्माण करण्यासाठी महापालिकांनी विशेष प्रयत्नशील राहण्याची गरज प्रतिपादित करून पुणे आणि पिंपरी-चिंचवड शहराचे अनेक प्रश्न समान असून ते सोडवण्यासाठी शहर विकास आराखडा तयार केला जावा तसेच गरज पडल्यास त्यासाठी जागतिक तज्ज्ञांची मदत घेतली जावी, असेही पवार यांनी सांगितले. पुण्यातील रस्ते विकासासाठी राज्य रस्ते विकास महामंडळाने प्रस्ताव दिला असून तो मंजूर होईल, अशी अपेक्षा पालकमंत्री अजित पवार यांनी व्यक्त केली. रस्ते विकास महामंडळाचे व्यवस्थापकीय संचालक अनिल लखीना यांनी स्वागत केले.

 
</text>
</doc>
