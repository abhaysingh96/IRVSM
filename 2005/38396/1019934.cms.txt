<doc>
<docno>1019934.cms.txt</docno>
<text>
 
देश-विदेश
मागास बिहारमध्ये 'हायटेक' प्रचार
[ Sunday, February 13, 2005  11:52:00 pm]


प्रवीण मुळ्ये

पाटणा : खटारा जीप का गया जमाना, अब तो हवामें नाश्ता- खाना... ऐन रंगात आलेल्या बिहारमधील निवडणुकीतील कोणा पक्षाची ही घोषणा नव्हे, तर हेलिकॉप्टरमधून हवेत उडणाऱ्या नेत्यांच्या ' हायटेक ' प्रचाराची नवी इस्टाइल आहे. दुसऱ्या टप्प्याला सामोऱ्या जाणाऱ्या बिहार निवडणूक प्रचाराचा हा थाट महाराष्ट्रच काय, पण इतर कोणत्याही राज्यातील निवडणुकांना लाजवील, असाच आहे. दुसऱ्या टप्प्यात धडाडणाऱ्या प्रचाराच्या तोफा रविवारी थंडावल्या. या टप्प्यात 83 जागांसाठी मंगळवारी मतदान होईल.

हेलिकॉप्टरमधून हवेत उडत जमिनीवरील आम जनतेशी संवाद साधणारे नेते, एअरकंडिशन्ड गाड्यांमधून फिरणारा प्रचाराचा ताफा, रॉक आणि पॉपच्या तालावर वाजणारी ' इलेक्शन स्पेशल ' गाणी, मोबाइल, टेलिफोनवरून मतांचा जोगवा मागणारे नेते... प्रगतीच्या बाबतीत बिहारचा ठणाणा असला तरी निवडणूक खर्च व प्रचाराच्या स्टाइलमध्ये बिहारी नेत्यांनी चांगलाच ' विकास ' घडविला आहे.

गावात रस्ते नसूदेत, पण प्रचारासाठी राबणाऱ्या कार्यर्कत्यांच्या दिमतीला एसी गाड्या आणि राहण्यासाठी आलिशान हॉटेल्समधील खोल्या सज्ज आहेत. कुरघोडी करण्यासाठी आकर्षक पोस्टर्स आणि दिलखेचक घोषणांवर उमेदवार लाखो रुपये उधळत आहेत. आश्वासनांसाठी भोजपुरी गाण्यांना रॉक आणि पॉपची झणझणीत फोडणी देण्याची शक्कलही राजकीय पक्षांनी लढवली आहे. अगोदरच तयार असलेल्या म्युझिक ट्रॅकमध्ये गाणी फिट करून जास्त आल्बम कोण आणतो, याचीही स्पर्धा लागली आहे. घोषणा देऊन कार्यर्कत्यांचा आवाज बसू नये, यासाठी ' झिंदाबाद, झिंदाबाद ' पासून ' जितेगा भाई जितेगा ' पर्यंतच्या घोषणांच्या कॅसेट्सही बाजारात आणण्यात आल्या आहेत.

उमेदवारांच्या वाढत्या अपहरणांच्या घटनांमुळे हवालदिल झालेल्या अनेकांनी घरी बसूनच मोबाइल किंवा टेलिफोनवरून मतदारांना मताचे साकडे घालण्याचा सुरक्षित मार्ग अवलंबला आहे. काहींना मोबाइल हाताळता येत नसल्यामुळे हे कामही कार्यकतेर्च करत आहेत. मोबाइलच्या माध्यमातून प्रचाराचा सर्वाधिक फायदा अर्थातच जेलमधून निवडणूक लढवणाऱ्या बाहुबलींना होत आहे. ' हॅलो, भाई बोल रहा हूँ। ' या आवाजाने विरोधी उमेदवारांच्या प्रचाराची दाणादाण उडताना दिसत आहे.

नेत्यांच्या या हायटेक प्रचाराचा कितपत फायदा होतो, त्यासाठी निकालांची वाट पाहावी लागेल. पण विकासाशी कधीही नाळ जोडली न गेलेल्या बिहारी जनतेलाही ' हायटेक ' शब्दाची गोडी चाखायला मिळत आहे, हेही नसे थोडके! (लालूप्रेमाची बिहारी कथा... 4)

 
</text>
</doc>
