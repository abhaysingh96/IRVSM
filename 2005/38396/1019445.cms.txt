<doc>
<docno>1019445.cms.txt</docno>
<text>
 
महामुंबई
मुंबईकरांची पावनखिंड!
[ Sunday, February 13, 2005  12:16:49 am]


वैष्णवी कानविंदे

मुंबई : भल्या सकाळी दादर स्टेशनावर पाऊल टाकणाऱ्या प्रवाशाच्या दिवसाची सुरुवात होते ती नाक ावर रुमाल धरूनच... तिखटजाळ उग्र आणि डोक्यात कळ उठवणारा मिचीर्मिश्रित दर्प रोजच्या प्रवाशांच्या परिचयाचा, पण, असह्य. नवख्या प्रवाशाला त्या वासाने लागणारी खोकल्याची ढास प्रयत्न करूनही थांबवणे शक्य नसते. शिवाय ' स्टेशनमालक ' फेरीवाल्यांची गोणपाटाने झाडलोटीची सफाईमोहीम सुरू झालेली असते. तिचा धुरळा त्या उग्र गंधात मिसळतो, तो मातीयुक्त दर्प छातीत श्वास म्हणून भरून घेऊन माणसे, दिवस-रात्रीच्या कोणत्याही वेळी, कोणत्याही बाजूने तुडुंब भरूनच येणाऱ्या गाडीत शिरण्यासाठी ' हल्लाबोल ' ला तयार होतात...

मुंबईतल्या या मध्यवतीर् स्टेशनाचे प्रथमदर्शनही ' त्या ' दर्पासारखे आहे... उग्र, विदूप. दर्शनी भाग गलिच्छ आणि अनारोग्यकारक. या स्टेशनाशेजारी राहण्याचे ' परमभाग्य ' लाभलेल्या अनेकांना त्याबदल्यात अनेक श्वसनविकारांनी ग्रासले आहे. कधीच न झोपणाऱ्या या स्टेशना- शेजारच्या कुसुमाग्रज पुलाखाली भल्या पहाटेपासूनच भाजीवाले लिंबं, मिर्च्या, कोथिंबिरीच्या जुड्या नि तऱ्हेतऱ्हेच्या भाज्या पसरवून बसलेले असतात. दिवस चढत जातो

तसतशा भाज्यांच्या टोपल्या रिकाम्या होत जातात आणि मागे उरतो तो सडलेल्या भाज्यांचा ढीग आणि तो उग्र वास.

भाजीवाल्यांबरोबरच स्टेशनची ' मालकी ' विभागून घेतलेल्या इतर फेरीवाल्यांची बातच निराळी... इथली रेलिंग प्रवाशांच्या सोयीसाठी आहेत, अशी अनेकांची ' गैरसमजूत ' आहे. त्या रेलिंगवर रुळणारे असंख्य फॅशनेबल कपडे वगैरे वस्तू पाहिल्यावर हा गैरसमज दूर होतो. या रस्त्यावर अनेकानेक वस्तूंचा बाजार आहे. त्यातून वाट काढत थकला भागलेला प्रवासी मात्र घसटत, शिव्या खात आणि शिव्या देत जाताना दिसतो. ' दादरला गाडी पकडायची आहे ' किंवा ' दादरला उतरायचे आहे ' हे वाक्य खरा मुंबईकर ' पावनखिंड लढवायची आहे ' अशा शूरमर्दाच्या थाटात का म्हणतो, ते कळण्यासाठी एकदा इथे उतरून पाहाच!

 
</text>
</doc>
