<doc>
<docno>1019736.cms.txt</docno>
<text>
 
देश-विदेश
'10 वर्षांत पाक उद्ध्वस्त होईल'
[ Sunday, February 13, 2005  08:14:25 pm]


वृत्तसंस्था

नवी दिल्ली : येत्या दहा वर्षांत पाकिस्तानात रक्तरंजीत यादवी माजलेली असेल. त्याचे संपूर्ण ' तालिबानीकरण ' झालेले असेल आणि अण्वस्त्रे ताब्यात घेण्यासाठी जीवघेणा संघर्ष सुरू झालेला असेल. 2015 पर्यंत पाकिस्तान पूर्णत: कोलमडलेला असेल.

हे कुणा भविष्यवेत्त्याचे भाकित नाही. जिच्या निव्वळ उच्चारानेही अनेक देशांना धडकी भरते, ती अमेरिकेची प्रबळ गुप्तहेर संघटना सेंट्रल इंटेलिजन्स एजन्सीचा (सीआयए) हा अहवाल आहे.

येत्या दहा वर्षांत जगभरातील परिस्थिती काय असेल, याचा वेध घेणारा अहवाल सीआयए आणि नॅशनल इंटेलिजन्स काऊंसिलने (एनआयसी) तयार केला आहे. त्यात पाकिस्तानात युगोस्लावियासारखी अराजकता निर्माण होईल, असा अंदाज व्यक्त करण्यात आला आहे.

दशकानुदशकांपासून असलेला राजकीय व आथिर्क ढिसाळपणा, कोलमडलेला कायदा, भ्रष्टाचार, बजबजपुरी व बोकाळलेल्या अनाचारातून पाकिस्तान कधीच सावरणार नाही, असे या अहवालात पाकिस्तानी मुत्सद्दी वाजिद शामसूल यांच्या लेखाच्या आधारे म्हटले आहे. शामसूल हे ब्रिटनमध्ये पाकिस्तानचे उच्चायुक्त होते. पाकिस्तानातील हलाखी वर्णन करणारा लेख त्यांनी ' साउथ एशिया ट्रिब्युन ' मध्ये लिहिला होता.

बलुचिस्तानातील लष्करी कारवायांमुळे हा प्रदेश पाकिस्तानातून फुटून निघेल, हे निश्चित. लोकशाहीचा ज्याप्रकारे गळा घोटण्यात येत आहे ते पाहता पंजाब प्रांतावर विशेषत: कराची या आथिर्क राजधानीवर सरकारचे नियंत्रणच राहणार नाही, असे भाकित शामसूल यांनी वर्तवले आहे. पण त्यामागे ' सीआयए ' चाच डाव असेल, असा संशय त्यांना आहे.

 
</text>
</doc>
