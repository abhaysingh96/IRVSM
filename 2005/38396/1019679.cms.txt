<doc>
<docno>1019679.cms.txt</docno>
<text>
 
अग्रलेख
प्रेम लाभे प्रेमळाला...!
[ Sunday, February 13, 2005  07:25:47 pm]


एकोणिसाव्या शतकातील इंग्लंडमधील चतुरस साहित्यिक रॉबर्ट ब्राऊनिंग यांनी प्रेमाचे दीडशे वर्षांपूर्वी आपल्या काव्यातून केलेले वर्णन आजही जसेच्या तसे लागू पडते, याचे कारण प्रेम चिरंतन आहे. प्रेमाचा ' दीदार ' करण्यासाठी आज जगभर ' व्हॅलेंटाइन डे ' साजरा होत असताना ब्राऊनिंग याचे स्मरण अशासाठी होते की, त्यांनाही प्रेम एक आश्चर्य (वंडर) वाटत होते.

आजही ते तितकेच आणि तसेच गूढ आणि चमत्कारिक बनून राहिलेले आहे. ते क्वचितच ऐहिक मार्गांनी व्यक्त होते. अनेकदा प्रेमाच्या आवरणाखाली व्यक्त होते, ते शारीरिक आकर्षण वा विषयभावना असते. खरे प्रेम त्यापासून कैक योजने दूर असते आणि ते तरल भावनिक पातळीवर अव्यक्तावस्थेतच अधिक प्रभावी ठरते. म्हणूनच ' व्हॅलेंटाइन डे ' ला ' प्रेम दिन ' वगैरे संबोधण्यात अर्थ नाही.

खिस्ती धर्मगुरू व्हॅलेंटाइन त्याच्याकडे येणाऱ्या प्रेमी युगुलांना आशीर्वाद देत असे आणि त्यांना मदतही करत असे, असे म्हटले जाते. त्याचे स्मरण म्हणून प्रेमिक 14 फेब्रुवारीला ' व्हॅलेंटाइन डे ' साजरा करतात. त्यानिमित्ताने आपले प्रेम व्यक्त करतात. पण मद्यधुंद पाटीर्त एकमेकांच्या मिठीत नाचून, छापील ग्रीटिंग कार्ड पाठवून, उंची भेटवस्तू विकत घेऊन किंवा फुग्यांची हार्ट्स उडवून जाहीर होण्याइतकी प्रेम ही सोपी गोष्ट नव्हे.

शिवाय ते केवळ पुरुष आणि स्त्री यांच्या दरम्यानच असावे, अशी सक्तीही त्याला मान्य नाही. कविवर्य कुसुमाग्रज यांनी लिहिले , ' प्रेम कुणावरही करावे ', ते खरेच आहे. कुब्जाच्या कुबडावरही प्रेम करावे, असे सांगणारे कुसुमाग्रज लाखो वषेर् सूर्याभोवती घोटाळणाऱ्या पृथ्वीचे प्रेमगीतही साकार करतात. ' युगामागुनी चालली रे युगे ही, करावी किती भास्करा वंचना, किती काळ कक्षेत धावू तुझ्या मी, कितीदा करू प्रीतिची याचना ' असे पृथ्वीचे सूर्यावरचे अगाध आणि अबोध प्रेम.

ते ' व्हॅलेंटाइन डे ' च्या कोणत्या गिफ्टमधून साकार होणार ? ' खळाळू दे तव अदय श्ाृंखला हातापायात, पोलादाची काय तमा मरणाच्या दारात... ' असे मरणाला ठणकावून सांगत आणि ' वंदे मातरम ' ची घोषणा देत फासाच्या विळख्यात आपली मान देणारे भगत सिंग, सुखदेव, राजगुरू आणि त्यांच्यासारख्या अनेक क्रांतिकारक हुतात्म्यांचे मायभूमीवर असेच प्रेम जडले होते. इंग्लंडमध्ये बंदिवान झाल्यावर '... भूविरह कसा सतत साहू या पुढति, दशदिशा तमोमय होती ,' हे वीर सावरकरांचे भारतभूमीला लिहिलेले प्रेमगीतच होते.

कुणी निसर्गकवी धो धो बरसणाऱ्या पावसाच्या सरींच्या पेमात पडतो, तर भावुक चित्रकार रंगांच्या गहिऱ्या छटांमध्ये प्रेम शोधतो. थोडक्यात, प्रेमाला कोणतीही बंधने मान्य नाहीत आणि ते व्यक्त करण्यासाठी कोणतेही माध्यम पुरेसे नाही. जनकवी पी. सावळाराम यांनी लिहिले , ' प्रेम तुझ्यावर करते मी रे, सांगितल्याविण ओळख तू रे... ' ही भावना महत्त्वाची आहे आणि ' व्हॅलेंटाइन डे ' च्या निमित्ताने पैशाची उधळण करीत सवंग शरीरवासनेचे प्रदर्शन करणाऱ्यांसाठी ती आदर्शपाठ आहे. प्रेम करायचेच, तर ते सांगितल्याविनाही जाणवायला हवे.

जेव्हा ' व्हॅलेंटाइन डे ' ची फॅशन नव्हती आणि फुग्याची हार्ट्स बाजारात विकत मिळत नव्हती व ग्रीटिंग कार्डचीही पद्धत नव्हती, तेव्हाही रोमियो- ज्युलिएट, नल-दमयंती, सलीम- अनारकली यांचे प्रेम साकारलेच. असो. ' व्हॅलेंटाइन डे ' ज्यांना साजरा करायचा आहे, त्यांनी तो अवश्य करावा. संस्कृतिरक्षणाच्या नावाखाली त्याविरुद्ध आंदोलने केल्याने दुकानांच्या काचा फुटतील आणि काही कट्टरपंथीयांचा दिवस ' साजरा ' होईल. पण त्यामुळे प्रेमभावना थोडीच थोपवून धरता येईल ? वाईट याचेच वाटते की, प्रेम व्यक्त करण्यासाठी ' व्हॅलेंटाइन डे ' साजरा करण्याची कल्पना प्रेमिकांच्या मनात रुजवली व रुळवली, व्यापारी प्रायोजकांनी.

त्यांनी प्रेमाचे सवंग व्यापारीकरण करण्याचे जाळे टाकले आणि जगभरचे पेमिक त्यात अलगद सापडले. '... प्यार को प्यारही रहने दो, कोई नाम ना दो ', असे गुलजार यांनी म्हटले. या प्रेमाला ' व्हॅलेंटाइन डे ' च्या बंधनात अडकवल्याने खरे तर त्याचा अपमानच होतो. पण हिंदी सिनेमा आणि सवंग टीव्ही सीरियल्समधूनच आपली प्रेमभावना शोधू पाहणाऱ्यांना हे कोण समजावणार ? केवळ मिठ्या मारणे, गाणी गाणे आणि कवायत केल्याप्रमाणे अर्थहीन पदन्यास करत नाचणे म्हणजे प्रेम करणे, असे मानणाऱ्यांसाठी माधव ज्युलियन यांनी लिहिले , '... प्रीतिची ना भूक लागे, काय सांगू मी तुला गे ; प्रेम लाभे प्रेमळाला, त्याग ही त्याची कसोटी '.

निस्वार्थ प्रेम आणि त्यासाठी त्याग व बलीदान या संकल्पनाच जिथे आउटडेटेड ठरल्या, तिथे ' व्हॅलेंटाइन डे ' च्या पलीकडे उगवणाऱ्या ' पेमा ' ची बाग कोण व कशाला जोपासणार आणि त्याचे ' वंडर ' तरी कुणाला उमगणार ?

 
</text>
</doc>
