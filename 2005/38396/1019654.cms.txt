<doc>
<docno>1019654.cms.txt</docno>
<text>
 
महामुंबई: मुंबई टाइम्स
अबू सालेमच्या नावे खंडणीचे प्रकार
[ Sunday, February 13, 2005  06:52:34 pm]


मुंबई टाइम्स टीम

पोर्तुगाल पोलिसांच्या ताब्यात असलेला अबु सालेम अद्याप भारताच्या ताब्यात मिळण्यास काही काळ जाणार असला तरी, त्याच्या नावाने खंडणी मागण्यास सुरुवातही झाली आहे. सालेमच्या नावाने 15 लाख रुपयांची खंडणी मागणाऱ्या राकेश ओझा यास गुन्हे शाखेने अटक केली आहे.

टिप्स-म्युझिक इंडिया या कॅसेटकंपनीच्या तौरानी बंधूंना सुनील सिंग नावाने हा खंडणीखोर धमक्या देत होता. अबू सालेम आता मुंबईत येणार असल्यामुळे त्याच्या सोयीसाठी हा पैसा हवा आहे, अशी बतावणी तो करीत होता. पोर्तुगाल पोलिसांच्या ताब्यात असलेला सालेम लवकरच भारताच्या ताब्यात येणार आहे. मुंबईतील भीषण बॉम्बस्फोट मालिकेसह अनेक गंभीर गुन्ह्यात त्याचा सहभाग असल्याने त्यासंदर्भातील चौकशीसाठी त्याला ताब्यात घेतलं जाणार आहे. याचं भांडवल करून या खंडणीखोराने तौरानी बंधूंच्या ऑफिसमध्ये फोन सुरू ठेवले होते. तेव्हा तौरानींनी क्राईम ब्रॅन्चकडे तक्रार केल्यावर युनिट नऊच्या पथकाकडे हे प्रकरण तपासासाठी सोपवण्यात आलं.

युनिटचे प्रमुख सीनिअर पोलिस इन्स्पेक्टर विजय साळसकर यांच्या पथकाने या खंडणीखोरासाठी सापळा रचला. मधु पार्क इथे या खंडणीखोरास अटक करण्यात आली. तेव्हा त्याचे खरे नाव उघड झालं. खंडणीखोर राकेश शामकुमार ओझा याच्यावर ठाणे, अंबरनाथ इथेही गुन्हे दाखल आहेत. त्याला 15 फेब्रुवारीपर्यंत पोलिस कोठडी देण्यात आली आहे. या कारवाईत असिस्टन्ट पोलिस इन्स्पेक्टर नितीन अलकनुरे, सबइन्स्पेक्टर संजीव धुमाळ, मयेकर व तावडे यांनी भाग घेतला होता.

 
</text>
</doc>
