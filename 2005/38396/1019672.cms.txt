<doc>
<docno>1019672.cms.txt</docno>
<text>
 
धावते जग
डेथ ऑफ ए ड्रॅमॅटिस्ट
[ Sunday, February 13, 2005  07:17:45 pm]


आर्थर मिलर यांच्या निधनाने विसाव्या शतकाच्या उत्तरार्धात अमेरिकेच्याच नव्हे, तर जागतिक नाट्यसृष्टीवर आपला अमीट ठसा उमटविणाऱ्या एका ज्येष्ठ नाटककाराने ' एक्झिट ' घेतली आहे.

मिलर हे नाव उच्चारताच त्यांचे ' डेथ ऑफ ए सेल्समन ' हे नाटक आठवते आणि त्यातून विसाव्या शतकात अमेरिकेत आलेल्या मंदीच्या लाटेपासून तो थेट पुढे दुसऱ्या महायुद्धानंतर झालेल्या मूल्यांच्या घसरणीचा इतिहास डोळ्यापुढे उभा राहतो. 1945 नंतर ' अमेरिकन थिएटर ' ला एक वेगळेच भान आले आणि वास्तवदर्शी नाटकांची लाट आली. अमेरिकन रंगभूमीला हे वेगळे वळण लावण्यात मिलर यांचा मोठा वाटा होता.

दुसऱ्या महायुद्धानंतर अमेरिकन समाजात आलेले नैराश्य आणि नैतिक पातळीवर झालेला ऱ्हास यांचे चित्रण करण्यात मिलर अग्रभागी होते. ' डेथ ऑफ ए सेल्समन ' आणि ' ऑल माय सन्स ' ही त्यांची दोन गाजलेली नाटके. पण मिलर यांच्या सर्वच कलाकृतींमध्ये अमेरिकन समाजाच्या घसरणीचे अत्यंत प्रामाणिक चित्रण बघावयास मिळत असे. प्रख्यात ग्रीक साहित्यकार सोफोक्लिस, शेक्सपिअर आणि डोस्टोव्हस्की यांच्या कलाकृतींच्या प्रभावाखाली असलेल्या मिलर यांनी उभ्या केलेल्या ' सेल्समन ' या व्यक्तिरेखेचे मूळ काही प्रमाणात त्यांच्या वडिलांमध्ये होते.

हा सेल्समन धंद्यात अपयशी ठरतो आणि मग झालेल्या शोकांतिकेतून बाहेर येण्याचा एक मार्ग म्हणून निदान आपल्या विम्याची रक्कम मुलांना तातडीने मिळावी म्हणून आत्महत्या करतो. या कथाबीजातून त्यांनी साऱ्या अमेरिकन समाजाची दुसऱ्या महायुद्धानंतर झालेली शोकांतिका समर्थपणे उभी केली. अमेरिकेत स्थलांतर करून आलेल्या एका ज्यू दांपत्याला 1915 मध्ये झालेला मुलगा ही मिलर यांची पहिली ओळख. पण वयाची तिशी गाठण्यापूवीर्च त्यांनी ' दि मॅन हू हॅड ऑल दि लक ' हे नाटक लिहून रंगभूमीवर आपल्या नाटकाचा झेंडा रोवला. पुढे पहिल्या पत्नीपासून घटस्फोट घेऊन प्रख्यात अमेरिकन अभिनेत्री मेरेलिन मन्रो हिच्याशी विवाह केला.

त्यांचा हा विवाहही वादळीच ठरला. पण त्यामुळे मिलर हे कायम प्रसिद्धीच्या झोतात राहिले. आयुष्याच्या उत्तरार्धात त्यांनी लिहिलेल्या ' दि क्रुसिबल ' या नाटकाची पार्श्वभूमी 17 व्या शतकातील होती. पण त्यात त्यांनी उभ्या केलेल्या कामगार- वर्गाच्या हालअपेष्टांमुळे त्यास तात्कालिक संदर्भ प्राप्त झाले आणि त्यांना अमेरिकन संसदेच्या ' अन-अमेरिकन अॅक्टिव्हिटीज कमिटी ' पुढे पाचारण करण्यात आले. या कमिटीशी सहकार्य न केल्याने त्यांना शिक्षाही झाली. पुलित्झर पुरस्कारापासून अनेक सन्मानांनी गौरविल्या गेलेल्या मिलर यांच्या वयाच्या नव्वदाव्या वषीर् झालेल्या निधनामुळे अमेरिकेतील ' गोऱ्या ' कामगारवर्गाच्या व्यथा समाजापुढे आणणारा एक प्रतिभाशाली लेखक आपल्यातून निघून गेला आहे.

 
</text>
</doc>
