<doc>
<docno>1019641.cms.txt</docno>
<text>
 
हेल्थ
या यातना टाळता येतील!
[ Sunday, February 13, 2005  06:38:15 pm]


मुलीसाठी स्थळ बघताना आईवडील पूर्ण चौकशी केल्याशिवाय पुढे जात नाहीत. मात्र कधीकधी हा संयम संपतो. एखाद्या बेसावध क्षणी निर्णय चुकतो आणि मुलगी अनवधनाने चुकीच्या मुलाच्या हातात सोपवली जाते. त्याचं कामजीवन किती विचित्र आहे, याची जाणीव मुलीला होते. मात्र तोपर्यंत उशीर झालेला असतो. सॅडिस्ट किंवा मॅसकिझम यासारख्या विकृतीशी तिला सामना करावा लागला, तर अतिशय घुसमट होऊ शकते. या यातनांपासून तुमच्या मुलीला वाचवतायेऊ शकेल.

सॅडिझम ही एक विकृती आहे. याचाच भाऊ शोभेल, असा मॅसकिझम असा दुसरा पंथ आहे. या पंथातील विकृत माणसं स्वत:ला शारीरिक अथवा मानसिक पीडा देतात. स्वत:ला अपमानित करून घेतात. समोरच्या स्त्रीकडून मार खाण्याची इच्छा व्यक्त करतात. असं केल्यानंतर त्यांना लैंगिक उत्तेजना येते व ते समागम करू शकतात. अशी लैंगिक विकृती असलेल्या माणसाशी जिचं लग्न होतं, ती स्त्री यातनामय जीवन जगत असेल. या चक्रात गुरफटलेली स्त्री सहजगत्या कोणाकडे मदत मागू शकत नाही. कारण आपल्या नशिबी आलेल्या या भोगाबद्दल त्यांच्या मनात अपराधीपणाची जाणीव असते. शिवाय कोणाकडे मदतीची याचना करावी, याचंही ज्ञान असतं.

सर्वसाधारणपणे सर्वच पालक आपल्या भावी जावयाची आधी नीट चौकशी करतात आणि नंतरच लग्न ठरवतात. तरी मध्यस्थ किंवा इतर नातेवाईकांच्या शिफारसीमुळे फसायला होतं. मुलीसाठी योग्य असा वर शोधण्यास त्यांना बरेच कष्ट पडतात. मग ते अधीर होतात. कधी कधी असंही घडतं, की त्यांच्या मुलीला खूप जणांनी नकार दिलेला असतो. त्यामुळे ते मनाने खचलेले असतात. कधी जास्त शिकलेली असते, म्हणून तिला अनुरूप असा वर मिळत नसतो. या दरम्यान मुली अधीर होतात, चिंताक्रांत होतात आणि निराश होऊन आपल्या आईवडिलांच्या निर्णयास होकार देतात. त्यातून मग कधी निर्णय चुकीचे ठरतात. तेव्हा एखाद्या मुलगा तिशीचा असला, तरी त्याचं लग्न का झालं नाही, त्याचा विचार करून सखोल चौकशी केली गेली पाहिजे. शक्य झालंच, तर त्याच्या कामजीवनाची माहिती काढून घेतली पाहिजे. अन्यथा फसगत होऊ शकते.

सॅडिस्ट नवऱ्याचा त्रास सहन करणाऱ्या बायकोने अशी धक्कादायक माहिती दिली, की तिचा नवरा रक्त येईस्तोवर तिच्या अंगावर ओरखडे काढत होता. त्याचं कारण विचारताच तो म्हणाला, की तुझी त्वचा चांगली नाही. त्यातील अशुद्ध रक्त बाहेर काढलं, की ती नॉर्मल होईल. तिने भाबडेपणाने या गोष्टीवर विश्वास ठेवला. पण पुढे पुढे त्याचे हे प्रकार वाढले व तिला वेदना सहन होईनाशा झाल्यानंतर काहीतरी गडबड आहे, म्हणून तिने आपल्या आई-बाबांना सांगितलं. आपल्या मुलीला काय भोगावं लागत आहे, याची कल्पना येऊन ते तिच्या बाजूने खंबीरपणे उभे राहिले, हा त्यांचा चांगुलपणा. यासंदर्भात काहीही तडजोड न करता, सरळ घटस्फोट घेण्याचा त्यांनी निर्णय घेतला. काही सामाजिक संघटनांनी त्याबाबत ढवळाढवळ करण्याचा प्रयत्न केला. पण तिने शिकस्त करून घटस्फोट मिळवलाच. मात्र तिने ज्या काही मानसिक व शारीरिक यातना भोगल्या असतील, त्या सर्वसामान्य माणसाच्या आकलनापलीकडच्या आहेत. तिच्या शरीरापेक्षा मनास झालेल्या जखमांनी तिचं मानसिक आरोग्य आणखीनच ढासळलं होतं. तिच्यावर लैंगिक अत्याचार करणारा नवरा पोलिस खात्यातील असल्यामुळे कोर्टात साधा पोलिस बघितला, तरी तिला आपला यातनामय भूतकाळ आठवायचा. यामधून असंही घडलं होतं, की घटस्फोटानंतर तिच्या कामभावना उफाळून आल्या होत्या. नकोसा झालेला सेक्स तिच्या वाट्याला आला होता. पण आता तिला हवासा वाटणारा सेक्स खुणावत होता. त्यामुळे सुरुवातीला तिला या विषयावर अनेक स्वप्नं पडायची. नंतर त्यांचं प्रमाण कमी झालं. मात्र तिने दुराचार केला नाही.

मानसोपचार पद्धती, मानसिक जडणघडण, वर्तनाबाबत सल्ला इत्यादी तंत्राने तिची मानसिक व्याधी बरी झाली. तिचा आत्मविश्वास वाढला. लैंगिक अत्याचारामुळे मनावर झालेल्या जखमांनी जे दडपण तिला येत होतं, ते दूर झालं. पोलिसांची धास्ती गेली. आपल्याकडे पाहून कोणी हसत नाही किंवा बोलत नाही, याबद्दल तिची खात्री पटली. उठसूठ हात आणि पाय धुण्याची सवय मोडली. तिचे पालक अतिशय समंजसपणे वागले. तिच्याबाबत काय करावं आणि काय करू नये, हे सांगितल्यावर त्यांनी उत्तम सहकार्य दिलं. चांगलासा मुलगा बघून तिचं दुसरं लग्न करून द्या. असा मी त्यांना सल्ला तिला देण्यात आला.

तुम्ही तुमचे प्रश्न किंवा अडचणी डॉ. गिरीश संघवी यांना विचारू शकता.

आमचा पत्ता : ' अंदर की बात ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी.एन. रोड, मुंबई - 400001.

डॉ. गिरीश संघवी

 
</text>
</doc>
