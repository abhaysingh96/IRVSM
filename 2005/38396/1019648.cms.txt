<doc>
<docno>1019648.cms.txt</docno>
<text>
 
महाराष्ट्र
'आयएसओ'मुळे जिल्हा परिषदेची कीर्ती देशभर
[ Sunday, February 13, 2005  06:47:14 pm]


श्री.वा. नेलेर्कर

ठाणे : जिल्हापरिषदेला ' आयएसओ 9001- 2000' आंतरराष्ट्रीय गुणवत्ता प्रमाणपत्र मिळाल्यामुळे ही जिल्हापरिषद देशाच्या नकाशावर चमकली आहे. अशा प्रकारचं प्रमाणपत्र मिळवणारी भारतातील ही पहिलीच आणि एकमेव जिल्हापरिषद ठरली आहे.

खाजगी कंपन्या वा संस्थात काम करणाऱ्यांची मानसिकता आणि जिल्हा परिषदेतील कर्मचाऱ्यांची मानसिकता यात जमीन आस्मानाचा फरक आहे. या पार्श्वभूमीवर ठाणे जिल्हापरिषदेने मिळवलेलं यश अभूतपूर्व आहे. ठाणे जिल्हा परिषदेचा कारभार त्यामुळे लोकाभिमुख होण्यासाठी उपयोग होऊ शकतो. महत्त्वाचं म्हणजे या जिल्हापरिषदेला आंतरराष्ट्रीय दर्जाचं गुणवत्ता प्रमाणपत्र प्राप्त झाल्यामुळे जिल्हा परिषदांकडे बघण्याचा लोकांचा दृष्टिकोन बदलेल अशी प्रतिक्रिया व्यक्त होत आहे. ठाणे जिल्हापरिषदेचे मुख्य कार्यकारी अधिकारी निर्मलकुमार देशमुख, माजी अध्यक्ष किसन कथोरे, कार्यकारी अध्यक्ष गजानन पाटील आणि नोडल ऑफिसर डॉ. शशांक कांबळे यांच्याकडे यशाचं श्ाेय जातं.

' शिपायापासून अधिकाऱ्यांपर्यंत सर्वांनी झपाटल्यागत काम केल्यामुळे यश मिळालं आहे. त्यामुळे ठाण्याचे नाव मोठं झालं असून यशाचं श्रेय सामूहिक आहे, अशी प्रतिक्रिया निर्मलकुमार देशमुख यांनी व्यक्त केली आहे.

जिल्हा परिषदेच्या सामान्य प्रशासन, पशुसंवर्धन विभाग, प्राथमिक शिक्षण, महिला व बालविकास आणि आरोग्य विभाग या पाच विभागांच्या कामगिरीमुळे यश संपादन करता आलं. शिपाई, ड्रायव्हर ते अधिकाऱ्यांनी घेतलेलं प्रशिक्षण, कार्यशाळेत दिग्गजांकडून मिळालेल्या मार्गदर्शनामुळे या पाच विभागांचा संपूर्ण कायापालट झाला आहे. स्वच्छता, टापटीप, वक्तशीरपणा, अनावश्यक कागदपत्रांची विल्हेवाट, देखण्या, वाचनीय आणि पान क्रमांक दिलेल्या फाइली, अद्ययावत रेकॉर्ड, वातावरण निमिर्ती आणि निरोगी स्पधेर्मुळे सर्वांच्या कार्यक्षतेतत वाढ झाली आहे. त्याचा परिणाम म्हणून इथल्या कारभारात केवळ सूसूत्रताच नव्हे तर प्रशासकीय कामांना गती प्राप्त झाली आहे. गुणवत्ता धोरण आखून त्याची अमलबजावणी केल्यामुळे अंतिम निर्णय घेण्यासाठी नेमका किती वेळ लागेल याची आगाऊ कल्पना येत गेल्याने उद्दिष्ट पूर्ण करणं सुकर झालं आहे. या सर्वांचा एकत्रित परिणाम लोकाभिमुख कारभारात झाला असून त्यातून सरकारची उद्दिष्टं शंभर टक्के पूर्ण होण्यास मदत होईल, अशी अपेक्षा वाढली आहे.

आयएसओ 9001-2000 प्रमाणपत्र सर्वांचा हुरूप वाढला असून जिल्हापरिषदेची उर्वरित खात्यांना हा दर्जा प्राप्त करून देण्याचा प्रयत्न केला जाणार असल्याची माहिती निर्मलकुमार देशमुख यांनी दिली. 2005 मध्ये पंचायत समित्या तर 2006 मध्ये ग्रामपंचायतींना प्रमाणपत्र मिळवण्याचं उद्दिष्ट समोर ठेवण्यात आल्याचं त्यांनी सांगितलं. ' प्रगती 2004' मोहिमेमुळे ठाणे जिल्हा परिषदेचा चेहरा आधुनिक आणि आकर्षक झाला होता. आयएसओ 9001-2000 प्रमाणपत्रामुळे जिल्हापरिषदेचा आंतरबाह्य कायापालट होऊन देशपातळीवर त्याचं नाव चमकलं असल्याची प्रतिक्रिया व्यक्त होत आहे.

जि.प. यंदा विक्रम करणार

गुणवत्तेची प्रशासकीय पद्धत अवलंबल्यामुळे ठाणे जिल्हापरिषद उद्दिष्ट पूर्ण करण्यामध्ये यंदा विक्रम करेल, अशी अपेक्षा आहे. जनावरांना लसीकरण करण्याचं उद्दिष्ट 12 लाख 50 हजाराचं आहे. आताच दहा लाख जनावरांचं लसीकरण पूर्ण झालं आहे. सामान्य प्रशासनातील प्रलंबित प्रकरणं 80 ने कमी करण्याचं उद्दिष्ट असून आताच निम्मं उद्दिष्ट पूर्ण करण्यात आलं आहे. कमीत कमी ग्रेड चार मधील 50 मुळे ग्रेड तीनमध्ये आणण्याचं उद्दिष्ट आताच साध्य करण्यात आलं आहे. 100 वर्गखोल्या उद्दिष्ट आताच पूर्ण झालं आहे.

31 हजार कुटुंब कल्याण

शस्त्रक्रिया करण्याचं उद्दिष्ट साध्य होण्याचा मार्गावर असल्याची माहिती देण्यात आली.

 
</text>
</doc>
