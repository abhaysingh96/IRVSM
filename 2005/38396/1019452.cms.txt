<doc>
<docno>1019452.cms.txt</docno>
<text>
 
देश-विदेश
बेदम महागणार?
[ Sunday, February 13, 2005  12:25:07 am]


म. टा. विशेष प्रतिनिधी

नवी दिल्ली : समाजाच्या सर्व वर्गांमध्ये प्रतिष्ठा आणि मान्यता मिळवत झिरपणारी दारू आणि कॅन्सरसारखे रोग होण्याचे वय तरुण करणारा घातक गुटखा तसेच सिगारेटी यांच्या सेवनाचा ' अधिकार ' बजावणे आता अतिशय महागडे ठरू शकते... दोन व्यसनांवर जबर उपकर लावा, अशी सूचना केंदात सत्तेवर असलेल्या संयुक्त पुरोगामी आघाडीच्या अध्यक्ष सोनिया गांधी यांनी केली आहे. त्यामुळे, यंदाच्या बजेटमध्ये केंदाच्या किमान समान कार्यक्रमातील विविध योजनांच्या अंमलबजावणीचा फटका गुटखा, पानमसाला, सिगारेटी आणि मद्याच्या प्रेमींना बसण्याची शक्यता आहे.

किमान समान कार्यक्रमातल्या अनेक योजनांसाठी सरकारकडे पैसा नाही. सोनिया गांधींनी त्यासाठी गुटखा, पानमसाला, सिगारेट आणि मद्यावर स्वतंत्र उपकर लावण्याची सूचना केली आहे. मजेशीर गोष्ट अशी की, जागतिक व्यापार संघटनेच्या दबावामुळे एकीकडे युरोपीय समुदाय आणि इटलीहून येणाऱ्या परदेशी दारूवरील 150 टक्क्यांचा आयातकर, सरकारला 100 टक्क्यांपर्यंत खाली आणावा लागणार आहे. वाणिज्य मंत्रालयाने तर तो 75 टक्क्यांवर आणण्याची सूचना केली आहे. देशात परदेशी दारू त्यामुळे स्वस्त होणार असली, तरी नव्या उपकरामुळे मद्यप्रेमींचा हा आनंदही दुरावणारच आहे.

चिदंबरम यांनी पहिल्या बजेटमध्ये सर्व करांवर दोन टक्के शिक्षण उपकर लावला होता. याखेरीज पेट्रोल डिझेलवर रस्तानिमिर्ती प्रकल्पांसाठी आधीच दुसरा उपकर ( लिटरमागे दीड रु.) सुरू आहे. या उपकरांखेरीज यंदा आणखी दोन नवे उपकर लागण्याची शक्यता आहे. एक त्सुनामी पुनर्वसनासाठी तर दुसरा किमान समान कार्यक्रमाच्या अंमलबजावणीसाठी!

सर्वशिक्षा अभियान आणि विद्यार्थ्यांच्या ' मिड डे मील ' योजनेसाठी सुरू करण्यात आलेल्या शिक्षण उपकराद्वारे सरकारने डिसेंबरपर्यंत जवळपास अडीच हजार कोटी रुपये वसूल केले. या योजनांसाठी केंद सरकारला दरवषीर् 10 हजार कोटींची आवश्यकता आहे. मनुष्यबळ विकास मंत्रालयानेही शैक्षणिक प्रकल्पांसाठी यंदा निधी वाढवण्याची मागणी केली आहे. तेव्हा दर वषीर् पाच हजार कोटींचे उत्पन्न देणारा शिक्षण उपकर कमी होण्याची शक्यता नाही.

पेट्रोल-डिझेलवरील उपकरातही लिटरमागे सुमारे 50 पैसे वाढ होण्याची शक्यता आहे. राष्ट्रीय महामार्ग विकास प्रकल्पांच्या तिसऱ्या आणि चौथ्या टप्प्यातील योजनांची व्याप्ती पाहता हे पाऊल सरकारला उचलावेच लागणार आहे. विश्वसनीय गोटातून मिळालेल्या माहितीनुसार वाहनांच्या इंधनदराचे योग्य सुसूत्रीकरण करून उपकराचा बोजा ग्राहकाला जाणवू दिला जाणार नाही.

त्सुनामीच्या दुर्घटनेनंतर, पुरेसा पैसा उपलब्ध असल्याने कोणताही उपकर सरकार लावणार नाही, अशी ग्वाही पंतप्रधानांनी दिली होती. त्सुनामी संकटाच्या पुनर्वसनासाठी सरकार स्वतंत्र प्राधिकरणाची घोषणा करू इच्छिते. प्राधिकरणासाठी नवा उपकर लावल्यास, अर्थसंकल्पातला तो चौथा उपकर ठरणार आहे.

 
</text>
</doc>
