<doc>
<docno>1019626.cms.txt</docno>
<text>
 
सदर
एक अनुभव सुगंधी
[ Sunday, February 13, 2005  06:19:43 pm]


मुंबईकरांना लेमनग्रास या हर्बबद्दल विशेष ममत्व नसलं तरी इतर अनेक देशांमध्ये या हर्बला खूप मागणी आहे व तिथे त्याचा मोठ्या

प्रमाणावर वापर केला जातो. ' पातीचहा ' म्हणून सर्वसामान्य भाषेत ओळखलं जाणारं हे हर्ब काही जण सकाळच्या चहात आवर्जून घालतात. याचा हा वापर इतर देशांमध्ये कदाचित माहीतही नसेल. थाय कुकिंगमध्ये मात्र लेमन ग्रासचा बराच वापर केला जातो. पदार्थाला सुगंधी बनावा यासाठी सुकवलेल्या लेमन ग्रासबरोबरच त्याची ताजी पानंही वापरली जातात. लेमनग्रासमुळे ज्याप्रमाणे पदार्थाला चांगला स्वाद आणि सुगंध मिळतो त्याचप्रमाणे यात असणाऱ्या औषधी गुणधर्मांमुळेही तो वेगळा ठरतो. ताप, पेटके येणं व ताण यामध्ये हे हर्ब खूप उपयुक्त ठरतं. यात बीटा कॅरोटीनही मुबलक प्रमाणात असतं.

सूपमध्ये घातल्यास लेमनग्रास चमत्कार घडवू शकतं! अनेक थाय सूप्समध्ये गलांगल रूट्स, लेमनग्रास व लाइम लिव्हज या त्रयींचं मिश्रण आढळतं. या त्रयीमुळे सूपला विशिष्ट स्वाद येत असला तरी ते चावून खाता येत नाहीत. त्यामुळे सूप पिताना हे पदार्थ तोंडात मधेमधे येतात. यामुळे सूप पिणाऱ्या नवख्या माणसाचा ' रसभंग ' होण्याची शक्यता आहे! लेमनग्रास सहजपणे उपलब्ध होत असलं तरी गलांगल रूट व लाइम लिव्हज सहजासहजी मिळत नाहीत. त्यामुळे त्याऐवजी आलं किंवा लिंबाचा रस वापरला जातो. वायव्य आशिया व भारतात वर्षभर लेमनग्रासचं उत्पादन घेतलं जातं. आशियातल्या इतर काही भागांमध्ये या हर्बला ' टॅनग्लॅड ' संबोधलं जातं. त्यामुळे वायव्य आशियातल्या सूप्स, करीज व स्ट्यूजमध्ये याचा बराच वापर होतो. आपल्या देशात चहाप्रमाणे पोर्क व चिकनच्या पदार्थांमध्ये लेमनग्रासचा वापर केला जातो.

आता लेमनग्रास आशियाबाहेरही वापरले जाऊ लागले आहे. क्रीम ब्रुली, चीझकेक, आइस्ड टी व सॅलड ड्रेसिंगमध्ये हे हर्ब वापरलं जातं. लेमनग्रासच्या वापरामुळे त्या पदार्थाला आंबटसर चव येते. परंतु लिंबाच्या रसाप्रमाणे हा आंबटपणा तीव्र नसतो. लिंबाचा रस चवीच्या दृष्टीने महत्त्वाचा मानला जातो तर लेमनग्रास सुगंधासाठी!

स्वत:च्या खाद्यपरंपरेचा अभिमान बाळगणाऱ्या फ्रान्ससारख्या देशांनीही हे आशियाई हर्ब वापरण्यास सुरुवात केली आहे. ' पॉइस फ्राइज एन बेसेज ' या मटारपासून बनवल्या जाणाऱ्या पदार्थामध्ये बटर, पातकांदा, लेट्युस यांच्या जोडीला मटार शिजवले जात. परंतु आता या पदार्थांच्या जोडीला लेमनग्रास बारीक चिरून घातलं जातं व जोडीला बारीक किसलेलं चायनीज कॅबेजही! बटरमध्ये लेमनग्रास घालून त्यात ब्रोकोली, फरसबीसारख्या भाज्या उकडून खाव्यात. चिकन स्टॉक, फिश स्टॉकमध्ये लेमनग्रास घातलं जातं. लेमनग्रास म्हणजेच पातीचहा घातलेला चहा मनाला उभारी देतो असं बौद्ध भिक्खूंचं मत आहे.

पातीचहा घेताना तो टोकाशी सुकलेला नाही याची खात्री करून घ्यावी. तरीही टोकं सुकलेली असली तरी त्याचा उरलेला भाग आपण वापरू शकतो. लेमनग्रासने सुगंधित झालेला थाय व्हेजिटेबल सूप ट्राय करून पाहा.

थाय व्हेजिटेबल सूप

साहित्य : दहा ते बारा ताजे बटन मशरूम (स्लाइस केलेले), एक मध्यम आकाराचं गाजर, दोन पातकांदे, तीन अख्ख्या लाल मिरच्या, एक टेबलस्पून लिंबाचा रस, तीन कप व्हेजिटेबल स्टॉक, दोन पातीचहाच्या काड्या (बारीक चिरलेल्या), पाऊण कप मोड आलेले मूग, दहा ते बारा लेट्युसची पानं, चवीनुसार मीठ, एक कप दाट नारळाचं दूध व पाव जुडी ताजी कोथिंबीर (बारीक चिरलेली).

कृती : पातकांदा बारीक कापावा. त्यात पातीचा थोडा भाग आला तरी चालेल. लाल मिरच्या कापून त्या लिंबाच्या रसात बुडवून ठेवाव्यात. व्हेजिटेबल स्टॉकला एक उकळी येऊ द्यावी. त्यात गाजर व लेमनग्रास घालावं. त्यावर झाकण ठेऊन आच मंद करावी. पाच मिनिटासाठी ते तसंच ठेवावं. नंतर त्या मशरूम्स, पातकांदा, मोड आलेले मूग, लेट्युसची पानं व चवीनुसार मीठ घालावं. त्याला उकळी येऊ द्यावी. नंतर त्यात नारळाचं दूध घालून आच मंद करावी. नंतर त्यात लिंबाच्या रसात बुडवलेल्या सुक्या लाल मिरच्या घालाव्यात. हा सूप गरम असतानाच प्यायला द्यावा.

 
</text>
</doc>
