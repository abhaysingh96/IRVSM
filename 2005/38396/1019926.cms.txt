<doc>
<docno>1019926.cms.txt</docno>
<text>
 
महामुंबई
डान्सबार मालक आणि पोलिसांना गल्लीदादांचा जाच!
[ Sunday, February 13, 2005  11:48:59 pm]


म. टा. प्रतिनिधी

मुंबई : विषारी दारू प्रकरणामुळे शहरातील मटका, दारूचे अड्डे उद्ध्वस्त करण्यात आल्यामुळे त्यांच्याकडून ' मलिदा ' उकळणाऱ्यांनी आता डान्सबारकडे मोर्चा वळवला आहे. डान्सबारवर दबाव टाकण्यासाठी त्यांनी नियंत्रण कक्षात खोट्या तक्रारी करण्याची शक्कल लढवली असून यात पोलिस आणि डान्सबारमालक अशा दोघांनाही अडचणीत आणले जात आहे.

मटका आणि दारूचे गुत्ते चालविणाऱ्यांकडून पैसे उकळण्यासाठी काही गल्लीदादा तसेच टपोरी मंडळी हा व्यवसाय चालविणाऱ्या मालकांना धमकावतात. मुळात हे सर्व अनधिकृत असल्याने मालक मंडळी गळ्यापर्यंत पाणी आल्यानंतर निमूटपणे या मंडळींना हफ्ते द्यायला सुरुवात करतात. छोट्या स्वरुपात धंदा चालविणाऱ्या या मंडळींना महिन्याकाठी दोन ते तीन लाख हफ्त्यापोटी द्यावे लागतात. तर मोठ्या स्वरुपात धंदा चालविणाऱ्यांना महिन्याकाठी दहा ते बारा लाख रुपये खर्च करावे लागतात.

पोलिस ठाण्यातील काही मंडळीदेखील आश्रय देण्याच्या नावाखाली महिन्याच्या महिन्याला ' पाकिट ' घेऊन जातात. मात्र डिसेंबर महिन्यात विषारी दारूमुळे शेकडोंचा बळी गेल्यामुळे शहरातील मटक्यांचे, दारूच्या गुत्त्यांचे धंदे बंद करण्यासाठी पोलिसांनी कंबर कसली. साहजिकच धंदे बंद झाल्याने या धंद्यामुळे महिन्याला काही हजारो रुपये धमाकवून पदरात पाडणाऱ्या टपोरींची पंचाईत झाली आहे.

हे नुकसान भरून काढण्यासाठी त्यांनी आता शहरातल्या डान्सबारकडे मोर्चा वळवला आहे. शहरातील डान्सबार रात्री दीड वाजेपर्यंतच सुरू ठेवण्याची मुभा असल्याने नेमका याचा फायदा या टपोरींनी घ्यायला सुरुवात केली आहे.

' दौलतज्यादा ' करणारी गिऱ्हाईके आल्यानंतर काही वेळेला डान्सबार मालक वेळेची मर्यादा ओलांडून बार सुरू ठेवतात. ही संधी साधून टपोरी मंडळी ताबडतोब बार मालकांना मोबाईल करून धमकावतात. त्याच्याशी झालेल्या संवादामधून काही ' फलित ' न निघाल्यास ' ब्लॅकमेलिंग ' चा दुसरा फोन थेट नियंत्रण कक्षात जातो.

त्यासरशी गस्तीसाठी असलेल्या पोलिसांच्या गाड्या ताबडतोब अशा बारला घेराव घालतात. अशा ठिकाणी पोलिस जातात, मात्र त्यांच्या हाती काहीच लागत नाही. यात संबंधित पोलिसांचा वेळ, डिझेल तर वाया जातेच. पण अशाप्रकारे गाड्या बारपुढे आल्याने मालकाचीही पंचाईत होते. दोन आठवड्यापूवीर् दक्षिण मध्य मुंबईत अशाचप्रकारे नियंत्रण कक्षात फोन आल्यानंतर संबंधित पोलिस उपायुक्त दोन गाड्यांसह तेथे पोहचले. मात्र तेथे त्याला काहीच आढळून आले नाही. डान्सबार मालकांची व्यथाही अशी की त्यांच्या धंद्यात ' दुश्मनां ' ना खूष ठेवण्याचा अलिखित नियम असल्याने त्यांना झुकावेच लागते.

 
</text>
</doc>
