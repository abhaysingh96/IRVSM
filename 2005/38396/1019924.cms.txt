<doc>
<docno>1019924.cms.txt</docno>
<text>
 
महामुंबई
केबलचे पहा 50 रुपयांत
[ Sunday, February 13, 2005  11:48:28 pm]


म. टा. प्रतिनिधी

मुंबई : अवघ्या 50 रुपयांत 21 चॅनेल दाखविणारी गोरेगाव पूर्व, नागरी निवारा येथील कृष्णा सोसायटीतील रहिवाशांनी सुरू केलेली केबल सेवा शनिवार रात्रीपासून प्रत्यक्षात अवतरली आहे. केबल चालकांची दादागिरी आणि मक्तेदारी मोडून काढण्याचा एक मार्गच यामुळे मुंबईकरांना मिळाला आहे.

नागरी निवारातील कृष्णा सोसायटीतील रहिवाशांकडून केबलसाठी चालक दरमहा 225 रुपये शुल्क आकारीत होता. हे पैसे मोजण्याबरोबरच चालकाच्या दादागिरी आणि अरेरावीलाही रहिवाशांना तोंड द्यावे लागत होते. यावर उपाय म्हणून रहिवाशांनी स्वत:चीच केबल सेवा सुरू करण्याचा निर्णय घेतला होता. शनिवारी रात्री त्यांचे हे स्वप्न प्रत्यक्षात उतरले असून सुमारे दोन लाख रुपये खर्च करून निर्माण केलेल्या या सेवेचे ज्येष्ठ समाजवादी नेते बाबूराव सामंत यांच्या हस्ते उद्घाटन करण्यात आले.

जनता दलाच्या ज्येष्ठ नेत्या मृणाल गोरे, तसेच केबलचालकांच्या अन्यायाविरोधात ग्राहक संरक्षण मंचतफेर् लढणारे उमाकांत कोटणीस आदी यावेळी उपस्थित होते. आम्ही केवळ केबलचालकांच्या दादागिरीच्या विरोधात लढत होतो. कृष्णा सोसायटीतील रहिवाशांनी त्याहीपुढे पाऊल टाकून ही दादागिरी संपवण्याचा मार्ग दाखवून दिला, असे प्रतिपादन यावेळी बोलताना कोटणीस यांनी केले. बाबूराव सामंत व मृणाल गोरे यांनीही या उपक्रमाचे कौतुक केले.

या केबल सेवेसाठी ज्यांनी मूळ खर्चापोटीचे आठशे रुपये एक रकमी दिले आहेत, त्यांना दरमहा अवघे 50 रुपये शुल्क भरावे लागणार आहेत. यातही सेवेचे शुल्क 25 रुपयेच असून 25 रुपये सरकारचा कर भरण्यासाठी म्हणून घेण्यात येणार आहेत. ' कृष्णा केबल ' तफेर् सध्या 21 चॅनेल दाखविण्यात येणार आहेत. मुंबईभरच ही सहकारी चळवळ पसरल्यास ' पेड चॅनेल ' ही भविष्यात मोफत होतील, असा विश्वास व्यक्त करून 98692 61911 या मोबाईलवर संपर्क साधल्यास केबल सेवा सुरू करण्यासाठी मदत करण्याची तयारी, कृष्णा सोसायटीचे अध्यक्ष संजय आंब्रे यांनी दाखविली आहे.

 
</text>
</doc>
