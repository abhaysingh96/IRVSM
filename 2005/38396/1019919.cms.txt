<doc>
<docno>1019919.cms.txt</docno>
<text>
 
महामुंबई
गाऱ्हाणी ऐकण्यासाठी न्यायाधीशच नाहीत
[ Sunday, February 13, 2005  11:46:38 pm]


प्रभाकर नारकर

मुंबई : केंद सरकार तसेच सार्वजनिक उपक्रमांची मुंबईसह राज्यात अनेक कार्यालये असली तरी तेथील कर्मचाऱ्यांची गाऱ्हाणी ऐकण्यासाठी असलेल्या दोन लवादांपैकी एकावरही सध्या न्यायाधीश नसून त्यामुळे शेकडो प्रकरणे सुनावणीच्या प्रतिक्षेत पडून आहेत.

केंदीय कर्मचाऱ्यांच्या कार्यालयीन तक्रारी ऐकण्यासाठी दोन लवाद असून कुर्ला येथे त्यांचे कार्यालय आहे. मात्र दोन्हीपैकी एकावरही सध्या न्यायाधीश नाही. क्रमांक एकच्या लवादाचे एस. सी. पांडे हे न्यायाधीश होते. पण ते सप्टेंबरमध्येच निवृत्त झाले. मध्य रेल्वे, एअर इंडिया, इंडियन एअरलाइन्स, बँका, विमा या क्षेत्रातील कामगारांच्या प्रकरणांची सुनावणी या लवादासमोर होते. या लवादाचा दर्जा राष्ट्रीय स्वरुपाचा असल्याने देशभरातील प्रकरणेही सुनावणीसाठी येतात. पण न्यायाधीशच नसल्याने साडेपाचशेहून अधिक प्रकरणे पडून आहेत.

दुसऱ्या लवादाचे न्यायाधीश एस. एन. सौंदनकर यांची तर नोव्हेंबर , 2003 मध्येच बदली झाली असून त्यांचीही जागा भरण्यात आलेली नाही. या लवादाकडे पश्चिम रेल्वे, गोदी, संरक्षण, टपाल आणि दूरसंचार, टेलिफोन, अन्न महामंडळ यांच्या कर्मचाऱ्यांची प्रकरणे सुनावणीसाठी येतात. तेथेही साडेतीनशेहून अधिक प्रकरणे प्रलंबित आहेत. दोन्ही लवादांवरील न्यायाधीशांची नियुक्ती करण्याबाबत केंद सरकारच्या कामगार मंत्रालयाकडून नेहमीच दुर्लक्ष होत असते. त्यामुळे सुनावणीसाठी न्यायाधीश नसणे ही नेहमीचीच बाब असल्याचा आरोप आहे.

याबाबत जगदिश गुरशहानी नावाच्या व्यक्तीने मुंबई हायकोर्टाकडे दाद मागितली असता दोन महिन्यांत या नियुक्त्या करण्याचे आदेश मुख्य न्या. दलवीर भारती व न्या. धनंजय चंदचुड यांच्या खंडपीठाने 28 ऑक्टोबर रोजी दिले होते. तरीही या नियुक्त्या झालेल्या नाहीत. मात्र क्रमांक दोनच्या लवादाचे काम पाहण्याची अतिरिक्त जबाबदारी अहमदाबादच्या लवादाचे न्या. बी. आय. काझी यांच्याकडे सोपविण्यात आली आहे. मात्र या लवादाच्या कक्षेत गोवाही येत असून तेथे स्वतंत्र कार्यालय आहे. त्यामुळे काझी तिन्ही ठिकाणी मिळून कितपत वेळ देऊ शकतील याविषयी शंकाच आहे. लवादाच्या सचिव संगिता अवसरे यांनी दोन्ही लवादांवर न्यायाधीश नसल्याचे मान्य केले. मात्र, न्या. बी. आय. काझी हे लवकरच हजर होणार असल्याचे त्यांनी सांगितले.

 
</text>
</doc>
