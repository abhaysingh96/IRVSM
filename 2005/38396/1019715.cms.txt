<doc>
<docno>1019715.cms.txt</docno>
<text>
 
महाराष्ट्र
शेतकऱ्यांच्या गळ्याभोवती नापिकी व कापसाचा फास
[ Sunday, February 13, 2005  08:01:15 pm]


म. टा. वृत्तसेवा

परभणी : हिंगोली जिल्ह्यात शेतातील नापिकीने कर्जाचा डोंगर वाढलेल्या एका शेतकऱ्याने शेतातच विष पिऊन आत्महत्या केली ; तर ग्रेडरने कापसाला कमी भाव दिल्याने हृदयविकाराचा झटका येऊन आणखी एक शेतकरी दगावला.

' पांढरे सोने ' म्हणवल्या जाणाऱ्या कापसाचा फास अन्य शेतकऱ्यांच्याही गळ्याभोवती आवळला जातो आहे. आठ-आठ दिवस रांगा लावूनही कापसाचे माप होत नसल्याने शेतकऱ्यांना उपाशी ताटकळावे लागते. कापसाची प्रतवारी आणि दर यांतही ठिकठिकाणी अधिकाऱ्यांच्या निराळ्या तऱ्हा पाहायला मिळतात ; त्यामुळे शेतकऱ्यांना आपल्या मालाची प्रत कोणती ठरवली जाणार, याचा भरवसा नाही. एकाधिकार योजनेतील विलंब आणि बेभरवशीपणामुळे खाजगी व्यापाऱ्यांचे फावले आहे. पण हे व्यापारी अर्थातच कमी दर देतात. आपलाच दाम खोटा, अशी शेतकऱ्यांची स्थिती सरकारी योजनेच्या अमलबजावणीतील दोषांमुळे झाली आहे.

हिंगोली जिल्ह्यातील औंढा नागनाथ तालुक्यातील हिवरा जटू गावचे शेतकरी लक्ष्मण मारोतराव उघडे (वय 65) यांची कोरडवाहू 16 एकर जमीन आहे. गेल्या दोन वर्षांत त्यांच्या शेतातून उत्पन्न नाहीचालू वर्षात हातची पिके गेली. सोसायटीचे व खाजगी कर्ज, खाजगी कर्जावरील व्याज वाढत गेले. वसुलीच्या तगाद्यांमुळे हैराण झालेल्या लक्ष्मण उघडे यांनी आठ फेब्रुवारीरोजी शेतावर जाऊन, विष पिऊन स्वत:ला संपवले.

दुसऱ्या घटनेत, दिगंबर करंडे (वय 50) यांचा कापूस उच्च प्रतीचा असूनही ग्रेडरने त्याची प्रतवारी कमी लावून कमी भाव दिल्याने निराश अवस्थेत हृदयविकाराच्या झटक्याने मृत्यू ओढवला. कळमनुरी येथील विक्रीकेंदावर साळवा गावचे करंडे तीन दिवस थांबले होते. दर कमी मिळाल्यानंतर बैलगाडीतून घराकडे परततानाच त्याचा झटका आला.

शेतकऱ्यांच्या आत्महत्या टाळण्यासाठी अनेक उपाय सरकारी पातळीवर होऊनही अनधिकृत सावकारी या भागात सुरू आहे.

 
</text>
</doc>
