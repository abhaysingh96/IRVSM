<doc>
<docno>1019772.cms.txt</docno>
<text>
 
अर्थव्यवहार
सुटसुटीत 'सूट'!
[ Sunday, February 13, 2005  08:54:46 pm]


अनेक क्षेत्रांत स्त्रिया पुरुषांच्या पुढे जाऊ लागल्या आहेत ही आता बातमी राहिलेली नाही. पुरुषांचे अनेक गड, किल्ले (किल्ल्या तर फार पूवीर्च!) त्यांच्या हाती गेलेत. डॉक्टरांपासून डायरेक्टरांपर्यंत आणि पायदळापासून पायलटांपर्यंत एकही क्षेत्र स्त्रिया आता पुरुषांसाठी राखीव सोडायला तयार नाहीत. स्त्रियांची ही प्रगती पहायला आज महात्मा फुले, धोंडो केशव कवेर् प्रभृती हयात असते तर किती बरं झालं असतं, नाही ? पण चिंता नको. आजही सुधारकांचा एक गट स्त्रियांच्या या प्रगतीवर बेहद्द खूश आहे. तो वर्ग आहे तयार पोषाख निर्मात्यांचा!

आधी, साडी हा भारतीय नारीवेष होता. त्यानंतर (पंजाबी) ' ड्रेस ' ला सर्वमान्यता मिळाली आणि आता पुरुषांच्या ( अक्षरश:) खांद्याला खांदा लावून कार्यालयातून कर्तबगारी गाजवणाऱ्या स्त्रिया झपाट्याने पुरुषी पोषाखाकडे वळत आहेत. नव्या फॅशनवर डोळा ठेवून असणाऱ्या कपडेवाल्यांना अत्यानंद झालाय, तो याच गोष्टीचा!

' स्ट्रेटकट ट्राउझर ', कडक इस्त्रीचा शर्ट आणि त्यावर ' फिट ' बसेल असं जॅकेट हा आजच्या कार्यालयमग्न स्त्रीचा आवडता पोषाख बनत आहे.

काही ठिकाणी स्त्रियांचा हा गणवेषच असतो. पण जिथे सक्ती नाही तिथेदेखील पुरुषी पोषाखाची आसक्ती वाढत चालली आहे. ' सुटा ' त सुटसुटीत वाटतंच ; शिवाय आत्मविश्वासही वाढतो. आज नुसत्या ' शॉपर्स स्टॉप ' मधूनच दररोज असे किमान पंधरा सूट्स उचलले जातात म्हणे! या पोषाखप्रियतेला टीव्हीवर बातम्या देणाऱ्या बायका (पहा : आजतक, अल्फा, सीएनबीसी) देखील कारणीभूत आहेत. म्हणजे बातम्या ' वात ' आणत असल्या तरी त्या देणाऱ्या बायका मात्र फॅशनची सुरुवात करून देतात हे मात्र खरं!

सुधीर सुखठणकर

 
</text>
</doc>
