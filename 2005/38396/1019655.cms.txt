<doc>
<docno>1019655.cms.txt</docno>
<text>
 
महामुंबई: मुंबई टाइम्स
सेलिब्रिटीजचाही व्हॅलण्टाइन डे
[ Sunday, February 13, 2005  06:53:26 pm]


मुंबई टाइम्स टीम

' व्हॅलण्टाइन डे ' चा फीव्हर फक्त कॉलेजिअन्सपुरता मर्यादित नाही. नाटक-सिनेमामध्ये रमलेली मंडळीही या दिवसाची वाट पाहतात, अगदी मराठी स्टेज कलाकारही आजकाल ' व्हॅलण्टाइन डे ' च्या प्रतीक्षेत असतात. छोट्या पडद्यावरून घराघरात पोहोचलेले हे चेहरे व्हॅलण्टाइनसाठी काय करणार आहेत ?

सध्या अवंतिकामधून घराघरात गप्पांचा विषय असलेली मृणाल देव-कुलकर्णी म्हणते, शूटिंगच्या गडबडीत असले तरीही पुण्याला आवर्जून जाणार आहे. पती आणि फॅमिलीसोबत हा दिवस साजरा करणार आहे. आम्ही दोघंही बिझी असतो, पण जेव्हा मोकळा वेळ असतो, तो आमच्यासाठी ' व्हॅलेण्टाइन डे ' ही संकल्पना मनात रुजलीय. यापुढे असे अनेक ' व्हॅलेण्टाइन डे ' साजरे करायला मिळावेत, एवढंच!

' सही ' अभिनेता भरत जाधव ' शो मस्ट गो ऑन ' नुसार चिपळूणमध्ये आज शो करतोय. अर्थात नेहमीप्रमाणे घरी फोन करणार, त्यावेळेला पत्नीला तो ' विश ' करणार आहे. त्यामुळे खरंतर वेगळं काही वाटत नाही, दररोज फोन करतोच...शुभेच्छांच्या दोन शब्दांचा समावेश त्यात होईल. इतकंच! नेहमी एकमेकांसाठी वेळ असतोच, पण या दिवशी प्रेक्षकांसोबत रंगमंचावरून व्हॅलण्टाइन डे साजरा करण्यात अनोखा आनंद आहे.

लेखक-दिग्दर्शक केदार शिंदेचा यंदाचा व्हॅलण्टाइन स्पेशल आहे तो नव्या प्रोजेक्टसाठी! त्यासंदर्भात टेक्निकल टीमसोबत मीटिंग्जमध्ये दिवस प्लॅन केलाय. अर्थात संध्याकाळ पत्नीसाठी राखून ठेवलीय. ठरल्या प्लॅननुसार दिवस साजरा व्हावा, इतकंच! मुळात एक दिवसच प्रेम करायचं आणि इतर दिवसांच काय ? नव्याने सुरू होणाऱ्या प्रोजेक्टवर खूप प्रेम करतोय आणि त्याच्या पूर्ततेसाठी हा व्हॅलण्टाइन डे साजरा करणार आहे.

गायक-संगीतकार शंकर महादेवन म्हणतो, व्हॅलण्टाइन डे ही उत्तम संकल्पना आहे. आता तर मी दुबईत शो करतोय, मंगळवारी मात्र आवर्जून मंुबईत येणार. पत्नी आणि मुलांसह जेवायला जाणार आहे. अर्थात उद्या मंुबईत एका शोमध्ये सहभागी होतोय आणि त्यामुळे खरं तर माझं पहिलंवहिलं प्रेम असलेल्या सुरांशी संवाद साधणार आहेच, त्यामुळे आजचा व्हॅलण्टाइन हा माझ्यासाठी एन्जॉय करण्याजोगा आहे.

एमटीव्ही व्हीजे अनुशा दांडेकर म्हणते की, व्हॅलण्टाइन डे म्हणजे धम्माल असते. त्यात सिरीअस काहीच नसतं. त्याच्याबद्दल सगळे एवढी चर्चा कशाला करतात, हेच मला समजत नाही. चकचकित पॅकेजेसमधून होणाऱ्या वेगवेगळ्या प्रॉडक्ट्सच्या माऱ्याने या दिवसाला विनाकारण कमशिर्अल स्वरूप प्राप्त झालंय, ते चुकीचं आहे. या दिवशी जर कोणी पेमी भावूक होऊन गिफ्ट्स देत असेल, तर त्यात वाईट काय ? पण या सगळ्याला मी मुकणार आहे. कारण बंगलोरमध्ये व्हॅलण्टाइनच्या निमित्ताने होणाऱ्या खास शोचं शूटिंग करतेय. हा दिवस साजरा करायला मिळाला नसला तरी प्रेक्षकांचे प्रेमसंदेश पोहोचवण्याचं काम मी करणार आहे. नॉट बॅड!

' स्वदेस ' फेम गायत्री जोशीला मात्र व्हॅलण्टाइनमध्ये फार गम्य नाही. ती म्हणते की, माझ्यासाठी व्हॅलण्टाइन डे हा वर्षातला नेहमीचाच अजून एक दिवस आहे. या दिवशी मी घरीच आहे. प्रेम व्यक्त करायला खास दिवसाची गरज नसते, असं मला वाटतं. ते कधीही आणि केव्हाही व्यक्त करता येतं. खूप बिझी लाइफ असणाऱ्यांसाठी आपल्या प्रेमासाठी वेळ द्यायला या दिवसाचा बहाणा चांगला आहे. पण माझ्या लेखी याचं महत्त्व शून्य.

अभिनेता मकरंद अनासपुरेलाही यात फारसा रस नाही. तो म्हणतो की, एखाद्या दिवसाचं ' दिनमहात्म्य ' ही संकल्पना मनाला न पटणारी आहे. गेल्या तीन चार वर्षांत हे फॅड माझ्यापर्यंत पोहोचलंय. या संस्कृतीचा मी घटक आहे, असं मला अद्याप वाटलेलं नाही. आज दौऱ्यावर जाणार आहे. त्यामुळे हा दिवस साजरा करण्याची शक्यताच नाही.

 
</text>
</doc>
