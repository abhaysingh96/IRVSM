<doc>
<docno>1019721.cms.txt</docno>
<text>
 
महाराष्ट्र
बलात्काराच्या आरोपातून चुडीवाल यांची सुटका
[ Sunday, February 13, 2005  08:03:31 pm]


म. टा. प्रतिनिधी

नाशिक : बलात्कारित मुलीने दिलेल्या जबाबामुळे बोलठाणच्या डॉ. दिलीप चुडीवाल यांच्यावरील बलात्काराचा आरोप ओळखपरेडप्रसंगी टळला.

बलात्काराच्या आपत्तीमुळे भांबावून गेलेल्या या मुलीने पोलिस तक्रारीत डॉ. पंकज मांगीलाल नहाटा यांच्याऐवजी नांदगाव तालुक्यातील डॉ. चुडीवाल यांचे नाव घेतल्याने पोलिसांनी त्यांना अटक केली होती.

बोलठाणपासून जवळच असलेल्या एका आदिवासी पाड्यावरील सोळा वषीर्य मुलीला तिची आई उपचारासाठी डॉ. नहाटा यांच्याकडे घेऊन गेली होती. त्यावेळी डॉक्टरांनी मुलीची तपासणी करून तिच्या पोटात घाण झाली आहे, ती साफ केली तरच मुलीचा जीव वाचेल अशी भीती तिच्या आईला दाखवली. या उपचारासाठी पंचवीसशे रुपये लागतील असेही त्यांनी सांगितले. त्यावेळी त्या महिलेकडे पैसे कमी असल्याने तिला तातडीने पैसे घेऊन आणण्यासाठी पाठवले. मुलीची आई घरी गेल्याचे आणि दवाखान्यात अन्य कुणी नाही हे पाहून डॉक्टरांनी बलात्कार केला.

बलात्कार झाल्याचे कळताच त्या मुलीच्या आईने पोलिसांकडे धाव घेतली. पण घाबरलेल्या आईने पोलिसांकडे जबाब देतांना चुकून डॉ. दिलीप चुडीवाल यांचे नाव घेतले. त्यामुळे पोलिसांनी डॉ. चुडीवाला यांना चौकशीसाठी ताब्यात घेण्यात आले. त्यानंतर बलात्कारीत मुलीला ओळख परेडसाठी डॉ. चुडीवाल यांच्यापुढे नेण्यात आले. मात्र, या व्यक्तीने नव्हे तर दुसऱ्यानेच बलात्कार केल्याचे त्या मुलीने सांगितले.

त्यावरून पोलिसांनी अधिक तपास केला असता, त्या मुलीला तिच्या आईने ज्या दवाखान्यात नेले तो डॉ. पंकज नहाटा यांचा असल्याचे सिद्घ झाले.

डॉ. नहाटा यांना त्या मुलीसमोर उभे केले असता तिने त्याला ओळखत आरोपाला पुष्टी दिली. यावेळी त्या मुलीची आईही डॉ. नहाटाच्या अंगावर धावून गेली. त्यामुळे पोलिसांनी डॉ. चुडीवाल यांची सुटका करून डॉ. नहाटाला अटक करून न्यायालयापुढे उभे केले.

 
</text>
</doc>
