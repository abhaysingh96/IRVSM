<doc>
<docno>1019740.cms.txt</docno>
<text>
 
देश-विदेश
जागा, शिक्षक, लायब्ररी असेल, त्यालाच विद्यापीठ म्हणावे
[ Sunday, February 13, 2005  08:16:18 pm]


वृत्तसंस्था

नवी दिल्ली : देशभरात खासगी विद्यापीठांच्या उभारणीस वेग आला असतानाच सुप्रीम कोर्टाने उच्च शिक्षणाच्या नावाखाली शिक्षणाचा बाजार मांडणाऱ्यांना चाप लावत ' विद्यापीठ ' दर्जा कुणाला द्यावा, याबाबत काही निकष जारी केले आहेत. त्यानुसार विद्यापीठाचा दर्जा मिळवण्यासाठी खासगी शिक्षण संस्थांकडे स्वत:ची जागा, अर्हताधारक शिक्षक आणि लायब्ररी यांसारख्या सुविधा असणे अत्यावश्यक आहे.

विद्यापीठ स्थापन करण्याचा अधिकार राज्यांना असल्याचे सरन्यायाधीश आर. सी. लाहोटी, न्या. जी. पी. माथूर व न्या. पी. के. बालसुब्रह्माण्यम यांनी मान्य केले. पण याचा अर्थ सुविधा नसताना कुणालाही विद्यापीठ स्थापन करता येईल, असे नव्हे, असेही त्यांनी बजावले.

विद्यापीठांच्या स्थापनेबाबत राज्यांत असलेल्या कायद्यात कुठल्या तरतुदी असाव्या, याबाबतही कोर्टाने मार्गदर्शन केले आहे. ज्या संस्थेकडे पायाभूत सुविधा असतील, जिथे पात्र शिक्षक असतील, जिथे वेगवेगळ्या विषयांवर विस्तृत संशोधन झाले असेल किंवा होत असेल, तिलाच विद्यापीठाचा दर्जा मिळेल, असा कायदा करण्याची शिफारस कोर्टाने केली आहे.

संसदेने वेगवेगळ्या कायद्यांनुसार घालून दिलेली उच्च शिक्षणाची मूल्ये छत्तीसगडमध्ये पायदळी तुडवण्यात आली, असा गंभीर शेरा कोर्टाने मारला. विद्यापीठ अनुदान आयोगाने घालून दिलेले नियम धाब्यावर बसवून विद्यापीठे उभारल्यास उच्च शिक्षणाच्या क्षेत्रात अराजकता माजेल. त्यामुळे या आयोगाच्या मूळ हेतुलाच हरताळ फासला जाईल, असा इशारा कोर्टाने दिला.

 
</text>
</doc>
