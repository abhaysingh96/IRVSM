<doc>
<docno>1019738.cms.txt</docno>
<text>
 
देश-विदेश
परकीय गुंतवणुकीबाबत ठोस धोरणाची अपेक्षा
[ Sunday, February 13, 2005  08:15:13 pm]


वृत्तसंस्था

नवी दिल्ली : थेट परकीय गुंतवणुकीबाबत सरकारच्या धरसोड वृत्तीवर उद्योग क्षेत्रातील मान्यवरांनी टीका केली आहे. परकीय गुंतवणुकीची मर्यादा एकूण देशांतर्गत उत्पन्नाच्या पाच टक्क्यापर्यंत ठेवण्यासाठी ठोस धोरण आखून पायाभूत क्षेत्रांच्या विकासासाठी मंडळ स्थापण्याची मागणीही त्यांनी केली आहे.

' रिटेलिंग ' पद्धतीने परकीय गुंतवणुकीला मान्यता देण्याबरोबरच विमा क्षेत्रात तिचे प्रमाण वाढवण्याची गरज ' फिक्की ' चे अध्यक्ष ओंकारसिंग कंवर यांनी व्यक्त केली. देशहित लक्षात घेता कुठल्या क्षेत्रात परकीय गुंतवणूक हवी आणि कुठल्या क्षेत्रात नको, याचा निर्णय सरकारने लवकरात लवकर घ्यावा आणि उरलेली सर्व क्षेत्रे परकीय गुंतवणुकीसाठी खुली करावी, अशी मागणी त्यांनी केली.

पायाभूत क्षेत्रांच्या विकासासाठी स्वतंत्र मंडळ स्थापन झाल्यास होणाऱ्या परकीय गुंतवणुकीसाठी विविध क्षेत्रांचा प्राधान्यक्रम ठरवता येईल, अशी सूचना ' सीआयआय ' ने केली.

जग झपाट्याने ' ग्लोबल व्हिलेज ' बनत असले, तरी सामरिकदृष्ट्या महत्त्वाची क्षेत्रे परकीय गुंतवणुकसाठी खुली करू नये, यावर ' असोचॅम ' चे एम. के. संघी यांनी भर दिला.

वीज, रस्ते, बंदर व दूरसंचार व्यवस्था बळकट करून परकीय गुंतवणुकीचे प्रमाण वाढवण्याची सूचना ' इन्स्टिट्यूट ऑफ इकॉनॉमिक ग्रोथ ' चे बी. बी. भट्टाचार्य यांनी केली.

 
</text>
</doc>
