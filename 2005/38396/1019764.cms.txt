<doc>
<docno>1019764.cms.txt</docno>
<text>
 
महाराष्ट्र
खंडित विद्युत पुरवठ्यामुळे उद्योजक त्रस्त
[ Sunday, February 13, 2005  08:46:07 pm]


म. टा. प्रतिनिधी

नाशिक : वारंवार विद्युतपुरवठा खंडित झाल्यामुळे माळेगाव औद्योगिक वसाहतीतील उद्योजक त्रस्त झाल्याची तक्रार नाशिक इंडस्ट्रीज अँड मॅन्युफॅक्चरर्स असोसिएशन अर्थात ' निमा ' तर्फे करण्यात आली आहे. या औद्योगिक वसाहतीचा विद्युतपुरवठा गेल्या आठवड्यात गुरुवारी दिवसभरात 15 ते 20 वेळा खंडित झाल्याचे या तक्रारीत म्हटले आहे. त्यामुळे उद्योजकांना लक्षावधी रुपयांचे नुकसान सोसावे लागले. विद्युतपुरवठा खंडित होत राहिल्याने कंपन्यांमधल्या यंत्रसामुग्रीलाही हानी पोहोचत असून कामगारांनाही बसून रहावे लागत आहे.

याबाबत मंडळाच्या अधिकाऱ्यांकडे विचारणा केली असता ते वरिष्ठ पातळीकडे बोट दाखवून हात झटकत असल्याचा उद्योजकांचा आरोप आहे. या समस्येची सोडवणूक तातडीने न झाल्यास निमातर्फे आंदोलन छेडण्याचा इशाराही देण्यात आला आहे.

उंटवाडी शाळेचे यश

भारत स्काऊट आणि गाईडतर्फे गेल्या महिन्यात दिल्ली येथे आयोजित करण्यात आलेल्या नॅशनल स्टॅण्डर्ड जजिंग कोर्समध्ये उंटवाडी माध्यमिक व उ च्च माध्यमिक विद्यालयाने महाराष्ट्राचे नेतृत्व केले. त्यात शाळेच्या आठ स्काऊट आणि आठ गाईडने सहभाग घेतला. या विद्यार्थ्यांनी पाच प्रथम क्रमांकाची आणि सहा द्वितीय क्रमांकाची बक्षिसे पटकावली.

 
</text>
</doc>
