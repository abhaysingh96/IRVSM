<doc>
<docno>1019773.cms.txt</docno>
<text>
 
अर्थव्यवहार
'डबल टॅक्सेशन' दर कमी व्हावा
[ Sunday, February 13, 2005  08:55:09 pm]


प्रचंड वेगाने वाढणाऱ्या माहिती तंत्रज्ञान उद्योगाने रोजगार निर्माण करतानाच देशाच्या तिजोरीत मोठी भर घातली आहे. यापुढेही सेवाक्षेत्राच्या माध्यमातून सरकारला मिळणाऱ्या उत्पन्नात माहिती तंत्रज्ञानाचा सिंहाचा वाटा राहणार आहे. भारतातील या उद्योगाने जग पादाक्रांत केले असून आपल्या देशातील तंत्रज्ञांना व सॉफ्टवेअरला जगभर मागणी आहे. रोजगाराच्या संधी उपलब्ध करून देशात क्रांती घडवणाऱ्या या उद्योगाच्या अर्थसंकल्पात अर्थमंत्र्यांकडून कोणत्या अपेक्षा आहेत, याचा हा आढावा.

' व्हॅट ' आणि आयटी

एप्रिलपासून लागू होणाऱ्या ' व्हॅट ' आकारणीविषयी केंदाबरोबरच राज्य सरकारने सकारात्मक भूमिका घ्यावी. मूल्यवधिर्त कर वाढले तर सॉफ्टवेअर व हार्डवेअर महाग होतील, याचा परिणाम वेगाने वाढणाऱ्या माहिती तंत्रज्ञान उद्योगावर होऊ शकेल, म्हणूनच मूल्यवधिर्त करपद्धतीची अंमलबजावणी करताना या उद्योगाला कोणताही फटका बसणार नाही याची काळजी घ्यावी. सॉफ्टवेअर सेवा आणि हार्डवेअर व्यवसायावर किती टक्के कर आकारला जाईल, याबाबत उद्योगात सध्या तर्ककुतर्कांंना उधाण आले असून, एकंदरितच अनिश्चितता आणि संभ्रमाचे वातावरण आहे. सरकार सध्या वसूल करीत असलेल्या एकंदर सर्व करांपेक्षा व्हॅट लागू झाल्यानंतर द्यावी लागणारी करांची एकूण रक्कम अधिक होणार असेल, तर आयटी उद्योगाला त्याचा मोठा फटका बसेल, यात शंका नाही.

पर्यावरण मंत्रालयाची परवानगी

केंद सरकारच्या नियमाप्रमाणे एक हजार व त्यापेक्षा जास्त व्यक्ती काम करणाऱ्या इमारतींसाठी पर्यावरण मंत्रालयाची परवानगी घेणे आवश्यक आहे. यासाठी सतत पाठपुरावा केल्यानंतर आठ ते नऊ महिन्यांचा कालावधी जातो, असा अनुभव आहे. ' आयटी ' उद्योगासाठी ही परवानगी तातडीने देण्यासाठी सरकारने पावले उचलावीत. अन्यथा वरील कालावधी हिशेबात धरल्यास ' आयटी ' उद्योगाचे विस्तारीकरण, नवीन प्रकल्प यांसारख्या योजना बारगळतील आणि पर्यायाने माहिती तंत्रज्ञान उद्योगाचे व सरकारचे आथिर्क नुकसान होईल. या उद्योगातील प्रकल्प विशिष्ट कालावधीसाठीच असतात.

परकीय चलन देणारा उद्योग

वर्षभरात 18 अब्ज डॉलरची निर्यात असणाऱ्या सॉफ्टवेअर उद्योगाला सरकारने मदतीचा हात दिला तर खूप मोठे परकीय चलन देशाला मिळू शकते. याशिवाय हार्डवेअरसाठी आकारण्यात येणारे अबकारी व सीमाशुल्क माफ केल्यास कम्प्युटरचा वापर मोठ्या प्रमाणात होईल जेणेकरून उद्योग वाढेल आणि नोकऱ्यांच्या संख्येत प्रचंड वाढ होईल.

दुहेरी कर नकोत

सरकारने आयकराच्या 10 ए व 10 बी या नियमात बदल करू नयेत. माहिती तंत्रज्ञान उद्योग जगभर पसरल्यामुळे कंपन्यांना ' डबल टॅक्सेशन ट्रीटीज ' ला तोंड द्यावे लागते. परदेशातील कंपनीला आपल्याकडे, तसेच देशी कंपनीला परदेशात रॉयल्टी किंवा तांत्रिक फी म्हणून 10 ते 20 टक्के कर द्यावा लागतो. हा कर कमी करून शून्य ते 5 टक्के आकारण्यात यावा, या मागणीचा अर्थसंकल्पात प्रामुख्याने विचार करण्यात यावा, अशी आमची अपेक्षा आहे.

' इन्फोसिस ' चे पै यांच्या अपेक्षा

' इन्फोसिस ' चे संचालक ( अर्थ व प्रशासन) टी. व्ही. मोहनदास पै यांच्या अपेक्षा: आयकराच्या 10 ए व 10 बी अन्वये आकारण्यात येणाऱ्या कराच्या नियमाचे सरकारने स्पष्टीकरण द्यावे. 10 ए प्रमाणे स्पेशल इकॉनॉमिक झोन आणि 10 बी प्रमाणे 100 टक्के निर्यात करणाऱ्या माहिती तंत्रज्ञान उद्योगांना करात सवलत आहे. मात्र नियमाचा व्यवस्थित अर्थबोध होत नसल्यामुळे ' आयटी ' कंपन्यांचा गोंधळ होतो. या नियमांचा सरकारने खुलासा करावा, अशी अपेक्षा आहे. तसेच ' डबल टॅक्सेशन ट्रीटीज ' विषयी दीपक घैसास यांची मते योग्यच असून हे कर कमी करण्याची अपेक्षा अर्थसंकल्पाकडून आहे.

शब्दांकन : अविनाश चंदने

 
</text>
</doc>
