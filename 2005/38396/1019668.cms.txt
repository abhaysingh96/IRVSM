<doc>
<docno>1019668.cms.txt</docno>
<text>
 
बहुतांची अंतरे
वाघिणीच्या कौशल्याची माती होऊ नये!
[ Sunday, February 13, 2005  07:15:46 pm]


अंधेरीच्या शहाजीराजे संकुलात नुकत्याच झालेल्या कुस्तीच्या फडातील पुरुष-महिलेच्या झुंजीचे वृत्त वाचून सखेद आश्चर्य वाटले. ही कुस्ती की कुस्तीची रीमिक्स ? आजच्या गतिमान युगात स्त्री सर्व क्षेत्रांत पुरुषाशी स्पर्धा करत आहे, हे प्रगतीचे, पुरोगामीत्वाचे लक्षण आहे यात शंका नाही ; पण ही क्रीडास्पर्धा विकृत मनाचे लक्षण वाटते.

बुद्धिबळासारख्या खेळात जेथे केवळ तीव्र बुद्धी व स्मरणशक्तीची स्पर्धा असते, तेथे स्त्रीला खुल्या गटात प्रवेश मिळत नव्हता. काही वर्षांपूवीर् अशा प्रवेशासाठी रोहिणी खाडिलकरांना संघर्ष करावा लागला होता. पण आज नको तेथे स्त्रीला फडात ओढले जाते. फुकटच्या गदीर्साठी. हे स्त्री-शक्तीचे कौतुक नसून चेष्टा झाली.

अशा विकृत क्रीडास्पर्धा वेळीच रोखल्या नाहीत, तर कालांतराने पैसा कमावण्याचा एक नवा धंदा (की फेस्टिव्हल ?) सुरू होईल. सुमारे 50 वर्षांपूवीर् वरळीच्या पटेल स्टेडियमवर कुस्तीची जी दंगल भरवली गेली होती त्यातील किंवा डब्ल्यू. डब्ल्यू. एफ.च्या विकृत झटापटींना आणि आता अंधेरीच्या मातीतील भिन्न लिंगी झटापटीला ज्यांना कुस्ती म्हणायची असेल ते म्हणोत बापडे ; पण थोर परंपरा असलेल्या भारतीय कुस्तीचे अभिमानी संघटक फक्त दंड आणि मांड्या थोपटत राहणार की या विकृत कुस्तीची धोबीपछाड करणार, ते आता पाहायचे.

कौशल्याला आंतरराष्ट्रीय कुस्तीत प्रावीण्य मिळवायचे असेल तर तिला महिलांशीच झुंज द्यावी लागणार आहे आणि तीसुद्धा मातीत नव्हे तर मॅटवरच, याची जाणीव तिने आणि तिच्या चाहत्यांनी ठेवावी. वाघिणीच्या अप्रतिम कौशल्याची माती होऊ नये म्हणून हा पत्रपपंच!

रमेश वरळीकर, दादर, मुंबई.

 
</text>
</doc>
