<doc>
<docno>1046563.cms.txt</docno>
<text>
 
महामुंबई
खेळाडूंना सरकारी नोकऱ्यांत 5 टक्के आरक्षण
[ Wednesday, March 09, 2005  09:24:42 pm]


म. टा. प्रतिनिधी

मुंबई : राष्ट्रीय व आंतरराष्ट्रीय पातळीवरील क्रीडा स्पर्धांत खास कामगिरी बजावणाऱ्या खेळाडूंना सरकारी व निमसरकारी नोकऱ्यांत पाच टक्के आरक्षण देण्याचा निर्णय मंत्रिमंडळाने घेतला आहे.

राष्ट्रीय व आंतरराष्ट्रीय स्तरावरील मान्यताप्राप्त क्रीडा स्पर्धांमध्ये सहभागी होणारे, क्रीडा क्षेत्रात उल्लेखनीय कामगिरी केलेले आणि राष्ट्रीय व आंतरराष्ट्रीय स्पर्धांत वैयक्तिक अथवा सांघिक क्रीडा स्पधेर्त प्रतिनिधित्व करून प्रथम तीन स्थानांत आलेले खेळाडू या आरक्षणासाठी पात्र ठरतील, असे मुख्यमंत्री विलासराव देशमुख यांनी सांगितले.

वृद्ध महिला कैद्यांची मुक्तता

60 वर्षांवरील अशक्त महिला कैद्यांची उर्वरित शिक्षा माफ करून त्यांना तात्काळ सोडण्याचा निर्णय सरकारने घेतला आहे.

जन्मठेपेची शिक्षा झालेल्या आणि 14 वर्षांची शिक्षा भोगलेल्या तसेच इतर शिक्षा झालेल्या व किमान तीन वषेर् शिक्षा भोगलेल्या 60 वर्षार्ंवरील महिला कैद्यांना तात्काळ मुक्त करण्यात येईल. मात्र एम.पी.डी.ए., टाडा, एन.डी.पी.एस. तसेच केंदाच्या अखत्यारीतील स्थानबद्ध झालेल्या महिला कैद्यांना हा निर्णय लागू नसेल.

अपंगांना अर्थसहाय्य

राज्य अपंग वित्त व विकास महामंडळाच्या वैयक्तिक अर्थसहाय्याच्या योजनेस मान्यता देण्याचा निर्णय मंत्रिमंडळाने घेतला आहे. महामंडळाची सध्याची स्वत:ची कर्जवाटप योजना नाही. त्यामुळे या महामंडळाला अतिरिक्त भागभांडवल उपलब्ध करून दिले जाणार आहे. पुरवणी मागणीद्वारे उपलब्ध झालेल्या दोन कोटी रुपयांच्या निधीतून 25 हजार रुपये याप्रमाणे 800 अपंगांना कर्जवाटप करता येईल. या कर्जास पाच हजारांचे अनुदान असून, लाभधारकाने या कर्जाची परतफेड तीन वर्षांत करायची आहे.

 
</text>
</doc>
