<doc>
<docno>1046407.cms.txt</docno>
<text>
 
देश-विदेश
गोव्यात पुन्हा राजकीय धुराळा!
[ Wednesday, March 09, 2005  07:16:33 pm]


म. टा. प्रतिनिधी

पणजी : गोव्यात गेल्या महिन्याभर ढवळून निघालेली राजकीय परिस्थिती राष्ट्रपती राजवट लागू झाल्यामुळे काहीशी ' सुशेगाद ' होत असल्याचे दिसते. परंतु भारतीय जनता पक्षाचे राष्ट्रीय सरचिटणीस प्रमोद महाजन यांनी मंगळवारी मडगावात फुटीर आमदार दिगंबर कामत यांच्यावर तोफ डागून पुन्हा राजकीय धुरळा उडवला आहे. भाजप आता स्वस्थ न बसता, विधानसभा भंग करण्यात यावी यासाठी जंग जंग पछाडणार, असे संकेत महाजन यांच्या विधानांवरून मिळत आहेत.

गोव्याची विधानसभा विसजिर्त न केल्यास भाजप संसदेचे अधिवेशन चालू देणार नाही, असा इशारा महाजन यांनी लोहिया मैदानात झालेल्या या सभेत दिला ; शिवाय तसे न झाल्यास भाजपचे सर्वच्या सर्व आमदार राजीनामा देतील, असेही त्यांनी सांगितले.

भाजप नेत्यांच्या टीकेचे प्रमुख लक्ष्य होते अर्थातच कामत. या सभेसाठी भाजपने दिवसही निवडला होता तो नेमका कामत यांच्या वाढदिवसाचा. मडगाव हा कामत यांचा बालेकिल्ला. याच मतदारसंघातून ते भाजपच्या तिकिटावर लागोपाठ तीनवेळा निवडून आले. याचेच बक्षीस म्हणून मूळचे काँग्रेसजन असूनही त्यांना परीर्कर सरकारमध्ये दुसऱ्या क्रमांकाचे स्थान मिळाले होते. पण भाजपच्या चार आमदारांनी राजीनामे दिल्यामुळे आणि अन्य दोघांनी मंत्रीपदाचा राजीनामा देऊन पाठिंबा काढून घेतल्यामुळे परीर्कर सरकार संकटात सापडले. त्यानंतर झालेल्या राजकीय घोडेबाजारात अन्य आमदार पक्षासोबत राहिले असताना कामतांसारख्या बड्या नेत्याने दगा द्यावा याचे वैषम्य भाजपला वाटत आहे. म्हणूनच सभेतल्या प्रत्येक वक्त्याने कामतांवर घणाघाती हल्ला चढवला.

कामत यांचा पक्षातून फुटण्याचा निर्णय हा एक सार्वजनिक व्यभिचार आहे. या गुन्ह्याला जनतेने कधीही माफ करू नये, असे महाजन यांनी म्हटले.

कामत यांचे कृत्य म्हणजे मडगाववासियांचा विश्वासघात आहे. त्यामुळे ते निवडणुकीलाही उभे राहू शकणार नाहीत अशी परिस्थिती स्वत: मडगावच्या लोकांनी निर्माण करावी, असे आवाहन परीर्कर यांनी केले.

या सभेला लाभलेला लोकांचा भरघोस प्रतिसाद पाहता कामत यांच्या गोटात नक्कीच चिंतेचे वातावरण पसरले असणार. मडगाव मतदारसंघ भाजप व काँग्रेससाठी प्रतिष्ठेचा प्रश्न बनला आहे. त्यामुळेच मुळात कामत निवडणुकीला उभे राहूच नयेत आणि उभे राहिल्यास कोणत्याही परिस्थितीत त्यांना पराभूत करण्याचा भाजपने चंग बांधला आहे. महाजन यांची सभा ही जणू भाजपच्या प्रचाराची सुरुवात होती. स्वत: महाजन यांनी तसं मानण्यास हरकत नाही, असे स्पष्ट केले.

 
</text>
</doc>
