<doc>
<docno>1046564.cms.txt</docno>
<text>
 
महामुंबई
'मायदेशापेक्षा भारतीयांचं प्रेम मोठं!'
[ Wednesday, March 09, 2005  09:25:27 pm]


म. टा. प्रतिनिधी

मुंबई : भारतातील रसिकश्रोत्यांचे मन फार मोठे आहे आणि म्हणून खुल्या दिलानं ते आपल्याला दाद देतात. मायदेशात होत नाही, इतकं कौतुक इथले रसिक जन करतात, हे आपल्याला भारतात भावून गेले, बडे लोग बडे दिलवालें, या शब्दांत पाकिस्तानी सुफी गायिका आबिदा परवीनने भारतीय रसिकांबद्दलच्या भावना व्यक्त केल्या.

संगीत दोन्ही देशांना जोडणारा मोठा दुवा आहे. भारत-पाकिस्तानात मैत्रीपूर्ण संबंध प्रस्थापित होण्यासाठी संगीताचं योगदान निश्चित मोठं ठरेल, असंही त्या म्हणाल्या. सध्या सुफी गायकीला प्रोत्साहनपर वातावरण निर्माण झालंय आणि त्यामुळे उत्साहात बारा तारखेला एनसीपीएमध्ये आपण परफॉर्म करणार आहोत, असेही तिने आवर्जून सांगितले.

मुंबईत हा पहिलाच परफॉर्मन्स होणार असल्यामुळे याबाबत आपण प्रचंड उत्सुक आहोत. काही नव्या बंदिशी आपण पेश करणार आहोत. तसेच सुफी गायिकीच्या अनोख्या अंदाजातील नव्या रचना या कार्यक्रमात ऐकायला मिळतील, असंही आबिदा परवीन यांनी सांगितलं.

रोटरी क्लब ऑफ मंुबईतर्फे या कार्यक्रमाचं आयोजन करण्यात आलं आहे.

रोटरी क्लबचे मंुबईचे प्रमुख अजय कनोरिया म्हणाले की, या परफॉर्मन्सद्वारे उभारल्या जाणाऱ्या निधीतून तळवडा येथील आदिवसींसाठी मेडिकल सेण्टर आणि आदिवासी विद्यार्थ्यांसाठी ज्युनिअर कॉलेज उभारण्याचा मानस आहे. तसेच हृदरोग्यांसाठी अत्यावश्यक सेवा पुरविणाऱ्या रुग्णवाहिकांचा अत्याधुनिक ताफाही या निधीतून उभारला जाईल.

 
</text>
</doc>
