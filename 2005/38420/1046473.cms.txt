<doc>
<docno>1046473.cms.txt</docno>
<text>
 
धावते जग
योग्य निर्णय
[ Wednesday, March 09, 2005  07:40:59 pm]


लेक्चरर म्हणून सुरुवात करताना तयार केलेल्या नोट्सच्या आधारे उर्वरित सारे आयुष्य विद्यार्थ्यांना ' शिकविणाऱ्यां ' ची संख्या कमी नाही. वास्तविक बदलत्या जगाबरोबर पालटणाऱ्या संकल्पना, त्यातील गुण- दोष, त्यांचे होणारे परिणाम या साऱ्याची अद्ययावत माहिती घेणे आणि ती विद्यार्थ्यांना देणे, हे शिक्षकाचे काम असते. परंतु पाट्या टाकण्याची वृत्ती निर्माण झाली की याकडे डोळेझाक केली जाते.

शिक्षकांबाबत हे खरे आहे, तसेच ते डॉक्टरां-बाबतही आहे. वैद्यकीचे शिक्षण घेतानाच्या पाच-सात वर्षांच्या काळात जे शिकले, त्याच संचिताच्या आधारे आयुष्यभर रुग्णाच्या विकाराचे निदान आणि औषधोपचार करणारी डॉक्टरमंडळी आपल्याकडे बहुसंख्येने आहेत.

खरे तर 1990 च्या दशकानंतर आयुविर्ज्ञानात इतकी झपाट्याने प्रगती होत आहे की तिची माहिती करून घेणे आणि त्या घोडदौडीबरोबर वाटचाल करणे हे दमछाक करणारे आहे. तशी सर्वंकष माहिती प्रत्येकाने करून घ्यावी, अशी अपेक्षा नाही.

मात्र कोणेएकेकाळी शिकलेल्या गोष्टींच्या भांडवलावरच वैद्यकी करणे आता परवडणारे नाही. त्यासाठी संबंधितांनी नवीन ज्ञान मिळविणे अत्यावश्यक आहे. याचे कारण हद्दपार झाले असे वाटणारे आजार आज नव्या रूपात अवतरत आहेत.

औषधाला दाद न देणाऱ्या जिवाणू- विषाणंूची आणि त्यामुळे होणाऱ्या रोगांची संख्या वाढत आहे. नवनवीन औषधे आणि त्या अनुषंगाने औषधयोजना येत आहेत. तंत्रज्ञानाची सांगड आयुविर्ज्ञानाशी घालून अधिकाधिक सूक्ष्म रीतीने रुग्णाची तपासणी करण्याच्या, रोगनिदान करण्याच्या पद्धती विकसित होत आहेत.

एचआयव्हीसारख्या विषाणूच्या संसर्गातून आरोग्यविषयक अधिकाधिक गुंतागुंतीच्या समस्या निर्माण होत आहेत. अशा परिस्थितीत ऐन तारुण्यात घेतलेले शिक्षण हे अपुरेच ठरणार, यात शंका नाही. म्हणूनच ब्रिटनसारख्या देशात वैद्यकी करणाऱ्यांना आपले ज्ञान अनिवार्यपणे अद्ययावत ठेवावे लागते.

आता आपल्याकडेही तीच पद्धत अवलंबिण्यात येणार आहे, ही समाधानाची बाब आहे. ज्याच्या हाती रुग्णाच्या आयुष्याचे भवितव्य, त्याने आपले ज्ञान बदलत्या काळानुरूप ठेवणे आवश्यकच आहे. त्यादृष्टीने वैद्यकी करणाऱ्यांना दर पाच वर्षांनी आपले रजिस्ट्रेशन पुन्हा करून घ्यावे लागणार आहे. मात्र त्यासाठी आपले आयुविर्ज्ञानविषयक ज्ञान आधुनिक आहे, हे त्यांना सिद्ध करावे लागेल काय आणि असल्यास कोणत्या रीतीने, ते अद्याप स्पष्ट झालेले नाही. परंतु आरोग्यसेवा अधिक परिणामकारक करण्याच्या दृष्टीने असे पाऊल उचलणे अत्यावश्यक होते.

खरे तर कोणत्याही शाखेत काम करणाऱ्याने आपल्याला परिपूर्ण ज्ञान झाले, असे समजण्याचे दिवस केव्हाच मागे पडले आहेत. माहितीचा ओघ वाढत आहे आणि ज्ञानाची नित्य नवी कवाडे उघडत आहेत. किंबहुना साचलेपण नसणे, हेच विज्ञानाच्या प्रगतीचे रहस्य आहे. त्या प्रगतीचा लाभ सामान्य रुग्णापर्यंत पोहोचवायचा, तर पुन्हा रजिस्ट्रेशनला आणि त्यासाठी होणाऱ्या तपासणीला पर्याय नाही.

 
</text>
</doc>
