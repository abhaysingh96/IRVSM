<doc>
<docno>1046565.cms.txt</docno>
<text>
 
महामुंबई
भाजपशी पंगा घेतल्यानेच निरुपम यांची गच्छन्ति...
[ Wednesday, March 09, 2005  09:26:40 pm]


सुकृत खांडेकर

मुंबई : शिवसेनाप्रमुख बाळासाहेब ठाकरे आणि सेनेचे कार्याध्यक्ष उद्धव ठाकरे यांनी संजय निरूपम यांना गेल्या काही वर्षांत सर्वकाही भरभरून दिले. सेनेतील निष्ठावंतांच्या नाराजीकडे दुर्लक्ष करून निरूपम यांचे ' मातोश्री ' वरून नेहमीच लाड केले गेले, पण निरूपम यांनी शिवसेनाप्रमुखांना पत्र देऊन पक्षात आपली घुसमट होत असल्याचा आरोप करताच पक्षाचा व राज्यसभेच्या खासदारकीचा राजीनामा द्यावा असे स्वत: ठाकरे यांनीच त्यांना फर्मान सोडले. मुंबईबाहेर असलेल्या उद्धव यांनीही शिवसेनाप्रमुखांच्या निर्णयाशी आपण सहमत असल्याचे कळवले.

माजी पंतप्रधान अटलबिहारी वाजपेयी आणि भाजपचे राष्ट्रीय सरचिटणीस खासदार प्रमोद महाजन यांच्यावर केलेले आरोप निरूपम यांना महागात पडले.निरूपम हे काँग्रेस श्रेष्ठींच्या संपर्कात असून शिवसेना सोडण्याचा निर्णय त्यांनी दोन महिन्यांपूवीर्च घेतला होता असे समजते.

उद्योगपती अंबानी कुटुंबियांशी ठाकरे यांचे गेली पंचवीस- तीस वषेर् कौटुंबिक संबध आहेत. धीरूभाई तर ठाकरे यांचे वैयक्तिक मित्र होते याचे भान न ठेवता निरूपम यांनी रिलायन्स शेअर्स प्रकरणी महाजनांवर गंभीर आरोप केले. ठाकरे यांनी निरूपम यांना खुलासा करण्याचा सल्ला दिला पण निरूपम यांनी खुलासा तर केला नाहीच, उलट पक्षात आपली घुसमट होते, असा आरोप करणारे पत्र ठाकरे यांना दिले. यामुळे ठाकरे त्यांच्यावर संतापले आणि पक्षाचा व खासदारकीचा राजीनामा द्यावा, असे त्यांना सुनावले.

सेनेचे हिंदी मुखपत्र असलेल्या सांध्य दैनिकाचे कार्यकारी संपादक असलेल्या निरूपम यांना शिवसेनेने राज्यसभेत खासदार म्हणून पाठविल्यापासून त्यांचे महत्त्व वाढतच राहीले. उद्धव यांचा विश्वास संपादन करण्यात ते यशस्वी झाले. पक्षाच्या उपनेतेपदी त्यांची नेमणूक झाल्यावर अनेकांना आश्चर्याचा धक्का बसला, पण उद्धव यांच्या धाकाने कोणी बोलू शकत नव्हते. पक्षाच्या अन्य खासदारांचा ' मातोश्री ' वर फोन सहज घेतला जात नाही, पण निरूपम यांच्या फोनला तात्काळ प्रतिसाद मिळत असे. अनेक ज्येष्ठ नेते बाहेर तिष्ठत असत, पण निरूपम यांना थेट आतल्या खोलीत प्रवेश मिळत असे. केंदात राष्ट्रीय लोकशाही आघाडीचे सरकार असताना युटीआय घोटाळा प्रकरणात त्यांनी राज्यसभेत थेट पंतप्रधानांच्या कार्यालयावर आरोप केले होते. काश्मीर सरहद्दीवर भारताने एकतफीर् शस्त्रसंधी पुकारली तेव्हाही शिवसेना सरकारमधे घटक पक्ष असताना वाजपेयी सरकारवर त्यांनी टीकेची तोफ डागली होती. बाल्को निर्गुंतवणूक प्रकरणीही त्यांनी भाजपवर आरोप केले होते. त्यांनी आपल्या टीकेचे लक्ष्य सदैव भाजप ठेवले. निरूपम काँग्रेस किंवा डाव्या पक्षांवर कधीच टीका करीत नाहीत, याचे सेना खासदारांना नेहमीच आश्चर्य वाटे. राज्यसभेत त्यांनी केलेल्या भन्नाट वक्तव्यामुळे त्यांच्यावर किंवा सेना नेत्यांवर माफी मागण्याचीही वेळ आली.

निरूपम हे सेनेमुळे मोठे झाले पण त्यांच्यामुळे सेनेला राजकीय लाभ झाला नाही. विदर्भात त्यांनी भाजप विरोधाचे राजकारण केले. नितीन गडकरी यांची बेबी एलिफंट अशीही खिल्ली उडवली. हिंदी मातृभाषा असलेले निरूपम उत्तम वक्ते आहेत. असे असताना त्यांच्या भाषणांनी दिल्लीत सेनेची प्रतिमा उंचवण्याऐवजी तेच वादग्रस्त ठरले.

अमराठी खासदार लाभत नाही!

शिवसेनेला राज्यसभेवर अमराठी खासदार लाभत नाही, हे निरूपम यांच्या राजीनाम्याने पुन्हा एकदा सिद्ध झाले. चंदिका केनिया जैन, मुकेश पटेल, प्रीतीश नंदी, राम जेठमलानी यांच्या पाठोपाठ निरूपम सेनेपासून दूर झाले. राजकुमार धूत हे तर शिवसेनेत असूनही नसल्यासारखेच आहेत.

 
</text>
</doc>
