<doc>
<docno>1046419.cms.txt</docno>
<text>
 
महाराष्ट्र
अलका आवळस्कर यांच्यावर कारवाईची मागणी
[ Wednesday, March 09, 2005  07:21:57 pm]


मुंबई टाइम्स टीम

डोंबिवली : कल्याण-डोंबिवली परिवहन समितीच्या निवडणुकीत पक्षाच्या अधिकृत उमेदवाराचा पराभव होण्यास विधान परिषदेतील आमदार संजय दत्त आणि नगरसेविका अलका आवळस्कर जबाबदार असल्याचा आरोप काँग्रेस कार्यर्कत्यांनी केला आहे. याबाबत त्यांच्यावर पक्षविरोधी कारवाया केल्याबद्दल कारवाई करण्याची मागणी प्रदेशाध्यक्षा प्रभा राव यांच्याकडे केली आहे.

सध्या आमदार संजय दत्त आणि जिल्हाध्यक्ष आर. बी. सिंग यांच्या गटांमध्ये निवडणुकांच्या पार्श्वभूमीवर गटबाजी उफाळून आली आहे. डोंबिवली काँग्रेसमधील सुमारे 25 प्रमुख कार्यर्कत्यांनी प्रभा राव यांना दिलेल्या निवेदनात दत्त आणि आवळस्कर यांच्याविषयी प्रामुख्याने तक्रारी करण्यात आल्या आहेत. त्यामुळे काँग्रेसचा अधिकृत उमेदवार असताना प्रत्यक्षात नगरसेविका आवळस्कर यांनी अपक्ष उमेदवार असणाऱ्या विजय राऊत यांना अनुमोदन दिलं होतं. तसंच प्रदेशाध्यक्षांविरोधात वक्तव्य करून पक्षाची प्रतिमा मलीन केली होती. दत्त यांची प्रत्येक कृती पक्षामध्ये फूट पाडणारी असून अशा गटबाजीने पोखरल्या गेलेल्या पक्षाला आगामी निवडणुका लढवणं कठीण होईल, असाही इशारा या कार्यर्कत्यांनी दिला आहे.

डोंबिवली काँग्रेसचे अध्यक्ष मामा पगारे व रवी पाटील यांनी बोगस क्रियाशील सदस्यांची यादी तयार केल्याचाही आरोप असून पक्षाशी काहीही संबंध नसलेल्यांनाही सदस्य करून घेण्यात आल्याचं निवेदनात म्हटलं आहे.

पक्षविरोधी कारवाया करणाऱ्यांवर कारवाई न केल्यास डोंबिवलीतील काँग्रेस कार्यकर्ते राष्ट्रवादीत जाण्याच्या तयारीत असल्याचाही इशारा देण्यात आला आहे. या संदर्भात पक्षश्रेष्ठी नेमकीकाय भूमिका घेतात याकडे लक्ष
लागलं आहे.

 
</text>
</doc>
