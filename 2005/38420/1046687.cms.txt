<doc>
<docno>1046687.cms.txt</docno>
<text>
 
महामुंबई
पाटील यांचा वचकच नाही...
[ Wednesday, March 09, 2005  11:25:24 pm]


म. टा. प्रतिनिधी

मुंबई : मुंबई पोलिस दलातील कर्तव्यदक्ष अधिकाऱ्यांना ज्या पद्धतीने अटक होत आहे, त्याबद्दल विरोधी पक्षनेते नारायण राणे यांनी उपमुख्यमंत्री आणि गृहमंत्री आर. आर. पाटील यांना दोषी धरले असून पोलिस खात्यावर वचक नसलेला ' असा ' गृहमंत्री आपण यापूवीर् पाहिला नाही या शब्दात त्यांनी सध्याच्या सरकारला धारेवर धरले.

अतिरेकी आणि गुन्हेगारी जगतातील बड्या धेंडावर मुंबईच्या आठ-दहा अधिकाऱ्यांनी जरब बसविली नसती तर आतापर्यंत या शहराची वाट लागली असती. गृहमंत्री व पोलिस आयुक्तांना मुंबईचा आवाका सांभाळता येण्यासारखा नसून जीवावर उदार होऊन हे अधिकारी मुंबईच्या सुरक्षिततेचे काम करीत असताना त्यांना संरक्षण देण्याऐवजी त्यांना अटकेत टाकण्याचे काम सुरू आहे आणि सरकार हतबलपणे त्याकडे पाहत असल्याबद्दल राणे यांनी जोरदार टीका केली.

अधिकाऱ्यांना दिशा देण्याचे गृहमंत्र्यांचे काम असते. पण त्याकडे लक्ष देण्याऐवजी प्रसार माध्यमात छबी झळकविण्याकडे त्यांचा ओढा अधिक असतो. मुंबईपेक्ष त्यांना अधिक चिंता याची... आहे, असे सांगताना त्यांनी नोटा मोजण्याच्या सूचक हालचाली केल्या.

अशा कर्तव्यदक्ष अधिकाऱ्यांना अटक होणार असेल तर या शहरावर गुन्हेगारांचे वर्चस्व निर्माण व्हायला फार वेळ लागणार नाही, अशी भीतीही त्यांनी व्यक्त केली.

 
</text>
</doc>
