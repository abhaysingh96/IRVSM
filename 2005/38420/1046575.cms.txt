<doc>
<docno>1046575.cms.txt</docno>
<text>
 
क्रीडा
सेहवाग शतकाच्या उंबरठ्यावर, भारत सुस्थितीत
[ Wednesday, March 09, 2005  09:32:17 pm]


मोहाली : सलामीवीर वीरेंदर सेहवागच्या फटकेबाजीमुळे (नाबाद 95) भारताने पहिल्या क्रिकेट कसोटीत पाकिस्तानच्या 312 धावसंख्येला 40 षटकातच 1 बाद 184 असा सणसणीत जबाब दिला.

कसोटीच्या दुसऱ्या दिवशी पावसाने व्यत्यय आणल्यामुळे साडेतीन तासांचा खेळ वाया गेला, पण गौतम गंभीर, वीरेंदर सेहवाग यांनी 113 धावांची सणसणीत सलामी दिली. त्यात गंभीरचा वाटा होता 41 धावांचा. दिवसअखेरीस उपकर्णधार राहुल दविड 39 धावांवर खेळत होता.

सेहवागने आपला आक्रमक बाणा कायम राखत पाकच्या गोलंदाजीचा छान समाचार घेतला. सामीच्या गोलंदाजीवर स्लीपमधील तौफिक उमरकडून 15 धावांवर मिळालेले जीवदान साजरे करताना त्याने राणाला थर्डमॅनला षटकार चढवला. गंभीरनेही आपल्या दिल्लीकर सहकाऱ्यांकडून स्फूतीर् घेत सामीला फ्लिकचा चौकार लगावत भारताचे अर्धशतक फलकावर लावले ते नवव्या षटकातच. सामी, राणा यांची खूप पिटाई झाल्यावर कर्णधार इंझमामने चेंडू सोपवला तो रझाक, कनेरियाकडे, पण धावांचा वेग कायम राहिला. गंभीरने क्रीझ सोडून पुढे सरसावत लेगस्पिनर कनेरियाला लाँगऑफला चौकार लगावला. सतराव्या षटकात भारताचे शतक फलकावर झळकले. 46 चेंडूत सात चौकारांसह 41 धावा फटकावणारा गौतम गंभीर कनेरियाच्या गोलंदाजीवर मिडॉनवरील नावेदच्या हाती झेल देत माघारी परतला, तेव्हा 18 व्या षटकात भारताची धावसंख्या होती 113.

सेहवागने 49 चेंडूत अर्धशतकी मजल मारली ती एक षटकार, सात चौकारांनिशी. पण नंतर त्याचा वेग मंदावला. उपकर्णधार राहुल दविडच्या साथीत मग भारताची बाजू भक्कम करण्याची भूमिका त्याने चोखपणे बजावली. 82 धावांवर युनुस खानने त्याला कनेरियाच्या गोलंदाजीवर जीवदान दिले, पण अंधुक प्रकाशामुळे पंचांनी खेळ थांबविला, तेव्हा सेहवाग 95 तर दविड 39 धावांवर खेळत होता. षटकामागे साडेचारच्या गतीने भारताने 40 षटकात 1 बाद 184 धावा फटकावताना पंचवीस चौकार आणि एक षटकाराची आतषबाजी केली आहे.

धावफलक

पाकिस्तान पहिला डाव : 312.

भारत पहिला डाव : वीरेंदर सेहवाग - खेळत आहे 95, गौतम गंभीर - झे. नावेद गो. कनेरिया 41, राहुल दविड -खेळत आहे 39, अवांतर - 9 बाय 1, लेगबाय 1, नोबॉल 7 एकूण - 40 षटकात 1 बाद 184.

गडी बाद होण्याचा क्रम : 1-113.

गोलंदाजी : महमद सामी 8-1-55 -0, नावेद उल हसन राणा 10-1-49-0, अब्दुल रझाक 9-0- 41-0, दनिश कनेरिया 13-2 -37-1.

 
</text>
</doc>
