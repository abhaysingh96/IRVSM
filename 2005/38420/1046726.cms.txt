<doc>
<docno>1046726.cms.txt</docno>
<text>
 
महामुंबई
अजूनही 'साहेबां'चाच शब्द अंतिम!
[ Wednesday, March 09, 2005  11:54:52 pm]


म. टा. प्रतिनिधी

मुंबई : शिवसेनेचे कार्यकारी अध्यक्ष उद्धव ठाकरे यांच्या मजीर्तील राज्यसभा सदस्य संजय निरुपम यांच्यावर कुऱ्हाड कोसळणार असल्याच्या बातम्या गेल्या आठवड्यापासूनच उडत होत्या. प्रमोद महाजन यांच्यावर केलेल्या टीकेनंतर भाजपने अतिशय आक्रमक भूमिका घेऊन निरुपम यांना वठणीवर आणण्याचा आग्रह शिवसेनाप्रमुखांकडे धरला होता. परंतु उद्धव यांच्याशी असलेल्या सलगीमुळे त्यांना अभय मिळेल, असे शिवसेनेतल्या अनेक पदाधिकाऱ्यांना वाटत होते. प्रत्यक्षात कार्यकारी अध्यक्ष परदेशात असताना शिवसेनाप्रमुखांनी निरुपम यांना ' मातोश्री ' वर बोलावून अतिशय कडक शब्दांत समज दिली आणि राज्यसभा सदस्यत्वाचा राजीनामा देण्याचा आदेश दिल्याचे सांगितले जाते. या कारवाईमुळे संघटनेत साहेबांचाच शब्द अखेरचा असतो हे पुन्हा एकदा सिद्ध झाले आहे.

गेल्या काही वर्षात निरुपम यांच्याकडून अनेक चुका झाल्या तसेच त्यांनी पक्षविरोधी कारवाया केल्याच्या तक्रारीही होत्या. त्यामुळेच त्यांच्यावर कारवाई करण्यात आल्याचे समजते. याबाबत प्रतिक्रिया व्यक्त करताना विरोधी पक्षनेते नारायण राणे म्हणाले की, शिवसेनेत पक्षशिस्तीला कमालीचे महत्व असते. त्याविरोधात कोणी गेले तर काय होते हे शिवसेनाप्रमुखांनी दाखवून दिले आहे. निरुपम यांच्या राजीनाम्यामुळे उत्तर भारतीय शिवसेनेच्या विरोधात जातील, असे नाही. निरुपम हे त्यांचे एकमेव प्रतिनिधी नाहीत, पक्षात आज अनेक हिंदीभाषिक नेते असून त्यांच्यावर शाखाप्रमुख तसेच विभागप्रमुखपदांची जबाबदारी सोपवण्यात आली आहे. त्यामुळे हा समाज दुरावेल, अशी शक्यता नाही. शिवसेना उत्तर भारतीयांच्या विरोधात नाही, उलट मुंबईत आलेल्या या लोकांना नागरी सुविधा देण्याचे काम करताना दंगलीच्या काळात त्यांना संरक्षण देण्याचे कामही शिवसैनिकांनी केले असल्याने त्यांचा शिवसेनेवरचा विश्वास कायम आहे. शिवसेनेत येण्यापूवीर् आपण काय होतो आणि आज कसे घडलो आहोत, याची जाणीव निरुपम यांनी ठेवावी, असा सल्ला राणे यांनी दिला.

 
</text>
</doc>
