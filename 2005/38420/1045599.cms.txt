<doc>
<docno>1045599.cms.txt</docno>
<text>
 
महामुंबई
पावसाचा अवेळी धिंगाणा
[ Wednesday, March 09, 2005  12:20:16 am]


महाशिवरात्रीचा ' अभिषेक '

म. टा. प्रतिनिधी

मुंबई : महाशिवरात्रीनिमित्त शंभूमहादेवावर देवळांमध्ये अभिषेक होत असताना गडगडाटासह आलेल्या अवचित पावसाने मुंबईकरांंवर जणू अभिषेकच केला. मात्र या अवकाळी पावसाने त्यांची धावपळही उडवली. विलेपार्ल्यात तर चक्क गारांचा वर्षाव झाला. पुढील 24 तासांत मुंबई व आसपासच्या काही भागात पावसाच्या सरींची शक्यता आहे.

अंगातून घामाच्या धारा वाहत असतानाच बरसलेल्या जलधारांनी मुंबईकरांना काही काळ सुखावून टाकले. पण काही मिनिटांतच पुन्हा कडक उन पडले होते. सकाळपासूनच मुंबई परिसरात ढगाळ वातावरण होते. दुपारी साडेबाराच्या सुमारास ढगांनी अधिकच दाटी केले आणि अचानक गडगडाटासह पावसाला सुरवात झाली. पावसाची आधी कोणतीच चिन्हे दिसत नव्हती, पण हवामान खात्याने अंदाज वर्तवला होता. त्यावर न विसंबणाऱ्या मुंबईकरांची खरोखरच आलेल्या या पावसाने काही काळ पंचाईत केली.

रस्त्यावरून जाणाऱ्या मोटार- सायकलस्वारांना झाडाखाली आश्रय घ्यावा लागला. रस्त्यावर सामान मांडून बसलेल्या फेरीवाल्यांची कपडे, इलेक्ट्रॉनिक वस्तू झाकून ठेवताना पळापळ उडाली होती. अनेक भागात रस्ते निसरडे झाले होते. त्यामुळे मोटारी धीम्या गतीने सरकत होत्या. पण मुंबईकरांवर काही क्षण अभिषेक केल्यानंतर पावसाने निरोप घेतला. त्यापूवीर् विलेपार्ल्याच्या पूर्व भागात दुपारी काही काळ गारांचा वर्षाव झाला. मुंबईकरांना गारांचा पाऊस नवीन आहे. त्यामुळे बच्चेकंपनीमध्ये गारा गोळा करण्यासाठी धावपळ उडाली. गारांच्या पावसामुळे थोडा गारवा निर्माण झाला होता, असे या भागातील मोहक वेलणकर म्हणाले.

मध्य राजस्थान आणि दक्षिण-मध्य महाराष्ट्रात हवेच्या कमी दाबाचा पट्टा निर्माण झाल्याने पाऊस झाल्याचे कुलाबा वेधशाळेचे संचालक ठाकूर प्रसाद यांनी सांगितले. मुंबई आणि आसपासच्या परिसरात पुढील 24 तास आकाश ढगाळ राहील, तसेच काही भागांत तुरळक पाऊस पडेल.

आंब्याचा सत्यानाश

म. टा. वृत्तसेवा

रत्नागिरी/चिपळूण : महाशिवरात्रीचा मुहूर्त साधून मंगळवारी सकाळीच रत्नागिरीसह कोकणच्या अनेक जिल्ह्यांमध्ये अनेक ठिकाणी पाऊस झाला आणि ' यंदा किमान 40 टक्के आंबा तरी हाताला लागेल ,' या बागायतदारांच्या आशेवर पाणी फिरले.

अवेळी आलेला पाऊस आणि पहाटेचे त्याचे रौद रूप लक्षात येताच आंबा बागायतदारांची फळ वाचवण्यासाठी धावपळ सुरू झाली. पेंडा आणि तोड झालेले आंबे यांच्यावर लगबगीने प्लॅस्टिक टाकण्यात आले. मात्र, काही बागायतदार मात्र या पावसाने आंब्याच्या बारिक फळालगतचा खराब मोहोर असलेला चिकटा धुवून काढल्याने खुषीत आहेत. मळभ कायम राहिले असते, तर फळावर पडलेल्या पावसाच्या थेंबांमुळे फळावर डाग पडले असते. मात्र, वातावरण सुधारल्याने आंबा स्वच्छ व तजेलदार राहिला आहे. तसेच फळही लौकर तयार होण्याची लक्षणे आहेत, असे या बागायतदारांचे म्हणणे आहे.

गतवषीर् बक्कळ आंबा खाल्ल्याच्या पार्श्वभूमीवर यंदा ' रड ' सुरू झाली ती फेब्रुवारीत. महिन्याच्या सुरुवातीलाच आलेल्या अवचित पावसाने मोहोर करपला. पंधरवड्यानंतर आलेल्या कडाक्याच्या थंडीमुळे पुन्हा मोहोर धरला. मात्र, पहिला मोहोर सगळा गळून गेल्यामुळे दुसऱ्या मोहोराचा आंबा 15 मे नंतरच हाती लागेल.

 
</text>
</doc>
