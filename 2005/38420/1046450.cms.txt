<doc>
<docno>1046450.cms.txt</docno>
<text>
 
महामुंबई: मुंबई टाइम्स
कॉलेजियन्स आघाडीवर
[ Wednesday, March 09, 2005  07:33:44 pm]


प्रवीण मुळ्ये

हेल्मेटसक्तीसाठी आतापर्यंत 17 लाख रुपये दंड वसूल झालाय. हा दंड भरणाऱ्यांमध्ये कॉलेजियन्सची संख्या 50 टक्क्यांहूनही अधिक आहे. त्यामुळे तरुणाईला हेल्मेटचं महत्त्व सांगण्यासाठी कॉलेजांमध्ये मोहीम राबवण्याचंही ट्रॅफिक विभागानं ठरवलं आहे. कॉलेज मॅनेजमेण्ट आणि वेस्टर्न इंडिया ऑटोमोबाइल असोसिएशन यांचंही सहकार्य त्यांना मिळेल. प्रत्येक कॉलेजमध्ये हेल्मेटच्या उपयोगाचे फलक लवकरच दिसतील.

हेल्मेटसक्ती लागू करण्यासाठी कोर्टाच्या डेडलाइनची वाट न बघता दुचाकीस्वारांनी हेल्मेट्स विकत घ्यायला सुरुवात केली आहे. त्यामुळे गेल्या हेल्मेटच्या दुकानांतली वर्दळ वाढली आहे. नवीन बाइकसह दोन हेल्मेट्स फ्री देण्याबद्दल डीलर विचार करत आहेत. राज्यात एकूण 20 हेल्मेट्स मॅन्युफॅक्चरर्स असून महिन्याला सात लाख हेल्मेट्स तयार करण्याची त्यांची क्षमता आहे. एक एप्रिलपर्यंत पुरेशी हेल्मेट्स मिळतील, अशी ग्वाही कंपन्यांनी दिली आहे.

एक एप्रिलपासून हेल्मेटसक्तीची कठोर अमलबजावणी करण्यासाठी ट्रॅफिक विभागाने कंबर कसल्याची माहिती ट्रॅफिक विभागाचे पोलिस उपायुक्त प्रतापसिंह पाटणकर यांनी दिली. एक एप्रिलनंतर मुंबईत बाइकस्वारांच्या डोक्यावर हेल्मेट दिसलं पाहिजे, यासाठी आम्ही जनजागृती मोहीम हाती घेणार आहोत. एवढं करूनही जर 50 हजार रुपयांची बाइक विकत घेणारे केवळ तीन-चारशे रुपयांचं हेल्मेट खरेदी करण्यासाठी नाकं मुरडणार असतील, तर त्यांनी शंभर रुपयांची पावती फाडण्याची तयारी ठेवावी, असा इशाराही उपायुक्त पाटणकर यांनी दिला आहे.

अनेक दुचाकीस्वार हेल्मेटसक्तीला विरोध करत असले, तरी वेस्टर्न इंडिया ऑटोमोबाइल असोसिएशन मात्र हेल्मेटसक्तीच्या बाजूने उभी राहिली आहे. तरुणांना जागरूक करण्यासाठी कॉलेजांमधून मोहीम चालवण्यासाठी असोसिएशन पुढाकार घेईल, असं अध्यक्ष नितीन डोसा यांनी सांगितलं.

 
</text>
</doc>
