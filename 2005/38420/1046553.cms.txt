<doc>
<docno>1046553.cms.txt</docno>
<text>
 
महाराष्ट्र
रत्नागिरीतही अनधिकृत झोपड्यांना दिलासा!
[ Wednesday, March 09, 2005  09:17:14 pm]


म. टा. वृत्तसेवा

रत्नागिरी : शहरातील मिरकरवाडा बंदर भागात 1995 नंतर बांधण्यात आलेल्या अनधिकृत झोपड्या हटवण्यासाठी प्रशासनाने जय्यत तयारी केली असताना उपमुख्यमंत्री आर. आर. पाटील यांनी त्यास स्थगिती दिल्याने कारवाई थांबवण्यात आली आहे.

मिरकरवाडा बंदर परिसरात 1995 नंतर सुमारे 600 अनधिकृत झोपड्या उभ्या राहिल्या आहेत. या झोपड्या पाडण्यासाठी प्रांताधिकारी मनोज रानडे यांनी झोपडीवासीयांना नोटिसा बजावल्या होत्या. त्यानुसार कारवाई करण्यासाठी मंगळवारी सारी तयारी करण्यात आली होती. राज्य राखीव पोलिस दलाच्या तुकडीसह पोलिसांचे पथकही प्रशासनाच्या दिमतीला देण्यात आले होते.

पोलिस व प्रशासनातफेर् या हालचाली सुरू असतानाच झोपडीवासीयांनी धाव घेतली ती स्थानिक लोकप्रतिनिधींकडे. आमदार उदय सामंत, नगरसेवक किशोर मोरे, राष्ट्रवादी काँग्रेसचे जिल्हा उपाध्यक्ष बशीर मुर्तुझा, यासीर मामू, रशीद मजगावकर, हसनमिया राजपूरकर आदींशी त्यांनी चर्चा केली आणि झोपडीविरोधी मोहिमेला स्थगिती मिळवून देण्याची विनंती त्यांना केली. त्यानंतर आमदार सामंत यांनी आर. आर. पाटील यांच्याशी दूरध्वनीवर संपर्क साधला व झोपडीवासीयांचे म्हणणे त्यांच्या कानावर घातले. त्यानंतर उपमुख्यमंत्र्यांनी ही मोहीम स्थगित करण्याचे आदेश सरकारी अधिकाऱ्यांना दिले.

मच्छिमारांची मागणी

मिरकरवाडा परिसरातील झोपड्या तसेच मच्छिमारांनी बांधलेल्या शेड उद्ध्वस्त करण्यात येऊ नयेत, अशी विनंती मच्छिमारांनी केली आहे.

 
</text>
</doc>
