<doc>
<docno>1046555.cms.txt</docno>
<text>
 
महाराष्ट्र
सत्तास्थानी असलेले हिंदू अल्पसंख्याक कसे होतील?
[ Wednesday, March 09, 2005  09:18:00 pm]


वृत्तसंस्था

नागपूर : येत्या काही वर्षांत भारतात हिंदूच अल्पसंख्याक होतील, अशी हाकाटी राष्ट्रीय स्वयंसेवक संघाचे सरसंघचालक के. सुदर्शन तसेच इतर काही मंडळी पिटत असले तरी देशाच्या सत्तास्थानी असलेले हिंदू अल्पसंख्याक कसे होतील, असा सवाल ' ऑल इंडिया मुस्लिम पर्सनल लॉ बोर्ड ' चे सदस्य इंजिनियर मोहम्मद हमीद यांनी केला आहे.

' ऑल इंडिया मुस्लिम पर्सनल लॉ बोर्ड ' ची बैठक येत्या 13 तारखेस नागपुरात होणार आहे. त्या बैठकीबाबत पत्रकारांशी बोलताना हमीद यांनी हा सवाल केला. बोर्डाचे अध्यक्ष अल्लाम्मा तकीर रझा खान हे देखील यावेळी हजर होते. भारतावर मुघलांनी किमान 700 वषेर् सत्ता गाजवली. त्या काळातही भारतात हिंदू अल्पसंख्याक झाले नाहीत. आज तर देशावर सत्ता हिंदूंचीच आहे, मग अशा वेळी ते अल्पसंख्याक कसे होतील, हेच कळत नाही, असे हमीद यांनी नमूद केले.

या आधी अस्तित्वात असलेले ' ऑल इंडिया मुस्लिम पर्सनल लॉ बोर्ड ' शरियतचे रक्षण करण्यास पूर्णत: अपयशी ठरल्याने नवे बोर्ड स्थापन करण्यात आले, असे त्यांनी एका प्रश्नाचे उत्तर देताना सांगितले. या नव्या बोर्डाची बैठक येत्या 16 तारखेस नागपुरात होईल, अशी माहिती त्यांनी दिली. जैश- ए-मोहम्मद, लष्कर-ए-तोयबा तसेच हरकत-उल-अन्सार यासारख्या अतिरेकी संघटनांंचे सदस्य स्वत:ला काहीही म्हणवून घेत असले तरी ते सच्चे मुसलमान नाहीतच, असे उद्गारही हमीद यांनी यावेळी काढले.

 
</text>
</doc>
