<doc>
<docno>1046483.cms.txt</docno>
<text>
 
अग्रलेख
उत्सुकता आणि विश्वास
[ Wednesday, March 09, 2005  07:48:49 pm]


मुंबई शेअर बाजार निदेर्शांक- सेन्सेक्स मंगळवारी विक्रमी 6900 अंशांवर गेल्यानंतर बुधवारी तो सात हजार अंशाचा विक्रम करील असे वाटत होते, परंतु तो किंचितसा ढेपाळून खाली गेला ; पण त्यामुळे फार निराश होण्याचे कारण नाही.

गेल्या काही दिवसांपासून सेन्सेक्स सहा हजार अंशाच्या वर राहिला आहे. गेल्या वर्षाच्या प्रारंभी पाच हजाराच्या जवळपास रेंगाळणाऱ्या सेन्सेक्सने लोकसभा निवडणूक- काळातच तेजीकडे झुकण्यास प्रारंभ केला होता.

निवडणुकीनंतर काँग्रेस आघाडीचे राज्य आल्यावर नव्या सरकारने उलाढाल कर लावल्यामुळे तसेच आघाडीतील डाव्या पक्षांनी सरकारवर दबाव टाकण्यास सुरुवात केल्यामुळे शेअर बाजारात घबराटीचे वातावरण निर्माण होऊन तो पुन्हा मंदीकडे वळू लागला होता. परंतु थोड्याच काळात अर्थमंत्री चिदंबरम यांनी डाव्यांच्या दबावाच्या राजकारणाला भीक न घालण्याचे धोरण अवलंबले.

विशेषत: विमानवाहतूक, बँकिंग, पायाभूत क्षेत्रे आदींत डाव्यांच्या विरोधाला कचऱ्याची टोपली दाखवून त्यांनी परकी गुंतवणुकीचा मार्ग मोकळा केला. त्यामुळे देशी-विदेशी गुंतवणूकदारांचा या सरकारवरचा विश्वास वाढीला लागला. पंतप्रधानपदी मनमोहन सिंग, अर्थमंत्रीपदी चिदंबरम व नियोजन आयोगाच्या उपाध्यक्षपदी मॉन्तेकसिंग अहलुवालियांसारखे अर्थव्यवस्थेच्या जागतिकीकरणाचे समर्थक आल्यामुळे गुंतवणूकदारांचा या सरकारवर विश्वास होताच, पण डाव्यांच्या दबावाच्या राजकारणाला ते तोंड देऊ शकतील की नाही अशी भीती त्यांना वाटत होती.

पश्चिम बंगालमध्ये डावे पक्ष बहुराष्ट्रीय कंपन्यांना आमंत्रणे देतात आणि केंदात मात्र या धोरणाला विरोध करतात. शिवाय डाव्यांची मक्का असलेल्या चीनमधला कम्युनिस्ट पक्ष सरळच भांडवलदारांचा पक्ष बनला असल्याने आघाडी सरकारच्या वळचणीला राहून भारतातल्या डाव्यांनी आथिर्क सुधारणेला विरोध केला तर ते ढोंगी व दुटप्पी ठरण्याचीच शक्यता अधिक होती. त्यामुळेच त्यांनी आपला विरोध फक्त शाब्दिक ठेवला आहे.

कम्युनिस्ट पक्षाचे नेते सीताराम येचुरी हे आपला पक्ष म्हणजे कडकडून चावा घेणारा कुत्रा आहे असे म्हणतात. पण सध्या तरी हा कुत्रा फक्त भुंकण्यावरच समाधान मानीत आहे. भुंकणारा कुत्रा चावत नसतो म्हणतात, येचुरी हा समज कधी खोटा करून दाखवितात, ते आता बघायचे. लवकरच पश्चिम बंगाल विधानसभेची निवडणूक आहे. त्या काळात डाव्या पक्षांना राजकीय सोयीसाठी आपला हा शाब्दिक विरोध तीव्र करावा लागेल, पण त्याचा केंद सरकारच्या धोरणावर फार परिणाम होईल असे वाटत नाही. त्यामुळेच येत्या काळात शेअरबाजार तेजीत राहील व तेथे मर्यादित चढउतार चालू राहील. विशेषत: परदेशी आथिर्क संस्था सतत खरेदी- विक्री करून शेअर बाजारात जान आणतील.

निदेर्शांक 6900 पर्यंत गेल्यानंतर दुसऱ्या दिवशी प्रॉफिट बुकिंग सुरू झाल्याने तो थोडासा खाली आला. असाच प्रकार यापुढे चालू राहण्याची शक्यता अधिक आहे. सध्या ग्राहक बाजारात स्पर्धा निर्माण झाल्याने सर्वच वस्तूंचे भाव घसरत आहेत. लोकांकडे पैसा आहे, परंतु तो योग्य ठिकाणी खर्च करण्याकडे व परवडेल त्या किमतीलाच वस्तू खरेदी करण्याकडे त्यांचा कल असल्याने उत्पादक आपल्या वस्तूंचे भाव खाली आणीत आहेत. त्यामुळेच मॉल्समध्ये विकल्या जाणाऱ्या किराण्यापासून तो टीव्ही, डीव्हीडी, मोबाईल फोन्सपासून सर्वच वस्तूंच्या किमती उतरत आहेत.

अनेक लोक या वस्तूंवर पैसा खर्च करण्यापेक्षा म्युच्युअल फंडात पैसे गुंतवू लागले आहेत. त्यामुळे अनेक फंड कंपन्या बाजारात उतरल्या आहेत. त्यांनीही शेअर खरेदी-विक्री सुरू केल्यामुळे शेअर बाजारात जान आली आहे. बँकांचे घटते व्याजदर आणि शेअर बाजारातील जोखीम यामुळे यापुढच्या काळात म्युच्युअल फंडांना बरे दिवस येतील असे दिसते. त्याचाही परिणाम शेअरबाजारात चैतन्य निर्माण होण्यात होईल.

केंद सरकारने बँकिंग व बांधकाम क्षेत्रात परकी गंुतवणुकीला हिरवा कंदील दाखवल्यामुळे बँकांचे तसेच सिमेंट, पोलाद कंपन्यांचे शेअर तेजीकडे झुकू लागले आहेत. अर्थसंकल्पानंतर अर्थव्यवस्था विकासाकडे झुकलेली राहील, अशी सर्वसाधारण धारणा आहे, त्यामुळेही शेअरबाजार तेजीकडे झुकलेला आहे. असे असले तरी ही गुंतवणूक उत्पादक कार्यासाठी वापरली गेली नाही, तर शेअरबाजाराचा बुडबुडा फुटण्याची शक्यता नाकारता येत नाही. अर्थव्यवस्थेच्या प्रगतीत शेअर बाजार सामील झाला नाही तर सामान्य माणूस अशा गुंतवणुकीकडे ढुंकूनही पाहणार नाही. कमी व्याजदरामुळे आज सामान्य लोक शेअरबाजारातील गुंतवणुकीबाबत उत्सुकता दाखवू लागले आहेत. त्यांच्या या उत्सुकतेचे रूपांतर विश्वासात होईल, याची खबरदारी शेअरबाजाराने घेतली, तर अर्थव्यवस्था प्रगतीकडे वाटचाल करील.

 
</text>
</doc>
