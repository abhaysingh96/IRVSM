<doc>
<docno>1046542.cms.txt</docno>
<text>
 
लेख
उद्ध्वस्त पिके; वाकलेला शेतकरी!
[ Wednesday, March 09, 2005  08:56:36 pm]


महाशिवरात्रीला झालेल्या अवकाळी पावसाने मराठवाड्यातील शेतकरी पुन्हा ' अस्मानी ' आणि ' सुलतानी ' संकटात सापडला आहे. या पावसाने 10 जणांचा बळी घेतला. त्यामध्ये बीड जिल्ह्यात वीज कोसळण्याच्या दोन घटनांत सहाजण मृत्युमुखी पडले. हिंगोली जिल्ह्यात एकजण ; तर गंगापूर तालुक्यातील देरडा येथे एक विवाहित महिला आणि मांजरीला एका युवकाचा बळी गेला. परतूर तालुक्यातही विजेने एकाचा बळी घेतला. या अवकाळी पावसात पाऊस कमी पडला ; पण वीज कोसळण्याच्या घटना मात्र प्रत्येक ठिकाणी घडल्या. काही ठिकाणी जनावरे मृत्युमुखी पडली.

नांदेड, उस्मानाबाद आणि जालना या जिल्ह्यांत सुपारीच्या आकाराच्या गारांनी दाक्ष, गहू, ज्वारी, करडई, हरभरा या पिकांचे नुकसान झाले. आंब्यांचे मोहर गळून पडले. मोसंबी, संत्री, केळी यांचे तर अतोनात नुकसान झाले. ' दयाघन ' सरकारने दिवाळखोरी पत्करून मोठ्या प्रमाणावर कापूस खरेदी केला. या कापसाचे डोंगर उचलण्याच्या अगोदरच कापसावर पावसाचा मारा झाला. यामध्ये संपूर्ण कापूस भिजला नसला तरी कापसाची प्रत खालावली. यामुळे आधीच खालावलेल्या कापूस पणन महा-मंडळाची अवस्था कठीण झाली आहे.

आपल्या पौर्वात्य भागाला पश्चिमेचे वारे सहन होत नाहीतच. मग ती पाश्चिमात्य संस्कृती असो की हवामान शास्त्राच्या परिभाषेतील ' वेस्टर्न डिस्टर्बन्स '. पश्चिमेच्या इराण, इराककडून आलेल्या या वाऱ्याने काश्मीरमध्ये वाताहत केली, तद्वतच महाराष्ट्रातही कमालीची दोलायमानता निर्माण करून ठेवली आहे. यापूवीर् 1989 मध्ये अवकाळी पावसाने मराठवाड्याला घेरले होते. 1981 मध्ये तर या भागात सतत 12 महिने पाऊस पडला होता. पण त्यानंतर दोन वषेर् चांगल्या पावसाची होती.

परंतु या वषीर्ची अवस्था केवळ विलक्षण आहे. वर आकाशात विजांचे तांडव, जोडीला क्षणाक्षणाला बदलणारे हवामान ; तर खाली भूजलाचा सगळा रांजण पालथा घातलेला. अवकाळी पाऊस झाला तो ना भूजलात जिरणारा, ना नाल्यात वाहणारा. उभ्या पिकाला मात्र तो उद्ध्वस्त करून तो गेला. हे उफराटे चित्र जीवघेणे आहे. वरून अवकाळी पाऊस आणि गावागावात टँकर्स लावण्यासाठी चाललेली मारामारी हा विरोधाभास दाखवून निसर्गच आता धडा शिकवायला चालला आहे, असे वाटते.

या दृष्टीने या आठवड्यात एक चांगली घटना घडली. बंद पडलेली ' आदर्श गाव ' योजना पुन्हा सुरू झाली. मुख्यमंत्र्यांनी तीन कोटी रुपये देऊन या योजनेला जीवदान दिले. त्यामुळे कोण्या एका व्यक्तीची योजना म्हणून झालेली सरकारी हेटाळणी थांबली. या कार्यक्रमात कृषिमंत्री बाळासाहेब थोरात यांनी केलेले भाषण मोठे बोलके होते. ते म्हणाले की दारूबंदी, चराईबंदी, नसबंदी, कुऱ्हाडबंदी व श्रमदान या पंचसूत्रीच्या जोडीला आता महाराष्ट्रामध्ये ' बोअर बंदी ' करण्याची गरज आहे. हजारो बोअर खोदून भूमातेची चाळणी करणाऱ्या लातूर, उस्मानाबाद जिल्ह्याला वाळवंटीकरणापासून वाचवण्यासाठी तर ' बोअर बंदी ' ची अत्यंत आवश्यकता आहे. फादर बाकर यांच्या वैचारिक संस्कारात वाढलेल्या बाळासाहेब थोरातांनी मुख्यमंत्र्यांसमोरच ' बोअरबंदी ' ची आवश्यकता प्रतिपादन केली. कृषिमंत्री सांगतात की विहीर ही समतावादी आहे ; तर बोअर साम्राज्यवादी. जलसंचय तेव्हाच उपयोगी ठरेल, जेव्हा जलउपसा नियंत्रित केला जाऊ शकेल. त्यामुळे फारतर बोअरचे पाणी पिण्यासाठी, विहिरीचे पाणी सिंचनासाठी, असे काही नियम घालून घ्यावे लागतील.

राज्यातील ही स्थिती लक्षात घेऊन कृषिमंत्र्यांनी अलीकडे रोजगार हमी योजना ही टंचाई झाल्यानंतर लागू करण्यापेक्षा टंचाई होऊ नये म्हणून अगोदरपासूनच ती राबवावी, असा आग्रह धरला आहे. रोहयोतील गैरप्रकार, रोहयोतील धान्य घेण्यासाठी लोकांची नाराजी व इतर अडचणींवर मात करण्यासाठी लोकसहभागातून रोजगार हमी योजना राबविण्याची त्यांची कल्पनाही चांगली आहे.

राज्यातील शेतकरी अशा संकटात सापडला असताना कृषिमंत्री या प्रश्नांच्या मुळाशी जाऊन काही मूलगामी विचार मांडत आहेत. मोठ्या राजकीय इच्छाशक्तीने जर काँग्रेस-राष्ट्रवादी त्यांच्या पाठीमागे उभे राहिले, तरच अवकाळी- दुष्काळी, अस्मानी-सुलतानी संकटातून शेतकऱ्यांना काहीतरी दिलासा मिळू शकेल.

संजीव उन्हाळे

 
</text>
</doc>
