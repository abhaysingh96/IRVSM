<doc>
<docno>1046424.cms.txt</docno>
<text>
 
महाराष्ट्र
पनवेलमध्ये होतात प्रमाणपत्राशिवाय बांधकामं
[ Wednesday, March 09, 2005  07:23:51 pm]


नरेश पाटणकर

पनवेल : पालिका हद्दीत बांधकामांना परवानगी देताना इमारतीच्या जोत्याचं (प्लिंथ) काम झाल्यानंतर त्याबद्दलचं प्रमाणपत्र देण्याची प्रथा नाही. त्यामुळे अनेक इमारतींच्या बांधकामाच्या दर्जाचा प्रश्न उपस्थित झाला आहे. या प्रमाणपत्राअभावी पुढील बांधकाम अनधिकृत ठरू शकते, असा इशारा या क्षेत्रातील जाणकारांनी दिला आहे.

इथले रहिवासी मधु पाडळकर यांनी त्यांच्या घरासमोरच्या अंतिम भूखंड 140/6 वरील बांधकामाची माहिती ' माहितीचा अधिकार ' वापरून पनवेल पालिकेकडून मागवली असताना ही गोष्ट लक्षात आली. विशेष म्हणजे या भूखंडावरील अनेक जुनी झाडं बिल्डर कनक कन्स्ट्रक्शन यांनी पालिकेच्या परवानगीविना तोडल्याचं स्पष्ट झालं आहे. असं असताना पालिकेने बिल्डरच्या विरोधात कारवाई केलेली नाही.

कनक कन्स्ट्रक्शनने ऑगस्ट-सप्टेंबरच्या दरम्यान या भूखंडावर बांधकाम सुरू केलं. बांधकाम सुरू झाल्याने गटारं फुटलं. त्यामुळे डिसेंबरच्या शेवटच्या आठवड्यात पाडळकर यांनी पालिकेकडे या कामाबाबतची माहिती विचारली. 10 फेब्रुवारीला त्याचं उत्तर आलं. बांधकामाच्या नियमाप्रमाणे प्लिंथचं काम झाल्यानंतर पालिकेकडे नियम 13 (4) प्रमाणे अर्ज करून काम संपल्याचं प्रमाणपत्र घ्यावं लागतं. पालिकेचे अधिकारी प्लिंथचं काम पाहून प्रमाणपत्र देतात, नंतरच पुढील बांधकाम सुरू होतं. या बांधकामाबाबत अशी कोणतीही परवानगी बिल्डरने मागितलेली नव्हती आणि पालिकेने दिली नव्हती.

पालिकेच्या बांधकाम खात्यालाही असा नियम आहे, याची माहिती नसल्याचं या पत्रव्यवहारामुळे समजलं. यापूवीर् प्लिंथ पूर्ण झाल्याचं कोणतंही प्रमाणपत्र पालिकेने दिलेलं नाही, अशी माहिती या पत्रात दिली आहे.

पालिकेने पाडळकर यांना दिलेल्या माहितीपत्रात बिल्डरकडून तोडफोड झालेल्या गटाराचं काम दुरुस्त झाल्याची खात्री करूनच त्याला भोगवटा प्रमाणपत्र दिलं जाईल, असं नमूद करण्यात आलं आहे. मात्र कोणत्याही परवानगीशिवाय भूखंडावरील झाडं तोडल्याबद्दल आणि प्लिंथ प्रमाणपत्र न घेता बांधकाम केल्याबद्दल काय कारवाई करणार हे स्पष्ट करण्यात आलेलं नाही.

 
</text>
</doc>
