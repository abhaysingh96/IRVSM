<doc>
<docno>1046439.cms.txt</docno>
<text>
 
महामुंबई: मुंबई टाइम्स
कुर्ल्यातील हॉटेलवरील छाप्यात शरीरविक्रयाचं रॅकेट उघड
[ Wednesday, March 09, 2005  07:29:49 pm]


मुंबई टाइम्स टीम

शरीरविक्रीचा व्यवसाय सुरू असणाऱ्या कुर्ला इथल्या एका हॉटेलवर छापा घालून समाजसेवा शाखेच्या अधिकाऱ्यांनी तिघा दलालांना अटक केली. या वेळी शरीरविक्रय व्यवसायातील चार मुलींची सुटका करण्यात आली असून यातील दोन मुली अल्पवयीन असाव्यात, असा पोलिसांचा प्राथमिक अंदाज आहे.

नेहरूनगर इथल्या कॉसमॉस सोसायटीजवळच्या हॉटेल सम्राट गेस्ट हाऊसमध्ये शरीरविक्रीचा व्यवसाय सुरू असल्याची माहिती डीसीपी ( अमलबजावणी) डॉ. संजय अपरांती यांना मिळाली. त्यानंतर त्यांनी ताबडतोब समाजसेवा शाखेचे सीनिअर पोलिस इन्स्पेक्टर ए. बी. देशपांडे यांना याप्रकरणी तपासाचे आदेश दिले. देशपांडे यांनी तपासादरम्यान या गेस्ट हाऊसवर छापा घातला असता तिथे शरीरविक्रीचा व्यवसाय सुरू असल्याचं आढळून आलं.

त्यानुसार पोलिसांनी प्रशांत ऊर्फ सुरेश शेट्टी ( 27), रामसेवक ऊर्फ शाम जवाहिर यादव ( 20), सुभाषकुमार नरेश साव ( 25) या तिघा दलालांना अटक करण्यात आली. या वेळी दीपा, पूजा, टिना आणि सीमा या मुलींची सुटका करण्यात आली. या कुंटणखान्याचा मालक सागर याचा पोलिस शोध घेत आहेत. पोलिस इन्स्पेक्टर राजेंद जोशी, पोलिस सब इन्स्पेक्टर टाकणे आदींनी या कारवाईत भाग घेतला.

 
</text>
</doc>
