<doc>
<docno>1045573.cms.txt</docno>
<text>
 
महाराष्ट्र
मालेगावात जातीय तणाव
[ Wednesday, March 09, 2005  12:04:30 am]


म. टा. प्रतिनिधी

नाशिक : मालेगावच्या न्यायालयातील एक प्रथम वर्ग न्यायदंडाधिकाऱ्याविरुद्ध एका महिला वकिलाने बलात्काराची फिर्याद दिली असून त्याला अटक करण्यात आली आहे. या प्रकरणावरून सोमवारी रात्री मालेगावात तणाव निर्माण होऊन त्याला जातीय दंगलीचे वळण लागण्याची भीती निर्माण झाली होती. जिल्ह्यातील पोलिस आणि प्रशासनातील अधिकाऱ्यांनी त्यामुळे मंगळवारी मालेगावी धाव घेत परिस्थिती निवळण्याचा प्रयत्न केला.

या प्रकरणातील न्यायदंडाधिकारी आणि वकील या दोघांच्या संबंधाबाबत मालेगावी गेल्या काही दिवसांपासून दबक्या आवाजात चर्चा होत होती. त्यावरून संतापलेल्या काही मुस्लिम तरुणांनी या दोघांवर पाळत ठेवली होती. हे दोघे राष्ट्रीय एकात्मता चौकातील गोदावरी विश्रामगृहात एकत्र असल्याचे लक्षात येताच या तरुणांनी तेथे जाऊन त्यांना पकडले. या दोघांना मारहाण करत त्या तरुणांनी थेट किडवाई रोडवरच्या मोहंमदिया मशिदीत मौलाना मुफ्ती मोहंमद सईद यांच्याकडे नेले.

या घटनेची बाहेर वाच्यता होताच मुस्लिमांचे जथ्थे मशिदीबाहेर जमा होऊ लागले. काही वेळातच त्याठिकाणी पाच ते सहा हजारांचा जमाव जमला. ' त्या दोघांना आमच्या ताब्यात द्या ' अशी मागणी हा जमाव करत होता. मौलाना सईद यांनी केलेल्या शांततेच्या आवाहानालाही हा जमाव जुमानत नव्हता. दरम्यान, या ठिकाणी पोलिसही येऊन दाखल झाले. पण, त्यांची संख्या जमावापुढे तोकडी होती. एका स्थानिक वृत्तवाहिनीसाठी भगवान पाटील हे या प्रकाराचे छायाचित्रण करत असताना जमाव त्यांच्यावर तुटून पडला. त्यांनी पाटील यांना लाथाबुक्क्यांनी मारहाण करण्यास सुरुवात केली. हे पाहून या वृत्तवाहिनीचे पत्रकार मुझफ्फर शेख हे पाटील यांना वाचवण्यास गेले असता जमावाने त्यांनाही जबरी मारहाण केली.

जमाव हिंसक होत असल्याचे पाहून पोलिसांना लाठीमार करण्यास सुरुवात केली. त्यामुळे पळापळ होऊन जमाव पांगला. या घटनेमुळे शहरात अफवांचे पीक आले आणि तणाव वाढत गेला. दुकानेही काही मिनिटातच बंद होऊन शहरात भयभीत वातावरण तयार झाले. या घटनेची माहिती मिळाल्याने अरुण ओंकार लिंगायत हे मनमाड चौफुलीवरचे एसटीडी बूथ बंद करून घरी परतत असताना एका टोळक्याने त्यांच्यावर प्राणघातक हल्ला केला.

जमाव पांगल्यावर या घटनेला कारणीभूत ठरलेल्या त्या दोघांना बंदोबस्तात पोलिस ठाण्यात नेण्यात आले. तेथे रात्री उशिरा त्या वकील महिलेने पोलिसांत न्यायदंडाधिकाऱ्याविरोधात फिर्याद दिली. त्यानुसार, त्याने तिला धर्मांतराचे आश्वासन देऊन लग्नाचे आमिष दाखवत दीड महिन्यापुवीर् बलात्कार केला होता. त्याचप्रमाणे सोमवारीही त्याने बदनामीची धमकी देत विश्रामगृहावर बोलावून घेतल्याचे तिने फिर्यादीत म्हटले आहे.

 
</text>
</doc>
