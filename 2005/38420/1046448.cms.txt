<doc>
<docno>1046448.cms.txt</docno>
<text>
 
महामुंबई: मुंबई टाइम्स
पाण्याच्या भांडणांवर शोधलंय उत्तर
[ Wednesday, March 09, 2005  07:33:07 pm]


कांचन हरमलकर

स्कूटर आणि कार्स धुणं, गार्डनिंग, एअर कण्डिशनर्स आणि बेसुमार बांधकामं यासाठी मुंबईत दररोज पिण्याचंच बहुमूल्य पाणी वापरलं जात असतं. पण यासाठी स्वस्तात प्रक्रिया केलेलं पाणी उपलब्ध झालं तर ?... मुंबईतून दररोज समुदात सोडल्या जाणाऱ्या 200 कोटी लिटर सांडपाण्यावर प्रक्रिया केली, तर रोज पाणी शुध्दीकरणासाठी होणारा 40 लाख रुपयांचा खर्च वाचेल आणि दीडशे कोटी लिटरहून अधिक पाणीही उपलब्ध होऊ शकेल.

कारवॉशिंग, गार्डनिंग अशा कामांसाठी पिण्याचं पाणी वापरू नका, असं महापालिका नेहमी सांगते. पण या कामांसाठी पर्यायी पाणी आणायचं कुठून हे कुणीच सांगत नाही. आयईएस मॉडर्न इंग्लिश स्कूलच्या तन्वी ठाकूर या विद्याथिर्नीने आपल्या वेल्थ फ्रॉम वेस्ट या प्रोजेक्टमधून त्यावर उत्तर शोधलंय. तिच्या प्रोजेक्टला तिसाव्या राज्यस्तरीय सायन्स एक्झिबिशनमध्ये पहिलं बक्षीसही मिळालंं आहे. मुंबई महापालिकेच्या अधिकाऱ्यांनाही ही योजना व्यवहार्य वाटत असून घाटकोपरमध्ये एक पायलट प्रोजेक्टही त्यांनी सुरू केला आहे.

तानसा, भातसा, वैतरणा, तुळशी या तलावांमधून रोज 300 कोटी लिटर्स पाणी मुंबईत आणलं जातं. ते शुद्ध करण्यासाठी कोट्यवधी रुपये खर्च होतात. याच पाण्याचा वापर गार्डनिंग, कार वॉशिंग, एअर कण्डिशनिंग, कन्स्ट्रक्शनसाठी केला जातो. पाण्याच्या साठ्यापैकी 80 टक्के पाण्याचं रुपांतर वापरानंतर सांडपाण्यात होतं. या सांडपाण्यावर प्रक्रिया करून ते समुदात सोडलं जातं. याच पाण्यावर प्रक्रिया करून त्याचा पुन्हा वापर कसा करता येईल, यावर तन्वीने अधिक रिसर्च केला. यात पारंपरिक पाणी शुद्धीकरणाच्या पद्धतीचा वापर केला आहे. सहा ते सात तास पाण्याला स्थिर ठेवलं, की त्यातील घटक तळाशी बसतात. त्यानंतर पाणी कोळसा, वाळू यांच्या थरातून वाहतं. तन्वीने यात बिसलरीच्या बाटल्या, विटा, फिश टँक यासारख्या अगदी सहज उपलब्ध होणाऱ्या गोष्टींचा वापर केलाय. हे पाणी आंघोळ, जेवण आणि पिण्यासाठी योग्य नसेल. पण त्यातून 200 कोटी लिटर पाणी इतर कामांसाठी पुन्हा वापरता येऊ शकतं. त्यातून पिण्याचं पाणी वाचेल आणि त्यावरचा शुध्दीकरणाचा खर्चही वाचेल. वॉर्ड लेव्हलला तन्वीला सवोर्त्कृष्ट पुरस्कार मिळाल्यानंतर तिच्या प्रोजेक्टमधून शुद्ध होणाऱ्या पाण्याचं टेस्टिंग महापालिका आणि व्हीजेटीआयच्या लॅबमध्ये करून घेण्यात आलं.

पाणी शुद्धीकरणासाठी साधारणपणे एक हजार लिटरसाठी सहा रुपये खर्च येतो. घरगुती ग्राहकांकडून महापालिका हजार लिटरला तीन रुपये पाणीपट्टी घेते. मुंबई महापालिकेच्या पर्यावरण विभागाचे उपायुक्त पी. आर. सांगलीकर यांच्या मते ' पाणी शुद्धीकरणासाठी खर्च होणारे लाखो रुपये तन्वीने साकारलेल्या प्रोजेक्टमधून वाचवता येऊ शकतात. तन्वीपेक्षा तुलनेने थोड्या चांगल्या पारंपरिक पद्धतीचा वापर करून घाटकोपर इथे पालिकेने प्लाण्ट उभारलेला आहे. वरळीतील प्रकल्पात सॉइल- बायोटेक्नॉलॉजीचा वापर करून दिवसाला 30 लाख लिटर पाणी शुद्ध करता येईल. या प्रकल्पास आयआयटीने पेटन्ट केलं आहे. त्यात बायोकल्चरच्या माध्यमातून तयार केलेली विशेष माती वापरली जाते. इंडस्ट्री आणि बांधकामासाठी हे पाणी वापरलं जाऊ शकतं. मुंबईतून रोज जवळपास दोनशे कोटी लिटर पाणी समुदात सोडलं जातं. जागेच्या मर्यादांमुळे या पाण्यावर प्रक्रिया करण्याचे प्रकल्प उभारण्यात अडचणी येतात. तरीही छोटे प्रकल्प टप्प्या टप्प्याने उभारणं जरुरी आहे. '

 
</text>
</doc>
