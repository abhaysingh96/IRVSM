<doc>
<docno>1046479.cms.txt</docno>
<text>
 
लेख: जाता जाता
पाणीच पाणी!
[ Wednesday, March 09, 2005  07:44:33 pm]


' डॅड, तुम्हाला नोस्टॅल्जिक बनायची पुन्हा एक अपॉर्च्युनिटी! ' ज्यु. चकोरीने वडिलांना चिडवत म. टा. त्यांच्या पुढ्यात सरकवला.

चकोरने बातमी मन लावून वाचली. इतकी कसली महत्त्वाची बातमी आहे या कुतूहलापोटी चकोरीनेही नजर टाकली.

' मजा असायची नळावर पाणी भरण्यात! ' चकोर थोडासा भूतकाळात रमला.

' कसली आली मजा! सजा असायची. मी ऐकल्या आहेत सासूबाईंकडून कहाण्या. ' चकोरीने सांगून टाकलं.

' अगं, त्या त्या वयात वाटणं वेगळं असतं. आता कोणी सांगितलं तर मी अजिबात सार्वजनिक नळाच्या रांगेत उभा राहणार नाही. ' चकोरने तिची समजूत काढली.

दरम्यान चकोरीने बातमी नीट, मन लावून वाचली.

' अच्छा, बीएमसीने ' पानी बचाव ' मोहीम हाती घेतलेली दिसते. आपल्या सोसायटीमधल्या मोटारवाल्यांना सांगायला हवं की आता गाड्यांना राजकन्येसारखं शाही स्नान घालण्याचे भरभरक्कम पैसे मोजावे लागतील. ' चकोरीला बातमी वाचून आनंद झाल्याचं स्पष्ट दिसत होतं.

' आणि हे बाईकवाले सरदार काय कमी आहेत की काय! मैत्रिणीवर नसेल इतकं प्रेम त्या टू व्हीलरवर. ' चकोरने मुलाकडे बोट दाखवत कॉमेंट केली.

' नॉट मी डॅड! ' मुलाने लगेच बचाव केला.

' कारण आई लक्ष ठेवून असते. ' चकोरने चकोरीकडे बघत रहस्यभेद केला.

' बाबा, फॉर ए चेंज, हा खरं बोलतो आहे. ' ज्यु. चकोरीच्या या गुगलीवर ज्यु. चकोरला कसं रिअॅक्ट व्हावं हे कळेना. बहिणीच्या चेहऱ्यावर कशी विकेट काढली असं हास्य फुललं आहे असा त्याला संशय आला.

' मॅचचं काय होणार! ' त्याने विषय बदलण्याचा प्रयत्न केला.

' तुला दुसरं काही सुचत नाही. आपलं पाण्याचं बिल वाढेल की कमी होईल हो! ' चकोरीने त्याला दटावलं आणि चकोरला प्रश्ान् विचारला.

' आत्ताच सांगणं कठीण आहे. अजून कॉपोर्रेशनने निर्णय घ्यायचा आहे. स्वतंत्र मीटर्स लावण्यापासून अनेक बाबी आहेत यात गुंतलेल्या. ' चकोरने चहाचा घोट घेत विषय संपवला.

पण चकोरीचं समाधान झालं नव्हतं.

' पण प्रत्येकाचा वेगळा मीटर ही आयडिया छान आहे. विजेचा असतोच नाहीतरी. ' चकोरीने भाष्य केलं.

' मी कितीही पाणी वापरेन आणि बिल भरेन असा अॅटिट्यूड असला की कोण काय करणार. ' चकोर किंचित वैतागलेला वाटला.

' सगळ्यांना दुष्काळग्रस्त भागात बायका कसं पाणी भरतात हे नेऊन दाखवायला हवं. ' चकोरीने उपाय सुचवला.

' आणि त्यांना काही दिवस तसं पाणी आणायला लावावं. ' मुलीने भरतवाक्य म्हटलं.

चकोर

 
</text>
</doc>
