<doc>
<docno>1046685.cms.txt</docno>
<text>
 
महामुंबई
'बेकायदा इमारतींवर बुलडोझर फिरवा'
[ Wednesday, March 09, 2005  11:23:44 pm]


म. टा. प्रतिनिधी

मुंबई : नागरी कमाल जमीन धारणा कायद्याचा भंग करून मुंबईत बड्या बिल्डरनी बांधलेल्या निवासी संकुलातील अनधिकृत इमारती बुलडोझर लावून तोडण्याची मागणी जनआंदोलनाच्या राष्ट्रीय समन्वयाच्या नेत्या मेधा पाटकर यांनी बुधवारी मुंबईत पत्रकार परिषदेत केली.

या पत्रकार परिषदेला मेधा पाटकर, दत्ता इस्वलकर, संजय मं. गो. उपस्थित होते. यावेळी पाटकर पाटकर म्हणाल्या, मुंबईत जमिनीच्या विक्रीचा कोट्यवधी रुपयांचा घोटाळा झाला आहे. मुंबईत मोठी संकुले बांधताना नागरी कमाल जमीन धारणा कायद्याचे पूर्ण उल्लंघन झाले आहे. या कायद्यानुसार 500 चौरस मीटरपेक्षा अधिक जागा ताब्यात ठेवण्याचा अधिकार नाही. पण पवई तसेच पश्चिम उपनगरांत इमारती बांधताना या कायद्याचे सर्रास उल्लंघन झाले आहे. अशाप्रकारे हिरानंदानी, पिरामलने बांधलेल्या इमारती तोडण्याची मागणी त्यांनी केली. मुंबईत आयनॉक्स बांधताना सीआरझेड कायद्याचा भंग झाल्याचा आरोप त्यांनी केला. वरळीत पूनम चेंबर समोर बांधण्यात येत असलेल्या ' ऑट्रिया ' शॉपिंग मॉलची जागा बेघरांसाठी राखून ठेवण्यात आली होती. पण जागेवर अतिक्रमण करून हे मॉल बांधण्यात येत आहे, असा आरोपही त्यांनी केला. या जागेत मालाडच्या अंबुजवाडीतील झोपडपट्टीवासीयांना घुसविण्याचा इशारा त्यांनी दिला. वरळीत पोचखानवाला मार्गावर आमदारांसाठी इमारती बांधतानाही नियमांचे उल्लंघन झाल्याचे त्या म्हणाल्या. कायद्याचे उल्लंघन केल्याबद्दल नगर विकास विभाग, एमएमआरडीए, मुंबई महापालिकेला कायदेशीर नोटीस पाठविण्यात येणार असल्याचे त्यांनी सांगितले.

 
</text>
</doc>
