<doc>
<docno>1046416.cms.txt</docno>
<text>
 
महाराष्ट्र
साहित्यिकांच्या सहवासात वसईकरांचा जल्लोष
[ Wednesday, March 09, 2005  07:20:44 pm]


मुंबई टाइम्स टीम

वसई : माणिकपूर येथे नुकत्याच पार पडलेल्या दोन दिवसांच्या नवव्या ' साहित्य जल्लोष ' मध्ये असंख्य मराठी रसिकांनी उत्तमोत्तम कार्यक्रमांची जणू लयलूटच केली.

डिंपल पब्लिकेशन, साप्ताहिक जनपरिवार, वसई तालुका पत्रकार संघ आणि लीलाई दिवाळी अंक यांनी आयोजित केलेले हा कार्यक्रम म्हणजे मिनी साहित्य संमेलनच होतं.

अखिल भारतीय मराठी साहित्य संमेलनाचे अध्यक्ष प्रा. केशव मेश्राम यांनी उद्घाटन केेलेल्या या ' जल्लोषात ' द्वारकानाथ संझगिरी यांच्या गप्पांचे चौकार आणि षटकार, राष्ट्रीय लोकशाहीर विठ्ठल उमप यांचा लोकगीतांचा बहारदार कार्यक्रम , ' बहुजन साहित्य : अपेक्षा आणि उपेक्षा ' या विषयावरील परिसंवाद, काव्य संमेलन असे विविध कार्यक्रम आयोजित करण्यात आले होते.

शाहीर विठ्ठल उमप यांची मुलाखत आकाशवाणीच्या निवेदिका सुलभा सौमित्र व ताक-धी-ना-धीन फेम पार्श्वगायिका अंजली नांदगावकर यांनी घेतली. या वेळी शाहिरांनी लोकगीतेही सादर केली. ' माझी मैना गावाकडं राहिली, माझ्या जिवाची होतेया काहिली, ही दिवंगत शाहीर अण्णाभाऊ साठे यांची छक्कड त्यांच्या मूळच्या शैलीत उमप यांनी सादर केली तसेच फू बाई फू फुगडी फू हे स्वत:चं लोकगीत, संवाद व अभिनयासह सादर केल्यानंतर रसिकांनी प्रचंड दाद दिली.

शाहीर उमप यांनी परदेशांत झालेल्या लोकसंगीताच्या कार्यक्रमांतील गमतीदार किस्सेही सांगितले. आंतरराष्ट्रीय स्तरावर भारतासाठी लोकसंगीताचे प्रथम पारितोषिक मिळवल्याचा अविस्मरणीय अनुभव, परदेशस्थ मराठी माणसांत जागवलेली ओढ, जीवनात कलावंत म्हणून पाहिलेली चढउतार अशा विविध विषयांवर खास शैलीत त्यांनी मुलाखत दिली. या मुलाखती दरम्यान भारूड, गोंधळ, लोकगीत, कोळीगीत, लावणी, पोवाडा, मराठी-हिंदी शायरी व गझला सादर करून श्रोत्यांना अडीच तास भारून टाकले.

द्वारकानाथ संझगिरी यांनी क्रिकेटवीरांच्या प्रेम प्रकरणांवर भाष्य करताना, मस्तानीच्या महालात जाऊन पान चघळायला हरकत नाही. पण त्यासाठी पराक्रमी पहिला बाजीराव होता आले पाहिजे. दुसरे बाजीराव होऊन चालणार नाही, असं विधान केलं. तर जयंत ओक यांनी यमन रागातील गाणी सादर केली.

' बहुजन साहित्य : अपेक्षा आणि उपेक्षा ' या परिसंवादात अध्यक्ष के. ज. पुरोहित ऊर्फ शांताराम यांनी सांगितलं की, लेखन जर वास्तवाला धरून असेल तर बहुजन आणि अभिजन असा वादच उरणार नाही. आपण सर्वथा बहुजन वा अभिजन कधीच नसतो. परंतु आपल्या जगण्याच्या क्रिया पाहिल्या तर अधिकांश आपण बहुजनच असतो. लेखक हा सर्व जाणीवांतून जात असतो. त्याच जाणीवा तो वाचकांना लेखनाद्वारे पुरवत असतो. हे सारे नवश्रीमंताचे खेळ आहेत. प्रा. मेश्राम आणि प्रा. वि. रां. चौघुले यांनीही या परिसंवादात भाग घेतला.

रॉक कार्व्हालो यांच्या अध्यक्षतेखाली झालेल्या निमंत्रितांच्या कविसंमेलनात डॉ. महेश केळुसकर, नीरजा, संदेश ढगे, सदानंद डबीर, डॉ. राजेश्री, अनुराधा नेरूरकर, ज्योती बालिगा, प्रमोद कर्नाड, परेन जांभळे आदींनी भाग घेतला.

 
</text>
</doc>
