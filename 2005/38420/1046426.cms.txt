<doc>
<docno>1046426.cms.txt</docno>
<text>
 
महाराष्ट्र
चोरलेला मोबाइल
[ Wednesday, March 09, 2005  07:24:16 pm]


रात्री आणि पहाटेच्या वेळी माळशेज घाटात गाड्या लुटण्याचे प्रकार अधूनमधून घडत असतात. घनदाट अरण्यातून जाणाऱ्या या रस्त्यावरून रात्रीचं सहसा कुणी प्रवासही करत नाही. 25 जूनला पहाटे दोन वाजता घाटात आलेली लक्झरी बस आणि सुमो जीपला अडवून प्रवाशांना बेदम मारहाण करून लुटण्यात आलं. दरोडेखोरांनी प्रवाशांना मारहाण केल्याने प्रकरण गंभीर बनलं होतं. त्याचा तपास व्हावा म्हणून पोलिसांवर प्रचंड दबाव येत होता. म्हणून पोलिस अधीक्षक रामराव पवार यांनी या प्रकरणाचा तपास ठाणे गुन्हे अन्वेषण शाखेचे पोलिस निरीक्षक अर्जुन गुरुळे यांच्यावर सोपवला. गुरुळे यांनी पोलिस उपनिरीक्षक बी. बी. बेंदरे यांच्यावर तपासाची जबाबदारी सोपवण्यात आली होती.

खबऱ्यांकडूनही खास माहिती मिळत नसल्याने तपासकामाला गती मिळत नव्हती. त्यावरून दरोडेखोर सराईत नसावेत, असा कयास गुरुळे यांनी बांधला. सुमो जीपचे मालक रेशमसिंग बाली यांनी तक्रार केली होती. अधिक चौकशीत बाली यांचा मोबाइल दरोडेखोरांनी चोरल्याचं लक्षात आलं. गुरुळे यांनी मोबाइलवरून केलेल्या कॉल्सची माहिती मिळवली. आठ दिवस मोबाइल बंद होता. बाली यांनी कंपनीकडे तक्रार करून मोबाइल बंद करून टाकला होता. तरीही शेवटचा प्रयत्न म्हणून एक महिन्याने परत माहिती मागवण्यात आली.

सुदैवाने घटनेनंतर मोबाइलवरून पाच कॉल्स करण्यात आल्याचंी माहिती हाती लागली. त्यातील तीन कॉल्स एका आमदाराच्या नातेवाईकाकडे करण्यात आले होते. त्यांना चौकशीला बोलवलं तर आमदार संतापत होते. त्यामुळे पोलिसांची पंचाईत होत होती. दुसरीकडे आमदाराचे नातेवाईक दरोडेखोर निघाल्यावर काय करायचं, असंही त्यांना वाटत होतं. पण त्या तिघांचा काही एक संबंध नसल्याचं स्पष्ट झालं. मात्र कुणी फोन केला याची माहिती मिळाली आणि सर्व दरोडेखोर पोलिसांच्या हाती लागले.

माळशेज घाटाच्या परिसरात डोंगरमाथ्यावर अनेक छोट्या वाड्या आहेत. त्यातल्याच बगाडवाडीतला ज्ञानेश्वर रावते जंगलात एका वनस्पतीच्या शोधात फिरत होता. काळाखेडा नावाची वनस्पती मुलींच्या अंगावर टाकल्यास मुलगी वश होते, असं कुणीतरी त्याला सांगितलं होतं. या वनस्पतीसाठी जंगलात फिरत असताना त्याची भल्याची वाडीच्या चिच्या ऊर्फ सखाराम भला याच्याशी ओळख झाली. भटकंती दरम्यान त्या दोघांची लहू रिकामे, विलास रावते, बाळू बगड, संजय मंचाडे, मोतीलाल चोपडा आणि लक्ष्मीलाल संघवी या तरुणांशी ओळख झाली. त्यांच्यापैकी एकाच्या डोक्यातून माळशेज घाटात गाड्या लुटून पैसा कमवायची योजना बाहेर आली. सगळेच जंगलातले असल्याने घनदाट अरण्यातल्या पायवाटा त्यांना ठाऊक होत्या. त्यामुळे दरोडा टाकून पळणं कठीण नसल्याचं त्यांच्या लक्षात आल्याने त्यांची हिंमत वाढली.

25 जूनच्या पहाटे दरोडा टाकण्याचं ठरलं. त्यासाठी 24 तारखेला संध्याकाळी पाच वाजता ते सावरणा गावातून जंगलात उतरले. ते आठ जण काही सराईत दरोडेखोर नव्हते. त्यामुळे दरोड्यासाठी काय सामान लागतं याचीही माहिती त्यांच्याजवळ नव्हती. रामपुरी चाकू आणि तलवार घेऊन ते दरोडा टाकायला बाहेर पडले होते. रात्रीच्या मिट्ट काळोखात घनदाट अरण्यातून वाट काढत 11 वाजता त्यांच्याच एकाच्या वाडीतल्या घरी पोहोचले. तिथे जेवण आणि दारू ढोसून त्यांनी पुढचा प्रवास सुरू केला. रात्री एकच्या सुमारास ते घाटाच्या मध्यभागी पोहोचले. गाडी अडवण्यासाठी त्यांनी झाडाच्या फांद्या तोडून रस्त्यावर टाकल्या. तसंच मोठे दगडही ठेवले. नंतर अंधारात दबा धरून गाडी येण्याची वाट पहात बसले. बरोबर दोन वाजता आळेफाट्याच्या दिशेने जाणारी लक्झरी बस येताना त्यांना दिसली. रस्त्यावर दगड आणि फांद्या असल्याने ड्रायव्हरने गाडी थांबवली आणि दबा धरून बसलेल्या आठही जणांनी गाडीवर हल्ला केला. प्रवाशांना दहशत वाटावी म्हणून त्यांनी ड्रायव्हरलाच मारहाण करण्यास सुरुवात केली. काहींनी काठ्यांनी खिडकीच्या काचा फोडायला सुुरुवात केली. प्रवाशी बेसावध होते. त्यांच्यावर काहींवर हल्लाही केला. त्यामुळे प्रवाशांनी निमूटपणे पैसे, सोने आणि किमती वस्तू त्यांना दिल्या. तेवढ्यात एक सुमो जीप मागे येऊन थांबली. तोपर्यंत गाडी लुटून झाली होती. दम मारल्यानंतर बस घेऊन ड्रायव्हरने पळ काढला. मग सुमो जीपवर हल्ला चढवण्यात आला. त्यातल्या प्रवाशांना मारहाण करून लूट करून आठही जण अंधारात जंगलात गायब झाले.

त्यांच्या हाती लाखभर रुपयांचा ऐवज लागला होता. त्याची जंगलातच वाटणी करून सर्वांनी वेगवेगळ्या वाटेने पलायन केलं. त्यापैकी चिच्या ऊर्फ सखाराम भला याच्या हाती मोबाइल लागला होता. पण त्याला मोबाइल कसा वापरायचा याची माहिती नव्हती. त्यामुळे मोबाइल काही दिवस बंदच होता. एकदा चिच्या असाच एका कामासाठी ऐरोलीला गेला असता त्याची दाऊ बुध्या कवडेशी गाठ पडली. महापालिकेच्या हॉस्पिटलमध्ये वॉर्डबॉय असलेला दाऊ चिच्याचा चांगलाच परिचयाचा होता. म्हणून चिच्याने मोबाइल दाऊला देऊन कसा चालवायचा ते शिकून घेतलं. त्यासाठी दाऊ ने काही नातेवाईकांकडे फोन लावले. त्यातील तिघे त्या आमदारांचेही नातेवाईक निघाले. त्यांच्या माध्यमातून पोलिस उपनिरीक्षक बी. बी. बेंदरे दाऊपर्यंत पोहोचले.

प्रारंभी दाऊ पोलिसांना दाद द्यायला तयार नव्हता. काहीतरी भानगड असावी अशा संशयाने उगाचीच ब्याद नको म्हणून त्याने बेंदरे यांना टाळण्याचा प्रयत्न चालवला होता. पण बेंदरे यांनी विश्वासात घेतल्यानंतर दाऊ ने चिच्याचं नाव सांगितलं. बेंदरे यांनी चिच्याला त्याच्या घरी जाऊन अटक केली. चिच्या सराइत गुन्हेगार नसल्याने पोलिसांपुढे त्याने लगेचच नांगी टाकली. त्यानंतर आठवडाभरात ठाणेे गुन्हे अन्वेषण खात्याच्या पथकाने सर्व दरोडेखोरांना वेगवेगळ्या ठिकाणांहून अटक केली. दरोडेखोरांनी मोबाइल फोन चोरला नसता तर कदाचित गुन्हा उघडकीस आणणं पोलिसांना जमलंच नसतं.

शशी करपे

 
</text>
</doc>
