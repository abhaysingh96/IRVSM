<doc>
<docno>1046688.cms.txt</docno>
<text>
 
महामुंबई
संशयाचे जाळे निर्माण केले जात असल्याचा पोलिसांचा आरोप
[ Wednesday, March 09, 2005  11:26:09 pm]


म. टा. प्रतिनिधी

मुंबई : उलटसुलट विधाने करून पोलिसांभोवतीच संशयाचे जाळे विणण्याची कार्यपद्धती बॉम्बस्फोट आरोपींनी अंगिकारल्याचा स्पष्ट आरोप बुधवारी अटक झालेल्या पोलिसांच्या वतीने विक्रोळीच्या न्यायदंडाधिकाऱ्यांपुढे करण्यात आला. पोलिसांचे वकील सतीश मानेशिंदे यांनी घाटकोपर बॉम्बस्फोट खटल्यातील आतापर्यंतच्या सर्व घटनांचा कोर्टापुढे आढावा घेताना या आरोपींकडे ' अल कायदा ' चे मॅन्युयल सापडले असून त्यात ' अटक झाल्यानंतर तपास अधिकाऱ्यांवरच आरोप करून त्यांना गोंधळून टाका ', अशा अनेक बाबींचा उल्लेख असल्याचे सांगितले. डॉ. अब्दुल मतीन नेमके हेच करत असल्याचेही ते म्हणाले.

ख्वाजा युनूसला जानेवारीत तपासासाठी मुंबईहून औरंगाबादला नेण्यात आले. त्या दिवशी दुपारी दीडच्या सुमारास ख्वाजाला घाटकोपर युनिटच्या कोठडीतून पवई युनिटच्या कोठडीत नेण्यात आले होते. याचाच अर्थ घाटकोपर युनिटमधून तो जिवंत बाहेर पडला होता. अशात प्रफुल्ल भोसले व त्यांचे सहकारी ख्वाजाला कसे मारू शकतात ? त्यादिवशी रात्री झालेल्या अपघातात तो कसा काय पळून गेला याचीही चौघांना माहिती नाही असे मानेशिंदे यांनी कोर्टास सांगितले. चेंबूरमध्ये कार्यरत असताना सुरेश पाडवी या पोलिस अधिकाऱ्यावर वांदे येथे खंडणीचा गुन्हा दाखल होता. हाच वादग्रस्त अधिकारी सध्या या प्रकरणाची चौकशी करत असल्याने एकूणच आम्हाला सीआयडीच्या कार्यपद्धतीवर भरवसा वाटत नसून हा तपास दुसऱ्या यंत्रणेकडे द्यावा, अशी मागणीही मानेशिंदे यांनी केली.

या खटल्यातील आरोपी मतीन याचा जबाब सारखा बदलत आहे. फेब्रुवारी 2003 मध्ये त्याने दिलेल्या जबाबात या चौघाही अधिकाऱ्यांची नावे नव्हती मात्र फेब्रुवारी 2005 मध्ये त्याने ठाण्यात सीआयडीला दिलेल्या जबाबात या अधिकाऱ्यांची नावे घेतली. हे अधिकारी तपासाला उपलब्ध असताना केवळ आरोपीच्या जबानीवरून या अधिकाऱ्यांना कशी अटक झाली, असा सवाल त्यांनी उपस्थित केला. पोलिस अधिकारी भोसले यांनी स्वत:ची बाजू मांडताना सांगितले की, आतापर्यंत सीआयडीचे तीन तपास अधिकारी बदलले आहेत. 4 मार्चला तपासाचे काम हाती घेतलेल्या सीआयडी अधिकाऱ्याने लगेचच दुसऱ्या दिवशी चार अधिकाऱ्यांना अटक केली. एका दिवसात या अधिकाऱ्यांना अटक करण्याजोगे या तपास अधिकाऱ्याला कोणते पुरावे मिळाले, असा प्रश्ान् भोसले यांनी उपस्थित केला.

यावेळी सरकारतर्फे, अॅड. बोबडे यांनी हे प्रकरण 302 कलमाखाली येत असून ख्वाजाला पोलिस कोठडीतच ठार मारल्याचे पुरावे आमच्याकडे आहेत तसेच त्यासाठी आम्हाला या अधिकाऱ्यांची आणखी चौकशी करावयाची आहे, असे कोर्टास सांगितले.

 
</text>
</doc>
