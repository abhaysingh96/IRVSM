<doc>
<docno>1046695.cms.txt</docno>
<text>
 
महामुंबई
पोलिसांच्या चौकशीत हस्तक्षेप नाही
[ Wednesday, March 09, 2005  11:37:26 pm]


म. टा. विशेष प्रतिनिधी

मुंबई : ख्वाजा युनूस प्रकरणी न्यायालयाच्या आदेशावरून चौकशी चालू असून त्यात सरकार हस्तक्षेप करू इच्छित नाही, असे उपमुख्यमंत्री आर. आर. पाटील यांनी स्पष्ट केले. या चौकशीमुळे संतप्त झालेले काही पोलिस अधिकारी राजीनामे देणार असल्याच्या वृत्तात कसलेही तथ्य नाही, त्या बातम्या खोट्या आहेत, असा दावाही त्यांनी केला.

मंत्रिमंडळ बैठकीनंतर वार्ताहरांनी पोलिसांमधील असंतोषाबाबत विचारता, पाटील म्हणाले की, सरकारवर कोणताही दबाव नाही. सीआयडीमार्फत सुरू असलेली चौकशी सीबीआयकडे देण्याची कोणतीही मागणी करण्यात आलेली नाही, असे ते म्हणालेे. पोलिस दलात गट नाहीत आणि ते होणार नाहीत, याची पुरेपूर दक्षता घेतली जाईल. पोलिसांनी प्रसारमाध्यमांशी बोलणे योग्य नसून तसे कोणी बोलले असेल तर त्यांच्यावर कारवाई होईल, असेही ते म्हणाले.

छापे कसे घालावे ?

गृहराज्यमंत्री सिद्धराम म्हेत्रे यांनी घातलेल्या छाप्यांबद्दल तसेच त्यांचे नजिकचे लोक पैसे गोळा करीत असल्याबाबत विचारणा केली असता, तशी तक्रार खुद्द म्हेत्रे यांनीच केली आहे, असे ते म्हणाले. लोकांच्या तक्रारीची दखल पोलिसांनी घेतली नाही, तर मंत्र्यांनाच शेवटी छापे घालावे लागतात, असे पाटील यांनी हसत हसत सांगितले. हे छापे पोलिसांना बरोबर घेऊन घालायचे असतात की एकट्याने, असा प्रश्ान् विचारला असता ते त्या त्या परिस्थितीवर अवलंबून आहे, असे त्यानी सांगून खसखस पिकविली.

 
</text>
</doc>
