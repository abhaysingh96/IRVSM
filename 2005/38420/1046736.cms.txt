<doc>
<docno>1046736.cms.txt</docno>
<text>
 
महामुंबई
दादर सबवेचा प्रस्ताव रद्द करण्याची धडपड
[ Wednesday, March 09, 2005  11:58:02 pm]


म. टा. प्रतिनिधी

मंुबई : शिवाजी पार्क भुयारी मार्गाविरोधात सुरू झालेली आंदोलने, त्यावर सरकारने दिलेली स्थगिती यामुळे भुयारी मार्गाचा प्रस्ताव मंजूर करणाऱ्या महापालिकेच्या स्थायी समितीलाही लोकभावनेची आठवण झाली आहे. भुयारी मार्गाबाबत रहिवाशांच्या हरकती-सूचना काय होत्या, याची माहिती समिती सदस्यांनी प्रशासनाकडे मागितली असून हा प्रस्तावच रद्द व्हावा, अशा हालचाली सुरू झाल्या आहेत. मात्र, एकदा मंजूर झालेला प्रस्ताव रद्द करण्याचा अधिकार समितीला आहे की नाही, असा मुद्दा उपस्थित झाला आहे.

खरेतर याच समितीनेच काही महिन्यांपूवीर् प्रस्तावाला मंजुरी दिली होती. परंतु, भुयारी मार्गाविरोधात स्थानिक रहिवाशांनी आंदोलने सुरू केल्याने अखेरीस सरकारला हस्तक्षेप करावा लागला. जनभावना लक्षात घेता सध्या भुयारी मार्गाच्या उभारणीस सरकारने तात्पुरती स्थगिती दिली आहे. जनभावनेचे हे वारे बुधवारच्या स्थायी समितीच्या बैठकीतही घुसले. ' लोकभावनेचा विचार व्हावा ,' असा सूर आळवत सदा सरवणकर यांनी प्रस्तावावर फेरविचार व्हावा, असे मत मांडले. प्रभाकर शिंदे यांचेही असेच मत होते. गोपाळ शेट्टी यांनी मात्र, कोणताही निर्णय घेताना पूर्ण विचार केला जावा, असे सांगितले. राष्ट्रवादीचे गटनेते रवींद पवार यांनी या प्रस्तावावर आलेल्या हरकती किंवा सूचना आणि त्यावर काढलेले निष्कर्ष याबाबत विचारणा केली.

दरम्यान, भुयारी मार्गाविरोधात उसळलेला जनक्षोभ पाहाता सरकारने तात्काळ दखल घेत स्थगिती दिली. उद्या, सरकारने हा प्रस्तावच स्वत:च्या अधिकारात रद्द केला, तर दादरकर जनता सरकारला क्रेडिट देईल, अशी वाटणारी भीती आणि त्याचबरोबर लोकांचा भुयारी मार्गास असलेला विरोध, ही बाब लक्षात घेऊन पालिकेतील सत्ताधारी शिवसेनेने प्रस्ताव रद्द व्हावा, अशा हालचाली सुरू केल्याचे बोलले जाते.

सरकार तसेच पालिकेच्या काही वरिष्ठ अधिकाऱ्यांना मात्र प्रस्ताव रद्द होईल, असे वाटत नाही. फारतर लोकांचे म्हणणे विचारात घेऊन भुयारी मार्गाच्या डिझाइनमध्ये आवश्यक तो बदल केला जाईल, पण प्रस्ताव रद्द होण्याची शक्यता कमी आहे, असे मत पालिकेतील एका वरिष्ठ अधिकाऱ्याने व्यक्त केले.

 
</text>
</doc>
