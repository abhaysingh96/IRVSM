<doc>
<docno>1046464.cms.txt</docno>
<text>
 
बहुतांची अंतरे
अर्थसंकल्पातील घातक तरतूद
[ Wednesday, March 09, 2005  07:37:44 pm]


अर्थमंत्री पी. चिदंबरम यांनी सादर केलेल्या अर्थसंकल्पात, बँकेतून एका दिवशी रोख दहा हजार रुपये काढावयाचे असल्यास त्यावर दहा रुपये कर द्यावा लागेल, अशी तरतूद प्रस्ताविक आहे. यातून काळा पैसा कमी होण्यास मदत होईल, बँकेतील रकमा कोठे जातात याचा शोध घेता येईल, असे अर्थमंत्र्यांना वाटते.

हा निर्णय अत्यंत चुकीचा असून स्वत:चे पैसे काढण्यासाठी कर द्यावा लागणार असेल तर लोक बँकांत पैसे ठेवण्याबाबत साशंक होताील आणि पुन्हा पैसे घरात ठेवणे, सावकाराकडे ठेवणे असे उलट चक्र सुरू होईल. बँकांमधील ठेवींच्या रकमेचा बँका, कर्ज स्वरूपात वाटप करून योग्य विनियोग करीत असतात. पैशांची सुरक्षितता, लाभप्रदता आणि सहज उपलब्धता या बाबतीत बँकांवर जनतेचा विश्वास आहे. देशातील पैशांपैकी काळा पैसा वगळता सर्व पैसा केवळ बँकिंग प्रणालीद्वारे वितरीत होतो. या पार्श्वभूमीवर आपलेच पैसे काढण्यासाठी कर, ही कल्पना चुकीची वाटते. पगार वाटप, महिन्याचा खर्च इत्यादीसाठी सर्वसामान्यांपासून ते कंपन्या, सरकार आणि कंत्राटदार यांना सातत्याने रकमा काढाव्या लागतात. घरखर्चासाठीही दहा हजार ही रक्कम फार मोठी नाही. या पार्श्वभूमीवर हा कर सामान्यांना डोईजड होईल.

बँकांना याचा हिशोब ठेवण्याचे जादा काम करावे लागेल. ते तपासणे, त्याची अचूकता पडताळणे यासाठी स्वतंत्र यंत्रणा लागेल. पळवाटा काढण्यासाठी दहाऐवजी त्याचे भाग केले जातील. त्यातूनही बँकांचे काम वाढणारच आहे.

लोकांनी आपले पैसे बँकात ठेवणे बंद केल्यास ज्या उद्देशाने हा कर लागू करण्यात येणार आहे, तोच निष्फळ ठरणार आहे. काळा पैसा कधीही बँकिंग प्रणालीत येत नाही, हे सत्य असताना केवळ उत्पन्नाच्या हव्यासासाठी हा कर सामान्यांना द्यावा लागेल.

जनतेने, विशेषत: राजकीय पक्षांनी सर्व पातळ्यांवर याचा विरोध केला पाहिजे. वाटेल त्यावर कर लावू दिला, तर उद्या हवेवर कर लागू होऊ शकतो! यासाठी अशा करांना कडाडून विरोध करण्याची गरज आहे.

डॉ. अभय मंडलिक, औरंगाबाद.

 
</text>
</doc>
