<doc>
<docno>1046668.cms.txt</docno>
<text>
 
महाराष्ट्र
अवेळी पावसामुळे पिकांना कोट्यवधीचा फटका
[ Wednesday, March 09, 2005  10:58:28 pm]


म. टा. प्रतिनिधी

पुणे : अवेळी झालेल्या गारपिटीमुळे पश्चिम महाराष्ट्रातील गहू, ज्वारी आणि टोमॅटो पिकांचे कोट्यवधी रुपयांचे नुकसान झाले आहे. कलिंगडालाही मोठा फटका बसला असून वाळत घातलेली हळद मोठ्या प्रमाणात भिजल्याने तिच्या प्रतवारीवर परिणाम होण्याची शक्यता आहे. काढणीस आलेला कांदा, सूर्यफूल, हरभरा यांनाही तडाखा बसला असून उसालाही काही प्रमाणात झळ पोहोचली आहे.

पुण्यासह सातारा, सांगली, कोल्हापूर, सोलापूर आणि नगर जिल्ह्याला सोमवार आणि मंगळवार अशा सलग दोन दिवशी अवेळी पावसाने झोडपून काढले. गारपिटीमुळे पिकांच्या नुकसानीची तीव्रता वाढली. पुणे जिल्ह्यात गहू, दाक्षे आणि भाजीपाल्याचे नुकसान झाले.

सातारा जिल्ह्यातही सर्वत्र पाऊस झाला. कराड आणि वाई तालुक्यात हळदीचे तर इतरत्र गहू तसेच ज्वारीचे नुकसान झाले आहे. सांगली जिल्ह्यात सर्वाधिक फटका दाक्ष बागांना बसला आहे. त्यापाठोपाठ गहू, ऊस, टोमॅटोचे नुकसान झाले आहे. नगर जिल्ह्यात ऊसाला झळ पोहोचली आहे.

पंचनाम्याचे आदेश

गारपिटीमुळे झालेल्या नुकसानीचे पंचनामे करण्याचे आदेश देण्यात आले असून शेतकऱ्यांना हेक्टरी एक हजार रुपये अनुदान देण्यात येणार आहे. महसूल यंत्रणेने पिकांच्या पाहणीचे आदेश दिले असून नेमकी माहिती येत्या दोन-तीन दिवसांत हाती येईल, असे कृषी खात्यातील सूत्रांनी सांगितले.

दरम्यान, नागपूर, अकोला आणि परभणी या भागांमध्येही बुधवारी पावसाच्या सरी पडल्या. परभणी 3.3 मिमी, अकोल्यात 2.4 मिमी पाऊस पडला असल्याची माहिती पुणे वेधशाळेने दिली आहे.

आंबा आणि दाक्षे महागणार

अचानक आलेल्या पावसामुळे दाक्ष आणि आंबा पिकांचे नुकसान झाले आहे. मंगळवारी राज्यातील बहुतेक भागात झालेल्या गारांच्या पावसाचा फटका या पिकांना बसल्यामुळे नजीकच्या काळात दाक्ष आणि आंब्याच्या भावामध्ये वाढ होण्याची शक्यता असल्याचा अंदाज फळबाजारपेठेतील व्यापारी व्यक्त करत आहेत.

गारांच्या पावसामुळे आंबा सडण्याचे प्रमाण वाढते त्यामुळे मंगळवारी झालेल्या पावसाचा परिणाम मे महिन्यात बाजारपेठेत येणाऱ्या आंबा पिकावर होईल असे मत आंबा व्यापारी शिवलाल भोसले यांनी व्यक्त केले.

आंब्याला उष्णता आवश्यक असते पण या पावसामुळे बहुतेक ठिकाणी थंड वातावरण आहे त्याचाही परिणाम आबां पिकावर होईल. सध्या बाजारपेठेत दाखल झालेल्या आंब्याच्या चार ते सहा डझनाच्या पेटीचा भाव हजार ते दीड हजारा दरम्यान आहे तर 10 किलो दाक्षाचा भाव 120 ते 180 रुपयांदरम्यान आहे. गारपीटीच्या पावसामुळे सध्या सिझन असणाऱ्या दाक्ष पिकाचे मोठे नुकसान झाले आहे त्यामुळे सिझन संपेपर्यंत दाक्षाचा तुटवडा जाणवण्याची शक्यता असल्याचा अंदाज त्यांनी व्यक्त केला.

 
</text>
</doc>
