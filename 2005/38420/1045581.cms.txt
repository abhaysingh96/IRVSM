<doc>
<docno>1045581.cms.txt</docno>
<text>
 
महामुंबई
पोलिस अधिकाऱ्यांचे सामूहिक राजीनामे?
[ Wednesday, March 09, 2005  12:08:34 am]


म. टा. प्रतिनिधी

मुंबई : मुंबई पोलिस दलात खळबळ उडवणाऱ्या ख्वाजा युनूस प्रकरणात प्रफुल्ल भोसले आणि अन्य पोलिस अधिकाऱ्यांना अटक झाल्यानेे काही अधिकारी प्रचंड संतापले असून या कारवाईच्या विरोधात प्रसंगी सामूहिक राजीनाम्याचे शस्त्र उचलावे की काय, अशी चर्चा अधिकाऱ्यांच्या एका गटात सुरू झाली आहे. या प्रकरणाला राजकीय वळण लागण्याची शक्यताही दिसू लागली आहे. विश्व हिंदू परिषदेने या अटकेच्या विरोधात पत्रक काढले आहे.

मात्र या अधिकाऱ्यांना अटक करणाऱ्या सीआयडी विभागातून मिळालेल्या माहिती-नुसार युनूसची कोठडीतील मारहाणीनीच हत्या झाली असून नंतर तो पळाल्याची कपोलकल्पित कहाणी रचण्यात आली.

या प्रकरणात सहायक पोलिस निरीक्षक सचिन वाझे तसेच तीन पोलिस शिपायांना पूवीर्च अटक करण्यात आली होती. त्यानंतर घाटकोपर युनिटचे वरिष्ठ पोलिस निरीक्षक प्रफुल्ल भोसले, पोलिस निरीक्षक राजाराम व्हनमाने, सहायक पोलिस निरीक्षक हेमंत देसाई आणि पोलिस उपनिरीक्षक अशोक खोत यांना झालेल्या अटकेचे गंभीर पडसाद उमटू लागले आहेत. बुधवारी भोसले यांना विक्रोळीच्या न्यायालयात हजर करण्यात येणार आहे. तेथे भोसले यांची भेट घेऊन त्यांना नैतिक पाठिंबा द्यावा व नंतर राज्यपालांची भेट घेऊन त्यांनाही निवेदन सादर करावे, अशा निर्णयाप्रत भोसले यांच्या 1983 च्या बॅचमधील काही अधिकारी आले असल्याचे सांगण्यात येते. या बॅचमधील सुमारे 100 अधिकारी मुंबईत कार्यरत आहेत. गेल्या दोन दिवसांपासून या बॅचमेट्सनी एकमेकांशी संपर्क साधण्यास सुरुवात केली आहे. थेट राजीनामाच देऊन आपल्या भावना व्यक्त कराव्यात असेही काही अधिकाऱ्यांचे म्हणणे असल्याचे समजते.

सर्व मतभेद बाजूला सारून सर्वांनी कायद्याच्या पातळीवर निकराने लढाई द्यायला हवी, अशी या अधिकाऱ्यांची भावना आहे. पोलिस अधिकाऱ्यांना अशीच वागणूक मिळणार असेल, तर राजीनाम्याशिवाय दुसरा पर्याय उरणार नाही, अशा आशयाचे निवेदन बुधवारी राज्यपालांना देण्याचा विचार मंगळवारी रात्री सुरू होता.

शनिवारी भोसले व अन्य तिघांना अटक झाल्यानंतर सोमवारी गुन्हे शाखेच्या सर्व युनिटच्या प्रमुख अधिकाऱ्यांची पोलिस आयुक्तालयात बैठक बोलाविण्यात आली होती. बैठकीला पोलिस सह आयुक्त ( गुन्हे) मीरा बोरवणकर तसेच पोलिस उपायुक्त (गुन्हे) धनंजय कमलाकर उपस्थित होते. या वेळी या प्रकरणी काय करता येईल याविषयी अधिकाऱ्यांची मते जाणून घेण्यात आली.

सीआयडी हा पोलिस यंत्रणेचाच एक भाग असल्याने त्यातील अधिकाऱ्यांशी यासंदर्भात संपर्क साधून त्यांनाही काही गोष्टी ध्यानात आणून द्यायला हव्यात. प्रकरणाची चौकशी करण्याबाबत त्यांना कोणीही अडवलेले नाही. मात्र अटकेची कारवाई टाळून त्यांना जो काय तपास करायचा असेल तो त्यांनी करावा, आरोपपत्र दाखल करतानाही अटक करणे शक्य असते ,' असेही काहींचे म्हणणे आहे.

 
</text>
</doc>
