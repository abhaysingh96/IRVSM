<doc>
<docno>1046409.cms.txt</docno>
<text>
 
देश-विदेश
लाल किल्ल्यावर लाल निशाण फडकणार का?
[ Wednesday, March 09, 2005  07:17:13 pm]


म. टा. विशेष प्रतिनिधी

नवी दिल्ली : लाल किल्ल्यावर लाल निशाण फडकवण्याचे कधीकाळी स्वप्न पाहणाऱ्या मार्क्सवादी कम्युनिस्ट पक्षाचे 18 वे महासंमेलन (काँग्रेस) यंदा दिल्लीत आयोजित करण्यात आले आहे. सहा ते 11 एप्रिल या काळात आयोजित या महासंमेलनात हरकिशन सुरजित यांच्या जागी बहुधा नव्या महासचिवाची निवड होईल तसेच हिंदीभाषिक राज्यांमध्ये पक्षाचे हरवलेले स्थान पुर्नस्थापित करण्याच्या प्रयत्नाला गती मिळेल, अशी माहिती पक्षाचे नेते वृंदा करात आणि जोगेंद शर्मा यांनी दिली.

काँग्रेस आणि भाजपच्या खालोखाल लोकसभेत 43 जागा मिळवल्याने मार्क्सवादी कम्युनिस्ट पक्षात नवा हुरूप संचारला आहे. कधीकाळी हिंदीभाषिक राज्यांतील कामगार संघटना, महाविद्यालये, लेखक, साहित्यिक, विचारवंतांमध्ये डाव्या विचारसरणीचा मोठा प्रभाव होता. सर्वात मोठा पक्ष असलेल्या काँग्रेसमध्येही त्या काळात डाव्या विचारांचा प्रभाव असणाऱ्यांचा मोठा दबावगट होता. 90 च्या दशकात सुरूवातीला मंडल नंतर मंदिर आणि त्यानंतर दलित राजकारणाच्या उदयामुळे डाव्या पक्षांचा मोठा जनाधार सरकला. अनेक समर्थक भावनात्मक राजकारणात वाहावत गेले आणि डाव्या पक्षांचे नेते त्यांना रोखू शकले नाहीत.

दिल्लीत एप्रिलमध्ये होणाऱ्या महासंमेलनात धर्म आणि जातीच्या राजकीय आव्हानाला समर्थपणे तोंड देण्यासाठी, नवे सांस्कृतिक आंदोलन छेडण्याचा माकपचा इरादा आहे. नऊ मार्चपासून पाच एप्रिलपर्यंत राजधानी दिल्लीत अनेक सांस्कृतिक कार्यक्रम, पथनाट्ये, प्रदर्शने, परिसंवाद आणि चर्चासत्रांचे आयोजन माकपने केले आहे.

माकपमध्ये महासंमेलनाचे व्यासपीठ ( काँग्रेस), धोरणात्मक दिशा ठरवणारे सवोर्च्च व्यासपीठ आहे. पॉलिट ब्युरोच्या मदतीने महासचिव राजकीय धोरणांची अमलबजावणी करतो. विद्यमान महासचिव सुरजीत वृद्धत्वामुळे थकले आहेत त्यांच्या जागी नव्या महासचिवाची निवड होईल. त्यासाठी प्रकाश करात आणि सीताराम येचुरी अशी दोन नावे चचेर्त आघाडीवर आहेत.

दोन दशकांत माकप आणि भाकपच्या उत्तरेत हरवलेल्या स्थानावर बिहार आणि झारखंडात नक्षलवादी चळवळीशी संबंधित कम्युनिस्ट ( एमएल)ने वेगाने कब्जा केला आहे. बिहारमध्ये सीपीआय (एमएल)ला सात भाकपला तीन तर माकपला अवघी एक जागा मिळाली आहे. जेएनयुत देखील माकप भाकप युतीच्या, अनेक वर्षांच्या वर्चस्वाला यंदा कम्युनिस्ट (एमएल)ची विद्याथीर् शाखा आयसाने दणका दिला. नव्या शतकातल्या तरूण पिढीला चळवळी आणि आंदोलनांचे पुनश्च आकर्षण वाटावे, यासाठी अनेक धोरणात्मक बदल या महासंमेलनात ठरण्याची शक्यता आहे.

 
</text>
</doc>
