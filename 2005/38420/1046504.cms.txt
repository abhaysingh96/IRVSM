<doc>
<docno>1046504.cms.txt</docno>
<text>
 
महाराष्ट्र
जालनावासियांच्या तोंडचे पाणी पळाले
[ Wednesday, March 09, 2005  08:20:32 pm]


म. टा. वृत्तसेवा

जालना : पाच दिवसांनी एकदा आणि तोही अपुरा पाणीपुरवठा होत असल्यामुळे तीन लाख वस्तीच्या शहरासमोर मोठीच समस्या निर्माण झाली आहे. त्यात उन्हाळा सुरू होत नाही, तोच हातपंपांचे पाणीही कमी झाल्याने अडचणींत भर पडली आहे. याची राज्यसरकारने नोंद घेऊन पाणीपुरवठा मंत्री अजित पवारांनी याबद्दची बैठक गुरुवारी , 10 मार्चला मंत्रालयात बोलावली आहे.

1989 मधे जालन्याच्या पाणीपुरवठ्यासाठी शहागड योजनेचा 150 लीटर क्षमतेचा पहिला टप्पा सुरू झाला. पण पाणी उपसा मोटारींची कमी झालेली क्षमता, वीजपुरवठ्यातील व्यत्यय आणि आतील बाजूने अस्तरीकरण न केल्यामुळे वारंवार फुटणारी मुख्य जलवाहिनी यामुळे या योजनेतून दररोज 80 लाख लिटर कसेबसे मिळते. पाणीपुरवठ्याचा दुसरा सोत घाणेवाडी जलाशय कोरडा पडला आहे. त्यामुळे शहराला दररोज साडेतीनशे लाख लीटर पाण्याची गरज असताना प्रत्यक्षात त्याच्या वीस टक्केच पाणी मिळत आहे. त्यातच, शहागड योजनेपोटी जालना नगरपालिकेवर 70 कोटींचे कर्ज झाले आहे.

लातूर आणि बीडच्या धतीर्वर जालन्यातही 83 कोटी खर्चाची शहागड - जालना नवी जलवाहिनी टाकण्याचा प्रस्ताव नगरपालिकेने राज्य सरकारकडे दिला आहे. बुलडाणा जिल्ह्यात प्रगतीपथावर असलेल्या खडकपूर्णा धरणातून भविष्यात पाणी मिळावे, अशी मागणीही पालिकेने केली आहे.

 
</text>
</doc>
