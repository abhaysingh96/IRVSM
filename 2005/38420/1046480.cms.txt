<doc>
<docno>1046480.cms.txt</docno>
<text>
 
अग्रलेख
'अर्थ'सत्य
[ Wednesday, March 09, 2005  07:46:01 pm]


आंतरराष्ट्रीय क्रिकेट परिषदेचे मुख्यालय लंडनच्या लॉर्ड्स या ऐतिहासिक मैदानावरून आता दुबईमध्ये हलवले जाणार आहे, या बातमीतून, इंग्रजांची या खेळावरील मक्तेदारी संपलेली आहे ही बाब स्पष्ट झाली आहे.

आता क्रिकेटचा लंबक आशिया खंडाकडे झुकला आहे. शंभर वर्षांहून अधिक जुना इतिहास असलेल्या या खेळाची सूत्रे, क्रिकेटची मक्का म्हणून ओळखल्या जाणाऱ्या लॉर्ड्सवरून हलत होती ; कारण तेव्हा इंग्लंडच्या साम्राज्यावरचा सूर्य कधीच मावळत नव्हता आणि या खेळाचे जन्मस्थान इंग्लंड होते. पण काळाच्या ओघात इंग्लंडच्या जोखडातून एकेक देश मुक्त होत गेला आणि भारत, पाकिस्तान, श्रीलंका या क्रिकेटमधील बच्चे कंपनीनेदेखील इंग्लंडला त्यांच्या मायभूमीत तडाखे द्यायला सुरुवात केली. यात भर पडली, ती इंग्लंड-ऑस्ट्रेलिया यांच्यातील अॅशेस मालिकेपेक्षा जगभरच्या प्रेक्षकांना खिळवून ठेवणाऱ्या वेस्ट इंडिज-ऑस्ट्रेलिया यांच्यातील चित्तथरारक लढतींची आणि आता भारत- पाकिस्तान या शेजाऱ्यांमध्ये रंगणाऱ्या झुंजींची.

साहजिकच परिषदेची तिजोरी भरण्यात याच देशांनी मोलाचा वाटा उचलला आहे. याचे प्रतिबिंब, गेल्या काही वर्षांत परिषदेचे अध्यक्षपद भारताचे जगमोहन दालमिया आणि पाकिस्तानचे एहसान मणी यांच्याकडे आले त्यात पडते.

लंडनहून दुबईला मुख्यालय हलवण्यामागे आथिर्क विचारच प्रामुख्याने आहे. अॅथलेटिक्स आणि रग्बी या दोन प्रमुख संघटनांनी याआधीच हा निर्णय अमलात आणला. वाळवंटी प्रदेश असलेल्या दुबईने जगभरच्या कंपन्यांना आपल्याकडे खेचले आहे. परिषदेला तळ हलवायला आणखी एक निमित्त मिळाले ते म्हणजे, इंग्लंडचे पंतप्रधान टोनी ब्लेअर यांनी परिषदेला करात काही सवलती देण्यास स्पष्ट नकार दिल्याचे. परंपरा जपणाऱ्या ब्रिटिशांना परिषदेचा निर्णय खूपच अस्वस्थ करणारा आहे.

त्यामुळे ब्लेअर यांच्याविरोधी सूर निघू लागले आहेत. पण ब्लेअर निर्णयापासून ढळतील, असे काही वाटत नाही. या निमित्ताने लॉर्ड्सशी भारतीय खेळाडूंच्या अनेक आठवणी निगडित आहेत, त्यांना उजाळा मिळेल. त्यात सवोर्च्च स्थान असेल, ते या खेळपट्टीवर सलग तीन दौऱ्यांत शतके झळकवणाऱ्या एकमेव भारतीय दिलीप वेंगसरकरचे. ऐतिहासिक महत्त्व असलेल्या लॉर्ड्सवर खेळायला मिळणे भाग्याचे मानले जात असताना, दिलीपने हा पराक्रम केला. दुसरा अनुभव मात्र कटू आहे. धावांचे एव्हरेस्ट काबीज करणाऱ्या सुनील गावस्करला याच मैदानावर प्रवेश करण्यापासून वॉचमनने अडवले होते आणि देशाचा प्रचंड अभिमान असणाऱ्या सुनीलने तेथे पाऊल न टाकण्याचा निर्णय घेतला होता. नंतर सुनीलची समजूत काढण्यात आली ही बाब वेगळी. पण सुनीलने दाखवलेल्या कणखरपणाबद्दल केवळ भारतातच नव्हे, तर इतर गौरेतर देशांतही त्याचे अभिनंदन करण्यात आले, याला कारण इंग्रजांबद्दल असलेली भावना. याच लॉर्ड्सच्या खेळपट्टीबाबतही सुनीलने प्रतिकूल मत व्यक्त केले होते.

एका बाजूने तिला किंचित चढ आहे असे त्याने स्पष्टपणे नमूद केले. लता मंगेशकर या क्रिकेटशौकिन आणि लॉर्ड्सवर सामना बघणे त्यांना आवडते हे अनेकांना माहीत नसेल. आता लॉर्ड्सचे स्थान ढळत असताना, परिषदेचे ब्रेंडन मॅकक्लेमेंट्स यांनी सांगितले आहे की , ' आम्ही दुबईला जातो आहोत याचा अर्थ आमचे आणि लॉर्ड्सचे संबंध कायमचे संपले असा नव्हे. क्रिकेटचा इतिहास दीर्घकाळ इंग्लंडभोवती फिरत होता. हे संबंध आम्ही कायम ठेवू. ' त्यांचा उद्देश स्तुत्य असला तरी कालचक्र उलटे फिरवता येत नाही, हे लक्षात घ्यायला हवे.

इंग्लंडचे ऐतिहासिक स्थान ढळल्यानंतर असे कधीतरी घडणे अपरिहार्य होते. क्रिकेटदेखील आठवणींना उजाळा देत तगवता येत नाही, तर त्याला व्यवहाराची जोड द्यावी लागते, हे ' अर्थ ' सत्य पुन्हा एकदा अधोरेखित झाले आहे इतकेच.

 
</text>
</doc>
