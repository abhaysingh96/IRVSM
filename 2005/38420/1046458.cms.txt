<doc>
<docno>1046458.cms.txt</docno>
<text>
 
बहुतांची अंतरे
...तरच रेल्वेमंत्र्यांना मुंबईच्या प्रवाशांच्या गरजा समजतील
[ Wednesday, March 09, 2005  07:35:56 pm]


रेल्वेमंत्री लालू प्रसाद यादव यांनी प्रवासी भाडेवाढ केली नसली, तरी मुंबईच्या चाकरमान्यांना त्याचा काहीही फायदा नाही. या बजेटमधून मुंबईच्या जनतेला नवीन गाड्यांची आशा होती, तीदेखील मावळली. मुंबईसाठी नवीन गाड्या नाहीत. मुंबईच्या महसुलाचा विचार करून तरी लालूंनी रेल्वे बजेटमध्ये मुंबईला सुखसोयी उपलब्ध करून द्यायला हव्या होत्या. 46 नव्या गाड्या चालू केल्या कुणासाठी ? रेल्वे चौकशीसाठी 139 हा फोन क्रमांक घोषित केला. मुंबईच्या जनतेने फोनवरून काय विचारायचे ? गाडी का उशिरा धावते ? रेल्वेच्या गदीर्मधून किती माणसे पडून मरण पावली ?

लालूंनी रेल्वेच्या रिकाम्या जागांवर फूड प्लाझा उभारायचे ठरविले आहे. आता रिकाम्या जागेवर फूड प्लाझा टाकला आणि भविष्यात रेल्वेला जागा कमी पडली, तर मग तो तोडणार काय ? खरे तर भविष्याचा विचार करूनच अर्थसंकल्प सादर करायला हवा. रेल्वेमार्गा- नजीकच्या झोपड्या तोडल्या, कारण रेल्वेच्या मार्गात अडथळा नको. मग रेल्वेच्या मोकळ्या जागेत फूड प्लाझा कशाला ?

रेल्वेमंत्र्यांनी खरे तर विरार ते चर्चगेट एकवेळ प्रवास करावा म्हणजे समजेल मुंबईला काय काय पाहिजे व किती गाड्या वाढविल्या पाहिजेत. रेल्वेमंत्र्यांनी स्वत: प्रत्येक राज्याचा दौरा करूनच मग रेल्वे बजेट संसदेत मांडावे. आमचे सहा खासदार मुंबईतून जनतेने निवडून दिलेले आहेत. त्यांना मुंबईच्या रेल्वेचा अनुभव नाही काय ? त्यांनी आवाज करायला नको काय ?

नवनाथ रामचंद शेलार, वडाळा.

 
</text>
</doc>
