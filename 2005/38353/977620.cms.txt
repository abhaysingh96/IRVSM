<doc>
<docno>977620.cms.txt</docno>
<text>
 
महामुंबई
'आयडिया'चं 'मराठी world'!
[ Saturday, January 01, 2005  12:23:00 am]


विशेष प्रतिनिधी

मुंबई : मराठी माणसाच्या हातात सेलफोन आले आणि तो खऱ्या अर्थानं ' मोबाइल ' झाला, त्याला आता युगं लोटली... याच सेलफोनचा वापर करून तो एकमेकांशी रोमन लिपीत लिहिलेल्या मराठीतून ' एसएमएस ' द्वारा संवाद साधू लागला आणि इंग्रजीतूनच विनोदापासून रोजच्या भविष्यापर्यंत आणि बातम्यांपासून खेळांपर्यंत अनेक क्षेत्रात विहार करू लागला. पण हे सारे मराठीत का नाही, अशी त्याच्या मनात खंत होती.

ही खंत आता नववर्षाच्या पहिल्या दिनापासून राज्यभरातील निदान 11 लाख सेलफोनग्राहकांना तरी उरी बाळगावी लागणार नाही, असं ' शुभ वर्तमान ' आहे! मंुबई वगळता उर्वरित महाराष्ट्र आणि गोवा परिसरातील ' आयडिया ' च्या ग्राहकांना या सर्व सेवा marathiworld.com या मायमराठीच्या प्रचारासाठी माहितीच्या महाजालात गेली चार वर्षे कसोशीनं झगडणाऱ्या वेबसाइटच्या सहकार्यानं उपलब्ध होणार आहेत.

प्रथम या सेवा ग्राहकांना रोमन लिपीतील मराठीतूनच उपलब्ध होणार असल्या तरी ' युनिकोड ' सोयीचा समावेश असलेल्या हॅण्डसेटधारकांना त्या देवनागरीतूनही उपलब्ध होतील. शिवाय येत्या महिनाअखेरीस नाशिक येथे होणाऱ्या अखिल भारतीय मराठी साहित्य संमेलनाच्या पूर्वसंध्येपासून चक्क मराठी भाषेत त्या त्यांना ' ऐकता ' ही येतील.

चार वर्षापूर्वी, कवी कुसुमाग्रजांच्या जन्मदिनी marathiworld.com या वेबसाइटचा जन्म झाला. विनय हिंगे, अनुराग केंगे, मकरंद महादेवकर आणि दीपक अभ्यंकर या चार धाडसी तरुणांनी त्यापूवीर्च nashik.com ही वेबसाइट सुरू केली होती. आता याच तरुणांच्या सहकार्याने ' आयडिया ' ने हा मायमराठीचा उपक्रम हाती घेतला आहे. त्यामुळे आता महिनाभरात निवडक मराठी कविता, गाजलेली नाट्यस्वगतं, पाककृती, विनोद, कोडी तसेच ज्ञानेश्वर, रामदास, तुकाराम आदी संतांची वचनंही ' आयडिया ' च्या ग्राहकांच्या कानावर पडू शकतील. पुढे ताज्या घडामोडींची वृत्तंही मराठीतून उपलब्ध करून देण्याचा त्यांचा विचार आहे. यापूवीर् ' एअरटेल ' नं मराठी भाषेतील ' व्हॉइसपोर्टल ' उपलब्ध करून दिलं आहे. त्यानंतर आता ' आयडिया ' चं हे मराठी पोर्टल येत आहे. आश्चर्याची बाब म्हणजे ' एअरटेल ' मराठी पोर्टल हैदराबाद येथून एका तेलुगु माणसानं तयार केलं आहे. ' आयडिया ' चं ' मराठी र्वल्ड ' अधिक अस्सल असू शकेल ; कारण त्यात मराठी तरुणांचाच पुढाकार आहे!

 
</text>
</doc>
