<doc>
<docno>977908.cms.txt</docno>
<text>
 
खास बात
वाहतूक कोंडी;..हे मुख्य अडसर
[ Saturday, January 01, 2005  08:05:50 pm]


महाराष्ट्र सरकारच्या डिझॅस्टर मॅनेजमेंट प्लॅनचे निर्माते आणि ज्येष्ठ सनदी अधिकारी जॉनी जोसेफ सध्या मुंबईचे आयुक्त आहेत. मुंबईवर काही आपत्ती कोसळल्यास ती योजनाही राबविण्याची जबाबदारीही आयुक्त या नात्याने त्यांची आहे. त्यासंदर्भात त्यांच्याशी समीर कवेर् यांनी केलेली बातचीत...

आपत्तीनिवारणासाठी मुंबई कशा प्रकारे सिद्ध असते ?

मुंबई महापालिकेत आपत्कालीन नियंत्रण कक्ष असून त्याद्वारे आपत्तीनिवारणाच्या वेळी सर्व बचाव व मदतकार्यावर नियंत्रण ठेवण्यात येते. हा कक्ष अहोरात्र सतर्क असतो. आपत्तीचा इशारा मिळाल्यावर कोणत्याही क्षणी सुसज्जता असावी, अशी तरतूद त्यात आहे. त्याचा नियोजनबध्द आराखडा आहे. आपत्तीनिवारणात किती साधनसामग्री लागेल, कोणत्या ठिकाणी लागेल, याचा अगोदरच अंदाज बांधण्यात आलेला असतो. सर्वच्या सर्व 24 विभागांना एकेक युनिट मानून त्यांच्याशी संपर्क साधण्याची यंत्रणा तयार आहे. सर्व रुग्णालये वायरलेस यंत्रणेद्वारे जोडलेली आहेत. अग्निशमन दलाचे दोन हजार जवान मदत व बचाव कार्यासाठी प्रशिक्षित आहेत.

आपला इतर यंत्रणांशी समन्वय कसा आहे ?

रुग्णवाहिका, स्वयंसेवी संस्था या सर्वांशी समन्वय ठेवण्यात आलेला आहे. आपल्याव्यतिरिक्त इतर 18 ते 20 नियंत्रण कक्षांशी आपला समन्वय आहे. नौदल, रेल्वे, वेधशाळा अशा यंत्रणांच्या नियंत्रण कक्षांशी संपर्क असल्यामुळे पुढील धोक्याच्या भाकितांचा अंदाज घेणे तसेच त्यावर मदतीचा प्रतिसाद देणे या दोन्ही गोष्टी साध्य होतात.

सुनामीकरिता आपण किती सज्ज आहोत ?

अशा धोक्यांकरिता आपण वेधशाळेवर अवलंबून असतो. सुनामीसाठी सध्या आपण केंद सरकारवरच अवलंबून आहोत. आण्विक गळतीसारख्या धोक्याबद्दल संबंधित यंत्रणांकडून इशारा देण्याची व्यवस्था आहे. अशा धोक्यांचा इशारा मिळाल्यास लोकांना सजग करण्यासाठी टीव्ही, रेडिओ आदी माध्यमांचा उपयोग आपण करू शकतो.

मदत पोहोचविण्यात अडसर कुठले आहेत ?

वाहतूक कोंडी आणि अतिक्रमणे हे मदत पोहोचविण्यातील मुख्य अडसर आहेत. आता सुरू झालेल्या अतिक्रमण निर्मूलनाच्या धडक कारवाईचा त्यात उपयोग होईल.

शहरातील जलवाहिन्यांभोवतीच्या धोक्याचे काय ?

या जलवाहिन्यांभोवतीच्या अनेक झोपड्या 95 पूवीर्च्या आहेत. एमएमआरडीएमार्फत उपलब्ध होणाऱ्या 400 संकुलांमध्ये त्यांच्यापैकी अनेकांची व्यवस्था करण्यात येईल. 95 नंतरच्या झोपड्या पाडण्यात येतील. सर्व जलवाहिन्या भूमिगत करणे आवश्यक असले, तरी ते खूप खचिर्क काम आहे. या जलवाहिन्या खूप दूरवरून आल्या आहेत.

मुंबईतील इमारती कितपत भूकंपरोधक आहेत ?

महाविध्वंसक भूकंपाच्या संकटाचा विचार केल्यास मुंबईतील 1940 पूवीर्च्या इमारतींची पुनर्बांधणी करावी लागेल. ते फारच कठीण काम आहे. पण नव्याने उभ्या राहणाऱ्या प्रत्येक इमारतींसाठी इमारत प्रस्ताव विभागातफेर् भूकंपरोधक तंत्राची सक्ती केली जाते. त्यामुळे काँक्रिटच्या सर्व इमारती भूकंपरोधक आहेत. त्यात कुणी बदल केले असतील, तर त्यावर कारवाई करण्यात येईल. सध्याच्या मोहिमेत त्यावर भर राहणार आहे.

किनारपट्टीच्या संरक्षणासाठी खारफुटीच्या संवर्धनाकडे लक्ष कसे देणार ?

खारफुटीच नव्हे, तर संपूर्ण पर्यावरण व सजीवसृष्टीच्या संवर्धनाची गरज आहे. सीआरझेडचे तंतोतंत पालन करण्यास आपण कटिबद्ध आहोत.

 
</text>
</doc>
