<doc>
<docno>977925.cms.txt</docno>
<text>
 
महाराष्ट्र
स्थलांतर न करण्याचा निकोबारींचा निर्णय
[ Saturday, January 01, 2005  08:26:27 pm]


म. टा. वृत्तसेवा

पालघर : सुनामी लाटांच्या भीतीमुळे चेन्नई येथे स्थलांतर करण्याच्या प्रयत्नात असलेल्या कार निकोबारच्या नागरिकांनी आता आपल्या जन्मगावीच राहण्याचा निर्णय घेतला आहे.

अंदमान-निकोबार प्रशासनाने ज्या तत्परतेने सुविधा निर्माण करून तेथील नागरिकांमध्ये पुनर्वसनाबाबत विश्वास निर्माण करून दिला त्यामुळे त्यांनी स्थलांतराची मागणी सोडून दिली, असे या केंदशासित बेटाच्या प्रशासनाने प्रतिनिधीस दूरध्वनीवरून सांगितले.

कार निकोबार येथे मनुष्यहानी प्रमाणेच वित्तहानीही मोठ्या प्रमाणावर झाली आहे. परंतु, तेथील नागरिकांना पाणी, अन्न, दूध, औषधे, तंबू इत्यादी सुविधा त्वरित पुरविण्यात आल्या आहेत. मुंबई महानगर पालिकेचे आरोग्य व सफाई पथक पोचले असून गावागावात जाऊन औषध फवारणी करू लागले आहे. तसेच ठाणे, रायगड, मुंबई येथून वैद्यकीय पथकेदेखील पोचली आहेत. कॉलरा, टायफाइड तसेच अन्य साथीच्या रोगांचा फैलाव होऊ नये म्हणून सर्वत्र लस टोचण्याचा कार्यक्रम युद्धपातळीवर सुरू केला आहे, असे नायब राज्यपाल राम कापसे यांनी सांगितले.

पोर्ट ब्लेअरपासून 400 कि. मी. अंतररावर असलेल्या कॅम्बल बेटावरील नागरिकांपर्यंत रसद पोचली आहे. या बेटावर सहा हजार वस्ती आहे, असे कापसे यांनी पुढे सांगितले.

 
</text>
</doc>
