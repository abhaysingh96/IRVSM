<doc>
<docno>977989.cms.txt</docno>
<text>
 
महामुंबई
4 ते 5 हजार पोलिस ' टेलिफोन ऑपरेटर'!
[ Saturday, January 01, 2005  10:24:02 pm]


म. टा. विशेष प्रतिनिधी

मुंबई : पोलिस कर्मचाऱ्यांना खासगी कामाला जुंपण्यामध्ये ठिकठिकाणचे जिल्हाधिकारीही आघाडीवर आहेत. त्यांच्याकडेही टेलिफोन ऑपरेटरचे काम पोलिस करताना दिसतात. शिवाय, अंगरक्षक असतातच. आयएएस सेवेतील काही महत्वाचे सचिव, अतिरिक्त मुख्य सचिव, काही न्यायाधीश यांच्याकडेही टेलिफोन ऑपरेटरचे काम करण्यासाठी पोलिस नेमलेले असतात. त्यामुळे राज्यातील सुमारे दीड लाख पोलिसांपैकी चारपाच हजार पोलिस केवळ याच कामात गुंतले असल्याचे जाणकारांचे म्हणणे आहे.

खरे म्हणजे ऑर्डलीर्ची सेवा ज्येष्ठ पोलिस पोलिस निरीक्षकांपासून सुरू होते. ग्रामीण भागात पोलिस निरीक्षक हा ' सरदार ' च असतो. डीवायएसपी तर मनसबदार. तोच प्रकार शहरांत एसीपी आणि डीसीपीबाबत असतो. त्यामुळे त्यांच्या घरी दोघाचौघांचा राबता हमखास असतो.

व्हीआयपी संरक्षणावर 180 कोटीचा खर्च होतो हे उघड झाल्याने सगळ्यांच्या भुवया उंचावल्या आहेत. हे गुपित उघड झाल्याने पोलिस खात्यात अस्वस्थता निर्माण झाली आहे. आता हा खर्च कमी करण्याच्या हेतूने गृहखात्याने सगळ्या मंत्र्यांच्या बंगल्यावरील टेलिफोन ऑपरेटर काढून घेण्याचा निर्णय घेतला आहे. पोलिसांऐवजी जीएडीने कर्मचारी पुरवावेत, असा पवित्रा गृहखात्याने घेतला असून त्यामुळे आता ऑर्डलीर्, अंगरक्षक आणि ड्रायव्हरच्या नावाखाली अधिकाऱ्यांच्या घरकामाला जुंपलेल्या कर्मचाऱ्यांनाही काढून घ्या आणि ही गुलामी संपवा, असे पोलिसांचे म्हणणे आहे. ज्या मोजक्या अधिकाऱ्यांना धोका आहे त्यांचे संरक्षण कायम ठेवून इतर अधिकाऱ्यांचे हे संरक्षण काढून घ्यावे, असेही काही पोलिसांचे म्हणणे आहे.

 
</text>
</doc>
