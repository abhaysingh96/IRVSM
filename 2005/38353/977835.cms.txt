<doc>
<docno>977835.cms.txt</docno>
<text>
 
संवाद
राहणीमान सुधारुया...
[ Saturday, January 01, 2005  05:28:33 pm]


भूखंड राखीवच ठेवा, झोपड्या आणि घरबांधणी यांचा विचार शहराला काय झेपेल हे पाहून करा, जकात रद्द न करता मालमत्ताकरात सुसूत्रता आणा, अशा अपेक्षा राज्य सरकारकडून ठेवणाऱ्या मुंबई महापालिकेच्या आयुक्तांना महत्त्वाचे वाटते, ते मुंबईकरांचे राहणीमान सुधारणे! याकामी पैसा हवाच, पण लोकांचे सहकार्य आणि शिस्तसुद्धा हवी आहे...

सिंगापूर, शांघाय अशा कोणत्याही शहराशी आपण मुंबईची तुलना करू लागलो, तरी तेथील पायाभूत सुुविधांचा दर्जा कसा आहे, हे तपासून पाहण्याची गरज आहे. मुंबईच्या विकासाच्या विविध योजनांवर सध्या चर्चा सुरू आहे. पण पाणीपुरवठा, मलनिस्सारण, वाहतूक या सर्व पायाभूत सुविधा विकासाच्या मार्गातील अत्यंत महत्त्वाचे आधारस्तंभ आहेत. विकास कोणत्याही नावाने करा, पण मुंबईच्या भल्यासाठी होणाऱ्या प्रत्येक प्रयत्नाचा केंदबिंदू हा राहणीमान सुधारण्यावरच असायला हवा.

अन्य कोणत्याही शहरांची उदाहरणे जेव्हा आपण देतो, तेव्हा तेथील पायाभूत सुविधांच्या विकासाकडे लक्ष द्यायला हवे. मुंबईत जी गुंतवणूक होणार आहे, त्यात एमयूआयपी, एमयूटीपी, मुंबई मेट्रो अशा योजनांमध्ये अपेक्षित असलेली गुंतवणूकही गृहीत धरण्यात आली आहे. या सर्व यंत्रणांमधील गुंतवणूक धरून मुंबईच्या विकासासाठी 32 हजार कोटींची रक्कम लागेल. या सगळ्या यंत्रणांचा सहभागही तितकाच महत्त्वाचा ठरतो. विकासाच्या वाटेवर स्वार व्हायचे, तर अशा यंत्रणांच्या स्पेशल पर्पज वेहिकल्सची गरज भासणारच. पण त्याचबरोबर मुंबई महापालिकेकडे वर्षानुवषेर् जी जबाबदारी आहे त्या- पाणी, रस्ते, सार्वजनिक शौचालये, मलनिस्सारण, पर्जन्यवाहिन्या, घनकचरा व्यवस्थापन या सर्व गोष्टींची काळजीही काटेकोरपणे घेतली जाणे आवश्यक आहे. पाणीपुरवठ्याचा विचार करता मुंबईची पाण्याची गरज दिवसेंदिवस वाढतच जाणार. सध्या मध्य वैतरणा प्रकल्पाची तयारी सुरू आहे. भातसा धरणाची उंची वाढविण्याची योजना आहे. सध्याचे मुंबई पाणीपुरवठ्याचे नियोजन हे 2015 पर्यंतची सध्याच्या गतीने होणारी लोकसंख्यावाढ गृहीत धरून केलेले आहे. त्यावेळी मुंबईची लोकसंख्या दीड कोटी असेल, असे मानण्यात आले आहे. पण त्यात बेशिस्तपणे वाढ होत राहिली, तर आपण कशालाच पुरे पडू शकणार नाही. पाण्याची सध्याची गरज आपण भागवू शकत नाही, त्याचे सर्वात महत्त्वाचे कारण म्हणजे पाण्याचा होणारा गैरवापर. पाणी बेसुमार प्रमाणात फुकट जाते. अलिकडेच पश्चिम उपनगरांमध्ये झालेली पाणीटंचाई हे त्याचेच उदाहरण! झोपड्यांमधून होणारा पाणीपुरवठ्याचा बेसुमार वापर हे त्याचे कारण होते. दिलेल्या कनेक्शनपेक्षा वापर वाढल्यामुळे कमी उतारावरील भागांमध्ये पाणीटंचाई जाणवू लागली होती. बंगलोर आदी शहरांच्या पाणीपुरवठ्याशी तुलना केली, तर मुंबईत खूपच मुबलक पाणीसाठा असल्याचे आपल्याला जाणवेल. या पाणीसाठ्याचा उपयोग मात्र व्यवस्थितच व्हायला हवा. नवीन इमारतींसाठी रेनवॉटर हावेर्स्टिंग हे अगत्याचे ठरले आहे. त्याचा श्रीगणेशा मी स्वत: घरी रेनवॉटर हावेर्स्टिंगने केला आहे.

मुंबईत 60 टक्के जनता झोपड्यांमध्ये राहते आणि या झोपडपट्ट्यांचा शहरातील एकूण व्यवस्थेवर फार वेगळ्या प्रकारे भार पडत असतो. ही परिस्थिती बदलणे गरजेचे आहे. प्रत्येकाला येथे मुक्त संचार करण्याचे घटनात्मक स्वातंत्र्य असले, तरी आपले पदपथ, क्रीडांगणे, उद्याने, शाळा, रुग्णालये यासाठी राखीव असलेले भूखंड त्या-त्या कारणासाठीच वापरले गेले पाहिजेत. सार्वजनिक वापरासाठी असलेल्या जागांचा त्या त्या कारणांसाठी उपयोग व्हायला हवा. रस्ते, पदपथ हे चांगल्या दर्जाचे व्हायला हवेत. आम्ही झोपडीवासियांच्या विरोधात नाही. मात्र, एकदा 1995 पर्यंतच्या निवासींना आपण संरक्षण दिले ; पण हे असे किती काळ सुरू राहणार, याचा विचार सर्वांनीच करायला हवा. आपण 100 टक्के लोकांना राहती किफायतशीर घरे देऊ शकणार नाही. पण मग इथे केवळ संख्या वाढवून आपण शहरातील राहणीमानाचा दर्जा घसरवू लागलो, तर चालणार नाही. मग मुंबईच्या विकासाला काही अर्थ राहणार नाही.

या महानगरात दररोज 7800 टन कचरा जमा होतो. या कचऱ्याची विल्हेवाट कशी लावायची, हा गंभीर प्रश्न असतो. पाऊणशे वर्षांपूवीर् तयार झालेल्या देवनारच्या डम्पिंग ग्राऊन्डची क्षमता आता संपत आली आहे. अन्य ठिकाणची डम्पिंग ग्राऊन्ड अपुरी पडत आहेत. डम्पिंगसाठी जागा मिळणे दुरापास्त झाल्याने ; निर्माण होणाऱ्या कचऱ्याचे प्रमाण कमी करणे हा मुख्य पर्याय आपल्यापुढे आहे. त्यासाठी कचऱ्यावर जैविक प्रक्रिया करून त्याचे प्रमाण कमी करण्यावर अभ्यास सुरू आहे. त्याहीपेक्षा महत्त्वाचे म्हणजे या कचऱ्यापासून वीजनिमिर्ती करण्याच्या प्रकल्पास पुन्हा एकदा चालना द्यावी लागेल. पॅरिस, लिआँ या शहरांमध्ये असे प्रकल्प यशस्वी झाले आहेत. सध्या हा प्रकल्प काही अटींमुळे अव्यवहार्य ठरत आहे. पण तसे झाल्यास कचऱ्याची बरीचशी समस्या कमी होईल. ओला आणि सुका कचरा वेगळा करण्याच्या योजनेत नागरिकांचे सहकार्य आम्हाला अपेक्षित आहे.

रिअल इस्टेटच्या केवळ किमती वाढून उपयोग नाही, तर तेथील राहणीमानही आकर्षक वाटायला हवे. ते आकर्षक असेल, तरच या जागांना चांगल्या किमती येतील. त्यामुळे आपण ज्या ठिकाणी राहतो, त्या ठिकाणचे वातावरण, सभोवतीचे पर्यावरण फार महत्त्वाचे आहे. तिथे प्रदूषण नको, चांगले रस्ते हवेत, स्वच्छता हवी, पाणी हवे, शांतता हवी. या सगळ्या गोष्टी महत्त्वाच्या आहेत.

मुंबई ही यापुढे एक सेवा क्षेत्रातली नगरी म्हणूनच विकसित होणार आहे. त्यात आयटी क्षेत्र, बँकिंग व अन्य वित्तीय सेवा, दूरसंपर्क या क्षेत्रांचा समावेश राहील. त्यादृष्टीने मुंबईचे अव्वल स्थान टिकवायचे, तर नवी गुंतवणूक यायला हवी. त्यासाठी काय लागेल ? मुंबईत कुशल मनुष्यबळ आहे, पायाभूत सुविधा आहेत, आयटीचा विकास झाला आहे, शिक्षण उपलब्ध आहे. आंतरराष्ट्रीय विमानतळ जवळ आहे. गुंतवणुकीच्या केंदासाठी पोषक असलेल्या या गोष्टी... पण त्यात सर्वांना परवडण्याजोग्या घरांची कमतरता आहे. ते झाले पाहिजे.

मुंबई हे क्रमांक एकचे शहर असायला हवे, असा काहींचा आग्रह आहे. पण आपण या नंबरगेममध्ये कोणते निकष लावतो, ते महत्त्वाचे आहे. केवळ संख्यात्मक नाही, तर गुणात्मक बदल दिसायला हवा. त्यासाठी शहरातील शिस्तीला मूठमाती देऊन अजिबात परवडणार नाही. कायद्याच्या वर कुणीही नाही. इतर शहरांनाही पाकिर्ंग, कचरा यासारख्या समस्या आहेत. अमेरिकेत तर कचरा उचलणारे वाहन दोन दिवसांनी एकदा येते. तोपर्यंत त्यांना कचरा घरातच साठवावा लागतो. तिथे ते व्यवस्थितपणे केले जाते, तर भारतात का शक्य होत नाही ? इथेच का इतस्तत: कचरा फेकला जातो ? अमेरिकेत बुश यांच्या मुलींवरही बेशिस्त वर्तनाबद्दल अटके कारवाई झाली होती. शिस्तीशिवाय पर्याय नाही. सारखे पोलिसिंग करायचे ठरविले, तर प्रचंड मनुष्यबळ लागेल. महापालिका कायद्यात दुरुस्ती करून महापालिका कर्मचाऱ्यांना किंवा सुरक्षारक्षकांना कारवाईचे अधिकार द्यावे, अशी मागणी होत असते. पण तसे केल्यास फार मोठे मनुष्यबळ लागेल. पण जगभरात स्थानिक स्वराज्य संस्थांच्या हाताशी पोलिसबळ असते. लंडनसारख्या ठिकाणी महापौरांच्या हाताशी सर्व यंत्रणा असते. फ्रान्समध्ये तसे नाही.

त्यामुळे त्यांनाही शिस्तीचा प्रस्न आहे. या समस्या सोडवण्यासाठीच स्थानिक पातळीवर नागरिकांच्या सहभागाने समित्या स्थापन करण्याचा निर्णय आम्ही घेतला. पालिकेच्या कारभारावर लोकांची पाळत

आहे, हे कळल्यावर आपोआप कामात फरक पडेल, असा विश्वास त्यामागे आहे.

मुंबईसाठी लागणारा पैसा येणार कुठून हा प्रश्न राहीलच. जकात हा यापुढेही महत्वाचा स्त्रोत राहील. पण त्याचबरोबर मुंबईतील मालमत्ता करात सुसूत्रता येणे गरजेचे आहे. कोणालाही त्रास होणार नाही, अशी करपध्दती मात्र गरजेची आहे.

एकूणच महापालिकेच्या कारभाराविषयी लोकांच्या मनात विश्वास निर्माण करण्याची गरज आहे. त्याचे प्रयत्न सुरू आहेत. शिस्त आणि दर्जा हे सूत्र येथेही महत्त्वाचे ठरेल. अन्य कोणत्याही भागापेक्षा मुंबईतील लोकांचा पेहेराव

पाहून जसे मुंबईकरांच्या परीटघडीच्या जीवनमानाचा अंदाज येतो, त्याचप्रमाणे मुंबईचे राहणीमानही चांगले परीटघडीचे असायला हवे.

जॉनी जोसेफ

मुंबई महापालिकेचे आयुक्त

( शब्दांकन : समीर कर्वे)

 
</text>
</doc>
