<doc>
<docno>977922.cms.txt</docno>
<text>
 
महाराष्ट्र
मोठे आव्हान माणूसपणाचे!
[ Saturday, January 01, 2005  08:23:41 pm]


नंदकुमार सातपुते

अहमदनगर : देशातील सध्याची परिस्थिती पाहता जीवनाची प्रत्येक गोष्ट राजकारणाशी जोडली गेली असून माणसाकडे राजकारणाच्या संकुचित दृष्टीने पाहण्यात येते, अशी खंत ज्येष्ठ अभिनेते डॉ. श्रीराम लागू यांनी येथे जागतिक मराठी अकादमीच्या ' शोध मराठी मनाचा ' या दोन दिवसांच्या संमेलनाच्या उद्घाटनप्रसंगी शनिवारी व्यक्त केली.

आज माणसासमोर ' माणूसपणा ' चे मोठे आव्हान उभे ठाकले असून जोपर्यंत माणूस माणसासारखा वागत नाही, तोपर्यंत त्याच्या उद्योगधंद्याला, सुबत्तेला काहीही अर्थ नाही, असेही त्यांनी स्पष्ट केले.

यशवंतराव चव्हाण सभागृहात भरलेल्या या संमेलनाचे उद्घाटन अमेरिकेतील बृहन महाराष्ट्र मंडळाचे अध्यक्ष डॉ. ठाणेदार यांच्या हस्ते दीप प्रज्वलनाने करण्यात आले.

अकादमीच्या अध्यक्षपदाचा कार्यभार डॉ. लागू यांनी प्रा. राम शेवाळकर यांच्याकडून स्वीकारला. व्यासपीठावर प्रख्यात शिल्पकरा राम सुतार, जगन्नाथ वाणी (कॅनडा), साहित्य संमेलनाचे अध्यक्ष केशव मेश्राम, रिचर्ड नुनीस (ऑस्ट्रेलिया), हरिष माने, मुकुंद नवाथे (लंडन), मोझेस चांदगांवर (इस्त्रायल), उदय लाड, सुभाष भेंडे, खासदार शिवाजीराव आढळराव पाटील आदी अतिथी उपस्थित होते. आमदार यशवंतराव गडाख यांच्या सोनई एज्युकेशन सोसायटीने या संमेलानाचे संयोजन केले आहे.

डॉ. लागू यांनी भाषणात राजकारण्यांना जोरदार फटकारले. राजकारणी वाईट आहेतच पण त्यांच्याबद्दल ओरडत बसणे योग्य नाही, कारण त्यांना निवडून देणारा समाजही त्यास तेवढाच कारणीभूत आहे, असे स्पष्ट करून ते म्हणाले, आज जगभर व्यक्तीस्वातंत्र्याची चळवळ उभी राहिली असली तरी माणसाकडे मूलभूत दृष्टीने पाहण्याचीच गरज आहे. धर्म, जात, भाषेचा विचार करण्यापेक्षा माणसाने माणसासारखे वागले पाहिजे. त्यासाठी विवेकशक्ती जागृत असावयास हवी.

प्रा. राम शेवाळकर यांनी जगातील मराठी माणूस आत्मविश्वासाने जीवनाच्या विविध क्षेत्रांत कर्तृत्व गाजवित असताना दिल्लीत मान खाली घालतो, याबाबत खंत व्यक्त केली. आत्मविश्वास नसल्याने आमच्या घरातच आम्ही परागंदा होत आहोत, त्यासाठी मराठी माणसाला स्वत:चा स्वाभिमान उत्तुंग मानाने प्रकट करण्यासाठी त्यांच्यामध्ये आत्मविश्वास निर्माण करण्याचे काम अकादमीने करावे, अशी अपेक्षा त्यांनी व्यक्त केली.

 
</text>
</doc>
