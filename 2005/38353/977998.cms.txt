<doc>
<docno>977998.cms.txt</docno>
<text>
 
महाराष्ट्र
लिहिता हात थांबवू नका
[ Saturday, January 01, 2005  10:33:57 pm]


म. टा. प्रतिनिधी

पुणे : कलावंतांमध्ये चांगले लिहिणाऱ्यांची संख्या अगदी मोजकीच आहे. त्यामुळे लिहिता हात आहे, त्याचा फायदा करून घ्या, असा प्रेमळ सल्ला ज्येष्ठ अभिनेते निळू फुले यांनी शनिवारी डॉ. गिरीश ओक यांना दिला.

श्रीविद्या प्रकाशनातर्फे डॉ. गिरीश ओक यांच्या ' चिवित्रा ' या पुस्तकाचे प्रकाशन त्यांच्याहस्ते झाल्यावर ते बोलत होते. व्यंगचित्रकार मंगेश तेंडुलकर, ज्येष्ठ नाट्यसमीक्षक गो. रा. जोशी, नाटककार गंगाराम गवाणकर, अभिनेत्री नीना कुलकणीर् आणि श्रीविद्या प्रकाशनाचे उपेंद कुलकणीर् यावेळी उपस्थित होते.

लेखकाचेच शब्द सारखे बोलावे लागत असल्याने त्याची सवय होत जाते ; पण सदर लेखनाच्या माध्यमातून वेगळी वाट निवडण्याचा प्रयत्न स्तुत्य असल्याचे कौतुकोद्गार काढून माणूस म्हणून गिरीशने जे कमावले, तेच लिखाणात महत्त्वाचे ठरल्याचे मतही त्यांनी व्यक्त केले.

गद्य भाषेतल्या लिखाणातही कवितेएवढीच संवेदनशीलता गिरीश ओक यांची लिखाणात दिसते. त्यामुळेच त्यांची ही लेखनशैली कोणत्याही माणसाच्या हृदयापर्यंत पोहोचू शकण्याएवढी सक्षम असल्याचे मत मंगेश तेंडुलकर यांनी व्यक्त केले. ' विचित्र ', ' वात्रट ' अशा शब्दांप्रमाणेच गिरीश ओक यांनी दिलेला ' चिवित्रा ' हा शब्दही आगामी काळात रूढ होऊ शकेल, अशी अपेक्षा व्यक्त करून वाचकांच्या विचारचक्रांना गती देण्याचे बळ ओक यांच्या लिखाणात असल्याचेही त्यांनी नमूद केले.

एखाद्या सदर लेखनाचे पुस्तकात रुपांतर होताना वाचकाला लेखकाचे विचार, त्याच्या मनाचा योग्य ठाव लागू शकतो. गिरीशच्या पुस्तकातून शब्दांचा, विचाराचा मिश्किलपणा वाचकांना जाणवू शकेल. त्यामुळे अशाच चिवित्र अनुभवांच्या गोष्टींचा आनंद मिळवून देण्यासाठी गिरीशने लिखाण सुरूच ठेवावे, असे नीना कुलकर्णी यांनी सांगितले.

 
</text>
</doc>
