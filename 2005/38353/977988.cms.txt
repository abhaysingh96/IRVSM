<doc>
<docno>977988.cms.txt</docno>
<text>
 
महामुंबई
सुनामीग्रस्तांसाठी मदत सुरूच...
[ Saturday, January 01, 2005  10:23:09 pm]


म. टा. प्रतिनिधी

मुंबई : सुनामी लाटांच्या तडाख्यातील देशबांधवांना मदतीचे असंख्य हात पुढे येत असून माणुसकीचा ओघ सुरूच आहे. युनियन बँकेने दोन कोटी रुपयांचा धनादेश पंतप्रधानांच्या मदतनिधीत जमा केला ; तर मदत नियोजनासाठी मुंबई काँग्रेसने रविवारी , 2 रोजी खास बैठक आयोजित केली आहे.

मुंबई काँग्रेसचे अध्यक्ष खासदार गुरुदास कामत यांनी मुंबई काँग्रेसच्या वतीने मुख्यमंत्री सहायता निधीत पाच लाख रुपये जमा केले असून मदतीचा धनादेश मुख्यमंत्री विलासराव देशमुख यांच्या सुपूर्द केला. रविवारी सकाळी दहा वाजता मुंबई काँग्रेसच्या पदाधिकाऱ्यांची बैठक होणार असून पक्षाचे पदाधिकारी, मंत्री, राज्यमंत्री खासदार व आमदारांनी या बैठकीला उपस्थित राहतील, असे सरचिटणीस अजित सावंत यांनी सांगितले.

महाराष्ट्र काँग्रेसचे आवाहन

पाँडिचेरी सरकारच्या खास आवाहनाला महाराष्ट्र काँग्रेस पक्ष प्रतिसाद देणार आहे. पाँडिचरी सरकारने कळवल्यानुसार, दुधाची भुकटी, लहान मुलांचे कपडे, साड्या, तांदुळ, डाळ, खाद्यतेल, पाणी शुद्ध करणारी औषधे, मलेरिया, कॉलरा प्रतिबंधक औषधे यांची तेथे तातडीची गरज आहे. मदत येत्या मंगळवारपर्यंत पक्षाच्या टिळक भवन येथील कार्यालयात पोहोचवावी असे पक्षाचे प्रवक्ते, उपाध्यक्ष अनंत गाडगीळ यांनी सांगितले. अधिक माहितीसाठी दूरध्वनी : 24301369 .

विधिमंडळ कर्मचाऱ्यांची नववर्षभेट!

विधिमंडळ सचिवालय अधिकारी व कर्मचारी कल्याण केंदातफेर् 5 हजार एक रुपयांची मदत ' मुख्यमंत्री सहायता निधी ' त जमा करण्यात आली. कर्मचाऱ्यांनी नववर्षाचे साधेपणाने स्वागत केले. सुनामी लाटांच्या दुर्घटनेत बळी पडलेल्यांना श्रध्दांजली वाहण्यात आली. या कार्यक्रमाला विधानपरिषदेचे सभापती शिवाजीराव देशमुख, कल्याण केंदाचे सचिव व्ही. डी. जोशी, विधानमंडळ सचिवालयाचे प्रधान सचिव विलास पाटील उपस्थित होते.

' रोटरी ' ची मदत

रोटरी इंटरनॅशनल डिस्ट्रिक्ट 3140 च्या वतीने सुनामीग्रस्तांसाठी 1 कोटी 5 लाख रुपयांची मदत देण्यात येणार आहे. या रकमेतून सुनामीग्रस्तांना ब्लँकेट, चादरी, साड्या, कपडे, औषधे देण्यात येणार आहेत असे रोटरीचे डिस्ट्रीक्ट र्गव्हनर राहुल टिंबाडिया यांनी प्रसिध्दी पत्रकात नमूद केले आहे.

चित्रपट- टीव्ही मालिका निर्मातेही सरसावले

' द फिल्म अँड टेलिव्हिजन प्रोड्यूसर्स गिल्ड ऑफ इंडिया ' च्या वतीने आपद्ग्रस्तांना मदत देण्यात येणार आहे. पंतप्रधान सहायता निधीत ही मदत दिली जाईल, असे संघटनेचे सरचिटणीस सुप्राण सेन म्हणाले.

' रेड स्वस्तिक ' ची 2 गावे

रेड स्वस्तिक सोसायटीने तामिळनाडूतील दोन गावे दत्तक घेतली आहेत. सोसायटीच्या वतीने पुर्नवसनाचे काम हाती घेण्यात आले आहेच, पण त्यांना ब्लँकेट, कपडे, औषधे यांचीही मदत करण्यात येत आहे.

अंधेरी येथील कोहिनूर कॉन्टिनेंटल हॉटेलच्या कर्मचाऱ्यांनी एक दिवसाचे वेतन तसेच हॉटेलच्या व्यवस्थापनातफेर् एक लाख रुपयांची मदत सुनामीग्रस्तांना देण्याचे ठरविले असल्याची माहिती हॉटेलचे महाव्यवस्थापक मुकुंद कामत यांनी दिली. या हॉटेलने नव्या वर्षाचे कार्यक्रम रद्द केले होते.

 
</text>
</doc>
