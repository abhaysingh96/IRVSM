<doc>
<docno>977999.cms.txt</docno>
<text>
 
महाराष्ट्र
खासदार, आमदारांसाठीही कुटुंब नियोजनाचे कायदे आवश्यक
[ Saturday, January 01, 2005  10:34:58 pm]


म. टा. प्रतिनिधी

पुणे : सरपंच, नगरसेवकांबरोबरच आमदार आणि खासदारांसाठीही निवडणूक लढवताना कुटुंबनियोजनाविषयीचे कडक कायदे केले पाहिजेत, असे प्रतिपादन मुख्यमंत्री विलासराव देशमुख यांनी शनिवारी केले.

राज्य सरकारच्या सार्वजनिक आरोग्य विभागाच्या वतीने कुटुंब कल्याणविषयक ' सर्वांच्या विकासासाठी-कुटुंबाच्या सुखासाठी ' या विशेष मोहिमेचा शुभारंभ मुख्यमंत्र्यांच्या हस्ते करण्यात आला. उपमुख्यमंत्री आर. आर. पाटील कार्यक्रमाच्या अध्यक्षस्थानी होते. यावेळी सार्वजनिक आरोग्य आणि कुटुंबकल्याणमंत्री डॉ. विमल मुंदडा, महिला आणि बालकल्याणमंत्री हर्षवर्धन पाटील, महापौर दीप्ती चौधरी, चंदकांत छाजेड, कमल ढोले-पाटील, चंदकांत शिवरकर, गिरीश बापट उपस्थित होते. या उपक्रमासाठी राज्यसरकारकडून देण्यात येणाऱ्या पाचशे रुग्णवाहिकांपैकी शंभर रुग्णवाहिका देण्यात आल्या.

लोकसंख्या नियंत्रणासाठी अनेक योजना राबवल्या पण ही समस्या संपली नाही. लोकसंख्या वाढीचा भस्मासूर या योजनाच फस्त करतो, असेही देशमुख म्हणाले. लोकसंख्या वाढ ही राष्ट्रीय समस्या असून धर्मभेद, जातीभेद बाजूला ठेवून तिच्यावर नियंत्रण कसे ठेवता येईल यासाठी एकत्रित प्रयत्न करणे आवश्यक असल्याचे, देशमुख यांनी सांगितले.

अजूनही समाजावर पुरुषप्रधान संस्कृतीचा पगडा आहे. ' वंशाला दिवा पाहिजे, म्हणज मुलगा झाला पाहिजे ' अशी मानसिकता बदलली पाहिजे. अशा विचारसरणीमुळे पुरुष आणि महिलांचे व्यस्तप्रमाण वाढत चालले आहे, असेही त्यांनी स्पष्ट केले. मराठवाड्यात याचे प्रमाण जास्त असल्याचे पाटील यांनी सांगितले.

एकीकडे आयुर्मान वाढत चालले आहे आणि दुसरीकडे जन्माचे प्रमाण वाढत चालले आहे. त्यामुळे या दोन्हीमध्ये योग्य संतुलन राखणे आवश्यक झाले आहे. पुणे जिल्ह्याने पुरुष नसबंदीच्या कार्यक्रमात पुढाकार घेतला आहे ही आनंदाची बाबत आहे. स्त्रीनेच सर्व त्रास सहन करण्यापेक्षा पुरुषांनीही या उपक्रमात सहभाग घेतला पाहिजे, असे देशमुख म्हणाले.

सरकारच्या तिजोरीत खडखडाट असतानाही डॉक्टरकीच्या शिक्षणासाठी राज्य सरकार पैसे खर्च करते. त्यांच्या ज्ञानाचा उपयोग परदेशाला होण्यापेक्षा आपल्या देशाला होणे गरजेचे आहे. डॉक्टरकीचा पेशा स्वीकारलेले तरुण परदेशात, शहरांमध्ये जातील पण ग्रामीण भागात जायला तयार होत नाहीत. त्यामुळे त्यासाठी कडक कायदे केले पाहिजेत तरच ग्रामीण भागातील जनतेला योग्य ती सेवा उपलब्ध होऊ शकेल, असे मत उपमुख्यमंत्री पाटील यांनी व्यक्त केले.

कुटुंबनियोजनाबाबत स्वीकेंदीत पॉलिसी हव्यात यामध्ये महिलांचाच पुढाकार जास्त आहे. त्यात पुरुषांनीही पुढाकार घेतला पाहिजे, असे मत मुंदडा यांनी व्यक्त केले. हर्षवर्धन पाटील यांचेही यावेळी भाषण झाले.

 
</text>
</doc>
