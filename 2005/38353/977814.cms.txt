<doc>
<docno>977814.cms.txt</docno>
<text>
 
संवाद
मिळेल नवी मिती!
[ Saturday, January 01, 2005  05:10:54 pm]


' चॅनल वन ', ' डीडी मेट्रो ' आणि दुसरी वाहिनी यांच्या मोनोपोलीतून सुटका झाली अन् तांत्रिकदृष्ट्या सफाईदार, चमकदार फेम्सची डोळ्यांना सवय होऊन गेली. अर्थात मालिकांचा आलेख चढत्या क्रमाने राहिला. माकेर्टमध्ये तग धरायचा असेल तर तंत्रज्ञान हवंच ; पण चांगली संहिताही हवी, याची जाणीव या इंडस्ट्रीला झाली. यापुढील दहा वर्षांत निश्चितच पर्याय निर्माण होतील, नव्या धाटणीने विषयांची हाताळणी केली जाईल... दृश्यमाध्यम अधिकाधिक भावपरिपोषक होत जाण्यासाठी नवी मिती चाचपडली जाईल.

गेल्या दशकात आपल्या उंबरठ्यापाशी येऊन ठेपलेल्या चॅनल्सनी दबक्या पावलांनी आपल्या घरात पाऊल टाकलं आणि काही कळायच्या आतच धरण फुटून पाण्याचा प्रपात अंगावर यावा, इतक्या वेगानं माहितीतंत्रज्ञानाचा हा स्त्रोत आपल्या डोळ्यांवर येऊन आदळला. मग हातातल्या रिमोटचा खऱ्या अर्थाने वापर होऊ लागला. चॅनलचं हे ' ग्लोबलायझेशन ' थोड्याच दिवसांत आपल्या पचनी पडलं खरं! आणि थोड्याच दिवसांत त्यावर दिसू लागणाऱ्या मालिका आपल्या घरातल्या होऊन गेल्या!

' चॅनल वन ', ' डीडी मेट्रो ' आणि दुसरी वाहिनी यांच्या मोनोपोलीतून सुटका झाली अन् तांत्रिकदृष्ट्या सफाईदार चमकदार फेम्सची डोळ्यांना सवय होऊन गेली. अर्थात मालिकांचा आलेख चढत्या क्रमाने राहिला. नवीन संकल्पना दिवसागणिक छोट्या पडद्यावर रुजू लागल्या. तेरा भागांच्या मालिकांचे पाहता पाहता 52 भाग झाले आणि हळूहळू ' डेली सोप ' ची संकल्पना रुजली. पण यापुढील दहा वर्षांत निश्चितच या गोष्टीला पर्याय निर्माण होईल आणि त्यापेक्षाही नव्या धाटणीने विषयांची हाताळणी केली जाईल. अर्थात काळागणिक नवी मिती चाचपडण्याचा प्रयत्न आवर्जून केला जाईल.

लो बॅण्ड, हाय बॅण्ड, त्यानंतर बिटा आणि डीजी बिटा अशापद्धतीने विकसित होत गेलेल्या छोट्या पडद्याला अधिकाधिक तंत्रज्ञानाची चटक लागेल. पण मार्केटमध्ये तग धरायचा असेल तर संवेदनक्षम संहितेला प्राधान्य द्यावं लागेल, याची गरज इंडस्ट्रीने चांगलीच ओळखली आहे. कारण दैनंदिन मालिका या प्रेक्षकांच्या जीवनाचा अविभाज्य घटक झाल्या आहेत. त्यामुळे प्रेक्षकांच्या मनाला स्पर्श करताना त्यातून पैसा उभारण्याचा प्रयत्न होईल. अर्थात आता ज्या पद्धतीने पैशांची उलाढाल होतेय, त्याच्या कित्येक पटींनी या मालिकांच्या अर्थकारणाचं समीकरण फोफावत जाईल. आताच्या घडीला छान, वाईट आणि ढोबळ अशाप्रकारच्या कॅटेगरी आहेत, पण त्यावेळी निर्माण होणाऱ्या कॅटेगरींमध्ये चांगलं किंवा वाईट असंच असेल कारण त्यामध्ये तद्दन प्रोफेशनॅलिझम आला असेल आणि छोट्या पडद्यावर पैशापाठोपाठ रुजलेल्या अनिष्ट प्रथाही चांगल्याच जम धरून बसतील, हे वेगळं सांगण्याची आवश्यकता नाही.

अर्थात मानवी भावभावना हे नेहमीच मालिकांचं केंदस्थान राहिलं असलं तरीही त्यामध्ये येत जाणाऱ्या चकचकीतपणाला समकालीनतेची जोड दिली जाईल. तो, ती आणि समाज यांच्या परम्युटेशन्स-कॉम्बिनेशन्सचा ऊहापोह होतच राहील, यात शंकाच नाही. सगळ्यात महत्त्वाचं म्हणजे चित्रपटांचे विषय आता मालिकांमधून डोकावू लागतील आणि त्यापेक्षाही महत्त्वाचं म्हणजे जुन्या चित्रपटांचे विषय नव्याने हाताळले जाण्याची शक्यता नाकारता येत नाही. आभाळमाया, वादळवाट असो वा बालाजी टेलिफिल्म्सच्या साँस बहूच्या मालिकांमध्ये डोकावणाऱ्या ' ह्युमन अँगल ' मधून प्रेक्षकांच्या घरात सहजगत्या प्रवेश करणारी कॅरेक्टर्स निर्माण झाली. यामध्ये हिरोइक पद्धतीच्या कॅरेक्टर्सना सामान्य असण्याची अटकळ निर्माण होईल म्हणजे हिरो-हिरॉईन या संकल्पनेकडे पाहण्याच्या दृष्टिकोनात महत्त्वपूर्ण बदल होईल.

मऱ्हाटी मातीच्या बदलत्या नूराचे पडसाद यामध्ये उमटताना दिसतील, हे नव्याने सांगण्याची आवश्यकता नाही. आजपर्यंत धूसर सीमारेषेवर असणाऱ्या या मालिकांचं साम्राज्य अधिकाधिक समृद्ध होत जाईल ते वास्तवाशी जवळीक साधून!

सगळ्यात महत्त्वाचा बदल येत्या दहा वर्षांत होईल तो म्हणजे दृष्यमाध्यम अधिकाधिक भावपरिपोषक होत जाण्यासाठी नवी मिती चाचपडली जाईल.

( शब्दांकन : अमित भंडारी)

 
</text>
</doc>
