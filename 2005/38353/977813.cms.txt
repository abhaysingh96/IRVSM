<doc>
<docno>977813.cms.txt</docno>
<text>
 
संवाद
केवळ बचत नको, गुंतवणूक हवी
[ Saturday, January 01, 2005  05:09:25 pm]


गुंतवणूक तिशीपस्तीशीत करायला सुरुवात केली, तर निवृत्तीनंतरचा काळ सुखात जाईल. बँकांचे घटलेले व्याजदर, लाभदायक सरकारी योजनांची वानवा आणि दुसरीकडे खुले होत जाणारे अन्य पर्याय पाहाता, इक्विटी माकेर्टमध्ये थेट किंवा अप्रत्यक्षपणे सगळ्यांना उतरावे लागणार, हे नक्की.

यापुढे पर्सनल फायनान्सचा विचार करताना काही प्रुमख बाबी लक्षात घ्याव्या लागतील. दीर्घकाळ सरकारच्या विविध योजनांमध्ये, उदाहरणार्थ- एलआयसी, एनएससी, पीपीएफ - रक्कम गुंतवून प्राप्तिकरात सवलत मिळवता येत असे. सरकारी बँकेत फिक्स्ड डिपॉझिटमध्येही गुंतवणूक करून व्याज चांगले मिळायचे. हळुहळू ही परिस्थिती बदलत जाणार, हे नक्की. बँकांतील ठेवींवरील व्याजाचे दर कमी झाले आहेतच. सरकारी योजनांमध्ये गुंतवणूक करणेही तितकेसे किफायतशीर होण्याची शक्यता कमी होईल. कारण अशा योजनांमध्ये असलेल्या रकमेवर आठ, नऊ टक्के व्याज देणे सरकारला कितपत परवडेल याबाबत शंका आहे. केवळ बचत करून चालणार नाही ; तर गुंतवणूकही करावीच लागेल, हा आगामी काळाचा मंत्र असेल.

विकसित देशांत असेच घडले. त्यामुळे ही गुंतवणूक शेअर माकेर्टमध्ये करण्याचा पर्याय उरतो. मात्र या क्षेत्राची माहिती सर्वांनाच नसते आणि दलाल हा काही याबाबत सल्लागार होऊ शकत नाही. अशावेळी ठराविक रिर्टन्स (लाभ) मिळण्यासाठी गुंतवणूकदाराला म्युच्युअल फंडांकडे वळावे लागेल. पण या फंडांतही अल्पकाळ गुंतवणूक करून मनासारखे लाभ मिळतील असा भ्रम बाळगू नका, असेच मला स्पष्ट करावेसे वाटते. किंबहुना, म्युच्युअल फंडातील गुंतवणूक तिशीपस्तीशीत करायला सुरुवात केली तर निवृत्तीनंतरचा काळ सुखात जाईल. फंडांच्याही अनेक योजना असतात, हे लक्षात घेऊन तेथेही तज्ज्ञांचे मार्गदर्शन घेणे भविष्यात आवश्यक ठरेल. सरकारही आकर्षक पेन्शन प्लॅन आणेल, अशी लक्षणे दिसत आहेत. त्याचाही विचार करता येईल.

आता दाम्पत्याने नोकरी करणे ही पद्धत रुळत चालली आहे. कुटुंबाचा आकारही ' हम दो हमारे दो किंवा एक ' इतकाच असतो. त्यामुळे भविष्यात अशा कुटुंबात डिस्पोजेबल इन्कम वाढणार आहे. गुंतवणूक करणाऱ्यांची आणि त्यांच्याकडील अशा रकमेमध्येही बरीच वाढ होणार, हे नक्की. अशावेळी सरकारी योजनांचा फारसा चांगला पर्याय न उरण्याची शक्यता समोर दिसत असताना, थेट किंवा अप्रत्यक्ष इक्विटी माकेर्टमध्ये सगळ्यांना उतरावे लागणार.

आणखी एक महत्त्वाचा बदल मला दिसतो आहे तो म्हणजे मुंबई, पुण्याबाहेरील छोटी शहरे आणि गावे यातील बँकिंग व्यवस्था सुधारल्यामुळे तेथील गुंतवणूकदारांनाही फायदा घेता येईल. याचबरोबर सरकारी बँकांनाही फायदा मिळवावा लागणार असल्यामुळे त्यांना नवीन तंत्रज्ञानाची कास धरावी लागेल. म्युच्युअल फंडांच्या किंवा तत्सम प्रॉडक्ट्सच्या विक्रीसाठी सरकारी बँकांच्या नेटवर्कचा लाभ इतरांना घ्यावा लागेल. कारण खाजगी बँकांचे शाखांचे जाळे सरकारी बँकांच्या जवळपासही जाणारे नाही.

आणखी एक बाब म्हणजे कर्ज मिळणे सोपे होत जाईल. पर्यायाने, कन्झ्यूमर गुड्सची विक्री वाढेल. एकप्रकारे रोजगारसंधी वाढतील. परदेशात रीटेल फायनान्सचे ग्रॉस डोमेस्टिक प्रॉडक्टशी प्रमाण 40 ते 50 टक्के असते. आपल्याकडे ते सध्या जेमतेम तीन ते सहा टक्के आहे! हे लक्षात घेता या क्षेत्रात किती वाढ होऊ शकते, हे जाणवते.

आणखी एका गोष्टीकडे मला वाचकांचे लक्ष वेधायचे आहे. अनेक युरोपीय देशांत वृद्धांची संख्या वाढते आहे, पण भारतात मात्र येती काही वषेर् 20 ते 45 वषेर् या वयोगटातील व्यक्तींची संख्या सर्वाधिक असेल. हा गट कमावणारा आणि खर्च करणारा असतो हे लक्षात घेतले तर अर्थव्यवस्थेवर त्यांचा किती सकारात्मक परिणाम होईल, याचा विचार करा.

म्युच्युअल फंड आणि फायनान्स या क्षेत्रात गेली दोन तपे वावरल्यामुळे मला नेहमी विचारले जाते की, अस्थिर राजकीय वातावरणाचा भारतीय अर्थव्यवस्थेला किती फटका बसेल ? या आघाडीवर फारशी काळजी करण्याचे कारण मला दिसत नाही. परदेशी कंपन्या येत आहेत, शेअर बाजारातही परदेशी गुंतवणूकदार मोठ्या प्रमाणावर उतरले आहेत. राजकारणाचा विचार न करता, उद्योगजगत पुढे जात आहे. यापुढेही, गुणवत्ता आणि ज्ञान यांच्यामुळे भारताकडे उद्योग आकषिर्त होत राहतील. सेवा क्षेत्र आणि शेती या दोन्हींमध्ये आलेख चढता असेल. या सगळयाचा परिणाम पर्सनल फायनान्सवर होत असतो हे लक्षात घेता पर्सनल फायनान्स आघाडीचे उज्वल भवितव्य स्पष्ट आहे.

 
</text>
</doc>
