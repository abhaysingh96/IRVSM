<doc>
<docno>977987.cms.txt</docno>
<text>
 
महामुंबई
द. सोलापूर पोटनिवडणुकीचा शिवसेना उमेदवार जाहीर
[ Saturday, January 01, 2005  10:22:23 pm]


म. टा. प्रतिनिधी

मुंबई : येत्या 24 जानेवारी रोजी होणाऱ्या दक्षिण सोलापूर विधानसभा मतदारसंघातील पोटनिवडणुकीत मातब्बर स्थानिक प्रभावशाली राजकारणी रवी पाटील यांचे बंधू रतिकांत पाटील यांची उमेदवारी शिवसेनेने जाहीर केली आहे. यामुळे काँग्रेस उमेदवारासमोर आव्हान उभे राहण्याची चिन्हे आहेत.

काँग्रेस पक्षातून माजी आमदार व माजी मंत्री आनंदराव देवकाते यांनाच उमेदवारी मिळण्याची शक्यता असली तरी यावर स्थानिक पदाधिकाऱ्यांनी बंडाचा पवित्रा घेतला आहे. पक्षाच्या राज्यपातळीवरील नेत्यांना या स्थानिक पदाधिकाऱ्यांनी निवेदन सादर केले आहे.गेल्या विधानसभा निवडणुकीत रवी पाटील यांनी उमेदवारी जाहीर केल्यावर काँग्रेस नेत्यांचे धाबे दणाणले होते. पण अखेर त्यांनी उमेदवारी मागे घेतल्यावर माजी मुख्यमंत्री सुशीलकुमार शिंदे यांचा विजयाचा मार्ग मोकळा झाला होता.

गेल्या विधानसभा निवडणुकीतील शिवसेनेचे उमेदवार शिवाजीराव पिसे यांना बदलून आता रवी पाटील यांचे बंधू रतिकांत पाटील यांना पक्षाचे तिकिट देण्यात आले आहे. गेल्या निवडणुकीत रवी पाटील यांचे पुतणे उदय शंकर पाटील हे निवडणुकीच्या रिंगणात होते. त्यावेळी त्यांना 32 हजार मते पडली होती.तर शिवसेनेच्या उमेदवारास 20 हजार 598 मते मिळाली होती. शिवसेनेने आता रवी पाटील यांच्या भावालाच उमेदवारी दिल्याने दक्षिण सोलापूर मधील पोटनिवडणुकीत रंग भरणार आहे.

दक्षिण नागपूरकडेही लक्ष...

दक्षिण नागपूर मतदारसंघातील निवडणुकीत भाजपचे उमेदवार मोहन मते हे 9 हजार मतांनी पराभूत झाले होते. आता पोटनिवडणुकीत पुन्हा त्यांनाच उमेदवारी मिळण्याची शक्यता आहे. तर काँग्रेसतफेर् अभिजित वंजारी यांना तिकीट मिळेल असे दिसते. या ठिकाणी भारिप बहुजन महासंघाला 12 हजार मते मिळाली होती.

 
</text>
</doc>
