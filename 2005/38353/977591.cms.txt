<doc>
<docno>977591.cms.txt</docno>
<text>
 
महामुंबई
खड्डे खणणाऱ्यांना वठणीवर आणा
[ Saturday, January 01, 2005  12:07:26 am]


म. टा. प्रतिनिधी

मुंबई : मुंबईतील रस्त्यांची सध्याची स्थिती अत्यंत असमाधानकारक असून रस्ते सुधारायचे तर रस्त्यांवर चर खणणाऱ्या विविध यंत्रणांना शिस्त लावावी लागेल, अशी महत्त्वाची शिफारस मुंबईतील रस्त्यांच्या स्थितीत सुधारणा घडवून आणण्यासाठी महापालिका आयुक्त जॉनी जोसेफ यांनी नेमलेल्या तज्ज्ञांच्या समितीने केली आहे. सार्वजनिक बांधकाम खात्याचे निवृत्त सचिव एन. व्ही. मिराणी यांच्या अध्यक्षतेखालील समितीने शुक्रवारी ठरलेल्या वेळेत आपला 90 शिफारशींचा अहवाल आयुक्तांना सादर केला.

मिराणी समितीच्या शिफारशींचा दोन आठवड्यात अभ्यास करून रस्त्यांच्या यापुढील कामांमध्ये आमूलाग्र बदल करण्यात येईल व पावसाळ्यापूवीर् तीन ठिकाणी आदर्श रस्ते तयार करण्यात येतील, असे आयुक्त जोसेफ यांनी सांगितले. रस्त्यावर चर खणणाऱ्या एजन्सींची एक बैठक बोलावून त्यांच्यावर जबाबदारी टाकणार असल्याचे आयुक्त म्हणाले. मिराणी यांनी शिफारशींची माहिती दिली.

मिराणी समितीच्या शिफारशींमध्ये मुंबईत 16 विविध यंत्रणांकडून नागरी सुविधांच्या नावाने खणल्या जाणाऱ्या चरांमुळे रस्त्यांची दुर्दशा होते, यावर मुख्य भर दिसतो. एकदा चर खणले की, ते तातडीने पुन्हा भरले गेले पाहिजेत व तेव्हा त्या चरांमधलीच माती पुन्हा वापरण्याऐवजी वेगळी वाळू चर भरताना वापरायला हवी. चर खणल्यास रस्त्यावर मातीचे ढिगारे 24 तासांपेक्षा जास्त काळ राहू देता कामा नयेत. चर भरण्याच्या किंवा त्यांना परवानगी देण्याच्या कामांचे नियंत्रण व नियोजन वॉर्डऐवजी रस्ते विभागाच्या मध्यवतीर् यंत्रणेमार्फतच व्हायला हवे. या कामांवर नियंत्रण ठेवण्यासाठी स्वतंत्र इंजिनिअर नेमले जावेत. चर भरण्यास वेळ लागला, तर त्या एजन्सीला दंड ठोठावण्यात यावा, अशा कठोर शिफारशी समितीने केल्या आहेत. एवढेच काय, या एजन्सींना रस्त्याखालची महागडी जागा वापरायला दिल्याबद्दल भाडेही आकारले जावे, असे समितीचे मत आहे.

चर खणणे तसेच इतर घटकांवर नियंत्रण नसेल, तर रस्तेदुरुस्ती कंत्राटदाराकडून एक वर्षापेक्षा जास्त डिफेक्ट लायॅबिलिटी ( हमीचा काळ) घेणे अयोग्य वाटते. अन्यथा तीन वर्षांचा काळ ठेवण्यास हरकत नाही, असे समितीचे मत आहे.

पदपथ तसेच पर्जन्यवाहिन्या व गटारांच्या झाकणांवर उभ्या राहिलेल्या झोपड्या हासुध्दा रस्त्यांच्या देखभालीत मुख्य अडथळा ठरत आहे, याकडे मिराणी यांनी लक्ष वेधले.

आगामी काळात 172 किलोमीटरचे रस्ते डांबरीकरणासाठी घेण्यात येणार असून 55 किलोमीटरचे रस्ते काँक्रिटीकरणासाठी घेण्यात येणार आहेत. त्यापैकी हजारीमल सोमाणी मार्ग, मर्झबना रोड व भाटिया बाग रोड हे रस्ते मॉडेल रस्ते म्हणून दुरुस्त करण्यात येतील.

समितीच्या इतर शिफारशी अशा : डांबरीकरण 10 मेपर्यंत संपवावे.

गुणवत्ता तपासणीसाठी त्रयस्थ तज्ज्ञांची नियुक्ती करणे.

वाहतूक व्यवस्थापन केल्याशिवाय कामांना सुरुवातच करण्यात येऊ नये.

रस्तेदुरुस्ती करतानाच पदपथ तसेच पर्जन्यजलवाहिन्या, रस्तेदुभाजक यांचीही दुरुस्ती करण्यात यावी.

उत्तम देखभाल केलेल्या रस्त्यास बक्षिस जाहीर करावे.

डांबर व बिटुमेनचा दर्जा सुधारण्यात यावा.

 
</text>
</doc>
