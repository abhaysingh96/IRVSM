<doc>
<docno>977605.cms.txt</docno>
<text>
 
महामुंबई
पोलिस अधिकाऱ्यांनाच कारवाईची धास्ती
[ Saturday, January 01, 2005  12:14:57 am]


म. टा. प्रतिनिधी

मुंबई : शेकडो लोकांच्या जिवावर उठलेल्या विषारी दारूच्या हाहाकारानंतर उपमुख्यमंत्र्यांनी वरिष्ठ पोलिस अधिकाऱ्यांवर कठोर कारवाई सुरू केल्यामुळे पोलिस दल हडबडले असून ही कुऱ्हाड आपल्यावरही कोसळू शकेल, या भीतीने अनेकांचे धाबे दणाणले आहे. एकीकडे कारवाईच्या बडग्यातून वरिष्ठही सुटले नाहीत, याचे स्वागत होत असले, तरी अनेकांच्या पायाखालची वाळू सरकली आहे. एखादे प्रकरण आपल्याही हद्दीत घडले तर... या भीतीने अनेकांना ग्रासले आहे.

विक्रोळीत पार्कसाइट येथे घडलेली घटना या दृष्टीने बोलकी आहे. पार्कसाईट पोलिस ठाण्याचे वरिष्ठ निरीक्षक हिरा राठोड यांना दोन दिवसांपूवीर् उपमुख्यमंत्री आर. आर. पाटील यांच्या कार्यालयातून, त्यांच्या हद्दीत विषारी दारूचे प्रकरण घडले आहे काय, यासंबंधी चौकशी करणारा फोन आला. त्यांनी लगेच राजावाडी रुग्णालयास भेट दिली तेव्हा तेथे एक मृतदेह समोरून येताना त्यांना दिसला. त्याचा त्यांनी एवढा धसका घेतला की, छातीत वेदना सुरू झाल्या. अखेर त्यांना रुग्णालयात दाखल करण्याची वेळ आली. आता ते घरी आल्याचे सांगण्यात येते. मात्र पोलिसांनी कारवाईचा धसका किती घेतला आहे, त्याचे हे उदाहरण आहे.

काही पोलिस निरीक्षकांच्या मते केवळ पोलिस खात्यावरच बडगा उगारण्यापेक्षा उत्पादन शुल्क खात्याला अधिक जबाबदार धरायला हवे. बनावट दारूवर कारवाई करण्याचे अधिकार त्याच खात्याला आहेत, पण त्यांच्यावर कारवाई त्यांच्यावर कधी होत नाही. त्यांचे पातक आमच्या माथी कशाला मारता, असा पोलिसांचा सवाल आहे. काहींच्या मते कोणतीही घटना घडली की, थेट पोलिस निरीक्षक किंवा वरिष्ठ निरीक्षकांना निलंबित करण्यापेक्षा आरोपीकडून जबाब घेऊन मग जो जबाबदार असेल त्याच्यावर कारवाई करावी, असे मत काही निरीक्षकांनी मांडले.

 
</text>
</doc>
