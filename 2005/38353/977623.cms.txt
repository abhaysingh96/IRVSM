<doc>
<docno>977623.cms.txt</docno>
<text>
 
महाराष्ट्र
कसारा घाटात बस कोसळून चार ठार
[ Saturday, January 01, 2005  12:24:44 am]


म. टा. प्रतिनिधी

ठाणे : मुंबईहून नाशिकला निघालेली एक खाजगी आरामबस टोपाची बावडीजवळ दरीत कोसळून झालेल्या अपघातात चार जण ठार तर 31 जण जखमी झाले आहेत. हज यात्रेकरूंना निरोप देऊन ही मंडळी बसने पुन्हा गावी परतत होती.

कौरस शेख नजीर ( 10), हाजी अश्रफखान अहमदखान ( 61), गजमुख निसा इब्ााहिम पठाण ( 61) आणि हाजी जब्बीर शेख मेहबूब ( 58) अशी मृतांची नावे आहेत. जखमींपैकी काहींची प्रकृती चिंताजनक असून त्यात लहान मुलांचाही समावेश आहे.

इंदाणी टॅव्हलर्सची ही बस चालकाचा ताबा सुटल्याने दु. 3.45 च्या सुमारास टोपाची बावडी येथे दरीत दीडशे फूट खोल कोसळली. मोठ्या झाडाला अडकल्याने ती रेल्वेमार्गावर कोसळली नाही आणि मोठा अपघात टळला. अपघाताचे वृत्त समजताच कसारा आणि इगतपुरी पोलिस व रेल्वे सुरक्षा बल यांची कुमक तातडीने घटनास्थळी दाखल झाली. त्यांनी जखमींना त्वरित बाहेर काढून त्यापैकी काहींना घोटीच्या सरकारी रुग्णालयात तर 13 जखमींना इगतपुरीच्या रेल्वे रुग्णालयात दाखल केले. तिथे प्राथमिक उपचार करून गंभीर जखमींना नाशिकच्या सरकारी रुग्णालयात हलवण्यात आले आहे.

नाशिक ग्रामीणचे पोलिस अधीक्षक राजवर्धन, ठाणे ग्रामीणचे अतिरिक्त पोलिस अधीक्षक शरद शेलार, कसारा पोलिस ठाण्याचे वरिीष्ठ पोलिस निरीक्षक गिरधर साहू यांनी प्रत्यक्ष घटनास्थळी धाव घेतली.

रेल्वेलाही फटका

मुंबई ( प्रतिनिधी) : कसारा ते इगतपुरी स्टेशनदरम्यान खाजगी बस रेल्वेमार्गावरून जाणाऱ्या पुलाचा कठडा तोडून झाडास अडकल्यामुळे कल्याणहून नाशिकरोडच्या दिशेने जाणारी बाहेरगावची डाऊन मार्गाची रेल्वेगाड्यांची वाहतूक दुपारी साडेचार वाजल्यानंतर बंद पडली. झाडाला अडकलेली बस क्रेनच्या सहाय्याने बाहेर काढून ती रस्त्यांवर आणेपर्यंत डाऊन मार्ग बंद ठेवण्यात आला असला तरी ती वाहतूक घाटाच्या भागातील मधल्या जादा मार्गावरून पुढे नेण्यात येत असल्याचे रेल्वेच्या अधिकाऱ्यांनी सांगितले.

कसारा घाटाच्या भागात रेल्वेचे तीन मार्ग आहेत. त्यामुळे डाऊन वाहतुकीवर फारसा परिणाम होणार नाही, असे सांगण्यात आले. पण या अपघातामुळे 2617 डाऊन एर्नाकुलम ते हजरत निझामुद्दिन मंगला एक्सप्रेस आणि डाऊन गोदावरी एक्सप्रेस एकापाठोपाठ एक कसाऱ्याजवळ दुपारी साडेचारनंतर थांबवून ठेवण्यात आल्या. त्यातील प्रवाशांचे अतोनात हाल झाले. सायंकाळी साडेसातच्या सुमारास या अडकलेल्या गाड्या मधल्या मार्गावरून नाशिकच्या दिशेने नेण्याचे प्रयत्न सुरू होते.

अपघाताची सूचना मिळाल्यानंतर कल्याण आणि इगतपुरीहून रेल्वेच्या मेडिकल रिलीफ व्हॅन घटनास्थळी डॉक्टर आणि वरिष्ठ अधिकाऱ्यांसमवेत दाखल झाल्या. बसमध्ये अडकलेल्या सर्व प्रवाशांना सुरक्षित स्थळी हलविण्यात आले. रेल्वे वाहतुक सुरळीत असल्याचे मध्य रेल्वेचे वरिष्ठ जनसंपर्क अधिकारी वाय. के. सिंग यांनी सांगितले.

पुलाचा कठडा तोडून झाडाला अडकलेली बस काढण्यासाठी घटनास्थळी रेल्वेचे तीन क्रेन तसेच राज्य सरकारच्या वाहतूक विभागाने दोन मोटार क्रेन आणले आहेत. ती बस बाहेर नेईपर्यंत डाऊन मार्ग रेल्वे वाहतुकीस बंद राहील.

 
</text>
</doc>
