<doc>
<docno>978000.cms.txt</docno>
<text>
 
महाराष्ट्र
लष्करही श्रीलंकेतील सुनामीग्रस्तांच्याही मदतीला सरसावले
[ Saturday, January 01, 2005  10:36:11 pm]


म. टा. प्रतिनिधी

पुणे : सुनामीपीडित भागामध्ये लष्कराने केंद सरकार आणि स्वयंसेवी संस्था यांच्या समन्वयाने अंदमान, निकोबार बेटे आणि नागापट्टणम या ठिकाणांव्यतिरिक्त भारतीय लष्कराने श्रीलंकेतही मदतकार्य सुरू केल्याचे, सदर्न कमांडचे प्रमुख लेफ्टनण्ट जनरल बी. एस. तखार यांनी शनिवारी पत्रकार परिषदेत सांगितले.

सुनामीपीडित भागाचे हवाई आणि जमिनीवरून लेफ्ट. जनरल तखार यांनी नुकतीच पाहणी केली. तेथील सद्यस्थितीची माहिती देताना तखार बोलत होते. यावेळी दक्षिण विभागाचे सीईओ लेफ्टनण्ट जनरल अशोक कपूर, ब्रिगेडियर पी. एस चराक, प्रशासनाकडील मेजर जनरल पी. वेंकटेश्वरालु आदी उपस्थित होते.

तमिळनाडू आणि पाँडेचरीचा काही भाग, कुडलोर आणि नागापट्टणम या ठिकाणच्या समुदकिनारी भागात सुनामीचा मोठा तडाखा बसला आहे. समुदाकाठचा सुमारे आठशे ते बाराशे मीटरच्या परिसर भूकंपबाधित झाल्याचे तखार म्हणाले.

भारतातील मृतांचा आकड्याने तीन हजार संख्या पार केली असून, त्याच्या दुप्पट संख्येने लोक बेपत्ता आहेत. अंदमान येथील मिलीटरी इंजिनीयररिंग सव्हिर्सेसचे अधिकारी आणि त्यांच्या कुटुंबियांचाही शोध अद्याप सुरू असल्याचे तखार म्हणाले.

काँक्रिटच्या घरांचे फारसे नुकसान झाले नसले तरी समुदाकाठच्या कच्च्या स्वरुपातील झोपड्या आणि घरांना मात्र या लाटांचा जोरदार तडाखा बसला आहे. अजूनही मृत आणि हरवलेल्यांची संख्या वाढण्याची शक्यता असल्याचे तखार म्हणाले.

कन्याकुमारीच्या पूर्व भागात लष्कराच्या 12 तुकड्या मदतीसाठी पाठवल्या आहेत. छोट्या गावांमधील जनसंपर्क तुटल्याने त्याठिकाणची वायरलेस, टेलिफोन सेवा सुरू करण्यात आली असून दळणवळणासाठी ' फेरी ' सेवा सुरू करण्यात आल्याचे तखार म्हणाले.

तात्पुरत्या स्वरूपात पादचारी पूल तयार करण्याचे काम लष्कराने हाती घेतली आहे. श्रीलंकेतही असे सहा लोखंडी पूल बांधण्यात येणार आहेत. श्रीलंकेने याबाबत भारतीय लष्कराची मदत मागितली होती.

पूलाव्यतिरिक्त डॉक्टरांचे पथक, औषधे आणि इतर मदतसामुग्री श्रीलंकेला पाठवण्यात आल्याचे तखार म्हणाले. येथील नागरिक मानसिक धक्क्यातून अद्याप सावरलेले नाहीत. त्यामुळे स्थिती पूर्वपदावर येण्यासाठी किमान चार ते सहा महिन्यांचा कालावधी लागण्याची शक्यताही तखार यांनी वर्तवली.

 
</text>
</doc>
