<doc>
<docno>977991.cms.txt</docno>
<text>
 
महामुंबई
'बांगलादेशींच्या झोपड्या प्रथम उद्ध्वस्त करा'
[ Saturday, January 01, 2005  10:24:45 pm]


म. टा. प्रतिनिधी

मुंबई : मुंबईतल्या अनधिकृत झोपड्यांमध्ये बांगलादेशींचा भरणा आहे. या लोकांना देशावर प्रेम नाही. अशा लोकांना पोसायचा महाराष्ट्राने वसा घेतलेला नसून बांगलादेशींच्या झोपड्या सर्वप्रथम उध्वस्त करा असा इशारा शिवसेनाप्रमुख बाळासाहेब ठाकरे यांनी शनिवारी दिला.

1995 नंतरच्या एकाही झोपडीला मान्यता देण्यास शिवसेनेचा विरोध कायमच असल्याचे त्यांनी पुन्हा स्पष्ट केले. शिवसेना नगरसेवक आणि पालिकेच्या विधी समितीचे अध्यक्ष बाळा सावंत यांच्या कार्यअहवालाचे प्रकाशन शिवसेनाप्रमुख ठाकरे यांच्या हस्ते वांदे येथे मातोश्री निवासस्थानी झाले. त्यानंतर वार्ताहरांशी बोलताना त्यांनी, झोपड्यांवरील कारवाई योग्य आहेच, पण बांगलादेशींवर ती प्रथम झाली पाहिजे, असे सुनावले.

नवीन वर्षात शिवसेनेत कोणत्या सुधारणा होणार प्रश्नावर ते म्हणाले की, आधी दिल्ली आणि राज्यातील काँग्रेस सरकार तर टिकू देत, त्यांना सुधारणा करू देत मग आमच्या सुधारणा जाहीर करू.

समाजवादी पक्ष आता 2004 पर्यतच्या मान्यता देण्याची मागणी करीत आहे. पण 2000 पर्यंतच्या झोपड्यांनाच मान्यता देण्यास शिवसेनेचा विरोध आहे.

 
</text>
</doc>
