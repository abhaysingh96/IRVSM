<doc>
<docno>1079943.cms.txt</docno>
<text>
 
क्रीडा
अठरा महिन्यात क्लबहाऊस तयार होईल!
[ Sunday, April 17, 2005  12:02:49 am]


चंदशेखर संत

मुंबई क्रिकेट असोसिएशनने कांदिवलीला छान मैदान तयार केले असून तेथे अद्ययावत क्लब हाऊस उभारण्याची आणि क्रिकेट अकादमी सुरू करण्याचीही योजना आहे. कांदिवलीत यासाठी अकरा एकर जागा मुंबई महापालिकेकडून मुंबई क्रिकेट असोसिएशनने मिळवली असून त्याचे भूमिपूजन झाले आहे. आता क्लबहाऊस अठरा महिन्यात तयार होईल अशी ग्वाही नामवंत आकिर्टेक्ट शशी प्रभू यांनी दिली आहे.

वानखेडे स्टेडियम अवघ्या अकरा महिन्यात उभारण्याची किमया करून दाखवणारे शशी प्रभू यांच्यावर एखादी जबाबदारी टाकली की शरद पवार अगदी निर्धास्त असतात हे सर्वांनाच ठाऊक आहे. आता वांदे कुर्ला कॉम्प्लेक्स एमएमआरडीए पाठोपाठ कांदिवलीतील क्लब हाऊसची जबाबदारीही शशी प्रभू यांच्यावर टाकण्यात आली आहे.

हे क्लब हाऊस अद्ययावत सोयी सुविधांनी सुसज्ज असेल याविषयी खात्री बाळगा असे शशी प्रभू म्हणाले.या कॉम्प्लेक्समध्ये हेल्थ क्लब, जिमनॅशियम, बॅडमिंटन कोर्ट, जलतरण तलाव, ग्लासबॅक स्क्वॉश कोर्ट यांची व्यवस्था असेल आणि खेळाडंूना रहाण्यासाठी आरामदायी सूटसही असतील. क्रिकेटपटुला आवश्यक असणारी चांगली खेळपट्टी आणि हिरवेगार मैदान तर एव्हाना महापालिकेच्या सहकार्याने तयार झालेही आहे.

या मैदानात अर्थातच प्रथम श्ाेणीचे सामने होऊ शकणार नाहीत, परंतु क्लब सामने भविष्यकाळात होऊ शकतील. उपनगरात चांगल्या मैदानांची असणारी गरज लक्षात घेता या उपक्रमामुळे बऱ्याच छोट्या खेळाडूंना आणि पालकांना दिलासा मिळू शकेल. मैदान, क्लबहाऊस यांची गरज पवारांनी भागवली आहे. आता चांगले प्रशिक्षक आणि प्रशिक्षण देण्याची योजना मुंबई क्रिकेट असो.च्या पदाधिकाऱ्यांनी आखायला हवी. एरवी क्रिकेट अकादम्या वाढतायत, परंतु दर्जा खालावतोय असे म्हणण्याची वेळ येईल.

 
</text>
</doc>
