<doc>
<docno>1080281.cms.txt</docno>
<text>
 
महाराष्ट्र
इन्स्पेक्टर साताडेर्कर यांच्याविषयीचा अहवाल सादर
[ Sunday, April 17, 2005  06:29:54 pm]


म. टा. वृत्तसेवा

रत्नागिरी : येथील शहर पोलिस स्टेशनचे इन्स्पेक्टर संजय साताडेर्कर यांना निलंबित करण्याचे आदेश उपमुख्यमंत्री व गृहमंत्री आर. आर. पाटील यांनी दिल्यानंतर वस्तुस्थिती स्पष्ट करणारा अहवाल रत्नागिरी पोलिस अधिकाऱ्यांनी सरकारला पाठविला आहे, अशी माहिती कोंकण विभागाचे पोलिस महानिरीक्षक सत्यपाल सिंह यांनी पत्रकार परिषदेत दिली.

35 लाख रुपयांच्या सोने लूट आणि अल्पवयीन तरुणीला ब्लॅकमेल करून बलात्कार केल्याची तक्रार त्या तरुणीने तक्रार केल्या नंतर पोलिस तपासात दिरंगाई झाल्याचा आरोप विधानसभेत उठवण्यात आला होता.

सत्यपालसिंग म्हणाले की, रत्नागिरी शहर पोलिस स्टेशनचे इन्स्पेक्टर संजय साताडेर्कर यांच्या संदर्भात पुरेशी आणि योग्य माहिती सादर केली गेली नाही, असे दिसते. संपर्कातील त्रुटी म्हणजेच ' गॅप ऑफ कम्युनिकेशन ' मुळेच काही निर्णय घेतल्याचे जाहीर झाले असता वस्तुस्थिती स्पष्ट करणारा अहवालाच गेला असल्याने वास्तव पुढे येईल.

सोने चोरी मुद्देमाल पकडण्यात आला तेव्हा साताडेर्कर यांनी रचलेला सापळा स्थानिक गुन्हे अन्वेषण विभागाने हस्तक्षेप करून तपास कामात गोंधळ उडाला आणि अंतर्गत संघर्षाला तोंड फुटले. या गोष्टींकडे काणाडोळा झाला. त्यातूनच अंतर्गत कलहाच्या पार्श्वभूमीवर पोलिस तपास अधिकाऱ्यांमध्ये जुंपली अशी पार्श्वभूमी आहे.

अहवालात नेमके काय आहे, याबाबत गुप्तता पाळण्यात आली असल्याने साताडेर्कर निलंबन आदेश निघूच शकणार नाहीत, असे संकेत काढण्यात येत असून रत्नागिरी शहर पोलिस स्थानकातील सर्वच पोलिस यंत्रणा साताडेर्कर यांच्या पाठीमागे आहे, असे सांगण्यात येते.

 
</text>
</doc>
