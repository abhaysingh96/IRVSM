<doc>
<docno>1080308.cms.txt</docno>
<text>
 
लेख: जाता जाता
डिनरची डिप्लोमसी
[ Sunday, April 17, 2005  07:48:26 pm]


डिप्लोमसी हा काही आम्हाला आवडणारा शब्द नाही. त्याचा अर्थही डिक्शनरीत पाहण्याचे कष्ट आम्हाला घ्यावेसे वाटत नाहीत. कारण बहुतेक वेळेला दोन माणसं... ती एक तर राष्ट्रप्रमुख असतात, नाही तर परराष्ट्र मंत्री किंवा परराष्ट्र सचिव वगैरे असतात. समोरासमोरच्या खुचीर्वर बसून दोन्ही हातांची घडी घालून चेहऱ्यावरची रेषही हलू न देता ते ओठ हलवीत असतात... म्हणजे काही तरी पुटपुटत असतात. पुढे या सगळ्या कवायतीचं... (हो ही ओठांची कवायतच म्हणायला हवी) काय होतं देव जाणे...

... डिप्लोमसी हा शब्द आम्हाला आवडत नसला तरी डिनर डिप्लोमसी मात्र आम्हाला आवडते. आम्ही प्रत्येक मित्राशी एवढंच काय पण शत्रूशीही डिनर डिप्लोमसी करायला तयार आहोत. परवा आमचं नन्याशी भांडण झालं तेव्हा त्याला डिनर डिप्लोमसी करणार असशील तर भांडण मिटवायची तयारी आहे असं सांगितलं.. आधी तो जाम आकडला पण नंतर शेवटच्या आइस्क्रीमचे पैसे मी देईन म्हटल्यावर तो बीयरसहितच्या डिनर डिप्लोमसीला तयार झाला. डिप्लोमॅटिकली आवळा देऊन कोहळा काढला...

डिनर डिप्लोमसीची आयडिया सुचायला जरा वेळ लागला कारण मख्ख चेहरा करून ओठ हलविणारी मंडळी नंतर एकमेकाला रात्रीभोज देतात हे आम्हाला माहीतच नव्हतं. परवा ते भारताला शिव्या घालणारे आणि सारखी काश्मीरची जपमाळ ओढणारे मुशर्रफ चक्क मनमोहनसिंगावर गुरगुरण्याऐवजी त्यांच्या शेजारी बसून गुलूगुलू करीत ग्लासातल्या पेयाचे (काय असेल बरं ते पेय... स्.....स्... ) घुटके घेत होते. तेव्हाच आम्हाला मनमोहनसिंगांची डिनर डिप्लोमसी यशस्वी होणार हे कळून चुकलं होतं. नंतरच्या जेवणात म्हणे काश्मिरी कबाब (मनमोहन डोकेबाज सरदारजी आहेत हं... काश्मीरच्याऐवजी काश्मिरी कबाब देऊनच मुशर्रफना कटवलं त्यांनी...), गोवन्स विंदालू, हैदराबादी बिर्याणी.. (आमची डिनर डिप्लोमसी पुरणपोळी नाहीतर रव्याचा गोड शिऱ्याच्या पलीकडे जात नाही.) सकाळच्या नाष्ट्याला मुलीका प्राठा, डोसे, डाळींब आणि हापूस आंबे... हा...हा... आपल्याला अशी राष्ट्रप्रमुखपदाची नोकरी मिळेल का (डीए, टीए भरपूर असेल नाही ?) ते पहायला हवं. अगदीच ते जमलं नाही तर निदान परराष्ट्र खात्यात काही नोकरी मिळते का ते पहायला हवं.. पण एकूणच अवघड आहे... आयएफएस व्हायला लागते....त्यापेक्षा राजकारणात शिरून परराष्ट्रमंत्री वगैरे होता येतं का ते पाहावं...

प्रत्येक देशाच्या दौऱ्यावर जाऊन सकाळी ओठांची कसरत... दुपारची डिनर डिप्लोमसी पुन्हा संध्याकाळी गाठीभेटी... आणि रात्रीची शाही मेजवानी.. किती मज्जा नाही डिनर डिप्लोमसीची...!

चकोर

 
</text>
</doc>
