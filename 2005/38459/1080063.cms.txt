<doc>
<docno>1080063.cms.txt</docno>
<text>
 
महामुंबई
बांगलादेशींना महिन्याभरात परत पाठवा
[ Sunday, April 17, 2005  01:20:19 am]


म. टा. प्रतिनिधी

मुंबई : बांगलादेशीयांच्या वाढत्या घुसखोरीचा धोका राज्याचे मुख्यमंत्री व उपमुख्यमंत्री या दोघांनीही मान्य केला असल्यामुळे या घुसखोरांना मे महिन्याच्या अखेरीपर्यंत मायदेशी परत पाठविण्यात यावे, अशी मागणी प्रदेश भाजपच्या कार्यकारिणीने केली आहे.

प्रदेश भाजपच्या कार्यकारिणीची बैठक मुंबईत सुरू असून तेथे याबाबतचा ठराव मंजूर करण्यात आला. बैठकीस प्रमोद महाजन, भाई गिरकर यांच्यासह 262 पदाधिकारी उपस्थित आहेत. डान्स बारवर बंदी घालण्याची घोषणा करताना, बारबालांपैकी बहुसंख्य बांगलादेशी असल्याचे उपमुख्यमंत्री आर. आर. पाटील यांनी मान्य केले आहे. शहरातील बांगलादेशींची संख्या लाखाच्या पुढे गेली असून ईशान्य भारतात बांगलादेशींच्या घुसखोरीमुळे जसे बदल झाले आहेत, तशीच स्थिती मुंबईत होऊ लागली आहे. यातून अतिरेकी कारवायांना पोषक स्थिती निर्माण होत असल्याने या घूसखोरांना ताबडतोब देशाबाहेर हाकलण्यात यावे, असा ठराव बैठकीत करण्यात आल्याचे सरचिटणीस एकनाथ खडसे यांनी सांगितले.

' सर्वाधिक भ्रष्टाचारी सरकार ' अशीच राज्यातील आघाडी सरकारची ओळख असून, निवडणुकीच्या काळात जनतेला दिलेली आश्वासने या सरकारने मोडली आहेत. मुंबई बंदारातून झालेली क्षेपणास्त्रांची चोरी, गावागावात पडत असलेले दरोडे, केबल उद्योगातील गँगवार यावरून कायदा आणि सुव्यवस्थेचा बोजवारा उडाल्याचेही स्पष्ट होत असल्याचे बैठकीत मंजूर करण्यात आलेल्या ठरावात म्हटले आहे.

 
</text>
</doc>
