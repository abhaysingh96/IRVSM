<doc>
<docno>1080269.cms.txt</docno>
<text>
 
महामुंबई: मुंबई टाइम्स
ठाण्यात आयटीला बूम
[ Sunday, April 17, 2005  06:01:03 pm]


रवींद मांजरेकर

ठाणे : कॉल सेण्टर्स आणि बीपीओ कंपन्यांनी ठाण्यातील घोडबंदर रोड आणि वागळे इस्टेट भागात मोर्चा वळवला असून इथे येणाऱ्या आयटी बूममुळे येत्या दोन- तीन वर्षांच्या काळात या भागात सुमारे 18 हजार नव्या नोकऱ्या निर्माण होतील, असा अंदाज आयटी इण्डस्ट्रीतल्या तज्ज्ञांनी वर्तवला आहे. जोगेश्वरी-विक्रोळी लिंक रोडमुळे ' ईस्ट- वेस्ट ' प्रवास सुलभ होणार असून त्याचाही लाभ या नव्या इण्डस्ट्रीला मिळणार आहे.

एकेकाळी ठाण्यात जिथे मोठा मॅन्युफॅक्चरिंग सेक्टर होता, तिथे आता ही सव्हिर्स इण्डस्ट्री मोठ्या प्रमाणात बस्तान मांडणार आहे. त्यात अर्थातच कॉल सेण्टर्स आणि आयटीशी निगडित उद्योग येणार आहेत.

ठाण्यात घोडबंदर रोडवर कॉन्व्हर्जन्स, मॅचस्टेक, आय टू, लॉकिम, टीसीएस, अॅडव्हेण्टिटी या कॉल सेण्टर्सचा वाढता पसारा लक्षात घेता या अंदाजात तथ्य असल्याचं मत ' लॉकिम ' चे सीओओ उदय निरगुडकर यांनी व्यक्त केलं. आयटी क्षेत्रात पंधरा ते वीस हजार नोकऱ्या आणि त्यामुळे निर्माण होणाऱ्या इतर पूरक व्यवसायांमध्ये पाच हजार नोकऱ्या उपलब्ध होतील, असंही ते म्हणाले.

या पट्ट्यात दशकभरापूवीर् ऑईल, ग्लास, केमिकल, फार्मा या कंपन्या मोठ्या प्रमाणावर होत्या. त्यातील बहुतांश कंपन्या कामगार- मालक संबंध, जागतिकीकरण, तंत्रज्ञानाचा विकास यामुळे बंद पडल्या. त्यांच्या जागांवर कॉम्प्लेक्स उभे राहिलेत. याच जागांवर आता कॉल सेण्टर्स उभारली जात आहेत. याच भागात व्होडाफोन आणि कॅपिटा या दोन कंपन्यांची कॉलसेण्टर्सही येऊ घातली आहेत.

वाशी-महापे, पवई, अंधेरी, मालाड आणि विक्रोळी ते घोडबंदर रोड ही कॉल सेण्टर्सची पाच ' हब ' आहेत. पश्चिम उपनगरांपेक्षा पूर्व उपनगरांमध्ये कॉल सेण्टर्सची वाढ मोठ्या प्रमाणावर होत आहे. त्यामुळे विक्रोळी ते घोंडबंदर रोड या पट्ट्यातील जुन्या कारखान्यांमध्ये कॉल सेण्टर्स थाटली जात आहेत. वॉशिंग्टन, न्यूयॉर्क, लंडन, सिडनी इथे अशा पद्धतीनेच कॉल सेण्टर्सचं जाळं उभं राहिल्याचं निरीक्षण निरगुडकर यांनी नोंदवलं.

त्या बदलांच्या धतीर्वर ठाण्याचा विचार केला, तर सध्याचं या भागाचं वातावरण कॉल सेण्टर्सच्या वाढीला पोषक आहे. नवनवीन हाऊसिंग कॉम्प्लेक्स, मल्टिप्लेक्स यामुळे इकडचं वातावरण बदलत आहे. कापडगिरण्या हे जसं एकेकाळी मुंबईचं वैभव होतं, तसाच प्रकार कॉल सेण्टर्सच्या बाबतीत विक्रोळी-घोडबंदर मार्गावर पाहायला मिळेल, असंही निरगुडकर म्हणाले.

त्यासाठी वागळे इस्टेट भागात आजारी कंपन्यांना पॅकेजेस देऊन आयटी क्षेत्राला प्राधान्य मिळेल, अशी पावलं उचलण्याची गरज आहे. सहाजिकच धोरण ठरवणारे, बिल्डर्स, राजकारणी आणि करिअर करू इच्छिणारे तरुण यांनी जबाबदारीने या बदलांचं भान ठेवलं पाहिजे. मराठी तरुणांनी वेळीच या संधीचा फायदा घेतला नाही, तर त्या संधीसुद्धा परप्रांतियांकडे जातील. एवढंच नव्हे तर या क्षेत्राचा विकास होण्यासाठी प्रोत्साहन दिलं नाही, तर ते उद्योग बंगलोर, हैदराबादकडेच जातील, अशी भीती निरगुडकर यांनी व्यक्त केली.

 
</text>
</doc>
