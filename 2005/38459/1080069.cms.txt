<doc>
<docno>1080069.cms.txt</docno>
<text>
 
विज्ञान-तंत्रज्ञान
रोगमुक्तीचं पितळ उघडं!
[ Sunday, April 17, 2005  01:24:11 am]


तांब्याच्या भांड्यात साठवलेले पाणी पिणे आरोग्यासाठी हितकर आहे, हे भारतीयांना पूर्वापार माहित आहे. त्यामुळे भारतीयांच्या वापरात तांब्याची भांडी आहेतच. पण भारतीय स्वयंपाकघरातून सध्या हद्दपार झालेली पितळेची भांडीही आरोग्यदायी पाणी साठवण्यासाठी अतिशय चांगली आहेत, असे नव्या संशोधनानेही सिद्ध झाले आहे.

मायक्रोबॉयलॉजिस्टनी केलेल्या संशोधनात असं आढळलं आहे की पितळी भांड्यात साठवलेलं पाणी हे पाण्यामधून फैलावू शकणाऱ्या अनेक रोगजंतूंना रोखू शकते. विकसनशील देशांत तर प्लॅस्टिकच्या पिंपांना ही भांडी अतिशय उपयुक्त पर्याय ठरणारी आहेत. जगात गरीब देशांत दरवर्षी डायरियाने 20 लाख मुलांचा अंत ओढवतो. पिण्याच्या अशुद्ध पाण्यामुळे अथवा शुद्ध पाणी साठवण्याच्या अयोग्य पद्धतींमुळे असे रोग फैलावतात. पितळ हे त्यावर उत्तम मात करू शकते, असे या संशोधक पथकाचे प्रमुख रॉब रीड यांनी सांगितले. भारतातील खेड्यांमध्ये फिरतानाच आपल्याला पितळी भांड्यांचा हा गुण समजला आणि त्यावर संशोधन करण्याची इच्छा झाली, असेही रीड यांनी आवर्जून सांगितले.

( वृत्तसंस्था)

 
</text>
</doc>
