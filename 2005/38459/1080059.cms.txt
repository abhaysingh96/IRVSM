<doc>
<docno>1080059.cms.txt</docno>
<text>
 
महामुंबई
कामगार आयुक्त नव्हेत, हे तर मालकांचे आयुक्त!
[ Sunday, April 17, 2005  01:18:27 am]


म. टा. प्रतिनिधी

मुंबई : कामगार आयुक्तांच्या कार्यालयावर टीकेची झोड उठवताना हे कार्यालय ' मालक आयुक्तांचे ' कार्यालय बनले असल्याचा आरोप शुक्रवारी विधान परिषदेत करण्यात आला.

मुंबईतील रे रोड येथील ब्रिटानिया कंपनीचा विभाग बंद करण्यास कामगार आयुक्तांच्या कार्यालयाने दिलेल्या परवानगीच्या अनुषंगाने शिवसेनेचे ज्येष्ठ सदस्य मधुकर सरपोतदार, तसेच विलास अवचट, अरविंद सावंत आदी सदस्यांनी प्रश्ान् विचारला होता. कामगार आयुक्तांच्या कार्यालयाने दिलेल्या परवानगीला औद्योगिक कोर्टाने स्थगिती दिली असल्याकडे सभागृहाचे लक्ष वेधत, कामगार आयुक्तांचे कार्यालय हे मालकधाजिर्णे बनले असल्याचा आरोप सरपोतदार यांनी केला. तर या कार्यालयात ' महानंद ' मधील शिवाजी तळेकर याचे बाप बसले असल्याची टीका करीत, या कार्यालयातील सर्व अधिकाऱ्यांची लाचलुचपत प्रतिबंधक विभागाकडून चौकशी करण्याची मागणी राष्ट्रवादी काँग्रेसचे जीतेंद आव्हाड यांनी केली.

या कार्यालयाने गेल्या दोन वर्षांत कारखाने बंद करण्यास दिलेल्या परवानग्यांचा तपास करण्याची मागणीही सदस्यांकडून करण्यात आली. त्यावर मागच्या काळात चुकीचे निर्णय झाले असतील तर त्याचा आढावा घेण्याची तयारी कामगारमंत्री गणेश नाईक यांनी दाखविली. एखाद्या मालकाने उद्योग बंद करण्याची परवानगी मागितल्यास त्याचा प्रस्ताव आपल्यासमोर आणल्याशिवाय त्याला मंजुरी देण्यात येऊ नये, असे आपण कामागर आयुक्तांना सांगितले असल्याचेही नाईक म्हणाले.

नॅशनल रेयॉनची जमीन विक्री

कल्याण येथील नॅशनल रेयॉन या कंपनीची यंत्रसामुग्री कालबाह्य झाली असून तिचे आधुनिकीकरण करण्याची गरज आहे. यासाठी कंपनीच्या मालकीची 325 एकर जमीन विकण्याचा व्यवस्थापनाचा विचार आहे. मात्र, आलेला पैसा आधुनिकीकरणासाठीच वापरला जाईल आणि कंपनी बंद करण्यास परवानगी दिली जाणार नाही, अशी ग्वाही नाईक यांनी या बाबतच्या प्रश्ानवर दिली. शिवसेनेचे दिवाकर रावते व इतर सदस्यांनी हा प्रश्ान् विचारला होता.

कंपनीने शेतकऱ्यांकडून 425 एकर जमीन विकत घेतली होती. मात्र, तिचा आता इतर वापर होणार असल्याने जागेच्या विक्रीतून येणाऱ्या रकमेपैकी निम्मी रक्कम शेतकऱ्यांना देण्यात यावी, अशी सूचना सभापती शिवाजीराव देशमुख यांनी यावेळी केली.

 
</text>
</doc>
