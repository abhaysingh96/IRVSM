<doc>
<docno>1080306.cms.txt</docno>
<text>
 
धावते जग
आत्मपरीक्षणाचा आव
[ Sunday, April 17, 2005  07:45:59 pm]


गेल्या वर्षी झालेल्या लोकसभा आणि नंतर झालेल्या विधानसभा निवडणुकांत मतदारांनी बहुतेक पक्षांना धक्के दिल्याचा परिणाम म्हणून या पक्षांतील अंतर्गत असंतोषाला वाचा फुटू लागली आहे.

भाजप, काँग्रेस, शिवसेना या पक्षांतील वाद ही याची ताजी उदाहरणे. मात्र यामुळे या पक्षांच्या नेतृत्वात आत्मपरीक्षणाची प्रक्रिया सुरू झाली असेलच, तर त्याचे जाहीर प्रत्यंतर आलेले नाही. परंतु राष्ट्रीय जनता दलाला बिहार विधानसभेच्या नुकत्याच झालेल्या निवडणुकीत पराभव पत्करावा लागल्यानंतर, त्या पक्षाच्या कार्यर्कत्यांतील असंतोष जसा पाटणा येथे नुकत्याच झालेल्या पक्षाच्या बैठकीत उघडपणे व्यक्त झाला, तसाच पक्षाध्यक्ष लालूप्रसाद यादव यांनी आत्मदोष पत्करून केलेले पराभवाचे विश्लेषणही.

लालूंच्या या विश्लेषणात प्रांजळपणा किती आणि प्रांजळपणाचा आव आणीत कार्यर्कत्यांतील असंतोषावर मलमपट्टी करण्याची चलाखी किती, हा वादाचा मुद्दा होऊ शकतो. मात्र बिहारमधील मतदारांनी आपल्या पक्षाला नाकारले आहे, याची त्यांनी प्रथमच कबुली दिली आहे.

अर्थात सर्वच पक्षांना मतदारांनी नाकारले आहे आणि तुलनेने राष्ट्रीय जनता दलाला कमी नाकारले आहे, अशी पुस्ती जोडून त्यांनी स्वत:चे व कार्यर्कत्यांचे समाधान करण्याचा प्रयत्नही केला आहे.

चुकीच्या उमेदवारांची निवड, हे पराभवाचे मुख्य कारण असल्याचे त्यांचे निदानही अर्धसत्य आहे. यापुढे उमेदवारांकडून अर्ज मागवून निवड करण्याऐवजी, जिल्हा स्तरावरील समित्यांकडून शिफारसी मागवून ती केली जाईल, असे त्यांनी जाहीर केले.

बिहारमधील सुमारे एक तपाच्या सत्ताकाळात निर्णयप्रक्रियेचे कंदीकरण झाले आणि त्यामुळे योग्य उमेदवार कोण हे पक्षनेतृत्वाला म्हणजे त्यांना कळले नाही, याची ही एक प्रकारे अप्रत्यक्ष कबुलीच आहे.

पक्षातील दगाबाजीमुळे अनेक उमेदवारांचा पराभव झाला, असेही त्यांनी म्हटले आहे. या दगाबाजांत त्यांच्या मुख्यमंत्री पत्नीचे बंधूही त्यांना अभिप्रेत होते काय, हे स्पष्ट झालेले नाही. पण पक्षातील नातेवाईकबाजीमुळे सच्चे कार्यकर्ते दुरावले, हे त्यांनी उघडपणे मान्य केलेले नाही. शिवाय सरकार म्हणून केलेल्या कारभाराविषयी जनतेने आपली नाराजी नोंदवली, या मुख्य कारणाची नोंद लालूंनी घेतलेली दिसत नाही.

पक्षांतर्गत बेशिस्त आणि कलहाचे दर्शन या बैठकीत घडले, पण थेट लालूंच्या नेतृत्वाला आव्हान नसल्यामुळे, मर्यादित प्रांजळपणाचा आश्ाय घेत संतप्त कार्यर्कत्यांना अन्य नेत्यांवर टीका करायला त्यांनी वाव दिला आणि योग्य कारवाईचे आश्वासनही दिले.

पक्षांतर्गत असंतोषातील वाफ काढून घेण्याचा आणि नको असलेल्या नेत्यांना इशारा देण्याचा हेतू यामुळे निश्चितच साध्य झाला.

 
</text>
</doc>
