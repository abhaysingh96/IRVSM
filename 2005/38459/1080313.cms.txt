<doc>
<docno>1080313.cms.txt</docno>
<text>
 
अग्रलेख
गोविंदाचा उमाळा कोणासाठी?
[ Sunday, April 17, 2005  07:50:28 pm]


मुंबईसह संपूर्ण महाराष्ट्रातील डान्सबार बंद करण्याच्या महाराष्ट्र सरकारच्या निर्णयानंतर उडालेल्या धुराळ्यात आता सिनेस्टार गोविंदाही सामील झाला आहे! अर्थात केवळ चित्रपट अभिनेता म्हणून गोविंदाने हे मत व्यक्त केले असते, तर त्याकडे फारसे कोणी लक्षही दिले नसते. पण गेल्या लोकसभा निवडणुकीत गोविंदा हा उत्तर मुंबईतून निवडून आल्यामुळे आता एक जबाबदार लोकप्रतिनिधी या नात्याने त्याचे मत विचारात घ्यावेच लागते.

' बारबालांच्या रोजीरोटीचा प्रश्न् सुटत नाही, तोपर्यंत त्यांची सध्या मिळणारी रोजीरोटी हिरावून घेण्याचा कोणालाही अधिकार नाही! ' असे मत गोविंदाने व्यक्त केले आहे आणि त्याचा अर्थ स्पष्ट आहे. बारबालांच्या पुनर्वसनाची पर्यायी व्यवस्था उभी राहेपावेतो डान्सबार सुरूच राहावेत, अशी अप्रत्यक्ष मागणी करून गोविंदाने आपल्याच पक्षाच्या सरकारला अडचणीत आणले आहे.

महाराष्ट्रात सध्या काँग्रेस आणि राष्ट्रवादी यांच्या आघाडीचे सरकार असून, बारबंदीच्या कामी पुढाकार घेणारे उपमुख्यमंत्री हे राष्ट्रवादीचे ज्येष्ठ नेते आहेत. त्यामुळेच गोविंदाने आव बारबालांबद्दलच्या कळवळ्याचा आणला असला, तरी त्याच्या मागणीला राजकीय झालरही आहे, हे विसरून चालणार नाही ; कारण गृहखात्याची धुरा सांभाळणाऱ्या राष्ट्रवादी काँग्रेसच्या बड्या नेत्याच्या विरोधात जातानाच त्यांनी विरोधी पक्षनेते नारायण राणे तसेच भारतीय जनता पक्षाचे नेते गोपीनाथ मुंडे यांच्या सुरातही सूर मिळवला आहे! हा आर. आर. पाटील यांना कोंडीत पकडण्याचा डाव आहे काय, याचाही या पार्श्वभूमीवर विचार करावा लागेल ;

कारण राष्ट्रीय महिला आयोगाच्या माजी अध्यक्ष पूणिर्मा अडवाणी यांच्या बरोबरीने विद्यमान अध्यक्ष आणि काँग्रेसच्या दिल्लीतील एक नेत्या गिरिजा व्यास यांनीही या बारबालांबाबत सहानुभूतीचीच भूमिका घेतली आहे. एवढेच नव्हे, तर श्रीमती व्यास यांनी या संदर्भात महाराष्ट्र सरकारला आपली भूमिका स्पष्ट करायला सांगितले आहे.

बारबालांविषयी सहानुभूती बाळगणे अयोग्य नाही. मात्र पुनर्वसनाच्या नावाने त्यांना पुढे करून बारमालक आणि त्यांचे भ्रष्ट, खुशालचेंडू आश्ायदाते यांचे हितसंबंध जपण्याच्या डावाला हातभार लावण्याचे प्रयत्न उधळूनच लावले पाहिजेत.

समाजातील विकृतींना वाट करून देण्याचा डान्सबार हा एक मार्ग आहे, असे मतलबी तत्त्वज्ञान सांगणारा गोविंदा, बारबालांच्या ' रोजीरोटीच्या प्रश्न ' कडे कोणत्या दृष्टीने बघतो, हे स्पष्ट झाले आहे.

बारमालकांचीच ही दलाली आहे. कोणताही ' व्यवसाय ' बंद करताना, समाजाला त्यापासून होणारे दीर्घकालीन फायदे आणि तोटे यांचा विचार करावा लागतो. डान्सबार बंद केल्यामुळे अनेक बारबाला रोजगाराला मुकतील, हे खरे असले तरी या व्यवसायाशी अतूटपणे जोडल्या गेलेल्या गुन्हेगारी जगताच्या आणि बेहिशेबी पैशाच्या अपरिहार्य सावटापासूनही त्यापैकी अनेक वाचू शकतील.

डान्सबारवरील बंदीचे स्पष्टीकरण करताना आर. आर. पाटील यांनी तरुणांच्या आयुष्याची लागणारी वाट आणि धुळीस मिळणारे अनेक संसार यांची उदाहरणे दिली आहेत. त्यांना केवळ डान्सबारना आश्ाय देणारेच अभिपेत असू नयेत, तर बारबालाही असायला हव्यात.

बारबालांचे पुनर्वसन ही डान्सबारबंदीची पूर्वअट होऊ शकत नाही, मात्र त्यांना रोजगाराच्या उपलब्ध संधींकडे वळवणे वा त्यासाठी त्यांना सक्षम करणे, हे काम स्वयंसेवी संस्था करीत असतील, तर त्यांना सरकार मदतीचा हात देऊ शकते.

गोविंदा यांनी त्यांची संपत्ती आणि प्रतिष्ठा अशा स्वयंसेवी उपक्रमांसाठी वापरली, तर बारबालांचे ते सच्चे हितचिंतक ठरतील.

 
</text>
</doc>
