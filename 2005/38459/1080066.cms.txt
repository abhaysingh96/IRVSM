<doc>
<docno>1080066.cms.txt</docno>
<text>
 
महामुंबई
एका दिवसात डझनभर विधेयकांना मंजुरी
[ Sunday, April 17, 2005  01:21:46 am]


म. टा. प्रतिनिधी

मुंबई : विधिमंडळात कायदे बनविण्याचे काम चालते आणि त्याचेच प्रत्यंतर शनिवारी विधिमंडळाच्या दोन्ही सभागृहात येऊन तब्बल 12 ते 13 विधेयके दिवसभरात मंजूर करण्यात आली. मात्र, या ' कार्यक्षमतेला ' कंटाळून अखेर विरोधी पक्षांनी विधानसभेत सभात्याग केला ; तर विधानपरिषदेत सभागृहातच ठिय्या धरला होता.

विधिमंडळाच्या दोन्ही सभागृहांनी विधेयकांना मंजुरी दिल्यानंतर त्याचे कायद्यात रुपांतर होते. त्यामुळे विधेयकांना मंजुरी देण्यापूवीर् त्यावर सभागृहात सखोल चर्चा होणे अपेक्षित असते, किंबहुना तेच विधिमंडळाचे काम मानले जाते. मात्र, शनिवार हा विधिमंडळाच्या अर्थसंकल्पीय अधिवेशनाचा अखेरचा दिवस असल्याने राहिलेले कामकाज उरकून घेण्याचा प्रयत्नात अनेक विधेयके चर्चा न करताच मंजूर करण्यात आली. या प्रकाराबद्दल विरोधी पक्षांकडून तीव्र नाराजी व्यक्त करण्यात आली.

विधेयके मंजूर करायची असल्याने सकाळी 10 वाजताच विधानपरिषदेचे कामकाज सुरू करण्यात आले होते. तरीही सायंकाळी सहा वाजण्याच्या सुमारासही सात विधेयकांचे कामकाज शिल्लक होते. त्यातच ' महाराष्ट्र अत्यावश्यक सेवा परिरक्षण ' विधेयकावरील तुलनेने बरीच लांबली, या विधेयकातील तरतुदी लोकशाहीविरोधी असल्याची टीका विरोधी सदस्यांनी केली. चचेर्च्या अखेरीस विधेयक मंजुरीसाठी पुकारताच विरोधी सदस्यांनी मतदानाची मागणी केली. त्यामुळे सरकारची धावपळ उडून बाहेर फिरत असलेल्या सदस्यांना पाचारण करावे लागले. अखेर 19 विरुद्ध 14 मतांनी विधेयक मंजूर करण्यात आले.

मात्र, त्यानंतर पुढची विधेयके पुकारण्याचा प्रयत्न होताच, शिवसेनेचे दिवाकर रावते यांनी त्याला विरोध केला. नियमाप्रमाणे विधानसभेने विधेयक मंजूर केल्यानंतर दोन दिवसांनी ते विधान परिषदेत मांडले गेले पाहिजे. अपवादात्मक परिस्थिती असेल तर सभापती हा नियम शिथील करू शकतात. पण, सहा-सहा विधेयके अशा पद्धतीने फारशी चर्चा न करता मंजूर करणे योग्य नाही, असे ते म्हणाले. त्यावर आपण याबाबतचा नियम शिथील केला आहे, असे सांगत विधेयके पुकारण्याचे आदेश त्यांनी दिले. त्यामुळे संतप्त झालेल्या रावते यांनी दोन वेळा आपल्या हातातील कागदपत्रे हवेत भिरकावून दिली. त्यामुळे सत्ताधारी सदस्यांनी त्यांच्या विरोधात घोषणा सुरू केल्या. त्यातच विधेयकांचे वाचन सुरू करण्यात आल्यामुळे संतप्त विरोधी सदस्यांनी सरकारच्या विरोधात घोषणा देत सभापतींच्या आसना-समोरच बैठक मारली. या सदस्यांच्या घोषणांमुळे सभागृहात गोंधळ उडाला असतानाच पुढच्या काही मिनिटांत सहा विधेयके मंजूर करून नंतर सभागृह संस्थगित करण्यात आले.

विधानसभेतही ठरलेल्यापेक्षा अधिक विधेयके मांडण्याचा सरकारकडून प्रयत्न झाल्याने विरोधी पक्षनेते नारायण राणे यांनी त्याला आक्षेप घेतला. मात्र, तरीही कामकाज रेटण्याचा प्रयत्न झाल्याने विरोधी सदस्यांनी सभात्याग केला. त्यानंतर मात्र सरकारने माघार घेतली आणि अध्यक्ष बाबासाहेब कुपेकर यांनी या सभागृहाचे कामकाज संस्थगित केले.

 
</text>
</doc>
