<doc>
<docno>1080114.cms.txt</docno>
<text>
 
क्रीडा
आजची 'खमंग खिचडी' कोणाच्या पानात?
[ Sunday, April 17, 2005  02:11:04 am]


संजीव कपूर

लाजवाब टप्प्यावर पोहोचलेली भारत-पाकिस्तान मालिका रविवारी धम्माल उडवणार हे नक्की. पाकने आघाडी घेतली असली, तरी शेवटचा सामना जिंकणं भारतासाठी ' डू ऑर डाय ' चा मामला बनलाय. दोन्ही देशातील सामने नेहमीच ' खमंग खिचडी ' सारखे असतात. अर्थात आजची खिचडी कोणाच्या पानात वाढली जाते, याची उत्कंठा आहे!

कोणत्याही क्रिकेटरसिकाप्रमाणे मी जीव ओतून सामने पाहतो. त्यातील उत्स्फूर्तता, टेन्शन सगळं सगळं मी एन्जॉय करत असतो. त्यात भारत-पाकसारखे पारंपरिक प्रतिस्पधीर् असल्यावर ' और क्या चाहिए '? सर्वच दृष्टीने आजचा सामना महत्त्वाचा आहे. कानपूरची शाहिद आफ्रिदीची फटकेबाजी ' तुफान ' शब्दाला लाजवणारी ठरवणारी होती. पण भारतही काही कच्चा खिलाडी नाही... आपल्या सर्वश्रेष्ठ फलंदाजीचा ' जलवा ' कधीही सामन्याचं भवितव्य बदलून टाकू शकेल.

या मालिकेत 300 किंवा त्यावरची धावसंख्या अपुरी भासतेय. अशा वेळी दिल्लीतील कोटला स्टेडियमवरील उडणाऱ्या धावांच्या धुरळ्याकडेही सर्वांचं लक्ष लागलंय. त्यामुळे हा सामना झणझणीत होईल, हे सांगायला नको!

पाक संघाचे हौसले एकदम बुलंद असल्याने भारतीय संघ चिंतेत असणं स्वाभाविक आहे, पण आपणही ' हम भी कुछ कम नहीं ' च्याच पवित्र्यात असणार. शेवटचा सामना पाहण्यासाठी पंतप्रधान डॉ. मनमोहन सिंग आणि पाकिस्तानचे राष्ट्राध्यक्ष परवेझ मुशर्रफ उपस्थित राहणार आहेत. त्यामुळे दोन्ही संघावरचं टेन्शन वाढलेलंच असेल. एकाला मालिका खिशात टाकायचं दडपण, तर दुसऱ्याला मालिका बरोबरीत सोडवण्याचं टेन्शन. या धगीत काय होईल याचा अदमास येणं कठीणच आहे.

क्या आप है तय्यार ?

सुरुवातीचे दोन सामने जिंकून भारताने आघाडी घेतली. ती लिलया कमी करून पाकने आपलं अस्तित्त्व दाखवलंच. त्यामुळेच हा सामना कमालीचा चुरशीचा होणार आहे. पिछाडीवरील भारताला अंतिम सामन्यात बाजी मारण्यासाठी जिद्द आणि तडफेने खेळणं आवश्यक आहे. फॉर्मात नसलेल्या गांगुलीच्या गैरहजेरीत राहुल दविड संघाचं नेतृत्व करतोय. त्याला कानपूरमध्ये यश मिळालं नाही. आता काय होतंय ते बघूया.

कोटल्याचं मैदान फलंदाजीसाठी अनुकूल मानलं जातं. अशावेळी भारताने सात फलंदाज खेळवले पाहिजेत, असं म्हणतात. माझ्या मते सहा फलंदाज आणि पाच गोलंदाज खेळवले पाहिजेत. ढोणीने यष्टीरक्षक आणि उत्तम फलंदाज म्हणून कर्तृत्व सिद्ध केलंय. कुंबळेने कोटला मैदानावर याआधी आपली जादू दाखवलीय. माझ्या मते झहीर, बालाजीसह इरफानचा समावेश असावा. त्याचवेळी कैफबरोबर युवराजनेही आपल्या फलंदाजीचं ' पाणी ' दाखवण्याची वेळी आलीय. त्यामुळे प्रथम फलंदाजी घेतल्यास भारताला 350 च्यावर धावा काढण्याची (नव्हे, कुटण्याची) गरज आहे. दुसरीकडे शाहिद आफ्रिदीच्या फटकेबाजीचा ' मसाला ' फारच तिखट वाटला असेल. भारतीय गोलंदाजांना त्या तिखटावर जालीम उपाय शोधण्याची गरज आहे. त्यात नावेद उल हसन, रझ्झाक यांची गोलंदाजी कारल्याप्रमाणे कडू ठरतेय. पुन्हा सामीचा समावेश झाल्यास आपल्या फलंदाजांचं काय होईल ?

या सर्व रेसिपीतून निर्माण होणारी डिश नक्कीच चविष्ट असेल, नाही का ? फक्त त्यासाठी वाट पाहायची ती सामना सुरू होण्याची. मी तर जय्यत तयारीने संपूर्ण दिवस टीव्हीसमोर घालवणार आहे. पण तुमचं काय ? क्या आप है तय्यार ?

 
</text>
</doc>
