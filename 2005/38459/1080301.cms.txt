<doc>
<docno>1080301.cms.txt</docno>
<text>
 
धावते जग
हवाई क्रांती
[ Sunday, April 17, 2005  07:39:06 pm]


केंदीय मंत्रिमंडळातील जे काही थोडे मंत्री काम करताना दिसतात, त्यात हवाई वाहतूक मंत्री प्रफुल्ल पटेल यांचे नाव घ्यावे लागेल.

भारत आणि अमेरिका यांच्यात हवाई क्षेत्रात गेल्या आठवड्यात झालेला करार पटेल यांच्या दृष्टीने महत्त्वाचा मानायला हवा.

दोन्ही देशांत गेल्या 50 वर्षांत असा करार झाला नव्हता, यावरून याचे महत्त्व लक्षात येते. दोन्ही देशांतील विमानसेवांना परस्परांच्या कोणत्याही विमानतळावर उतरण्याची वा उड्डाण करण्याची मुभा याद्वारे मिळणार आहे. याचा फायदा जसा एअर इंडियाला होईल, तसाच डेल्टा, नॉर्थवेस्ट एअरलाइन्स या अमेरिकन विमान कंपन्यांनाही होईल.

डेल्टाने तर न्यूयॉर्कहून चेन्नईसाठी रोज उड्डाण निश्चित केले आहे. नॉर्थवेस्टने बंगलोरला रोज तर काँटिनेंटल एअरलाइन्सने नवी दिल्लीला रोज एक फ्लाइट निश्चित केली आहे.

भारतातील खाजगी विमानसेवांनाही काही कालावधीनंतर अमेरिकन विमान-तळाकडे झेप घेता येईल. जेट एअरवेजला ब्रसेल्समागेर् न्यूयॉर्कला जाण्याची परवानगी मिळाली आहे. सध्या ज्या शहरांत भारतीय विमान उतरत नाही, त्या शहरांतही थेट जाणे आता शक्य होणार आहे.

सध्या एअर इंडियाची दर आठवड्याला 28 उड्डाणे अमेरिकेसाठी होतात, ती संख्या 37 वर जाईल. वॉशिंग्टन, सॅन फ्रान्सिस्को, ह्युस्टन येथे थेट सेवा पुरविणे ' एअर इंडिया ' ला शक्य होणार आहे.

भारतातून अमेरिकेकडे जाणाऱ्यांची संख्या वाढली आहे. एक ऑक्टोबर 2003 पासून पुढच्या वर्षभरात अमेरिकेकडून तीन लाख लोकांना ' नॉन इमिग्रंट ' प्रकारातले व्हिसा देण्यात आले. ही संख्या दरवर्षी वाढतेच आहे. हे व अन्य व्हिसा मिळणाऱ्यांत जसे विद्यार्थी आहेत, तसेच उद्योग वा केवळ पर्यटनासाठी जाणारेही आहेत.

अमेरिकेहून येणारेही प्रामुख्याने पर्यटकच असतात. प्रवाशांची संख्या वाढत असताना विमानसेवा मात्र तशा मर्यादित होत्या. आता नवनवीन शहरे या कराराद्वारे जोडली गेल्याने पर्यटन आणि उद्योगधंद्यांना चालना मिळेल.

आणखी एक फायदा म्हणजे विमानसेवा वाढल्या की त्यांच्यातील स्पर्धा वाढेल व तिकिटाचे दर कमी होतील. युरोपीय देशांतील लुफ्तान्सा, एअर फ्रान्स, ब्रिटिश एअरवेज या सर्वांनी भारतातल्या सेवा वाढविण्याचे ठरविले आहे. याचा एकत्रित फायदा ग्राहकांनाच होत आहे. प्रश्ान् एवढाच आहे की, ज्या वेगाने प्रवाशांची संख्या वाढत आहे, त्या वेगाने अमेरिका व्हिसा देणार आहे काय ? तो न दिल्यास नुसत्या विमानसेवा वाढवून उपयोग होणार नाही.

 
</text>
</doc>
