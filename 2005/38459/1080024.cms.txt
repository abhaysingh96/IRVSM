<doc>
<docno>1080024.cms.txt</docno>
<text>
 
महाराष्ट्र
राजकीय दिवाळखोरीमुळे 'अंधश्रद्धा' विधेयक बारगळले
[ Sunday, April 17, 2005  12:58:57 am]


सातारा : महाराष्ट्राच्या विधानसभेत अंधश्रद्धा विरोधी विधेयकाला झालेला विरोध वेदनादायी व पुरोगामी महाराष्ट्राचे पाऊल मागे खेचणारा आहे. आपलेच सरकार मांडत असलेल्या विधेयकाला दोन्ही काँगेसच्या आमदारांनी विरोध करावा व मुख्यमंत्री विलासराव देशमुख यांनी तोंडात मिठाची गुळणी धरून गप्प बसावे, ही बाब तर सत्ताधारी आघाडीच्या राजकीय दिवाळखोरपणाची आहे, अशी घणाघाती टीका महाराष्ट्र अंधश्रद्धा निर्मूलन समितीचे कार्याध्यक्ष नरेंद दाभोळकर यांनी पत्रकाद्वारे केली आहे.

या विधेयकाबाबत सरकारने उदासीनता दाखवल्यास मुख्यमंत्र्यांनी विधेयकाबाबत स्पष्ट भूमिका घ्यावी यासाठी त्यांच्या मतदारसंघात जनआंदोलन उभारण्याचा इशाराही दाभोळकर यांनी दिला आहे. विद्यमान सत्ताधारी आघाडीच्याच यापूवीर्च्या सरकारने 15 ऑगस्ट 2003 ला ' अंधश्रद्धा निर्मूलनाचा कायदा केलेले भारतातील पहिले राज्य ' अशी जाहिरात प्रसिद्ध करून स्वत:ची पाठ थोपटून घेतली होती. 30 नोव्हेंबर 2004 रोजी एन. डी. पाटील यांच्या नेतृत्वाखालील शिष्टमंडळास मुख्यमंत्री देशमुख यांनी नागपूरच्या हिवाळी अधिवेशनात कायदा करण्याचे आश्वासन दिले होते.

हा कायदा कोणत्याही धर्माविरुद्ध नाही. तो जादूटोणा, काळीजादू अशा बाबींच्या विरोधात आहे, ही गोष्ट समितीने सर्व आमदारांना पत्र लिहून कळवली होती. या पार्श्वभूमीवर विधेयकामध्ये जे नाही, ते आहे असे गृहीत धरून त्यास होणारा विरोध हा राजकीय आहे, असे या पत्रकात म्हटले आहे. तसेच लोकांच्या धामिर्क हक्काला बाधा आणणारा कोणताही कायदा कोर्टात कधीही टिकणारच नाही, ही घटनात्मक वस्तुस्थिती असताना व संकल्पित विधेयकात तसे काहीही नसताना होणारा विरोध समितीला अनाठायी वाटतो, असे दाभोळकर यांनी नमूद केले आहे.

 
</text>
</doc>
