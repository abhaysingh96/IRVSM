<doc>
<docno>1080451.cms.txt</docno>
<text>
 
महाराष्ट्र
पुणे विभागात एक लाख 97 हजार वाहनखरेदीची नोंद
[ Sunday, April 17, 2005  10:46:34 pm]


म. टा. प्रतिनिधी

पुणे : पुणे प्रादेशिक परिवहन विभागात मार्चअखेर संपलेल्या वर्षात एक लाख 97 हजार 296 नवीन वाहनांची नोंद झाली असून त्यामध्ये 77 टक्के दुचाकी असून 14 टक्के कार, जीप यांचा समावेश आहे.

पुणे प्रादेशिक परिवहन विभागात पुणे आणि सोलापूर जिल्ह्यांचा समावेेश होतो. पुण्यासह, पिंपरी- चिंचवड, बारामती, सोलापूर व अकलूज अशा पाच ठिकाणी कार्यालये आहेत. विभागात 190 कोटी रुपयांचे महसूल उद्दीष्ट देण्यात आले होते. त्यापैकी 178 कोटी रुपयांची वसुली झाली आहे. अवैध प्रवासी वाहतूक करणारी 12 हजार 427 वाहने तपासण्यात आली असून सात हजार 127 वाहने दोषी आढळली आहेत. दंड आणि करापोटी एक कोटी 51 लाखांची वसुली करण्यात आली आहे. आकर्षक नोंदणी क्रमांकासाठी सरकारी शुल्क ठरवण्यात आले असून त्यातून दीड कोटींचा महसूल मिळाला आहे.

पुण्यात कॉम्प्युटरद्वारे शिकाऊ लायसन्स देण्याचे काम सुरू करण्यात आले असून मार्चअखेर 43 हजार 553 अर्जदारांपैकी 34 हजार 87 अर्जदार उत्तीर्ण झाले आहेत. पीयूसी नसलेल्या 17 हजार 625 वाहनांवर दंडाची कारवाई करण्यात आली असून त्यामाध्यमातून 38 लाखांचा दंड वसूल करण्यात आला आहे.

 
</text>
</doc>
