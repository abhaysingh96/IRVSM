<doc>
<docno>1080019.cms.txt</docno>
<text>
 
महाराष्ट्र
कृष्णा निवडणुक आज
[ Sunday, April 17, 2005  12:55:18 am]


म. टा. वृत्तसेवा

कराड : आरोप-प्रत्यारोपांच्या फैरी, आव्हान- प्रतिआव्हानांचे तोफगोळे आणि आश्वासनांच्या कोसळलेल्या सरींनंतर कृष्णा सहकारी साखर कारखान्याच्या पंचवाषिर्क निवडणुकीचा प्रचार शांत झाला असून रविवारी सभासद मतदानाद्वारे आपला कौल मतपेटीत बंद करतील. मंगळवार 19 एप्रिलला या निवडणुकीचा निकाल लागेल.

आशिया खंडातील सर्वात मोठा सहकारी साखर कारखाना असणाऱ्या ' कृष्णा ' च्या निवडणूक प्रचाराचा गेला महिनाभर उडत असलेला धुरळा शुक्रवारी सायंकाळी खाली बसला.

सत्तारूढ ' सहकार पॅनल ' कारखान्याचे संस्थापक अध्यक्ष जयवंतराव भोसले व विद्यमान अध्यक्ष डॉ. सुरेश भोसले यांच्या नेतृत्वाखाली सत्ता अबाधित ठेवण्यासाठी तर विरोधी ' रयत पॅनल ' माजी मंत्री यशवंतराव मोहिते व युवक नेते डॉ. इंदजीत मोहिते यांच्या नेतृत्वाखाली कारखान्याची सत्ता आपल्याकडे खेचण्यासाठी पाय रोवून एकमेकांसमोर उभे ठाकले आहेत.

अधिकृत प्रचार शुक्रवारी सायंकाळीच संपला असला तरी नंतर दोन्ही गटांकडून अन्य मार्गांनी मतदारांशी संपर्क साधून त्यांना वश करण्यासाठी प्रयत्नांची शिकस्त चालू आहे. हुशार मतदारही येईल त्याला ' मी तुमचाच ' आहे असे ' आश्वासन ' देत आहेत.

' रयत ' आणि ' सहकार ' या दोन भावांच्या पारंपरिक प्रतिर्स्पध्यांचा निवडणुकीचा फड कारखान्याच्या क्षेत्रातील प्रत्येक गावात उभा राहिला. त्यामध्ये ' सत्ताहरणा ' वग चांगलाच रंगला.

सभासद मतदारांसमोर सत्ताधारी सहकार गटाने पाच वर्षांतील आपल्या विकासकामांचा पाढा वाचून दाखवला. उसाचा विक्रमी दर, कारखान्याची वाढीव गाळप क्षमता, उपपदार्थांची निमिर्ती, सभासदांना दोन रुपये किलोने साखरेची सुरू ठेवलेली सवलत, वेळेत ऊसतोड यासारख्या कामगिरीचा दाखला देऊन आणखी विकासासाठी आम्हालाच संधी द्यावी, असा आग्रह त्यांनी मतदारांना केला आहे.

तर विरोधी रयत गटाने कारखान्याच्या 225 कोटी रुपयांच्या कर्जाचा मुद्दा, ऊस विकास व भाग विकास रकमेची केलेली उधळपट्टी आदी मुद्दे मांडून सभासदांना सत्ता परिवर्तनाचे आव्हान केले आहे. मात्र, या गटाने ' मुक्त सभासद ' धोरणाने केलेल्या 13 हजार 528 सभासदांना या निवडणुकीत मतदानाचा हक्क नाही. त्यामुळे या गोटात चिंतेचे वातावरण आहे. त्यांना आधीच्या मतदारांसमोरच नशीब आजमावे लागणार आहे.

कारखान्याच्या या दोन पारंपरिक गटांशिवाय या निवडणुकीत शेतकरी संघटनेनेही आपले काही उमेदवार उभे केले आहेत. त्यांनी संपूर्ण पॅनल उभे न करता काही गटांत उमेदवार उभे केले आहेत. त्यामुळे सहकार व रयत या दोन प्रतिस्पधीर् गटांतील मते ' खाण्यास ' हातभार लागेल अशी व्यवस्था झाली आहे.

संघटनेचे नेते रघुनाथ पाटील यांनी स्वत: ठिकठिकाणी जाऊन प्रचार केला. दोन्ही भावांतील भांडण केवळ नाटकीपणा असल्याचे त्यांचे म्हणणे आहे.

 
</text>
</doc>
