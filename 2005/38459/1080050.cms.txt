<doc>
<docno>1080050.cms.txt</docno>
<text>
 
महामुंबई
...त्यापेक्षा समानागरी कायदा लागू करा!
[ Sunday, April 17, 2005  01:12:52 am]


सुकृत खांडेकर

मुंबई : शिवसेनेने अंधश्रद्धेचा कधीही पुरस्कार केलेला नाही ; पण राज्य सरकारचे अंधश्रद्धा निर्मूलन विधेयक केवळ हिंदूविरोधी असल्यानेच शिवसेनेने त्याला विरोध दर्शविला, असे शिवसेनेचे कार्याध्यक्ष उद्धव ठाकरे यांनी ' महाराष्ट्र टाइम्स ' ला सांगितले. केवळ हिंदूंवर निर्बंध लादणारे कायदे करण्यापेक्षा सर्वधमीर्यांना लागू होईल, असा समान नागरी कायदा लागू करावा, अशी मागणी त्यांनी केली.

वांदे पश्चिम येथील रंगशारदा येथे शिवसेना कार्यकारीणीच्या बैठकीत अंधश्रद्धा निर्मूलन विधेयकाला कडाडून विरोध करण्यात आला ; तसेच दोनपेक्षा जास्त अपत्य असलेल्या शेतकऱ्यांच्या शेताला पाटाचे पाणी न देण्याच्या निर्णयालाही विरोध झाला.

अडीच वर्षांपूर्वी महाबळेश्वर येथे झालेल्या सेनेच्या कार्यकारीणीच्या बैठकीत उद्धव ठाकरे यांची कार्याध्यक्ष म्हणून निवड झाली होती. त्यानंतर मंत्रालयावर भगवा फडकविण्याचे युतीचे स्वप्न अपुरेच राहीले. नवी मुंबईत सेनेची ताकद कमी पडली तर औरंगाबाद, अंबरनाथ- बदलापूरमधे सत्ता कायम राहिली. पुढील वषीर् मुंबई महापालिकेची निवडणूक होणार आहे. पक्षाची ध्येयधोरणे ठरविण्यासाठी, संघटनात्मक नेमणुकांवर शिक्कामोर्तब करण्यासाठी सेनेच्या कार्यकारीणीची बैठक बोलाविण्यात आली होती. तिला पक्षाचे आमदार, खासदार, नेते, उपनेते, जिल्हा व शहर प्रमुख आदी 300 जण उपस्थित होते.

ठाकरे म्हणाले की, श्रद्धा व अंधश्रद्धा यांच्यातील सीमा रेषा कोण ठरविणार ? जादूटोणा किंवा वाईट रूढी- परंपरांना शिवसेनेचा विरोधच आहे. प्रबोधनकारांची तसेच शिवसेनाप्रमुखांची तशी शिकवणूकच आहे. यज्ञात आहुती म्हणून दूध, तूप किंवा अन्न-धान्य यांचा वापर करण्याऐवजी ते गोरगरीबांना द्यावे, असे शिवसेनाप्रमुखांनी अनेकदा म्हटले आहे. पण सरकारचे अंधश्रद्धा निर्मूलन विधेयक हे हिंदंूच्याच भावना दुखाविणारे आहे. गणेशोत्सवात किंवा नवरात्रोत्सवात रात्री दहानंतर लाऊडस्पीकर चालू राहिले की पोलिस ते जप्त करतात किंवा वायरी तोडून टाकतात, मग मशिदींवर वाजणारे भोंगे कोणत्या कायद्यखाली चालू राहतात, असा सवाल त्यांनी विचारला. अनधिकृत बांधकामे पाडायची ठरविली की प्रथम मंदिरांवर कुदळ मारली जाते ; मग बेकायदा मशिदी सरकारला का दिसत नाहीत ? अंधश्रद्धेच्या नावाखाली सत्यनारायणाच्या पूजेवर बंदी आणली जाणार असेल तर सेना अशा कायद्याला विरोधच करील, असेही ते म्हणाले.

राज्यातील शेतकरी अगोदरच कर्जात भरडला जात आहे, नवे सरकार येऊन सहा महिने झाले तरी शेतकऱ्यांच्या आत्महत्या थांबलेल्या नाहीत. शेतकऱ्याची कर्जातून मुक्तता करता येत नाही, मोफत विजेचे आश्वासन पाळता येत नाही, पीक विम्याचे पैसे देता येत नाहीत, कर्जाचे व्याज माफ करता येत नाही ; मग दोनपेक्षा जास्त अपत्य असलेल्या शेतकऱ्यांचे पाणी बंद करून त्यांना आणखी संकटाच्या खाईत का लोटता, असा प्रश्न ठाकरे यांनी केला. शेतकऱ्यांवर निर्बंध न लादता राज्यात सर्वांना कुटुंब नियोजन लागू करा आणि सर्व धमीर्यांसाठी एकच कायदा करा, अशी त्यांनी मागणी केली.

नारायण राणे यांच्या भाषणाच्यावेळी आपण किंवा शिवसेनाप्रमुख उपस्थित नव्हतो, असे उद्धव म्हणाले.

जेवणारे तुम्ही, वाढणारे आम्ही

1995 मधे युतीची सत्ता आल्यावर अनेकांनी मला मुख्यमंत्री अथवा मंत्री व्हावे, असा आग्रह केला. आपण त्यांना सांगायचो : लग्नात जेवणाची पंगत बसली आहे, तुम्ही पंगतीत जेवायला बसला आहात. तुम्ही जेवणारे आहात, आम्ही वाढणारे आहोत, असे समजा. सत्तेच्या पदाचा आपल्याला मोह नाही, याचा उद्धव यांनी सांगितले.

 
</text>
</doc>
