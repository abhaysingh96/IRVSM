<doc>
<docno>1080447.cms.txt</docno>
<text>
 
क्रीडा
मुशर्रफ यांची 'दोस्तां'साठी कुजबुजती कॉमेंट्री...
[ Sunday, April 17, 2005  10:39:41 pm]


वृत्तसंस्था

नवी दिल्ली : ' क्रिकेटविना कोरडे ' राहिलेल्यांबरोबर मॅच बघताना सच्च्या क्रिकेटप्रेमीला जो अनुभव येतो, त्याची चुणुक पाकिस्तानचे अध्यक्ष परवेझ मुशर्रफ यांना रविवारच्या सकाळी मिळाली! हा शॉट ' लाजवाब ' होता तो काय कारणांमुळे, या बॉलवर एरवी कसे खेळताच आले नसते, अशी माहिती मुशर्रफ उत्साहाने मनमोहन सिंग यांना पुरवत होते. ' व्हीव्हीआयपी बॉक्स ' च्या वातानुकूल वातावरणात, समोरच्या स्क्रीनवरही मॅचचे बारकावे पाहात खास मनमोहन सिंग यांच्यासाठी मुशर्रफ आपल्या ' एक्स्पर्ट कॉमेंट्स ' कुजबुजत्या आवाजात ऐकवत होते.

सोबत मनमोहन यांच्या पत्नी, गुरशरण कौरही होत्या. ' वहिनीं ' नीही टीव्ही स्क्रीनवरल्या स्कोअरबोर्डकडे पाहात एक शंका विचारली... ' एलडब्ल्यूएफ ' आणि ' एलडब्ल्यूएस ' म्हणजे काय ? - ' लास्ट विकेट फेल ' आणि ' लास्ट विकेट स्कोअर ' हे मुशर्रफ यांचे उत्तर विनाविलंब आले!

क्रिकेट पाहणाऱ्या या नेत्यांसोबत परराष्ट्रखात्यांचा लवाजमा नव्हता. होती फक्त अगदी विश्वासातली मंडळी. मनमोहन-मुशर्रफ कुजबुजीची माहिती पंतप्रधानांचे प्रसारमाध्यम सल्लागार संजय बारू यांच्याकडून मिळवावी लागली.

 
</text>
</doc>
