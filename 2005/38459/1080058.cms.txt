<doc>
<docno>1080058.cms.txt</docno>
<text>
 
महामुंबई
बांगलादेशी नागरिकांना रेशनकार्डांच्या माध्यमातून संरक्षण देणार का?
[ Sunday, April 17, 2005  01:17:41 am]


म. टा. प्रतिनिधी

मुंबई : गेल्या काही दिवसांत मुंबई परिसरात सुमारे 40 हजार बोगस रेशनकार्डांचे वाटप करण्यात आले असून, रेशनकार्डांच्या माध्यमातून बांगलादेशी नागरिकांना संरक्षण देण्याची प्रशासनाची भूमिका आहे काय, असा सवाल करीत दोन्ही बाजूंच्या सदस्यांनी विधानसभेत शुक्रवारी सरकारला धारेवर धरले.

वसई-विरार पट्ट्यात पोलिसांनी मार्चमध्ये तीन दिवस हाती घेतलेल्या शोधसत्रात बांगलादेशी नागरिक आढळून आल्याच्या घटनेवर आर. एम. वाणी, सचिन अहिर, राजू शेट्टी आदी सदस्यांनी लक्षवेधी सूचना आणली होती. त्यावेळी दोन्ही बाजूंच्या सदस्यांनी अन्न व नागरी पुरवठा मंत्री सुनील तटकरे यांच्या एकाच प्रकारच्या उत्तरावर नापसंती व्यक्त करून त्यांना धारेवर धरले.

वसई तालुक्यात 7 ते 9 मार्च या काळात पोलिसांनी नालासोपारा भागात हाती घेतलेल्या शोधमोहिमेत एकही बांगलादेशी नागरिक आढळला नाही. पण विरार पोलिस ठाण्याच्या हद्दीत आठ बांगलादेशी आढळले असून, त्यांच्यावर कारवाई सुरू आहे. त्यांच्याकडे ओळखपत्रे अथवा रेशनकार्ड आढळले नाही, असे निवेदन तटकरे यांनी केले. आवश्यक त्या कागदपत्रांची पडताळणी करूनच रेशनकार्ड दिली जातात. बांगलादेशी नागरिकांकडून पैसै घेऊन त्यांना रेशनकार्ड दिले जात नाही, असा दावाही त्यांनी केला.

गेल्या काही महिन्यांतील घटना पाहता बांगलादेशी नागरिकांना संरक्षण देण्याची सरकारची भूमिका दिसते. भिवंडीत यंत्रमागावर स्वस्तातील कामगार म्हणून बांगलादेशी लोकांना आणले जाते, असा आरोप राष्ट्रवादी काँग्रेसचे सचिन अहिर यांनी केला.

रेशनकार्ड नियमानुसार दिली जातात. यासंदर्भात तक्रारी असल्यास पोलिसांना कारवाई करण्याचा सूचना देण्यात येतील, असे तटकरे यांनी पुन्हा सांगण्यास सुरुवात केली. त्यावर, गेल्या काही महिन्यांत मुंबई परिसरात 40 हजार बोगस रेशनकाडेर् बनविण्यात आल्याचा आरोप भाजपच्या शोभाताई फडणवीस यांनी केला.

आधी मुलांना शाळेत प्रवेश मिळवायचा नंतर रेशनकार्ड बनवायचे, अशी बांगलादेशी लोकांची पद्धत असून आपण युती सरकारच्या काळात या खात्याचे मंत्रीपद भूषविताना 91 हजार बेकायदा रेशनकाडेर् रद्द केली होती, असेही फडणवीस यांनी सांगितले.

नवी मुंबईत बोगस रेशनकाडेर् बनविणारी टोळी पकडल्याचे निदर्शनास आणून देत शिवसेनेचे सुभाष देसाई यांनी मुंबईतील बांगलादेशी वस्त्यांची उदाहरणे दिली. लक्षवेधीच्या मूळ प्रश्ानपेक्षा वेगळा मुद्दा असला तरी सरकार त्याची दखल घेऊन कारवाई करील, असे मंत्र्यांना सांगावे लागले.

 
</text>
</doc>
