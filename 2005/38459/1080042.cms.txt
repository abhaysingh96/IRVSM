<doc>
<docno>1080042.cms.txt</docno>
<text>
 
महामुंबई
आंबा उत्पादकांना दर हेक्टरी 10 हजारांची नुकसान भरपाई
[ Sunday, April 17, 2005  01:08:03 am]


म. टा. प्रतिनिधी

मुंबई : गेल्या वषीर्च्या तुलनेत मुंबईच्या बाजारात यंदा हापूस आंब्याची आवक 25 टक्केच कमी झाली असली तरी विधानसभेतील सदस्यांच्या भावना लक्षात घेऊन आंब्याला दर हेक्टरी 10 हजार रुपयांची मदत दिली जाईल, अशी घोषणा फलोत्पादन-मंत्री विनय कोरे यांनी शनिवारी केली. मात्र, एक हेक्टरचीच मर्यादा ठेवण्यात आल्याचे निमित्त पुढे करून युतीच्या सदस्यांनी सभात्याग केला.

सरकारने आंब्यालाच नुकसान भरपाई देण्याची घोषणा केली आहे. डाळिंबाचाही त्यात समावेश करावा, अशी सूचना आपण केली होती. पण सरकारने त्याकडे दुर्लक्ष केल्याची तक्रार शेकापचे गणपतराव देशमुख यांनी केली असता, मुख्यमंत्री विलासराव देशमुख यांनी डाळिंबाच्या नुकसानाचा आढावा घेण्याची प्रक्रिया सुरू असून त्यानंतरच किती मदत द्यायची याबाबत निर्णय घेतला जाईल, असे आश्वासन दिले. त्यानंतर सगळीच पिके आणि फळांना मदत देण्याची मागणी सुरू झाली. विदर्भाचे आमदार संत्र्याला नुकसान भरपाई देण्याची मागणी करू लागले. तर पश्चिम महाराष्ट्राच्या सदस्यांनी दाक्षाला का टाळता, असा सवाल केला. भाई जगताप यांनी चिकूचे रडगाणे सुरू केले. त्यावर खान्देशातील प्रतिनिधींनी केळी व अन्य भाजीपाला यांना मदत मिळावी, अशी अपेक्षा व्यक्त केली. मदतीची लांबण वाढत असल्याचे पाहून राष्ट्रवादीचे वऱ्हाडातील आमदार तुकाराम बिरडकर यांनी हरभरा, गहू आणि लिंबाची वाट लागल्याचे सांगून सरकारने त्याची दखल घ्यावी, अशी मागणी केली.

त्याआधी विरोधी पक्ष नेते नारायण राणे यांनी सरकारने देऊ केलेली मदत झिडकारताना, आंबा उत्पादकांच्या तोंडाला पाने पुसण्याचा हा प्रयत्न असून ही शुद्ध फसवणूक असल्याचा आरोप केला. तसेच, कोकणावर अन्याय करण्याची आणि सूड उगवण्याची पद्धत केव्हा बंद करणार, असा सवाल केला. अन्य सदस्यांनीही सरकारवर कडक टीका केली. झाडामागे नुकसाान भरपाई देण्यात यावी, अशी सूचना त्यांनी केली.

 
</text>
</doc>
