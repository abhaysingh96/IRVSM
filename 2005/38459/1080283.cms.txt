<doc>
<docno>1080283.cms.txt</docno>
<text>
 
महाराष्ट्र
सहकारी बँकांचा 25ला बंद
[ Sunday, April 17, 2005  06:32:51 pm]


म. टा. वृत्तसेवा

पंढरपूर : भारतीय रिर्झव्ह बँकेने ' व्हिजन डॉक्युमेंट 2005' च्या नावाखाली तयार केलेल्या जाचक अटींच्या विरोधात नागरी सहकारी बँकां 25 एप्रिल रोजी आपले व्यवहार बंद ठेवून रिर्झव्ह बँकेवर मोर्चा काढणार आहेत, अशी माहिती महाराष्ट्र अर्बन कोऑपरेटिव्ह बँक्स फेडरेशनचे संचालक प्रशांत परिचारक यांनी दिली.

' व्हिजन ' मधील नागरी बँकांची वगीर्करण पद्धती, अनुत्पादन कर्जाच्या तरतुदी, संचालकांना कर्जबंदी आणि व्यापारी बँकांचे निकष लागू करण्याचे धोरण राज्यातील सहकारी बँकांना मारक आहे. सहकारी बँकांचे जास्तीत जास्त खातेदार शेती व्यवसायाशी निगडीत आहेत. या बँकांना व्यापारी निकष लागू केल्यास शेतकऱ्यांना बँकांचे दरवाजे बंद करून खाजगी सावकारांच्या जबड्यात दिल्या सारखे होणार आहे, असे मत त्यांनी व्यक्त केले.

राज्यात 625 बँका असून त्यांच्याकडे 60773 कोटी रुपयांच्या ठेवी आहेत आणि 37 हजार कोटींचे कर्ज वितरण केले आहे. ' व्हिजन ' मध्ये राज्यातील बँकामध्ये ' टायर वन ' आणि ' टायर टू ' असे भेद करून दोन्हीमधील तरतुदींमध्येही फरक केलेला आहे. बँकांना दैनंदिन लेखा परीक्षणाची अट घातल्याने खर्चामध्ये वाढ होणार आहे. बँकांच्या श्रेणीपद्धतीत बदल करताना वर्षात केव्हाही तपासणीची अट रद्द करून आथिर्क वर्षाअखेरच तपासणी करण्याची फेडरेशनची मागणी आहे. राज्यातील 50 कोटी पेक्षा कमी उलाढाल करणाऱ्या ( टायर वन) बँकांना अनुत्पादक कर्जाच्या तरतुदीसाठी 180 दिवसांची तर 50 कोटी पेक्षा जास्त उलाढाल करणाऱ्या (टायर टू) बँकांना 90 दिवसांची घातलेली मुदतीही भेद करणारी असल्याचे परिचारिक यांनी निदर्शनास आणले.

रिर्झव्ह बँकेचे हे धोरण नागरी बँका संपविण्याच दृष्टीने उचलेले पाऊल असल्याने राज्यातील सर्व नागरी बँकांचे संचालक व कर्मचारी एका मोर्चाने 25 एप्रिल रोजी रिर्झव्ह बँकेवर जाणार आहेत, असे त्यांनी सांगितले.

 
</text>
</doc>
