<doc>
<docno>1080056.cms.txt</docno>
<text>
 
महामुंबई
मुंबईत अवतरले कोल्हापूर
[ Sunday, April 17, 2005  01:16:14 am]


म. टा. प्रतिनिधी

मुंबई : कोल्हापुरी खाद्यपदार्थांबरोबरच करवीर नगरीच्या संस्कृतीची मुंबईकरांना ओळख करून देण्यासाठी कांदिवलीत ' आम्ही कोल्हापूरकर ' हा महोत्सव सुरू झाला आहे.

समता नगर येथील डॉ. बाबासाहेब आंबेडकर मैदानात आयोजित केलेला हा महोत्सव कुस्त्यांचा फड आणि लावणी महोत्सवाने रंगणार आहे. लेझिम स्पर्धा, कोल्हापूरची पर्यटनस्थळे, कोल्हापूर चित्रनगरीचा खास शामियाना सर्वांचे लक्ष वेधून घेईल. लाखो भाविकांचे श्रद्धास्थान असलेले कोल्हापूरचे अंबामाता मंदिर आणि ज्योतिबाचे देऊळ यांच्या हुबेहूब प्रतिकृती हे या महोत्सवाचे खास वैशिष्ट्य असेल.

अमित शिंगटे, विजय खुळे व अमर पन्हाळकर यांच्या संकल्पनेतून हा महोत्सव साकारला आहे. या महोत्सवाच्या निमित्ताने वेगवेगळ्या क्षेत्रात उल्लेखनीय कामगिरी करणाऱ्या कोल्हापूरातील मान्यवरांचा ' कोल्हापूर रत्न ' पुरस्कार देऊन सत्कार केला जाईल. ' कोल्हापूर युवा मंच ' ने हा महोत्सव आयोजित केला आहे.

 
</text>
</doc>
