<doc>
<docno>1080105.cms.txt</docno>
<text>
 
महामुंबई
ज्योतीने तेजाची आरती
[ Sunday, April 17, 2005  02:01:23 am]


म. टा. प्रतिनिधी

मुंबई : स्वये श्री राम प्रभू ऐकती, कुश-लव रामायण गाती...एक एप्रिल 1955 च्या पहाटे साडेपाच वाजता हा मुखडा बाबूजींच्या हातात पडला आणि त्यांनी लगेचच त्याला चाल लावली. पुणे आकाशवाणी केंदावर सकाळी पावणेनऊ वाजता ती ' ब्रॉडकास्ट ' झाली आणि तिथेच ' गीतरामायण ' नावाचा नवा अध्याय लिहिला गेला...

शिवाजी पार्क मैदानावरच्या महाकाय रंगमंचावरील वीस बाय सोळा फूट ' स्क्रीन ' वर खुद्द सुधीर फडकेंची हीच आठवण सांगणारी चित्रफीत दाखवून ' गीतरामायण 50 : अर्थात ज्योतीने तेजाची आरती ' या भव्य कार्यक्रमाला प्रारंभ झाला. आणि त्यानंतर लगेचच बाबूजींचे सुपुत्र श्रीधर फडके यांनी तेच गीत सादर करून उपस्थितांच्या मनात ' नॉस्टेल्जिया ' जागविला.

मराठी माणसाने ज्या ज्या गोष्टी आपल्या श्वासाबरोबर सदैव जपल्या, त्यापैकी एक म्हणजे गदिमा आणि बापूजींच्या कलात्मक युतीतून साकारलेलं ' गीतरामायण '. या अलौकिक कार्यक्रमाच्या सुवर्णमहोत्सवाचा घाट आमदार विनोद तावडे यांनी घातला आणि गीतरामायणावर पोसल्या गेलेल्या तीन पिढ्या अनावर ओढीने शिवतीर्थावर धावत आल्या. तावडेंनी ' मेगा इव्हेन्ट ' चं हे शिवधनुष्य पेलायचंच ', असं ठरवून गेले काही दिवस कार्यक्रमाच्या तयारीचा आणि प्रचाराचा जो बार उडवून दिला होता, त्याचं दृश्यरूप शनिवारी सायंकाळी प्रत्यक्ष दिसले. 20 हजार रसिकांची आसनव्यवस्था केली असली, तरी बारा ते पंधरा हजारांची उपस्थिती दिसत असल्याचे बोलले जात होते. व्हीआयपी ब्लॉक मात्र खचाखच भरून गेला होता. गजानन वाटवे, चंदकांत गोखले, श्रीनिवास खळे, मधुर भांडारकर, नीना कुळकणीर्, रत्नाकर मतकरी, दाजी भाटवडेकर, अश्विनी भावे, मृणाल कुलकणीर् अशी अनेक मराठी नाट्य- चित्रपट सृष्टीतील मंडळी तर होतीच, पण पतंगराव कदम, गोपीनाथ मुंडे, दत्ता दळवी, सदा सरवणकर अशी राजकीय मंडळीही मौजूद होती. रंगमंचावर ' स्वयंवर झाले सीतेचे ' सुरू असताना प्रमोद महाजनही आले. या स्टार मंडळींच्या समोर साकार होणारा रंगमंचावरचा कार्यक्रम उजळवण्यासाठी पंधराशे किलोवॉटची वीज वापरली गेली म्हणे! हॅलोजन्स, हेडलाइट्स, मूव्हिंग हेड्स, वॉश लाइट्स आणि काय काय...

आमंत्रितांच्या स्वागताला भगवे फेटे बांधलेले तरुण आणि नऊवारीतल्या तरुणी असा अखिल भारतीय विद्याथीर् परिषदेचा ताफा शिस्तबद्ध सैन्यासारखा उभा होता. हलत होता. विनोद तावडेंची ' हायटेक ' प्रचारयंत्रणाही इतकी जोरदार होती की, कार्यक्रमापूवीर्च कार्यक्रमाचे ' रेडिमेड वृत्त ' पत्रकारांच्या हाती पडले. कोण कोण मान्यवर कार्यक्रमाला उपस्थित आहेत, याचीही यादी पुरवली गेली.

कार्यक्रमाची रंगत खरी वाढली ती, दिवस पूर्ण बुडाल्यावर. नंतरच्या अंधारात प्रेक्षक एकमेकांकडे पहायचं सोडून पूर्णपणे कार्यक्रमात विरघळत गेले.

15 हजारांनी घेतले रामकथेचे पायसदान

' दशरथा हे घे पायसदान ' म्हणताना उपेंद भटांनी केलेले यज्ञपुरुषाचे खुले आवाहन, पद्मजा फेणाणींनी बोलकी केलेली अहिल्येची व्यथा, अयोध्या नगरीला घेऊन जाणारा रवींद साठेंचा धीरगंभीर सूर , ' पराधीन आहे जगती पुत्र मानवाचा ' हे सत्य सांगताना सुरेश वाडकरांच्या आवाजाला लागलेली तात्विक बैठक आणि ' माता न तू वैरिणी ' सादर करताना श्रीधर फडकेंच्या स्वरांनी धारण केलेला रूदावतार यामुळे ' गीतरामायण 50' उत्तरोत्तर रंगत गेले.

रिमिक्स आणि फ्युजनच्या काळातही शुद्ध स्वर माणसांना कसे आकषिर्त करतात आणि खिळवून ठेवतात, याचा अनुभव शनिवारी सायंकाळी शिवाजी पार्कच्या मैदानावर सादर झालेल्या ' गीतरामायणा ' च्या सुवर्ण महोत्सवी कार्यक्रमाचा आस्वाद घेताना आला. पुणे आकाशवाणी केंदावर 50 वर्षांपूवीर् 56 भागांत सादर झालेला हा कार्यक्रम शनिवारी आणि रविवारी असा दोन दिवस दोन भागांत सादर होणार आहे. आमदार विनोद तावडे यांनी आयोजित केलेल्या सोहळ्याचा पूर्वार्ध 15 हजार रसिकांच्या उपस्थितीत शब्द-सूर-नृत्याने संपन्न झाला.

सोहळ्याच्या प्रारंभी ' गीतरामायणा ' च्या पहिल्या कार्यक्रमाचे साक्षीदार गजानन वाटवे , ' गीतरामायण ' कार गदिमांचे सुपुत्र श्रीधर माडगुळकर आणि सुधीर फडके यांचे सुपुत्र श्रीधर फडके, तसेच या कार्यक्रमाचे प्रेरणास्थान असलेले सीताकांत लाड यांचे सुपुत्र आनंद लाड आणि विनोद तावडे यांच्या हस्ते दीपप्रज्वलन करण्यात आले. भाऊ मराठे यांनी निवेदनाची सूत्रं सांभाळली आणि श्रीधर फडके, रवींद साठे, श्रीकांत पारगावकर, अनुराधा मराठे, उपेंद भट, सुरेश वाडकर, पद्मजा फेणाणी, भारती आचरेकर, अजित परब यांनी आपल्या आवाजांतून विविध व्यक्तिरेखा जिवंत केल्या. ' राम जन्मला गं सखे ' आणि ' स्वयंवर झाले सीतेचे ' या गाण्यांवर नृत्ये सादर केली गेली. रामजन्म आणि सीता स्वयंवराच्या क्षणी श्रोत्यांमध्ये बार उडविले गेले. गाण्यांच्या दरम्यान रंगमंचावरील भव्य स्क्रीनवर बबन नावाडीकर, प्रभाकर जोग, सुलोचना, रामदत्त, राम गबाले, बाबासाहेब पुरंदरे, चंदकांत गोखले, प्रभाकर पणशीकर यांच्या आठवणीवजा प्रतिक्रिया दाखवल्या गेल्या.

कार्यक्रमला उपस्थित असलेले भाजप नेते प्रमोद महाजन म्हणाले , ' गदिमा आणि बाबुजींनी शब्द- सूरातून अमूर्त रामायणाला मूर्त केलं, हा चमत्कार वाटतो. हा कार्यक्रम आजही ऐकताना प्रेरणा मिळते '. पूर्वार्धाच्या शेवटी कार्यक्रमाचा परिणाम टीपेवर नेणारं ' सूड घे याचा लंकापती ' या गीतावर नृत्य सादर करण्यात आलं. ज्योतिर्भास्कर जयंत साळगावकर यांनी केलेल्या छोटेखानी निवेदनात ' आपण आज इथे राम मंदिर बांधतो आहोत, असं नमूद केलं.

 
</text>
</doc>
