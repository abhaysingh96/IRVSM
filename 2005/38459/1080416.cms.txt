<doc>
<docno>1080416.cms.txt</docno>
<text>
 
क्रीडा
पाकची खिचडी पकली; पण मसाला कमी पडला!
[ Sunday, April 17, 2005  09:44:18 pm]


संजीव कपूर

पाकचं आव्हान आपली तगडी टीम सहज झुगारून देईल, असा समज सुरुवातीच्या काही क्षणांपासून कोलमडायला लागला होता. आपण जिंकू, असं वाटत असताना केलेली टॉप ऑर्डरनं केलेली हाराकिरी धक्कादायक होती. सेहवाग, सचिन तेंडुलकर लवकर बाद झाल्याने निराशा झाली. पुढचे खेळाडू चमत्कार घडवतील, ही आशाही फोलच ठरली. तेंडुलकरला दिलेल्या ' दैवत्व ' प्रतिमेला कमालीचा तडा गेलाय, तो याच मालिकेत.

सुरुवात वाईट झाली तरी हरकत नाही, पुढचे खेळाडू तग धरून आव्हान टिकवतील, हा विश्वास फारच कमी वेळात रसातळाला गेला. ढोणीने काही प्रमाणात किल्ला लढवण्याचा प्रयत्न केला. मात्र, पाकच्या गोलंदाजांनी अतिशय हुशारीने गोलंदाजी केली, त्याला उत्तम साथ त्यांच्या क्षेत्ररक्षकांनी दिली. त्याचं कौतुकच करायला हवं. यासाठी वूल्मर आणि इंझमाम यांना तर जिलबीचं जेवण दिलं पाहिजे.

उलट भारताचा कागदावर बलाढ्य वाटणारा संघ क्षणार्धात कोसळला. आता तर युवराज आणि कैफ यांना पुन्हा संधी मिळेल की नाही, याची शंकाच वाटते. राहुल दविड, युवराज ज्या पद्धतीने रनआऊट झाले, ते चित्र विदारक होतं. अर्थात, पाक फलंदाजांबरोबर गोलंदाजांचं कौतुक करायलाच हवं नाही का ? नावेद उल हसन, राव इफ्तिकार, अब्दुल रझाक, शाहीद आफ्रिदी यांच्या अचूक गोलंदाजीपुढे सर्वच फलंदाजांनी पूर्णपणे नांगी टाकली. या गोलंदाजांनी व्यूहरचना रचून त्यात एकेका फलंदाजांस बरोबर अडकवून टाकलं. हा पराभव सर्वांच्याच जिव्हारा लागणारा असून पुढील वाटचालीसाठी विचार करण्याचीही योग्य वेळ असल्याचं मी मानतो. भारतीय संघात आवश्यक त्या सर्व गोष्टी असल्या तरी त्यांना योग्य मार्गदर्शन मिळणं, गरजेचं आहे. बीसीसीआयने नवीन प्रशिक्षकांची नियुक्ती करताना खेळाडूंबाबत निव्वळ दर्जा हीच गोष्ट ध्यानात घ्यायला हवी. परफॉर्मन्सनुसार खेळाडूंची निवड करायला हवी. स्थानिक पातळीवर चांगला खेळ करणाऱ्यांना संधी द्यायला हवी. संपूर्णपणे यशस्वी झालेली मालिका म्हणजे क्रिकेट खेळाबरोबर दोन्ही देशांतील नागरिकांत निर्माण झालेल्या स्नेहभावाचा विजय असल्याचं माझं मत आहे. दोन्ही देशांतील तणाव कमी व्हावा, असं माझं अतंर्मन सांगतं. दोन्ही देशांतील अनेक सार्धम्यात पाककृतींचाही समावेश असतो, त्याचंही आकर्षण मला आहेच. तिथल्या उत्तमोत्तम पदार्थांची ओळख करून घेण्यासाठी ' खानाखजाना ' कार्यक्रम उपयुक्त ठरू शकतो. या कार्यक्रमाच्या माध्यमातून आपल्याकडच्या नवनव्या पद्धतींची ओळख तिकडे जाऊन करून देता येईल. शिवाय पाकिस्तानची वैशिष्ट्यं असणाऱ्या पदार्थांची खासियत जाणून घेता येईल. पण वाईट वाटतं ते म्हणजे शेवटच्या सामन्यात मसाला कमी पडल्याचं!

 
</text>
</doc>
