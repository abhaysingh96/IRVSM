<doc>
<docno>1080418.cms.txt</docno>
<text>
 
क्रीडा
मॅन ऑफ द मॅच :शोएब मलिक
[ Sunday, April 17, 2005  09:45:44 pm]


शोएब मलिकच्या खेळीने भारताचा फुगा फुटला. पाकिस्तान संघात तिसऱ्या क्रमांकावर त्याने आपले स्थान निश्चित केले आहे. उत्तुंग खेळी करण्यातील त्याचे सातत्य वाखाणण्याजोगे आहे. आफ्रिदी बाद होईपर्यंत त्याने सावध पवित्रा घेतला होता. योहानालाही त्याने छान साथ दिली. धावा पळताना तो आपल्या साथीदाराला छान प्रतिसाद देतो. त्याने चांगले फटकेही लगावले, पाकिस्तानच्या धावसंख्येत त्याचे 72 धावांचे योगदान महत्त्वाचे ठरले. या मालिकेत त्याच्या सातत्यपूर्ण खेळाने 269 धावांचा रतीब घातला. पाकचा तो महत्त्वाचा शिलेदार ठरला, प्रत्येक सामन्यात त्याने आपला वाटा उचलला अन रविवारही याला अपवाद ठरला नाही. त्याच्या फटकेबाजीने साऱ्यांचे मनोरंजन केले. या अष्टपैलू खेळाडूचा संघाच्या यशात मोठा वाटा आहे. या देखण्या, उमद्या खेळाडूच्या प्रत्येक फटक्याने साऱ्यांची दाद मिळविली व भारताच्या आशा धूसर होत गेेल्या. दिल्लीकर तरूणीही या देखण्या खेळाडूवर फिदा होत्या. मलिक, मलिकची नारेबाजी त्यांनी केली. भारतालाही त्याच्यासारख्या खेळाडूची नितांत गरज भासली.

 
</text>
</doc>
