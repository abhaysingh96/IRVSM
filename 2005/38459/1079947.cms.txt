<doc>
<docno>1079947.cms.txt</docno>
<text>
 
क्रीडा
दविडच्या मते भारत मालिका बरोबरीत सोडवू शकतो
[ Sunday, April 17, 2005  12:04:21 am]


वृत्तसंस्था

नवी दिल्ली : गांगुलीच्या गैरहजेरीत संघाचे नेतृत्व करणाऱ्या कर्णधार राहुल दविडच्या मते भारतीय संघ पाकिस्तानबरोबरची झटपट क्रिकेट मालिका 3-3 अशी बरोबरीत सोडवू शकतो. आमच्या खेळाडूंवर कुठलेही दडपण नाही असेही त्याने स्पष्ट केले.

लागोपाठच्या तीन पराभवांमुळे आमचे मनोधैर्य बिलकुल खचलेले नाही. पाकिस्तानला रोखण्यासाठी आम्ही निराळे डावपेच आखू असेही तो म्हणाला. लागोपाठ तीन सामने गमावणे चांगले नाही, मालिकेत आम्हीदेखील चांगला खेळ केला आहे. आम्ही या सामन्यात चांगली कामगिरी करायला हवी अन माझ्या सहकाऱ्यांना याबाबत खात्री वाटते.

कानपूरचा सामना आम्ही गमावला तो शाहिद आफ्रिदीच्या अफलातून खेळीमुळे. या खेळीमुळे सामन्याचा नूरच पालटला. आफ्रिदीचा अडसर झटपट दूर झाला तर आमच्या पथ्यावर पडेल. अखेरचा सामना अटीतटीचा होईल, जो संघ त्यादिवशी चांगला खेळ करील तो संघ जिंकेल, असे दविडने सांगितले. गोलंदाजीतील उणीवा दूर कराव्या लागतील. बहुतेक सामन्यात आमच्या फलंदाजांनी पहिल्या 15 षटकात धुवाँधार फलंदाजी केली आहे पण गोलंदाजीत मात्र तसे नाही. आम्ही बरेच बदल करून बघितले तरी त्याचा काही फायदा झाला नाही. आफ्रिदीसारखी फलंदाजी केल्यावर प्रतिर्स्पध्यांचा नाईलाज होतो. त्यांना केवळ टाळ्या वाजवण्याचेच काम उरते, असे दविडने सांगितले.

 
</text>
</doc>
