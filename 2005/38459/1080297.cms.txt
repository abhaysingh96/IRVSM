<doc>
<docno>1080297.cms.txt</docno>
<text>
 
बहुतांची अंतरे
पालिका प्रशासनाची संतापजनक हलगर्जी
[ Sunday, April 17, 2005  07:34:35 pm]


मरोळ-मरोशी येथे पालिकेच्या गटारांची दुरुस्ती करण्यासाठी आत उतरलेल्या तीन कंत्राटी कामगारांचा वायूची बाधा होऊन झालेला हृदयदावक मृत्यू, योग्य खबरदारी न घेतल्याचा परिणाम आहे. या अगोदर अशा घटना अनेकदा घडून त्यात अनेक कामगारांचा नाहक बळी गेला असतानाही पालिका प्रशासन शहाणे होत नाही, हे संतापजनक आहे.

पालिकेच्या बंदिस्त गटारांमध्ये अपायकारक विषारी वायू कायम जमा झालेला असतो. अशा गटारांची दुरुस्ती करताना योग्य ती काळजी का घेतली जात नाही ? की कामगारांचे जीव एवढे स्वस्त झाले आहेत ? आज बाजारात गॅसमास्कसारखी विषारी वायूपासून वाचविणारी अनेक साधने उपलब्ध आहेत आणि कामगारांच्या जिवापेक्षा ती नक्कीच स्वस्त आहेत.

बऱ्याचदा गटारात काम करणारे कामगार हे कंत्राटी असतात. या कामगारांना सुरक्षा साधने पुरविण्यात कंत्राटदार हलगजीर्पणा करतात. त्यांच्या सुरक्षेकडे दुर्लक्ष करतात. अशा कंत्राटदारांवरसुद्धा पालिका प्रशासनाचा अंकुश असायला हवा. कोणत्याही बंदिस्त गटारांमध्ये उतरताना आवश्यक ती सुरक्षा उपकरणे पुरविणे हे प्रशासनाचे व कंत्राटदारांचे काम आहे.

जे कामगार अशी साधने वापरण्याची टाळाटाळ करतील त्यांच्यावर कारवाई करावी. अशा प्रकारच्या विविध जोखमीच्या कामांचे प्रशिक्षण द्यावे. त्यांच्यावरील निरीक्षकास प्रथमोपचारांचे, कृत्रिम श्वासोच्छ्वासांच्या पद्धतींचे प्रशिक्षण द्यावे. जेणेकरून असे होणारे मृत्यू टाळता येतील.

मानसिंग बलराम राणे, शिवडी, मुंबई.

 
</text>
</doc>
