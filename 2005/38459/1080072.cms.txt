<doc>
<docno>1080072.cms.txt</docno>
<text>
 
विज्ञान-तंत्रज्ञान
वीजवाहकांच्या सुरक्षेसाठी फायबर ऑप्टिक्स सेन्सर
[ Sunday, April 17, 2005  01:26:02 am]


पावर ग्रिडमध्ये जास्त दाबाची वीज येण्यापूवीर्च तिचा पत्ता लागला तर मोठा धोका तर टळेलच शिवाय वीजपुरवठा वारंवार खंडित होण्याच्या घटनाही कमी घडतील, असे मत मांडणाऱ्या संशोधकांनी त्या दिशेने महत्त्वाचे संशोधन केले आहे. त्यांनी उच्चदाबाच्या तारांमधील दाबाचा बदल टिपणारा फायबर ऑप्टिक्स सेन्सर तयार केला आहे.

सेंट्रल ग्लास अँड सिरॅमिक रिसर्च इन्स्टिट्यूट आणि सिंटेफ ही नॉवेर्ची संशोधनसंस्था यांनी एकत्रितपणे हे संशोधन केले आहे. विद्युतवहन यंत्रणेच्या किचकट जाळ्यात कोठेही अतिदाबाची वीज वाहू लागली तर तेवढा भाग जाळ्यातून तात्पुरता अलग करण्याचे काम हा सेन्सर करेल.

अशा प्रकारे काम करण्यासाठी सध्या सेन्सर उपलब्ध आहेत, पण विद्युतचुंबकीय लहरींचा त्यांच्यावर परिणाम होतो. त्यामुळे त्यांचा उच्चदाबाच्या तारांमध्ये काहीच उपयोग नसतो. नव्या फायबर ऑप्टिक्स सेन्सरमध्ये ही त्रुटी नाही, असे या संशोधन गटाचे नेते एच. एस. मैती यांनी सांगितले. ऑन लाइन मॉनिटर या सेन्सरला जोडून विजेच्या दाबात होणारा बदल, तारांमधील तरंग, तारांचे प्रसरण यांची नोंेद करता येईल. पर्वतीय भागात, दुर्गम क्षेत्रात या योजनेचा उपयोग होईल.

जास्त दाबाची वीज येऊनही संपूर्ण पावर ग्रिड बंद पडणार नाही, याची काळजी हा सेन्सर घेऊ शकतो, हा याचा सर्वांत महत्त्वाचा फायदा आहे. त्यामुळे मोठे नुकसान टाळता येणार आहे. लवकरच या सेन्सरची चाचणी होणार आहे.

नॉवेर्मध्ये अशा प्रकारचे सेन्सर कार्यरत आहेत. पण हे तंत्रज्ञान त्यांनी बाहेरून मागविलेले आहे. भारतातील तज्ज्ञांनी हे तंत्रज्ञान विकसित केले असून, त्याचा प्रत्यक्षात वापर करण्यासाठी नॉवेर्च्या संशोधकांची मदत घेतली जात असल्याचे स्पष्ट करण्यात आले.

( वृत्तसंस्था)

 
</text>
</doc>
