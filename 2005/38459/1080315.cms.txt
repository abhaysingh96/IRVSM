<doc>
<docno>1080315.cms.txt</docno>
<text>
 
अग्रलेख
जागते रहो!
[ Sunday, April 17, 2005  07:52:58 pm]


गेल्या 10-12 वर्षांत मुंबईत जे परप्रांतीय आले, त्यात बांगलादेशातून अनधिकृतपणे भारतात प्रवेश केलेल्यांची संख्या मोठी असल्याचे, पोलिस आणि सरकारी यंत्रणेतील अधिकारी खाजगीत मान्य करत असले, तरी त्याविरुद्ध आवाज उठवण्याची हिंमत कुणाला झाली नव्हती.

गेल्या चार वर्षांत शिवसेनेने, विशेषत: शिवसेनाप्रमुख बाळासाहेब ठाकरेंनी याविरुद्ध बोलायला सुरुवात केली, परंतु अनधिकृत बांगलादेशींच्या घुसखोरीबद्दलच्या ठाकरेंच्या वक्तव्याला ' मुसलमान विरोधा ' चे रूप देण्यात इंग्रजी आणि अनेक तथाकथित धर्मनिरपेक्ष माध्यमांनी आणि काँग्रेसने धन्यता मानली. या मोहिमेचे परिणाम शिवसेनेला लोकसभा व नंतर निवडणुकांत भोगावे लागले. पण शिवसेनेचा पराभव झाल्याने प्रश्न संपला नाही.

मुख्यमंत्री विलासराव देशमुख यांच्या ध्यानात ही बाब आली आणि त्याविरुद्ध दिल्लीदरबारी आवाज उठवण्याचे धैर्य त्यांनी दाखवले, ही महाराष्ट्राच्या व मुंबईकरांच्या दृष्टीने समाधानाची बाब आहे. अंतर्गत सुरक्षेसंबंधातील मुख्यमंत्र्यांच्या परिषदेत महाराष्ट्राची सुरक्षेची व्यथा मांडताना विलासरावांनी बांगलादेशातून येणाऱ्या घुसखोरांमुळे मुंबईच्या सुरक्षेला प्रचंड धोका निर्माण झाला असल्याचे नमूद केले.

मुख्यमंत्री राज्याचे कार्यकारी प्रमुख असतात. जे ठाकरे बोलत होते, तीच भावना आता विलासराव केंद सरकारच्या अधिकृत बैठकीत मांडत असल्याने या प्रश्नाकडे आता कुणी पक्षीय वा जातीय परिमाणे देऊन पाहण्याचे कारण नाही.

गेल्या दहा वर्षांत प्रचंड संख्येने बांगलादेशी कुटुंबे मुंबईत आली. देशात अडीच कोटी घुसखोर बांगलादेशी असल्याचे संसदेत सांगण्यात आले होते. हे सारे गरीब असल्याने ते अन्नपाण्याच्या शोधात इथे आले असे मानले, तरी त्यांच्या कारवायांमुळे देशाची सुरक्षाच धोक्यात येत असेल, तर त्याबद्दल कुणी फारशी मानवतावादी सफाई देण्याचे कारण नाही.

बांगलादेशाची सीमा पार केल्यानंतर मुंबईत यायचे, तर अनेक राज्ये पार करून यावे लागते. ती सर्व दिव्ये ते पार करतात ; कारण मुंबईत पोटापाण्याची सोय होते आणि राज्यर्कत्यांचा निष्काळजीपणा असा की, कोणत्याही कारवाईची भीतीच नसते. कुणी कारवाईची धमकी दिलीच, तर आलिशान घरांत सुरक्षित राहणारे व पोलिस पहाऱ्यात वावरणारे मानवतावादी कनवाळू असतातच. मुंबई आणि आसपासचा परिसरातील झोपडपट्ट्यांत बांगलादेशी घुसखोर मोठ्या प्रमाणावर राहतात,

इतकेच नव्हे तर मुंबईतील अनेक गुन्हेगारी कृत्यांमध्ये त्यांचा सहभाग असतो, अशी पोलिसांची माहिती आहे. ती सर्वांनीच गांभीर्याने घ्यायला हवी. मुंबईत तेल शुद्धीकरण केंदे, आंतरराष्ट्रीय विमानतळ, बंदर आणि मुख्य म्हणजे दररोज 50 लाखांहून अधिक प्रवाशांची वाहतूक करणारी उपनगरी रेल्वेसेवा आहे.

घुसखोरांची गुन्हेगारी प्रवृत्ती असेल, तर या महानगराच्या नागरी जीवनालाच धोका निर्माण करणे सहज शक्य आहे. 1993 साली आणि नंतर मुंबईत अनेक बाँबस्फोट झाले आणि शेकडो निरपराध लोक मारले गेले. शिवाय शहराच्या सुरक्षेविषयीच प्रश्नचिन्ह निर्माण झाल्याने उद्योगही मुंबईबाहेर जाऊ लागले. म्हणून घुसखोरांचा प्रश्न केवळ राजकीय नसून सामाजिक व आथिर्कही आहे. त्यामुळे त्याकडे राष्ट्रीय समस्या म्हणून पाहायला हवे.

विलासरावांची तीच मागणी आहे. या समस्येच्या हाताळणीसाठी केंद सरकारने विशेष मदत व सहकार्य द्यावे, असे त्यांनी परिषदेत सांगितले. केंदातील गृहखाते महाराष्ट्राच्याच शिवराज पाटील यांच्याकडे आहे. ते महाराष्ट्राच्या या हाकेला कशी ओ देतात, ते पाहायचे.

पाश्चिमात्य देशांप्रमाणे भारतात ' सोशल सिक्युरिटी नंबर ' ची पद्धत नाही. त्यामुळे कोण अनधिकृत नागरिक हे तपासणे जिकीरीचे असते. जे बांगलादेशी ' घुसखोर ' आहेत, असे यापूर्वी दिसून आले, त्यांना परत पाठवण्यात आले. पण हे प्रयत्न फसले ; कारण काही दिवसांतच ही मंडळी पुन्हा आपापल्या झोपड्यांत परतली. परंतु हे काम कठीण आहे, म्हणून ते सोडून देण्यात अर्थ नाही.

राजकीय जिद्द व नागरी एकमताचा रेटा यांच्या जोरावर सुरक्षेला धोकादायक ठरणाऱ्यांना हुडकून काढून त्यांना बाहेर काढायलाच हवे. मात्र हे काम करताना निरपराध गरिबांना निराधार व्हावे लागणार नाही, याचीही दक्षता सरकारी यंत्रणांना घ्यावी लागेल.

एका बाजूला मुख्यमंत्री बांगलादेशी घुसखोरांवर बरसू लागलेले असताना उपमुख्यमंत्री आर. आर. पाटील यांनी मुंबईत आता एकही नवी झोपडी उभारली जाऊ देणार नाही, असा निर्धार व्यक्त केला आहे. या दोन्ही घटना मुंबईकरांना आश्वासक आहेत.

शिवसेनेने जो कार्यक्रम राबवण्याचे आश्वासन दिले होते, तेच काम पलीकडच्या बाजूचे राज्यकर्ते करू लागले असल्याने राजकारणाच्या स्पधेर्पोटी त्यांना खो घातला जाणार नाही, अशी अपेक्षा आहे. पण काँग्रेसमधल्याच आमदार-खासदार- नामदारांना ही आक्रमक भूमिका पटणारी व परवडणारी आहे का, याची तपासणी मुख्यमंत्री व उपमुख्यमंत्र्यांना करावी लागेल. असो. utter vigilence is the price of freedom असे म्हणतात. भारताचे स्वातंत्र्य टिकवायचे असेल, तर जागरूकता हवीच. म्हणूनच ' जागते रहो! '

 
</text>
</doc>
