<doc>
<docno>1080454.cms.txt</docno>
<text>
 
महाराष्ट्र
दोन आठवड्यात तेलगीचा कबुलीजबाब
[ Sunday, April 17, 2005  10:48:26 pm]


म. टा. प्रतिनिधी

पुणे : बनावट मुदांक घोटाळ्यातील मुख्य सूत्रधार अब्दुल करीम तेलगी येत्या दोन आठवड्यामध्ये ' मोक्का ' न्यायालयासमोर कबुलीजबाब देणार असल्याची माहिती तेलगीचे वकील अॅड. हर्षद निंबाळकर यांनी रविवारी पत्रकार परिषदेत दिली. या घोटाळ्यात राजकीय नेते, पोलिस अधिकारी, चित्रपटसृष्टीतील व्यक्ती आणि प्रतिष्ठित व्यावसायिकही अडकले असून तेलगीच्या कबुलीजबाबात या सर्वांची नावे असल्याचे निंबाळकर म्हणाले.

तेलगीने कबुलीजबाब लिहिण्यास सुरुवातही केली असून त्याची 60 ते 70 पाने लिहून झाली आहेत. गेल्या सात वर्षांमध्ये त्याच्या संपर्कात आलेल्या महाराष्ट्र, आंध्र प्रदेश, कर्नाटक आणि पश्चिम बंगालमधील राजकीय व्यक्ती, पोलिस अधिकारी इत्यादींची माहिती त्यामध्ये असल्याचे त्यांनी सांगितले.

शनिवारी तेलगीचे वकील अॅड. हर्षद निंबाळकर आणि त्यांचे सहायक अॅड. मिलिंद पवार यांनी तेलगीची येरवडा तुरुंगात भेट घेतली. तेलगीने मुदांक घोटाळ्यातील तपासाला संपूर्ण सहकार्य दिले आहे. पण तरीही तुरुंगात मात्र त्याच्या कोणत्याही मागण्या पूर्ण होत नाहीत. त्यामुळे निराश होऊन त्याने कबुलीजबाबाचा देण्याचा निर्णय घेतला असून त्यासाठी तयारीही सुरू केली असल्याचे निंबाळकर म्हणाले.

सीबीआयचा अर्ज

दरम्यान, बनावट मुदांक घोटाळ्याचा वाढता व्याप लक्षात घेता अब्दुल करीम तेलगी याचा कबुलीजबाब घेण्यात यावा, यासाठी सीबीआयने शुक्रवारी कोर्टात अर्ज केला असून त्यावर तेलगीच्या वकिलांना 20 एप्रिलला बाजू मांडण्याचा आदेश ' मोक्का ' कोर्टाचे विशेष न्यायाधीश एस. एम. शेंबोले यांनी दिला आहे.

तेलगीने आठ एप्रिलला कबुलीजबाब देण्याची तयारी दर्शवली होती. त्यानुसार त्याचा कबुलीजबाब घ्यावा, असे सीबीआयने म्हटले आहे.

 
</text>
</doc>
