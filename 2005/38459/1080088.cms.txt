<doc>
<docno>1080088.cms.txt</docno>
<text>
 
महामुंबई
आमदारांची पगारवाढ अखेर लांबणीवर
[ Sunday, April 17, 2005  01:48:03 am]


म. टा. विशेष प्रतिनिधी

मुंबई : इतर राज्यांतील आमदारांना वेतनभत्ते किती मिळतात याचा अभ्यास करून मगच महाराष्ट्रातील आमदारांना पगरवाढ द्यावी, असा निर्णय राज्य मंत्रिमंडळाने घेतला आहे. त्यामुळे, अर्थसंकल्पी अधिवेशनाच्या शेवटच्या दिवशी आमदारांचे वेतनभत्ते वाढवून ते दरमहा 50 हजार रुपयांपर्यंत करण्याचा संसदीय कामकाज खात्याचा प्रस्ताव किमान पावसाळी अधिवेशनापर्यंत लांबणीवर गेला आहे.

आमदारांचे वेतन आणि भत्ते वाढविण्याबाबत यंदाच्या बजेटमध्ये कोणतीही तरतूद करण्यात आली नव्हती. त्यामुळे वर्षाला दहा कोटी रुपयांचा बोजा वाढविणाऱ्या या प्रस्तावाला अर्थखात्याने विरोध दर्शविला होता. शिवाय, वायफळ खर्चाला कात्री लावून अर्थव्यवस्थेला शिस्त आणण्यासाठी याच अधिवेशनात अर्थमंत्र्यांनी राजकोषीय उत्तरदायित्व विधेयक मंजूर करुन घेतले होते. अशावेळी तरतूद न केलेल्या बाबींवर खर्च करून बेशिस्तीला सुरुवात करणे योग्य नाही ; कारण मग त्या विधेयकाला राष्ट्रपतींची मंजुरी मिळण्याआधीच हरताळ फासल्यासारखे होईल, असे अर्थखात्याचे म्हणणे होते.

तशात अर्थमंत्री जयंत पाटील व्हॅटच्या बैठकीसाठी दिल्लीला गेलेले असल्याने संसदीय कामकाज खात्याच्या प्रस्तावावर त्यांची सही झालेली नव्हती. तरीही अर्थखाते आणि अर्थमंत्री जयंत पाटील यांचा विरोध धाब्यावर बसवून आमदारांचे वेतनभत्ते वाढवण्याचे जोरदार प्रयत्न चालू होते. पण एवढ्यात हा प्रस्ताव मंजूर करू नये, असा निर्णय मंत्रिमंडळाने घेतला. इतर राज्यांमध्ये तसेच लोकसभा आणि राज्यसभेतील लोकप्रतिनिधींना किती वेतन व भत्ते मिळतात, याची माहिती घ्यावी आणि मगच आमदारांचे वेतन-भत्ते वाढवण्याचा निर्णय घ्यावा, असे ठरले. त्यामुळे, अधिवेशनाच्या शेवटच्या दिवशी नाट्यपूर्ण रीतीने हे वेतन-भत्ते वाढवण्याचा प्रयत्न बारगळला.

 
</text>
</doc>
