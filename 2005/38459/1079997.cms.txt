<doc>
<docno>1079997.cms.txt</docno>
<text>
 
देश-विदेश
'शैक्षणिक सुधारणांत रालोआ अपयशी ठरले'
[ Sunday, April 17, 2005  12:44:21 am]


वृत्तसंस्था

रायपूर : प्रचलित शिक्षणपद्धती बदलण्यात आपण सत्तेवर असताना कमी पडलो आणि रालोआ सरकारचे हे अपयश आपण मान्य करतो, असे माजी पंतप्रधान अटलबिहारी वाजपेयी यांनी म्हटले आहे.

शिक्षणपद्धतीत बदल करणे अत्यंत आवश्यक आहे. याबद्दल मला वारंवार विचारले गेले. या क्षेत्रात सुधारणा करण्यात मी चुकलोच, असे मला आता वाटते, असे उद्गार त्यांनी शंकर शुक्ला विद्यापीठाच्या 11 व्या पदवीदान सोहळ्यात काढले.

शिक्षणाचा सध्याचा ढाचा बदलण्यासाठी काय करायला पाहिजे, तांत्रिक शिक्षणपद्धतीचा अवलंब कसा करता येईल, यावर सखोल विचार व्हायलाच हवा. पण त्याला काही वेळ द्यावा लागेल, असे मत त्यांनी यावेळी मांडले.

पायाभूत सुविधांची कमतरता ही शैक्षणिक प्रगतीमधील प्रमुख अडचण आहे, असे ते म्हणाले.

विद्यार्थ्यांमध्ये आत्महत्या करण्याची प्रवृत्ती चिंताजनक प्रमाणात वाढत चालल्याबद्दल खंत व्यक्त करून, विद्यार्थ्यांमध्ये जीवनातील आव्हाने झेलण्याची ताकद निर्माण करणारे शिक्षण असावे, असा विचार त्यांनी मांडला. लहानसहान अपयशाने जीवनातील सर्व मार्ग खुंटल्याची भावना बळावणे अयोग्य आहे, असा सल्ला त्यांनी विद्यार्थ्यांना दिला.

 
</text>
</doc>
