<doc>
<docno>1080414.cms.txt</docno>
<text>
 
क्रीडा
पहिल्या 15 षटकातच आम्ही सामन्यावरील पकड गमावली
[ Sunday, April 17, 2005  09:43:16 pm]


हरभजनसिंग

लागोपाठ चार सामन्यांसह मालिका गमावण्यामुळे निराशा पदरी पडणं स्वाभाविकच आहे पण या साऱ्याला आम्हीच जबाबदार आहोत. गेल्या दोन पराभवातील दु:खद बाब म्हणजे या दोन्ही लढतीत पहिल्या पंधरा षटकातच आम्ही सामन्यावरील पकड गमावली. दिल्लीत पहिल्या 15 षटकात आम्ही शंभर धावा बहाल केल्या आणि नंतर पहिल्या 15 षटकातच आम्ही चार खंदे मोहरे सुरूवातीलाच गमावले. कानपूरमध्येही असेच झाले होते, तिथेही आम्ही चार मोहरे झटपट गमावले होते व नंतर आमच्या गोलंदाजीचे वस्त्रहरण केले ते शाहिद आफ्रिदीने.

सुरूवातीलाच तुम्ही नियंत्रण राखले नाही तर मग वर्चस्व मिळविणे अवघड जाते आणि यामुळेच आम्ही दोन्ही सामने मोठया फरकाने गमावले. दोन्ही डावात पाकिस्तानने सुरूवातीलाच आक्रमक खेळ करून बाजू भक्कम केली अन ही आक्रमकताच त्यांच्या पथ्यावर पडली.

नाणेफेकीचा कौल निर्णायक ठरला ही एक रित झाली आहे पण नव्या कोऱ्या खेळपट्टीवर तर नाणेफेक अतिशय महत्त्वाची असते. आमच्या डोळयादेखत खेळपट्टीला तडे जाताना आम्ही बघितले अन सामना संपल्यावर तर दोन्ही एंडकडे ती खराब झालेली दिसत होती पण एवढे सारे असले तरी केवळ खेळपट्टीवर खापर फोडणे योग्य होणार नाही.

खेळपट्टी लवकर खराब होत जाणार हे आम्हाला ठाऊक होते त्यामुळेच पाहुण्यांना अडीचशे धावांवर रोखणे गरजेचे होते. या खेळपट्टीवर चेंडू खाली राहत असला तरी खेळणे अशक्यप्राय होते असे नाही. पाकिस्तानने पहिल्या 15 षटकात आमच्यापेक्षा चांगले डावपेच लढवले हे आम्हाला मान्य करावेच लागेल. चांगली सुरूवात लाभल्यावर आपली बाजू भक्कम करणे हे सोपं असते.

या संपूर्ण दौऱ्यात कर्णधार इंझमाम उल हकने शांतचित्ताने खेळ केला त्याला श्ाेय द्यायला हवे. कठीण परिस्थितीतून त्याने संघाला बाहेर काढत नवशिक्यांचा भरणा असलेल्या संघाची जबाबदारी व्यवस्थित पार पाडली. परिस्थितीचा अंदाज त्याने अचूक हेरला आणि संपूर्ण 50 षटके खेळण्याची भूमिका पार पाडल्यामुळे पाकिस्तानला चांगली धावसंख्या उभारता आली. आता आम्हाला आमच्या खेळाचे काळजीपूर्वक विश्लेषण करावे लागेल आणि काय चुकले याचा तपास करावा लागेल.

ही महत्त्वपूर्ण मालिका होती आणि आम्ही त्यादृष्टीने तयारी केली होती पण दुदैर्वाने आघाढी घेऊनदेखील कसोटी मालिकेत आम्हाला बरोबरीत समाधान मानावे लागले तर झटपट क्रिकेट मालिकेत पराभव पचवावा लागला.

आणखी एक शोचनीय घटना म्हणजे प्रशिक्षक जॉन राईट यांच्या या अखेरच्या सामन्यात आम्ही त्यांना विजयाची भेट देऊ शकलो नाही. ते सदगृहस्थ आहेत, गेल्या पाच वर्षात त्यांच्या मार्गदशंनाखाली आम्ही काही विजय संपादले. त्यांनी अनेक नव्या कल्पना राबवल्या तसेच खेळाबाबतच्या आमच्या दृष्टीकोनात त्यांनी बदल घडवला. आम्ही काल त्यांना निरोप दिला. मीदेखील त्यांना भविष्यकाळासाठी शुभेच्छा देतो, न्यूझीलंडमध्ये आपल्या कुटंुबियासमवेत ते रमतील अशी आशा आहे. नव्या मोसमात आम्हाला नवे प्रशिक्षक मिळतील. राईट यांची गैरहजेरी आम्हाला जाणवेल पण त्यांच्याऐवजी आम्हाला दजेर्दार प्रशिक्षक आम्हाला लाभतील व पुढची पायरी ओलांडू अशी आशा आहे.

( गेमप्लॅन )

 
</text>
</doc>
