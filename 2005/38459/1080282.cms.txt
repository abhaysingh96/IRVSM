<doc>
<docno>1080282.cms.txt</docno>
<text>
 
महाराष्ट्र
हॉलिडे एक्स्प्रेस अडकली!
[ Sunday, April 17, 2005  06:30:58 pm]


म. टा. वृत्तसेवा

रत्नागिरी : छत्रपती शिवाजी टमिर्नसहून मडगांवकडे जाणारी ' हॉलिडे स्पेशल ' गाडीचे इंजिन शनिवारी सकाळी साडेसहा वाजण्याच्या सुमारास उक्षी ते भोके दरम्यान बंद पडल्याने प्रवाशांचा गोंधळ उडाला. तर या गाडीचे काही डबे बोगद्यात अडकल्याने या गोंधळात अधिक भर पडली.

इंजिनातील बिघाडामुळे हॉलिडे स्पेशल बंद पडली. शेवटी मंगला एक्स्प्रेसचे इंजिन हॉलिडे स्पेशलला जोडून ही गाडी रत्नागिरी रेल्वे स्थानकात आणण्यात आली. या गोंधळात प्रवाशांचा सुमारे चार तास खेळंबा झाला. मात्र कोकण रेल्वे मार्गावरील अन्य वाहतूक सुरळीत सुरू होती.

दररोज 7.15 वा. सुमारास रत्नागिरी रेल्वे स्थानकात येणारी हॉलिडे स्पेशल शनिवारी 9.50 या सुमारास दाखल झाल्यानंतर या गाडीचे इंजिन दुरुस्त करण्यात आले आणि 11.25 वा. सुमारास हॉलिडे स्पेशल मडगांवकडे रवाना झाली. गाडीचे काही डबे बोगद्यात राहिल्याने प्रवाशांची घाबरगुंडी उडाली आणि गोंधळात भर पडली.

मात्र कोणताही अनुचित प्रकार घडला नसल्याचे रेल्वे सुत्रांकडून सांगण्यात आले. तर शुक्रवारी खेडमधील वेरळ- खडकवाडी पुलाच्या दरम्यान मंगला एक्स्प्रेस केवळ सुदैवानेच अपघातातून बचावली!

ट्रक कोसळला

मुंबई-गोवा महामार्गानजिक केरळ- बडकवाडी येथील पुलावरून ट्रक मागे घेताना ट्रकचालकाचा ताबा सुटून ट्रक 60 फूट खोल पुलाखाली कोसळला. मात्र केवळ सुदैवानेच हा ट्रक रुळालगतच्या डोंबारकपारीत अडकून राहिल्याने तो रुळावर कोसळला नाही. या घटनेच्या केवळ काही मिनिटे याची एर्नाकुलमहून हजरत निजामुद्दीनकडे जाणारी मंगला एक्स्प्रेस खेड स्थानकात आली होती. दुर्घटना घडल्याचे समजताच तिला खेड स्थानकात थांबविण्यात आले. मात्र मंगला एक्स्प्रेस काही क्षण आधी गेली असती आणि पुलावरून कोसळलेला ट्रक दगडला अडकून राहिला नसता तर भयंकर प्रसंग ओढावला असता. केवळ सुदैवानेच भीषण प्रसंग टळला.

सदरची घटना कळताच एर्नाकुलमहून हजरत निजामुद्दीनला जाणारी मंगला एक्स्प्रेस, मांडवी एक्स्प्रेस, दिवा पॅसेंजर या गाड्या विविध ठिकाणी थांबविण्यात आल्या. अपघात घडल्यानंतर एक तासातच क्रेन व जेसीबीच्या सहाय्याने ट्रक हलविण्यात आला. या भागात गस्ती पथके ठेवण्याची मागणी करण्यात आली आहे.

 
</text>
</doc>
