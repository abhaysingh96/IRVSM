<doc>
<docno>1080082.cms.txt</docno>
<text>
 
देश-विदेश
उलटा तिरंगा लावून मुशर्रफ भारतात!
[ Sunday, April 17, 2005  01:39:51 am]


वृत्तसंस्था

जयपूर : ' क ' क्रिकेटचा आणि ' क ' काश्मीरचाही, अशी बाराखडी घोकत भारतात दाखल झालेले पाकिस्तानचे लष्करशहा जनरल परवेझ मुशर्रफ यांच्या या दौऱ्याच्या पहिल्याच दिवशी वाद उद्भवला तो पाकिस्तानी विमानावर लावण्यात आलेल्या भारताच्या उलट्या राष्ट्रध्वजाचा. ही ' चूक ' निदर्शनास आल्यावर तातडीने दुरुस्त करण्यात आली असली तरी या प्रकरणी मुशर्रफ यांनी माफी मागावी, असा सूर विरोधी पक्षांनी लगेचच लावला आहे.

भारताच्या तीन दिवसांच्या दौऱ्यासाठी मुशर्रफ शनिवारी इस्लामाबादहून पत्नी सेहबा आणि अनेक व्हीव्हीआयपींच्या शिष्टमंडळासह पाकिस्तान इंटरनॅशनल एअरलाइन्सच्या विशेष विमानाने जयपूरला आले. हे विमान येथे उतरले तेव्हा त्यावर फडकत असलेल्या भारताच्या उलट्या राष्ट्रध्वजाकडे उपस्थितांचे लक्ष गेले. या ध्वजाचा हिरवा रंग आकाशाकडे आणि केशरी रंग जमिनीच्या दिशेला होता! मात्र, ही चूक तातडीने दुरुस्त करण्यात आली. हे ' नजरचुकीने ' झाल्याचा खुलासा पाकने केला असला, तरी याप्रकरणी मुशर्रफ यांनी माफी मागावी, अशी मागणी भारतीय जनता पक्षाने केली आहे.

दरम्यान, राजस्थानच्या मुख्यमंत्री वसुंधराराजे शिंदे यांच्याकडून स्वागत स्वीकारल्यानंतर मुशर्रफ सपत्नीक अजमेरकडे हेलिकॉप्टरने रवाना झाले. अजमेर येथे मोइनुद्दीन चिश्ती यांच्या र्दग्यावर त्यांनी पवित्र चादर चढवून प्रार्थना केली. ' भारत-पाकदरम्यान शांतता व मैत्री राहावी ', असेही मागणे आपण मागितल्याचे मुशर्रफ यांनी अजमेरमध्ये सांगितले.

तत्पूर्वी, भारताकडे रवाना होण्याआधी इस्लामाबाद विमानतळावर मुशर्रफ यांनी, आपली ही भारतभेट ऐतिहासिक ठरेल, असे भाकित पत्रकारांनी बोलताना वर्तवले. यावेळी काश्मीरचा मुद्दा निघालाच. काश्मीरबाबतच्या चचेर्त काश्मिरी नेत्यांना आज ना उद्या सहभागी करून घ्यावेच लागेल, असे ते म्हणाले. सर्वपक्षीय हुरिर्यत परिषदेच्या नेत्यांना भेटून त्यांच्यातील बेबनाव मिटावा, यासाठी आपण प्रयत्न करणार आहोत. शेवटी त्यांचे भवितव्य आम्हालाच ठरवायचे आहे, असे उद्गार त्यांनी काढले.

 
</text>
</doc>
