<doc>
<docno>1080492.cms.txt</docno>
<text>
 
महामुंबई
नालेसफाईच्या टेंडरमध्ये 5 कोटींचा भ्रष्टाचार?
[ Sunday, April 17, 2005  11:35:05 pm]


म. टा. प्रतिनिधी

मुंबई : ' पालिकेतील नगरसेवकांचे लक्ष फक्त टेंडरकडे असते ', असा घरचा आहेर विरोधी पक्षनेते नारायण राणे यांनी देऊन एक दिवस उलटत नाही, तोच नालेसफाईसाठी काढण्यात आलेल्या टेंडरप्रकरणी मंुबई महापालिकेतील सत्ताधारी शिवसेनेवर भ्रष्टाचाराच्या आरोपाची राळ उडाली आहे.

महापालिका प्रशासन, सत्ताधारी शिवसेना आणि कंत्राटदार यांच्यात संगनमत झाल्याने यंदा नालेसफाईच्या कामासाठी पालिकेला 48 टक्के जास्त दराने पैसे मोजावे लागणार असून या कामात जवळपास पाच कोटी रुपयांचा भ्रष्टाचार झाला आहे, असा आरोप राष्ट्रवादी काँग्रेसचे गटनेते रवींद पवार यांनी केला. या प्रकरणात सरकारने हस्तक्षेप करावा, अशी मागणीही त्यांनी केली.

मुंबईतील नालेसफाईसाठी स्थायी समितीच्या बैठकीत 16 कोटी 67 लाख रुपयांचा प्रस्ताव मांडण्यात आला असता, पवार यांनी त्यास विरोध केला. त्यामुळे प्रस्तावावर मतदान घेण्यात आले.

मतदानात प्रस्तावाच्या बाजूने 11 तर, विरोधात आठ मते पडली. विशेष म्हणजे पालिकेच्या सत्तेतील शिवसेनेचा भागीदार असलेल्या भारतीय जनता पक्षाच्या सदस्यांनी मात्र, तटस्थ राहाण्याची भूमिका घेतली.

प्रस्ताव मंजूर झाल्यानंतर पवार यांनी पत्रकार परिषद घेऊन नालेसफाईच्या टेंडरमध्ये पाच कोटी रुपयांचा भ्रष्टाचार झाल्याचा आरोप केला.

सर्वप्रथम ऑगस्ट 2002 च्या अनुसूचीनुसार टेंडर मागविण्यात आले असता , 50 टक्के चढ्या दराने टेंडर आले. त्यामुळे टेंडर कमिटीने पुन्हा टेंडर मागवले. तेव्हा ते 2002 च्या अनुसूचीनुसारच मागविणे आवश्यक असताना, सत्ताधारी शिवसेना आणि प्रशासनाने मात्र त्यात बिनदिक्कतपणे तब्बल 35 टक्के वाढ केली. त्यामुळे कंत्राटदारांना आयतीच वाढ मिळाली. परिणामी जे काम 150 रुपयांत व्हायला पाहिजे, त्यासाठी 225 रुपये मोजावे लागणार आहेत, असा आरोप त्यांनी केला.

 
</text>
</doc>
