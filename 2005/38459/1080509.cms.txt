<doc>
<docno>1080509.cms.txt</docno>
<text>
 
देश-विदेश
आता वेध मनमोहनसिंग यांच्या पाकिस्तान दौऱ्याचे!
[ Sunday, April 17, 2005  11:49:28 pm]


वृत्तसंस्था

नवी दिल्ली : पाकिस्तान-भेटीस येण्याचे निमंत्रण त्या देशाचे अध्यक्ष परवेझ मुशर्रफ यांनी पंतप्रधान मनमोहन सिंग यांना दिले असून, सिंग यांनीही, शेजारी देशात जाण्याची तयारी दाखवली आहे.

पंतप्रधानांच्या पाकिस्तानभेटीचा तपशील नंतर ठरवला जाईल, असे भारतीय परराष्ट्र खात्याच्या प्रवक्त्याने सांगितले.

भारत-पाक संयुक्त व्यापार परिषद (जेबीसी: जॉइंट बिझनेस कौन्सिल) स्थापण्याचा निर्णय उभय देशांच्या शिष्टमंडळांनी घेतला आहे ; त्याचे स्वागत तर ' फिक्की ', ' सीआयआय ' या भारतीय उद्योगविश्वाच्या प्रातिनिधिक संस्थांनीही केले आहे.

' हूरियत कॉन्फरन्स ' च्या तिघा नेत्यांशी चर्चा करण्यासाठी ' पाकिस्तान हाउस ' मध्ये मुशर्रफ गेले ; पण माजी दहशतवादी आणि आता ' काश्मिरी स्वातंत्र्यवादी नेते ' म्हणवून घेणारे जावेद अहमद मीर यांना या बोलण्यांमध्ये भाग घेण्यापासून पाकिस्तानी उच्चायुक्तालयाच्याच अधिकाऱ्यांनी रोखले. ' हूरियत ' चे चेअरमन मीरवाइज उमर फारुख, सय्यद अली शाह गीलानी, यासीन मलिक आणि अद्बुल गनी बट आदी नेते आत गेल्यावर आपलेही व्हिजिटिंग कार्ड पाठवणाऱ्या जावेद मीरना ' मीटिंग सुरू आहे. तुम्हाला थांबावे लागेल ', असे सांगण्यात आले! मुशर्रफ यांनी जावेद मीरशी हस्तांदोलनही केले नाही, असे समजते.

 
</text>
</doc>
