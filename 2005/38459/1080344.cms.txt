<doc>
<docno>1080344.cms.txt</docno>
<text>
 
अर्थव्यवहार
खप खटपट!
[ Sunday, April 17, 2005  08:39:30 pm]


अधिक शक्तिमान कोण ? अर्थातच स्त्री! दुनिया कशावर चालते ? पैशावर. अधिकाधिक कारखाने निघाले, उत्पादन वाढलं तरच लोकांच्या हातात पैसा खेळणार. पण वाढलेलं उत्पादन खपायचं कसं ? त्यासाठी स्त्रीलाच पुढे सरसावं लागतं. जाहिरातीत बाई दिसली की फरक पडतोच. मग जाहिरात मसाल्याची असो वा मोटारीची! मात्र इतकं करूनही नारीशक्ती दशांगुळं उरतेच. म्हणूनच हिंदुस्थान लिव्हरने आता स्त्रियांना विक्रीच्या प्रत्यक्ष मैदानात उतरवलं आहे. ' शक्ति प्रोजेक्ट ' या उपक्रमात स्त्रिया आता कमिशनवर ' लिव्हर ' च्या उत्पादनांची विक्री करू लागल्या आहेत. गेल्या तीन वर्षांत 13,000 ग्रामीण महिला या योजनेत सामील झाल्या आहेत.

आजकाल विक्री वाढविण्यासाठी अशाच खटपटी लटपटी कराव्या लागतात. एरवी साधारणपणे उत्पादक हे वितरकांमार्फतच किरकोळ विक्रेत्यांपर्यंत पोहोचतात. यात बरच कमिशन जातं. चेन्नईस्थित ' काविनकेअर ' ने लोणची, मसाले वगैरेंकरिता वेगळीच विक्रीपद्धत अंमलात आणली आहे. कंपनीचे विक्रेतेच सायकलवरून थेट पानसिगारेटवाल्यांकडे जातात व त्यांच्याकडे वरील पदार्थांची केवळ पन्नासपन्नास पैशांची पाकिटं विक्रीस ठेवतात.

बाटलीसाठी पंचवीस-तीस रुपये काढताना खिशातला हात पन्नास वेळा आतबाहेर होतो, पण पन्नास पैशाचं नाणं कसं चटकन बाहेर येतं! एक भोजन. एक पाकिट. प्रवासातही सोयीचं. चेन्नईत सुपारीच्या पाकिटांप्रमाणेच लोणच्यामसाल्याची पाकिटंही दुकानांतून दर्शनी टांगलेली आढळतील. ' काविनकेअर ' कंपनी खरं तर सौंदर्यप्रसाधनांसाठी प्रसिद्ध आहे. ती शांपूची पाकिटंदेखील विकते. आता फक्त लोणच्यामसाल्याची पाकिटं स्नानगृहात आणि शांपू ताटात असं न होवो! दिवसांप्रमाणेच भारनियमनाच्या रात्रीदेखील वाढत चालल्यात म्हणून म्हणतो!

सुधीर सुखठणकर

 
</text>
</doc>
