<doc>
<docno>1080266.cms.txt</docno>
<text>
 
महामुंबई
हा मार्ग यशाचा...
[ Sunday, April 17, 2005  05:56:53 pm]


आयटीसारख्या अद्ययावत क्षेत्रात नोकरीच्या हजारो संधी उपलब्ध असताना मराठी तरुण मात्र त्यापासून काहीसे अलिप्त राहात असल्याचं चित्र कायमच दिसतं. याची नेमकी कारणं कोणती असावीत या संदर्भात तज्ज्ञांशी चर्चा केल्यानंतर प्रामुख्याने दोन गोष्टी लक्षात येतात. नऊ ते पाच या नोकरीचा मोह आणि आयटी क्षेत्राविषयी असलेलं कमालीचं अज्ञान.

सायन्सची मंडळी इंजिनिअरिंग, मेडिकल, कॉम्प्युटर या वाटेवरून सहजगत्या पुढे जातात. प्रश्न असतो तो आर्ट्स आणि कॉमर्समध्ये डिग्री घेणाऱ्या विद्यार्थ्यांचा. अशा विद्यार्थ्यांच्या सोयीसाठी आयटी क्षेत्रात विविध प्रकारचे व्यावसायिक कोर्स आणि पदव्या उपलब्ध आहेत. विशेष म्हणजे त्यापैकी बहुतांश कोर्स हे पदवी शिक्षण सुरू असताना करता येतात. विद्या प्रसारक मंडळाने ठाण्यात व्यावसायिक प्रशिक्षण देणारी संस्था सुरू केली आहे. त्याचबरोबर यशवंतराव चव्हाण मुक्त विद्यापीठाचे विविध अभ्यासक्रम प्रिन्सिपल माधुरी पेजावर आणि ग्रंथपाल मोहन पाठक यांच्या मार्गदर्शनाखाली सुरू आहेत.

रौप्यमहोत्सव साजरा करत असलेल्या ज्ञानसाधना कॉलेजमध्ये सध्या 7,307 विद्याथीर् अशा संधीचा लाभ घेत आहेत. त्यांना 135 प्राध्यापकांचं मार्गदर्शन मिळतं आहे. सगळ्यात महत्त्वाचं म्हणजे काळाच्या बरोबर राहण्याच्या वृत्तीमुळे कॉलेजमध्ये इंटरनेट क्लब, ऑडिओ-व्हिज्युअल रूम, चांगली लायब्ररी हा माहितीसाठा विद्यार्थ्यांना उपलब्ध आहे.

सतीश प्रधान आणि त्यांच्या सहकाऱ्यांनी चालवलेली ही संस्था सामाजिक आणि सांस्कृतिक उपक्रमांतही मोठ्या प्रमाणावर सहभागी होत आहे. काळाची पावलं ओळखून ज्ञानसाधनाच्या विश्वस्तांनी आणखी एक मोठं पाऊल उचलण्याचा निर्णय नुकताच घेतला आहे. एकाच छत्राखाली माहिती तंत्रज्ञान, बायोटेक्नॉलॉजी, परदेशी भाषा, व्यवस्थापन शास्त्र आदी विषयांच्याबाबतीत अद्ययावत मार्गदर्शन करणारी संस्था ठाण्यात नाही. त्यामुळे तशीच एक संस्था उभी करण्याचा संकल्प ज्ञानसाधनाच्या विश्वस्तांनी रौप्यमहोत्सवी वर्षांत सोडला आहे. ' ज्ञानसाधना इन्स्टिट्यूट ऑफ कोअर कॉम्पिटन्स ' या नावाने ही संस्था काम करणार असून तिची उभारणी वागळे इस्टेटमधील एशियन इलेक्ट्रॉनिक्स या कंपनीच्या पन्नास हजार चौरस फूटांच्या आवारात केली जाणार आहे. सुमारे तीन हजार विद्यार्थ्यांना एकावेळी सामावून घेऊ शकेल इतका मोठा कॅम्पस या कंपनीत दोन महिन्यांच्या काळात उभारून जुलै 2005 पासून अभ्यासक्रमांना सुरुवात करण्यात येणार आहे.

या अभ्यासक्रमांसाठी ज्ञानसाधनाने मणिपाल युनिव्हसिर्टीबरोबर करार केला आहे. त्यांचे अभ्यासक्रम इथे चालवले जाणार आहेत. त्यासाठी व्हीसॅट टेक्नॉलॉजीचा वापर केला जाणार आहे. बारावी आणि पदवी नंतर किंवा पदवीबरोबर करणाऱ्या कोर्सची यादी सध्या तयार होत आहे. त्यात मास्टर ऑफ बिझनेस अॅडमिनिस्ट्रेशन, तसंच आयटी, अप्लाइड बायोटेक्नॉलॉजी, इन्फमेर्शन सिस्टीम असे कोर्स इथे सुरू केलं जाणार आहेत.

ठाणे आणि आसपासच्या दिशाहीन तरुणांसाठी या माध्यमातून एक चांगली संधी उपलब्ध होत असून त्यासाठी यशवंतराव चव्हाण मुक्त विद्यापीठाचे माजी प्रकुलगुरू अशोक प्रधान, विजय टिपणीस, डॉ. हेमचंद प्रधान , ' अॅपलॅब ' चे उल्हास पोतनीस , ' कोप्रान ' चे राजन गुप्ते, मणिपाल युनिव्हसिर्टीच्या अभ्यासक्रम मंडळाचे एक संचालक आणि ' लॉकिम ' चे सीओओ उदय निरगुडकर, बापू पाटील, निवृत्त न्यायाधीश राजाभाऊ गवांदे, रमेश गाडगीळ, सुरेश मेहता , ' नरसी मोनजी ' चे ए. एस. चौबळ आदी तज्ज्ञ मंडळींची सल्लागार समितीही स्थापन करण्यात आली आहे.

भविष्यात ठाण्यात केंदित होणारे बीपीओ आणि कॉल सेंटर्सचं प्रमाण लक्षात घेता अशा प्रकारच्या व्यावसायिक प्रशिक्षणाचीच सर्वाधिक गरज भासणार आहे. ज्ञानसाधनाच्या या कृतीनंतर ठाण्यातील इतर शिक्षण संस्थांनीही या मार्गाने विचार करण्याची गरज आहे.

रवींद मांजरेकर

 
</text>
</doc>
