<doc>
<docno>1080060.cms.txt</docno>
<text>
 
महामुंबई
अतिक्रमणविरोधी पथकावर झोपडीवासीयांचा हल्ला
[ Sunday, April 17, 2005  01:19:05 am]


म. टा. प्रतिनिधी

मुंबई : झोपडपट्टी पुनर्वसन कार्यक्रमांतर्गत शिवडी येथील बांधकाम तोडावयास गेलेल्या महापालिका पथकावर आणि पोलिसांवर झोपडपट्टीवासियांनी हल्ला चढवला. यात तीन पोलिस कर्मचारी आणि पालिकेचे चार कर्मचारी जखमी झाले आहेत. याप्रकरणी पाचजणांना अटक करण्यात आली आहे.

जेरबाई वाडिया रोडवरील लतिफा बाग कंपाऊंड परिसरातील झोपडपट्ट्यांच्या पुनर्वसनाचा कार्यक्रम हाती घेण्यात आला आहे. त्यानुसार येथील बांधकाम तोडण्यासाठी तहसीलदार शशिकांत गजानन जोशी ( 57) हे त्यांच्या पथकासह शनिवारी घटनास्थळी पोहचले. पोलिस बंदोबस्तही ठेवण्यात आला होता. बांधकाम तोडण्यास या पथकाने सुरुवात करताच तेथे जमलेल्या एका जमावाने त्यांच्याशी वाद घालण्यास सुरुवात केली. एवढ्यावरच न थांबता त्यांनी या पथकावर हल्ला करून त्यांना मारहाण करण्यासही सुरुवात केली. या हल्ल्यात रफी अहमद किडवाई मार्ग पोलिस ठाण्यातील महिला पोलिस शिपाई उषा निकम, अश्विनी लाड तसेच स्नेहा मनोहर पालांडे या जखमी झाल्या.

याप्रकरणी पोलिसांनी सरकारी कामात अडथळा आणल्याबद्दल उमा सुनील भास्करन ( 39), चित्रा बाबू मुंडलेकर ( 30), विजया तिर्थराज मोहिते (23), कविता चंदकांत तोरसकर ( 32) आणि पुणिर्मा सुनील भास्करन ( 20) या पाचजणींना अटक केली.

 
</text>
</doc>
