<doc>
<docno>1079948.cms.txt</docno>
<text>
 
क्रीडा
निर्णायक ठोसा लगावण्यास पाक सज्ज
[ Sunday, April 17, 2005  12:05:20 am]


वृत्तसंस्था

नवी दिल्ली : लागोपाठ तीन सामन्यात भारताला नमविणारा पाकिस्तानचा संघ आता सहाव्या व निर्णायक सामन्यात भारताला ठोसा लगावण्यास सज्ज आहे, असे कर्णधार इंझमाम उल हकने सांगितले.

0-2 अशा पिछाडीवरून मालिकेत 4-2 अशी सरशी साधण्यास पाकिस्तान उत्सुक आहे. लागोपाठच्या तीन विजयांमुळे आमच्या खेळाडूंचा आत्मविश्वास दुणावलाय पण यासाठी आमच्या खेळाडूंनी बरीच मेहनत घेतली आहे. 3-2 आघाडीमुळे आम्ही ही मालिका जिंकण्याची सुवर्णसंधी सोडणार नाही, असे इंझमामने बोलून दाखवले.

कसोटी मालिकेतही आम्ही पिछाडीवरून बरोबरी साधली. ऑस्ट्रेलियातील खराब कामगिरीनंतर तुझ्या नेतृत्वावर टीका झाली होती पण आता तुझे नेतृत्वगुण या खडतर दौऱ्यात दिसून आले आहेत असे छेडले असता इंझमाम म्हणाला, मला काहीही सिध्द करायचे नाही. जेव्हा संघाची कामगिरी खराब होते तेव्हा टीका होते व ती स्वीकारावी लागते.

चांगली कामगिरी करणे हे खेळाडूंचे कर्तव्यच आहे. भारत दौऱ्यातील खेळाडूंच्या कामगिरीबाबत त्याने खूषी जाहीर केली.

खेळाडूंची जिगरबाज वृत्ती ही या दौऱ्याची मोठी फलश्ाुती असे सांगून तो म्हणाला, आम्ही दौऱ्यावर आलो तेव्हा सुरूवातीला आम्ही खिजगणतीतही नव्हतो पण आम्ही जिगरबाज खेळ केला आणि तुम्हाला निकाल तर ठाऊकच आहे.

गांगुलीला ठोठावण्यात आलेली शिक्षा जरा कडक वाटते असे मत त्याने व्यक्त केले. त्याची गैरहजेरी आमच्या पथ्यावर पडेल असे इंझमाम म्हणाला. चार वर्ष तो कर्णधारपद भूषवतोय आणि तो खेळत नसेल तर आमचा फायदाच होईल.

समी अजून तंदुरूस्त नसल्यामुळे त्याची चाचणी घेतल्यानंतरच त्याला खेळवायचे की नाही याबाबत निर्णय घेण्यात येईल असे गांगुली म्हणाला. परवेझ मुशर्रफ यांच्या उपस्थितीमुळे दडपण येईल का असे विचारले असता इंझमाम म्हणाला, दोन्ही देशांचे प्रमुख सामना बघायला येणार असल्यामुळे दोन्ही संघांवर सारखेच दडपण असेल.

 
</text>
</doc>
