<doc>
<docno>1080052.cms.txt</docno>
<text>
 
महामुंबई
बनावट शस्त्र परवान्यांविरोधात मोहीम; 400 परवाने जप्त
[ Sunday, April 17, 2005  01:13:47 am]


म. टा. प्रतिनिधी

मुंबई : नागालँड तसेच जम्मू-काश्मीर येथील बनावट रिव्हॉल्व्हर परवान्यांची महाराष्ट्रात नोंदणी करून हत्यारांचा सर्रास वापर करणाऱ्यांविरोधात मोहीम उघडून गुन्हे शाखेच्या पोलिसांनी सुमारे 400 बनावट परवाने जप्त केले आहेत.

गुन्हे शाखेच्या पोलिसांनी अलीकडेच दादर येथील स्वामी नारायण मंदिराजवळून सलाउद्दीन मन्सुरी, इम्तियाज शेख, दिनेशकुमार शर्मा व संतोष राय या चौघांना अटक केली होती. त्यांच्याकडे बनावट शस्त्र परवाने आढळून आले होते. हे परवाने कोठून मिळतात याच्या तपास केल्यानंतर, परवाने देण्याचा काहीही अधिकार नसलेल्या एका अधिकाऱ्याने मोठ्या प्रमाणावर असे परवाने दिल्याचे आढळून आले. दरम्यान, शहरात वर्षानुवषेर् राहणाऱ्यांकडे इतर राज्यातील शस्त्र परवाने असल्याचीही माहिती पुढे आली. त्यामुळे पोलिसांनी मोहीम उघडून जवळपास 600 संशयास्पद परवाने ताब्यात घेऊन त्यांची छाननी केली असता, सुमारे 400 परवाने बनावट असल्याचे आढळून आले.

ज्वेलर्स, तसेच डान्सबार, बँका व बांधकाम सुरू असलेल्या ठिकाणी सुरक्षा रक्षक पाठविणाऱ्या खासगी सुरक्षा यंत्रणांकडून या बोगस परवान्यांचा मोठ्या प्रमाणावर वापर होत असल्याची माहिती पुढे आली आहे. पैसा कमाविण्यासाठीच हा सर्व प्रकार सुरू असल्याचा पोलिसांचा निष्कर्ष आहे.

यासंदर्भात पोलिस आयुक्त अनामी रॉय म्हणाले की, गेल्या काही महिन्यांपासून बनावट शस्त्र परवान्यांची माहिती मिळत असल्याने त्यानुसार आम्ही कारवाई सुरू केली. कारवाईत मोठ्या प्रमाणावर बनावट शस्त्र परवाने आढळून आले. संबंधितांविरोधात गुन्हेही नोंदविण्यास सुरुवात केली आहे. यात काही खासगी सुरक्षा एजन्सीजच्या सुरक्षा रक्षकांचाही समावेश असून त्यांची अधिक चौकशी सुरू आहे, असेही त्यांनी सांगितले.

 
</text>
</doc>
