<doc>
<docno>1080044.cms.txt</docno>
<text>
 
महामुंबई
कंत्राटी पद्धतीने भरती बंद करण्याची मागणी
[ Sunday, April 17, 2005  01:09:44 am]


म. टा. प्रतिनिधी

मुंबई : कंत्राटी पद्धतीने भरती बंद करण्याची मागणी भारतीय कामगार कर्मचारी महासंघाचे सरचिटणीस भाई जगताप यांनी सर हरकिसनदास नरोत्तमदास हॉस्पिटल अॅण्ड रिसर्च सेंटरमधील द्वारसभेत केली.

कामगारांवर जबरदस्ती करण्याची आपली पद्धत नसल्याचे जगताप यांनी स्पष्ट केले. वॉर्ड, कॅन्टीनमध्ये घुसून दादागिरी करून दुसरी संघटना कामगारांच्या सह्या घेत असताना व्यवस्थापन मात्र बघ्याची भूमिका घेत आहे, असा आरोप त्यांनी केला. 850 च्यावर कंपन्या व ऑफिसांतील कामगार व कर्मचाऱ्यांचे नेतृत्व आपल्या संघटनेकडे आहे, असा दावाही त्यांनी यावेळी केला.

' फोडा आणि झोडा ' ही आपली नीती नसल्याचे उपाध्यक्ष सदाभाई चव्हाण यांनी नमूद केले. त्याचवेळी ' जशास तसे ' उत्तर देण्याची आमची तयारी आहे, असा इशाराही त्यांनी दिला. हॉस्पिटलमधील कामगारांच्या समस्या सोडवण्यात व्यवस्थापन टोलवाटोलवी करत आहे, अशी टीका संघटक सचिव राजेश नाईक यांनी केली.

 
</text>
</doc>
