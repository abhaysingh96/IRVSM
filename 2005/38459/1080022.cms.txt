<doc>
<docno>1080022.cms.txt</docno>
<text>
 
महाराष्ट्र
दहा हजार बकऱ्यांचा बळी
[ Sunday, April 17, 2005  12:56:50 am]


म. टा. वृत्तसेवा

सांगली : प्रति वर्षाप्रमाणेच कवठेमहांकाळ तालुक्यातील आरेवाडी येथे नुकत्याच भरलेल्या ' बिरोबा यात्रे ' त यंदा दहा हजाराहून अधिक बकऱ्यांचा बळी देण्यात आला. महाराष्ट्र, कर्नाटक, आंध्र आदी प्रांतातून दोन ते तीन लाख भाविक या यात्रेसाठी आले होते.

यात्रेत बकऱ्यांचा बळी दिला जाऊ नये यासाठी अंधश्रद्धा निर्मूलन समितीच्या कार्यर्कत्यांनी आजवर बरेच प्रयत्न केले. विविध प्रकारे प्रबोधन करण्याचा प्रयत्न केला, पण बळीची ही प्रथा रोखण्यात त्यांना अद्याप यश आलेले नाही.

इतक्या मोठ्या प्रमाणात बकऱ्यांचे बळी दिले जात असल्याने तेथे रक्तांचे पाट वाहतात, मांसाचा चिखल जागोजागी दिसतो. बकऱ्यांचे कातडे झाडांवर टांगलेले दिसतात.

' बिरोबाच्या नावानं चांगभलं ' असा गजर करीत बकऱ्यांचे बळी दिले जातात. नुकत्याच झालेल्या मांढरदेवी यात्रा दुर्घटनेमुळे बिरोबाच्या यात्रेवेळी प्रशासन व पोलिसांनी आवश्यक ती सर्व खबरदारी घेतली होती.

वीज मंडळ कार्यालयावर हल्ला

अपुरा, अनियमित होणारा पाणीपुरवठा आणि वाढते भारनियमन यामुळे संतप्त झालेल्या मिरज येथील नागरिकांनी पाणीपुरवठा व वीज मंडळाच्या कार्यालयांवर हल्ले चढविले. कार्यालयांची नासधूस करून अधिकाऱ्यांना मारहाण केली व घेराव घातला आणि तीन तास डांबून ठेवले.

दोन दिवसांपूवीर् झालेल्या जोरदार वादळी पावसानंतर वीज नसल्याने मिरजेची पाणीपुरवठा यंत्रणा पूर्णपणे कोलमडली व नागरिकांचे अतोनात हाल झाले. वीज भारनियमनाचा कालावधीही वाढत आहे.

संबंधित विभागांचे अधिकारी याबाबतच्या तक्रारींची दखल घेत नाहीत. या सर्वांचे पर्यवसान पाणीपुरवठा कार्यालय व वीज मंडळाच्या कार्यालयावर नागरिकांचे हल्ले होण्यात झाले.

 
</text>
</doc>
