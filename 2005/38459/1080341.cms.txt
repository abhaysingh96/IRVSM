<doc>
<docno>1080341.cms.txt</docno>
<text>
 
अर्थव्यवहार
...तर कर भरावा लागत नाही
[ Sunday, April 17, 2005  08:36:03 pm]


प्रफुल्ल छाजेड

मी तेरा वर्षांपूर्वी मे 1991 साली मुलुंड कॉलनीत ' वन रूम किचन ' जागा 1 लाख 54 हजार रु.ना खरेदी केली. ही माझी एकच जागा आहे व मी इथेच राहतो. आता ही जागा मी विकत असून, तिचे मला 5 लाख 50 हजार रु. मिळत आहेत. ही जागा विकल्यानंतर मी दुसरी जागा साडेपाच लाख रु.पेक्षा जास्त किमतीची, किंवा कमी किमतीची घेतली, किंवा दुसरी जागा घेतलीच नाही, तर मला आयकर आकारणी कशी केली जाईल ?

एक वाचक, मुंबई.

जागा विकताना सर्वप्रथम खरेदीच्या मूल्याची विक्रीच्या तारखेेपर्यंत निदेर्शांकासह मोजणी करावी. विक्रीच्या किमतीतून निदेर्शांकासह आलेली खरेदी किंमत वजा केल्यास आपणास भांडवली नफा मोजता येईल. सदर नफ्यातून आपण दोन वर्षांच्या आत नवीन जागा खरेदी केल्यास किंवा तीन वर्षांच्या आत नवीन जागा बांधल्यास कर भरावा लागणार नाही. परंतु तोपर्यंत ही रक्कम विशिष्ट बँक खात्यात ठेवावी. आपण विशिष्ट प्रकारचे रोखेही खरेदी करू शकता. समजा, आपण कोठेच गुंतवणूक केली नाही, तर आपणास वीस टक्केप्रमाणे इन्कमटॅक्स देय होईल.

मला 1960-61 मध्ये विकत घेतलेल्या शेअर्सवर 1986 ते 1990 दरम्यान मिळालेले बोनस शेअर्स मी आता विकावयाचे ठरविले आहे. हे शेअर्स विकल्यामुळे होणाऱ्या नफ्यावर मला आयकर भरावा लागेल का ? कसा व किती ?

एक ज्येष्ठ नागरिक, मुंबई.

बोनस शेअर्स हे दीर्घ मुदतीनंतर आपण विकत आहात. नोंदणीकृत दलालांमार्फत विक्री केल्यास व त्या व्यवहारावर आपण ' सिक्युरिटीज ट्रॅन्झॅक्शन टॅक्स ' भरल्यास आपणास अशा नफ्यावर कर भरावा लागणार नाही.

' सिक्युरिटीज ट्रॅन्झॅक्शन टॅक्स ' कोणत्या तारखेपासून अमलात आला व त्यावर होणाऱ्या खर्चाची वजावट कशी करावयाची ? एक एप्रिल 2005 ते 31 मार्च 2005 या कालावधीत निरनिराळ्या वेळी केलेल्या शेअर्सच्या विक्रीतून मिळालेल्या भांडवली नफ्यावर (अल्प व दीर्घ मुदतीच्या) आयकर व अधिभार आकारणी कशी केली जाईल ? ज्येष्ठ नागरिकांना कलम 88 खाली मिळणाऱ्या विशेष करसवलतीचा (रिबेट) त्या वषीर्च्या व्यवहारांसाठी कसा उपयोग करून घेता येईल ? अल्प मुदतीच्या भांडवली नफ्यावरील कर त्यातून वजा करता येईल का ?

जी. व्ही. दाते, ठाणे पश्चिम.

हा टॅक्स 1 ऑक्टोबर 2004 पासून अमलात आला आहे. अल्प मुदतीच्या भांडवली नफ्यावर त्या तारखेनंतर विक्री केल्यास व असा कर भरला असल्यास दहा टक्के एवढाच इन्कमटॅक्स देय होईल. दीर्घ मुदतीचा यानंतर करमुक्त आहे.
त्या अगोदरचा अल्प मुदतीचा नफा हा इतर उत्पन्नाप्रमाणे करपात्र आहे. ज्येष्ठ नागरिक म्हणून मिळणारी करसवलत या प्रकारच्या नफ्यासाठीदेखील वापरता येईल. सर्व उत्पन्न करपात्र उत्पन्नाच्या मर्यादेच्या खाली असल्यास कर देय होणार नाही.

 
</text>
</doc>
