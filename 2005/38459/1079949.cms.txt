<doc>
<docno>1079949.cms.txt</docno>
<text>
 
क्रीडा
चमत्कारच भारताला वाचवू शकेल
[ Sunday, April 17, 2005  12:05:52 am]


जेफ बॉयकॉट

झटपट क्रिकेट मालिकेतील पाकिस्तानची कामगिरी अचंबित करणारी आहे. सहा सामन्यांच्या मालिकेत 0-2 अशा पिछाडीवरून ते आगेकूच करतील, अशी शक्यता फार थोड्या लोकांना वाटली असेल पण त्यांच्या जिगरबाज खेळामुळे मला देखंील आश्चर्यच वाटले. बंगलोरच्या अखेरच्या कसोटीत त्यांनी बाजी मारली आणि आता तर त्यांनी झटपट क्रिकेट कसोटी मालिकेवर घट्ट पकड बसवली आहे. आता भारतालाच मालिका बरोबरीत सोडवण्यासाठी प्रयत्न करावे लागतील.

झटपट क्रिकेटची खासियत म्हणजे त्यातील अनिश्चितता. पुढे काय होईल ते तुम्हाला ठाऊक नसते. तसेच कुठला खेळाडू कधी काय करील याचा नेम नसतो. शाहिद आफ्रिदी अन वीरेंदर सेहवाग हे अशा प्रकारचे खेळाडू आहेत. धडाकेबाज आफ्रिदीने भारतीय गोलंदाजीवर घणाघाती हल्ला चढवला. तो बड्या खेळाडूंच्या यादीत होताच पण 1997 मध्ये 37 चेंडूत शतक फटकावल्यावर त्याची वाट हरवली पण आता कानपूरनंतर मात्र या पठाणाची गोष्ट निराळीच होईल. सेहवागप्रमाणेच त्याचा खेळ आहे. नजर आणि हात यांचा मिलाफ त्यांच्या खेळात आढळतो.

आफ्रिदीची वृत्ती मला भावते, अपयशाने तो खचून जात नाही. तो उत्साही खेळाडू आहे, त्याची देहबोलीतून आक्रमक ता दिसून येते. पाकिस्तानला त्याने एकहाती सामना जिंकून दिला. सेहवाग आणि आफ्रिदीमुळे खेळात चैतन्य येते.

भारताला कानपूरचा सामना विसरण्याजोगाच होता. डावाच्या सुरूवातीला त्यांना हादरे बसल्यामुळे डागडूजी करण्यापलिकडे फारसे काही उरले नव्हते. राहुल दविडचा खेळ अशा परिस्थितीत बहरतो. अशावेळी संपूर्ण 50 षटके खेळून काढायची जबाबदारी कुणीतरी घ्यावी लागते अन दविडने ही बाजू सांभाळली.

युवराजची सुरूवात फसवी ठरली. फलंदाजीत बढती मिळाल्यावर जबाबदारीने खेळ करण्याची छान संधी त्याला मिळाली होती पण त्याने ती वाया घालवली पण कैफने मात्र संधी साधली. भारताने बऱ्यापैकी धावसंख्या उभारली, पण आफ्रिदीच्या बॅटचा तडाखा त्यांना अपेक्षित नव्हता.

इंझमामचे नेतृत्वही छाप पाडणारे आहे. त्याने स्वत:ला फलंदाजीत खालचा क्रमांक देताना चतुराई दाखवली. संघाचे तारू पैलतीरी नेण्यासाठी तो अखेरपर्यंत मैदानात होता. ज्येष्ठ खेळाडू तसेच कर्णधार म्हणून दडपण सांभाळण्याची भूमिका तो चोखपणे सांभाळतो. खरे सांगायचे तर भारताच्यादृष्टीने परिस्थिती बिकट आहे, त्यांच्यासाठी दिल्लीत चमत्कार घडावा लागेल. दोन सामन्यांदरम्यान एक दिवसाची विश्ाांती आहे व जीवघेण्या उकाड्यात प्रवासाची दगदग आहेच त्यामुळे ते चांगली कामगिरी करण्यात अपेशी ठरले तर खेळाडूंना दोष देण्यात अर्थ नाही.

( कॅफे क्रिकेट)

 
</text>
</doc>
