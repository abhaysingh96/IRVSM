<doc>
<docno>1080272.cms.txt</docno>
<text>
 
महामुंबई: मुंबई टाइम्स
अपूर्व सोहळ्यातले क्षण अवीट!
[ Sunday, April 17, 2005  06:02:33 pm]


मुंबई टाइम्स टीम

गेली 50 वर्षं तमाम मराठी रसिकांच्या हृदयात स्थान मिळवलेल्या ' गीतरामायणा ' चा अपूर्व आविष्कार गेले दोन दिवस शिवतीर्थावर रंगला आणि हजारो रसिकांचे कान तृप्त झाले. या अपूर्व सोहळ्यात आनंदमार्गस्थ होण्याची सर्वांनाच इच्छा होती. संपूर्ण रामायण हेच जसं त्यागाचं खंडकाव्य आहे, तोच प्रत्यय बाबुजींचा हा ठेवा रसिकांपर्यंत पोहोचवणाऱ्या श्रीधर फडके यांनाही आला.

श्रीधर फडके स्वत: सादर करत असलेल्या कार्यक्रमात ' माता न तू वैरिणी ' हे गदिमांनी भरताच्या तोंडी असलेलं गीत फार सुंदर सादर करतात. श्रीधर फडके रविवारी पुण्यात कार्यक्रम करणार असल्याने त्यांच्याऐवजी शनिवारी हे दमछाक करणारं गाणं उपेंद भट सादर करतील, असं अगोदर ठरलं होतं. पण कार्यक्रमातलं एकूण वातावरणच इतकं भारून टाकणारं होतं की, गायक- वादकांपासून श्रोत्यांपर्यंत प्रत्येकाला या आनंदसोहळ्याचा वाटेकरी व्हावं, असं वाटत होतं. रसिकश्रोत्यांमध्ये तर दोन- दोन तास अगोदर येऊन हवी तशी जागा मिळवण्याची धडपड सुरू होती. अशा उत्साही वातावरणात श्रीधरनी पहिलं गाणं सादर केलं आणि त्यांनाही ' माता न तू वैरिणी ' म्हणण्याचा उपेंद भटांचाच आग्रह मोडवला नाही. पुण्यात अटल बिहारी वाजपेयी यांच्या उपस्थितीत पार पडलेल्या कार्यक्रमात उपेंद भट यांनी हे गाणं ऐकलं होतं. त्यामुळेच त्यांनी श्रीधरना विनंती केली. एका देखण्या कार्यक्रमात अगोदरपासून ठरलेलं गाणं ज्या मोठेपणाने उपेंद भट यांनी श्रीधर यांच्याकडे सन्मानाने सोपवलं, ते पाहून श्रीधर यांच्यासह सर्वच जणांना अप्रूप वाटलं.

कार्यक्रमाचे आयोजक विनोद तावडे म्हणाले की, गदिमा- बाबुजींच्या या ठेव्याचा प्रसाद सर्वांपर्यंत वाटावा, हे सर्वांनाच वाटत होतं. गीतरामायणात अनेक कलाकार गायले. माणिक वर्मांच्या आठवणींबद्दल भारती आचरेकर यांना भेटलो असता, त्यांनीही गाणं गाण्याची इच्छा व्यक्त केली. त्यानुसार त्यांनी ' जेथे राघव तेथे सीता ' हे गाणं सादर करून सर्वांना माणिक वर्मांच्या गोड गळ्याची आठवण करून दिली. शनिवारचा कार्यक्रम संपल्यावर एक आजी मला भेटल्या. त्या म्हणाल्या की, देवाने इतकी वर्षं का जगवलं, असा प्रश्न पडायचा. आज जगण्याचं चीज झालं... हे म्हणताना त्यांचे डोळे पाणावले. मराठी गाण्यांचाही ' मेगा इव्हेण्ट ' होऊ शकतो, याचा प्रत्यय या कार्यक्रमातून आला. अर्थात, ते गीतरामायणातल्या अवीट गोडीच्या सार्मथ्यामुळेच.

या कार्यक्रमात अनेक दिग्गज मंडळी केवळ रसिकश्रोते म्हणून आली होती. त्यात कलाकारमंडळींप्रमाणेच न्यायमूतीर्, पोलिस अधिकारी, राजकीय नेते यांचाही समावेश होता. पण कुणाचीही भाषणे झाली नाहीत. बडी मंडळी असूनही संवाद होता तो केवळ गायक-वादक आणि श्रोते यांच्यात. ते लोकांना अधिक आवडलं. चार तासांच्या कार्यक्रमानंतर घरी न्यायला सज्ज असलेल्या बेस्ट बसमुळे तृप्त प्रेक्षक अधिकच सुखावले.

 
</text>
</doc>
