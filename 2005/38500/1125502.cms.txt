<doc>
<docno>1125502.cms.txt</docno>
<text>
 
संवाद
स्मरणरंजनाची सुरेल मैफल
[ Saturday, May 28, 2005  08:43:40 pm]


हिन्दी चित्रपटसंगीत म्हणजे अमोल ठेवा आहे. हा खजिना कोणा एकट्याच्या मालकीचा नाही, तो सर्वांचा आहे. त्याचा सुवर्णकाळ म्हणजे 1938 ते 1968. या काळात सैगल, पंकजपासून लता मंगेशकर, तलत महमूद, आशा भोसले, रफी, गीता दत्त आणि किशोरकुमारपर्यंत अनेक अविस्मरणीय 'आवाज' निर्माण झाले. रायचन्द बोरालपासून सचिनदेव बर्मनपर्यंत आणि अनिल विश्वासपासून जयदेवपर्यंत सृजनशील संगीत दिग्दर्शक निर्माण झाले. शैलेन्द, साहिर, मजरूह, कैफी आझमी यांच्यासारखे उत्कृष्ट कवी गीतकार या रूपाने वावरले. म्हणूनच स्थलकालाला ओलांडून जाणारी आशयसंपन्न गीते त्यांच्या लेखणीतून उतरली. या सर्वांचे मिळून जे रसायन बनले आहे ते अत्यंत सुंदर आणि हवेहवेसे वाटणारे झाले आहे.

अशा गाण्यांच्या प्रभावापासून कोणताही सहृदय भारतीय मुक्त राहू शकत नाही, आणि मुक्त राहायचे तरी कशाला? 'आनंदाच्या हजारो रज्जूंमध्ये मला स्वातंत्र्य गवसते,' असे रवीन्दनाथांनी म्हटलेच आहे. आपला आनंद दुसऱ्यासमोर मांडल्याने तो क्षय पावत नाही. उलट द्विगुणित होतो. 'अशी गाणी... अशा जखमा' हे विश्वजित तुळजापूरकर यांचे पुस्तक वेगळे आहे. स्तंभलेखनाचे एकत्रीकरण करून काढलेले असले तरी त्यात सुसूत्रता आणि सलगता जाणवते. 'गीतयात्री' हे माधव मोहोळकरांचे पुस्तक खूप गाजले. तुळजापूरकरांचे पुस्तक त्याच धतीर्चे आहे. त्यात अपरिचित गाण्यांचे उल्लेख करून अज्ञानी असल्याचा गंड वाचकाच्या मनात निर्माण करण्याचा प्रयत्न नाही. उलट ज्ञात गीतांचा अर्थ उलगडण्याचा डोळस आणि सहृदय प्रयत्न आहे.

लेखकाने पूर्ण गाणे लेखात दिले आहे. मग शब्दश: अर्थ आणि भावार्थ सांगितला आहे. या जोडीला त्या गाण्याच्या चित्रित रूपाच्या तपशिलाची भर घातली आहे. त्यामुळे गाण्याच्या दृक्परिमाणाची मोलाची भर पडली आहे. उदाहरणार्थ, संभाषणात्मक शैलीत लिहिलेले 'अभी न जाओ छोडकर के दिल अभी भरा नही' हे गाणे 'लांब होती सावल्या' अशी संध्याकाळ. गावापासून दूर असलेल्या 'तरुतळी' असलेले संकेतस्थळ आणि या दृश्यांमधून उलगडत जाणारे हे हळुवार गीत आणि त्यातील अवखळ तक्रारखोरी. अशी अनेक सुन्दर गीते लेखकाने आस्वादासाठी निवडली आहेत. हे पुस्तक आणि त्यातले गीतांवरचे भाष्य वाचताना मूळ गीताची चाल आठवून गुणगुणल्याशिवाय राहावतच नाही, हे या लेखनाचे मोठेच यश आहे. तुळजापूरकरांनी उर्दूचा अभ्यास केला असल्याने त्यांना गीतलेखनातील सूक्ष्म जागा पकडता आल्या आहेत. आणि त्याला मूळ संवेदनशीलतेचा भरभक्कम पाया आहेच.

काही त्रुटी जाणवल्यावाचून राहात नाहीत. उदाहरणार्थ 'चीनो- अरब हमारा' या 'फिर सुबह होगी' मधील गीताची सामाजिक/राजकीय पार्श्वभूमी देता आली असती. महंमद इक्बाल यांनी हिन्दुस्तानाचे भावरम्य चित्र 'सारे जहाँसे अच्छा' मधून 1903 साली रंगविले. पुढे इंग्लंडला जाऊन आल्यावर त्यांच्यातील संकुचितपणा जागा झाला. त्या मत परिवर्तनानंतर त्यांनी 'चीनो-अरब हमारा हिंदोस्तां हमारा, मुस्लिम है हम वतन है सारा जहाँ हमारा' हे गीत लिहिले. ही गोष्ट 1908 सालची. 1906 साली मुस्लिम लीगचा स्थापना झाली होती. प्यारासाहेब या त्या काळातील अव्वल गायकाकडून लीगच्या नेत्यांनी हे गीत गाऊन घेतले आणि ते जणू मुस्लिम लीगचे संचालन गीतच बनले. साहिर लुधियानवीने इक्बालच्या या गीताचे विडंबन करून 'रहने को घर नाही है, सारा जहाँ हमारा' असे उपहासपूर्ण भाष्य केले आहे. हा इतिहास जाणून घेतला तर या गाण्याची लज्जत आणखी वाढते.

'तुम मुझे भूल भी जाओ' या साहिरच्या गाण्यावर फैजच्या 'मुझसे पहिलीसी मोहब्बत मेरे मेहबूब न माँगा' या गजलचा संस्कार आहे हे लेखकाला जाणवले का? किंवा 'ममता'मधल्या 'रहते थे कभी उनके दिलमें' बद्दल तो लिहितो आणि 'जाना था हमसे दूर' या 'अदालत' मधल्या गाण्यावरही लिहितो. पण या दोन चित्रपटांच्या कथासूत्रातील साम्य त्याच्या लक्षात आलेले दिसत नाही. किंबहुना 'ममता' ही 'अदालत'चीच पुनरावृत्ती होती. अशा उणिवा वगळल्यास हे गुणगुणायला लावणारे पुस्तक एका बैठकीत हातावेगळे करण्याचा मोह आवरत नाही.

- अमरेन्द धनेश्वर

................... .......................... ................

(अशी गाणी: अशा जखमा, विश्वजित तुळजापूरकर, सोनल प्रकाशन, दर्यापूर, अमरावती

पाने: 112, किंमत: 80 रुपये)

 
</text>
</doc>
