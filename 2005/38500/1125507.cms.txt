<doc>
<docno>1125507.cms.txt</docno>
<text>
 
संवाद
जाहिरातदारांसाठी सुसंधी..
[ Saturday, May 28, 2005  08:48:15 pm]


जाहिरात ही एक कला आहे असे म्हणतात. तिचा आकार कसाही असो, ती कल्पकतेने केली असली तर सगळ्यांच्या लक्षात राहते त्या वस्तूचा खपही जास्त होतो. आपल्याकडे जाहिराती पेपर, टीव्ही अथवा मासिकांपुरत्या मर्यादित राहिलेल्या नाहीत. त्या रस्त्यांवर उतरल्या त्यालाही बराच काळ झाला.

परदेशांत त्या कधीच रस्त्यावर आल्या आहेत. रस्त्यावरच्या जाहिरातींचे आकार डोळे दिपविणारे असतात. त्याचाच फायदा घेऊन हायवेवर भलीमोठी होडिर्ंग्ज दिसतात. ती ठेवायला जागा नाही अशी परिस्थिती आहे. म्हणूनच या जाहिरातदारांसाठी एक खबर. खुषखबर म्हणत नाही. कारण तशी ती नकारात्मक बातमी आहे.

अंतराळात जाहिरात करण्याची कल्पना कशी वाटते? तिथला एफएसआय भरपूर आहे. टीडीआर वगैरेची भानगड नाही. बिल्डर लोकांनी अजूनतरी ती जागा ताब्यात घेतलेली नाही. निदान मला तरी माहीत नाही. म्हणूनच संभाव्य धोका ओळखून अमेरिकेच्या फेडरल एव्हिएशन अॅडमिनिस्ट्रेशनने (एफएए) एक पत्रक काढून अंतराळात भल्यामोठ्या जाहिरातीचे फलक ठेवू नका, असा फतवा काढला आहे.

तेथे प्रचंड मोठे फलक ठेवले तर ते पृथ्वीवरून बराच काळपर्यंत दिसू शकतील. पृथ्वीच्या कक्षेबाहेर लगेचच प्रचंड आकाराचे फलक ठेवले तर ते सर्वांना दिसतील, असे म्हणतात. ते पाहण्यासाठी दुबिर्णीची गरज नाही. परंतु, यामुळे अंतराळाचा अभ्यास करणाऱ्या संशोधकाच्या अडचणींत भर पडू शकते. तसेच रात्रीचे आकाश हे ही प्रकाशमान राहिले तर काय उपयोग, असा सवालही अमेरिकन संस्थेने केला आहे.

तरीही भविष्यात कोणी उपग्रहाबरोबरच जाहिरातीही अवकाशात नेल्या तर आश्चर्य वाटायला नको. मग दुबिर्णीतून एखाद्या धूमकेतूचा शोध घेताना अचानक ऐश्वर्या रायने केलेली साबणाची जाहिरात दिसली तर अविश्वासाने डोळे चोळू नका....

- अशोक पानवलकर

 
</text>
</doc>
