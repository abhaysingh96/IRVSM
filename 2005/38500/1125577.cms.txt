<doc>
<docno>1125577.cms.txt</docno>
<text>
 
देश-विदेश
भाजपसाठी निवडणुकीची वाट आणखी बिकट!
[ Saturday, May 28, 2005  10:21:40 pm]


भगवान परब

पणजी : गोव्यात गेल्या सुमारे तीन महिन्यांपासून भारतीय जनता पक्षाच्या मागे लागलेले शुक्लकाष्ठ अद्याप संपण्याची चिन्हे नाहीत. प्रथम चार आमदारांनी राजीनामे दिल्यामुळे सत्ता गमवावी लागली... त्यानंतर दिगंबर कामतांसारख्या बड्या नेत्याने पक्षापासून फारकत घेतली... मग पोटनिवडणुकांऐवजी राज्यात सार्वत्रिक निवडणूक घेण्यासाठी केलेले निकराचे प्रयत्न असफल ठरले... आणि आता पोटनिवडणुका तोंडावर आल्या असतानाच पक्षाच्या दोन आमदारांची निवडणूक मुंबई हायकोर्टाच्या पणजी खंडपीठाने रद्द ठरवली. या साऱ्या एकामागून एक बसणाऱ्या धक्क्यांमुळे निराश झालेल्या पक्ष कार्यर्कत्यांना निवडणुकीत झुंजण्यासाठी कशी स्फूतीर् द्यावी हाच पेच सध्या भाजप नेत्यांसमोर पडला आहे.

भाजपचे आमदार राजेंद आलेर्कर आणि दयानंद मांदेकर या दोघांनीही 2002 साली झालेल्या विधानसभा निवडणुकीमध्ये आपापल्या सरकारी लाभदायक पदांचा गैरफायदा घेतल्याच्या आरोपाखाली पणजी खंडपीठाचे न्या. नेल्सन ब्रिटो यांनी त्यांची निवडणूक रद्द केली. प्रतिवादींना सुप्रीम कोर्टात दाद मागण्यासाठी या निकालाच्या अंमलबजावणीवर 30 दिवसांची स्थगिती दिली आहे. पण त्यातही एक मेख आहेच. सध्या संस्थगित असलेल्या गोवा विधानसभेचे अधिवेशन बोलावले गेल्यास या स्थगिती आदेशामध्ये सुधारणा मागण्याचे स्वातंत्र्य अर्जदारांनाही बहाल करण्यात आले आहे. आम्ही तसे करणारच, असे गोवा राष्ट्रवादी काँग्रेसचे प्रमुख डॉ. विली डिसोजा यांनी ठणकावून सांगितले आहे.

कोर्टाने आम्हाला अपात्र ठरवलेले नसून, केवळ निवडणूक रद्द केलेली आहे. त्यामुळे आमचा मतदानाचा अधिकार अजूनही कायम आहे, अशी सारवासारव आलेर्कर यांनी निकालानंतर लगेचच भाष्य करताना केली. भाजपने तर स्थानिक वृत्तपत्रांमध्ये जाहिराती देऊन आपले संख्याबळ अजून 16च असून, राज्यातल्या जनतेने अपप्रचाराला बळी पडू नये, असे आवाहन केले आहे. मात्र कोर्टाच्या निकालाबरोबरच आलेर्कर व मांदेकर यांचे विधानसभेतील मतदानाचे हक्क रद्द होतात, असे येथील कायदातज्ज्ञांचे मत आहे. अर्जदारांना विधानसभा सुरू होताच मतदान हक्क रद्द करण्यासाठी दाद मागण्याची परवानगी देण्यात आली आहे, असे त्यांचे म्हणणे आहे.

कोर्टाच्या या निवाड्याला त्वरित सुप्रीम कोर्टात दाद मागण्याचा विचार आलेर्कर यांनी बोलून दाखवला. या संकटातून सुटण्याचा भाजपसमोर हाच एक मार्ग आहे. कारण दोन आमदारांचा मतदान हक्क रद्द झाल्यास भाजपचे विधानसभेतील संख्याबळ फक्त 14 बनते आणि पोटनिवडणुकांचे निकाल काहीही लागले तरी काँग्रेसचा सत्तास्थापनेचा मार्ग आपोआप खुला होतो.

वेळ्ळीचे आमदार फिलीप नेरी रॉड्रिग्ज यांच्या भाजप सदस्यत्व फॉर्मावरील सही बनावट असल्याचे हैदराबादच्या फोरेन्सिक प्रयोगशाळेत सिद्ध झाल्याचा दावा काँग्रेस नेते लुईजिनो फालेरो यांनी केला आहे. या सर्व घटना भाजपची वाट अधिकाधिक बिकट होत चालल्याचे दर्शवत आहेत.

 
</text>
</doc>
