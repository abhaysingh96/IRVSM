<doc>
<docno>1125561.cms.txt</docno>
<text>
 
क्रीडा
एडवर्डसचा पाकला झटका
[ Saturday, May 28, 2005  09:34:28 pm]


वृत्तसंस्था

ब्रिजटाऊन, ब्राब्राडोस : जलदगती गोलंदाज फिडेल एडवर्डसच्या भेदक माऱ्याच्या जोरावर वेस्ट इंडिजने पहिल्या क्रिकेट कसोटीत पाकिस्तानला 144 धावांत गुंडाळले. पहिल्या डावात 201 धावांची आघाडी घेणाऱ्या यजमान विंडीजने दुसऱ्या डावात 4 बाद 168 पर्यंत मजल मारून दुसऱ्या दिवसअखेर आपल्या खात्यात एकूण 369 धावांची आघाडी जमा केली आहे.

भारताला कसोटी मालिकेत बरोबरी रोखणाऱ्या आणि झटपट मालिका खिशात टाकणाऱ्या इंझमाम उल हकच्या पाकिस्तानने विंडीज दौऱ्याची सुरुवात झकास केली ती एकदिवसीय मालिका जिंकून. त्यामुळे कसोटीवर तेच वर्चस्व गाजवणार असे वाटत असताना लारा तसेच एडवर्डसने पाकला बॅकफुटवर जाण्यास भाग पाडले.

विंडीजच्या 345 धावांचा मुकाबला करताता पाकचा डाव 144 धावांत गुंडाळला गेला. एडवर्डसने निम्मा संघ 38 धावांत गारद केला. पाककडून कर्णधार युनिस खानने सर्वाधिक 31 धावा केल्या. एडवर्डसला कोरी कॉलिमूर तसेच रिऑन किंग यांची चांगली साथ मिळाली. कॉलिमूरने 20 धावांत 3 तर किंगने 2 बळी मिळवले.

पहिल्या डावात 201 धावांची आघाडी घेतल्यानंतर दुसऱ्या डावात 4 बाद 168 धावा केल्या त्या क्रिस गेल, ब्रायन लारा व कर्णधार शिवनारायण चंदरपॉल यांच्या योगदानामुळे. गेलने अर्धशतक झळकावले, तर पहिल्या डावात शतकी झेप घेणाऱ्या शैलीदार लाराने 48 धावा केल्या. चंदरपॉल 37 धावांवर खेळत आहे. दोन तास खेळपट्टीवर उभे राहणाऱ्या डावखुऱ्या चंदरपॉलने पाक गोलंदाजांचा समर्थपणे मुकाबला केला.

धावफलक

वेस्ट इंडिज,पहिला डाव : 345.

पाकिस्तान, पहिला डाव : सलमान बट झे. ब्राऊनी गो. कॉलिमूर 27, शाहिद आफ्रिदी झे. स्मिथ गो. एडवर्डस 16, यासिर हमीद त्रि. गो. एडवर्डस 12, युनिस खान झे. कॉलिमूर गो. एडवर्डस 31, बाझिद खान झे. ब्राऊनी गो. कॉलिमूर 9, असिम कमाल झे. सरवान गो. किंग 0, अब्दुल रझाक पायचीत गो. 10, कामरान अकमल झे. हाईंडस गो. किंग 4, राणा नावेद झे. सरवान गो. कॉलिमूर 17, शब्बीर अहमद त्रि. गो. एडवर्डस 6, दनिश कनेरिया नाबाद 4, अवांतर 8 (4 बाईज, 4 नोबॉल), एकूण 43.3 षटकांत 144.

बाद क्रम : 1-26, 2-54, 3-76, 4-96, 5-96, 6-100, 7-113, 8-120, 9- 132.

गोलंदाजी : एडवर्डस 14-1-38-5, पॉवेल 10-4-36-0, किंग 11- 1-46-2, कॉलिमूर 8.4-3-20-3.

वेस्ट इंडिज, दुसरा डाव : गेल झे. कमाल गो. कनेरिया 50, स्मिथ झे. अकमल गो. रझाक 10, सरवान झे. अकमल गो. आफ्रिदी 1, लारा यष्टिचित अकमल गो.आफ्रिदी 48, चंदरपॉल नाबाद 37, हाईंडस नाबाद 14, अवांतर 8 (5 लेगबाईज, 3 नोबॉल), एकूण 4 बाद 168.

बाद क्रम : 1-59, 2- 64, 3-65, 4-147.

गोलंदाजी : राणा नावेद 11-4- 36-0, शब्बीर अहमद 7-2-18-0, कनेरिया, रझाक 9-1-28-1, आफ्रिदी 7-1-26-2.

 
</text>
</doc>
