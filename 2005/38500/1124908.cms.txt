<doc>
<docno>1124908.cms.txt</docno>
<text>
 
महामुंबई
विद्यार्थ्यावर चाकूहल्ला करणाऱ्या तरुणाला काही तासांतच अटक
[ Saturday, May 28, 2005  12:24:54 am]


म. टा. प्रतिनिधी

मुंबई : माहिम येथे एका बारावीच्या विद्यार्थ्यावर हल्ला करणाऱ्या तरूणास पोलिसांनी काही तासातच अटक केली आहे. जखमी झालेल्या या विद्यार्थ्यावर भाभा रुग्णालयात दाखल करण्यात आले आहे.

प्रशांत महेंद धामू (18) असे या विद्यार्थ्याचे नाव असून त्याने यंदाच बारावीची परिक्षा दिली आहे. सध्या तो कम्प्युटरचा कोर्स करतो. गुरुवारी दुपारी कम्प्युटरच्या क्लाससाठी जात असताना अचानक एका तरुणाने त्याची वाट अडवून काही कळायच्या आतच चाकूने त्याच्यावर वार केला.

यामुळे प्रशांत जमिनीवर कोसळला. आजुबाजूच्या पादचाऱ्यांनी ताबडतोब जखमी प्रशांतला भाभा रुग्णालयात दाखल केले.

ही घटना कळताच पोलिसांनी ताबडतोब प्रशांतकडून संशयिताचे वर्णन घेऊन शोध सुरू केला. विकास ढेरेखोलकर याच्याकडे संशयाची सुई वळल्याने पोलिसांनी त्याला ताब्यात घेतले. चौकशीत त्याने आपणच हा हल्ला केल्याचे सांगितले.

याआधीही त्याच्या नावावर काही गुन्ह्यांची नोंद आहे. त्याला अटक करण्यात आली असून अधिक चौकशी सुरू आहे.

 
</text>
</doc>
