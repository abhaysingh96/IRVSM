<doc>
<docno>1124900.cms.txt</docno>
<text>
 
महामुंबई
मस्ती आणि बेशिस्तीमुळेच अपघातांना निमंत्रण
[ Saturday, May 28, 2005  12:16:41 am]


समीर कर्वे

मुंबई : मुंबईतील मोटारी आणि दुचाक्यांची भरमसाट संख्या, त्यांचे चक्र हाती असलेल्यांच्या डोक्यात असलेली मस्ती आणि पादचाऱ्यांपासून दुरुस्तीची कामे करणाऱ्या कंत्राटदारांपर्यंत सर्व ठिकाणी असलेली बेशिस्त ही मुंबईतील वाहन अपघातांची प्रमुख कारणे ठरली आहेत. सध्या मुंबईत ठिकठिकाणी एमयूटीपी, एमयूआयपीची कामे सुरू असून त्या ठिकाणची दगड-माती रस्त्यावर आल्यामुळे वाहनांना अपघात होण्याची भीती निर्माण झाली आहे.

मुंबईत सध्या नवनव्या मोटारींची भर पडत असली, तरी रस्तेसुरक्षेकडे मात्र पुरेशा गांभीर्याने लक्ष दिले जात नाही. भन्नाट वेग व पॉवरब्रेक यांच्यावर नव्या मोटारींच्या चालकांची मदार असली, तरी त्यामुळे ते वाऱ्यासारखे फिरतात आणि सध्या सुरू असलेल्या कामांच्या अडथळ्यात मात्र ते फसतात. मुंबईतील वाहनांची संख्या सध्या 13 लाख असून त्या चालवणाऱ्यांची सहनशक्ती सध्या विविध ठिकाणी होणाऱ्या कामांमुळे पणाला लागत असल्यामुळे अपघातांचे प्रमाणही वाढल्याचे वाहतूक पोलिसांचे म्हणणे आहे.

सध्या एमयूटीपी, एमयूआयपीच्या कामांच्या ठिकाणी रस्तादुभाजकांच्या बाहेर दगडमातीचे ढीग पडले आहेत. यावरून दुचाक्या घसरण्याचे प्रकार घडतात. दोन्ही हायवेंवर रस्तारुंदीकरणाची जी कामे सुरू आहेत, त्या ठिकाणची माती पाऊस पडल्यावर रस्त्यावर इतस्तत: पसरण्याची भीती आहे. तसे झाल्यास पावसाळ्यात रहदारीत आणखीच अडथळे निर्माण होतील, अशी भीती वाहतूक पोलिस व्यक्त करीत आहेत. या कामांबद्दल अनेकदा वाहतूक पोलिसांशी समन्वय मात्र साधला जात नाही. त्यामुळे वाहतूक कोंडीत भर पडते. पूर्व दुतगती मार्गावर विक्रोळी- भांडुपजवळ रस्त्याखालील पर्जन्यवाहिन्या रुंद करण्याचे काम सुरू आहे. त्या कामासाठी रस्ता एका बाजूने खणण्यात आला आहे. मात्र, येथवर येईपर्यंत सगळी वाहने वेगाने रस्त्यावरील तिन्ही लेनचा वापर करीत येतात आणि सगळ्या वाहनांची एकाच रांगेत येण्यासाठी भाऊगदीर् सुरू होते. त्यात वाहने एकमेकांवर आपटण्याचे प्रकारही घडतात. अशा ठिकाणी वाहतूक पोलिसांशी समन्वय ठेवणे गरजेचे होते.

वाहतूक पोलिसांकडून मिळालेल्या माहितीनुसार 2004 मध्ये छोटेमोठे धरून 19 हजार अपघात घडले. त्यात 519 अपघात प्राणघातक होते आणि त्यात 534 जणांचा मृत्यू ओढवला. 1630 जण विविध अपघातांमध्ये जखमी झाले. गेल्यावषीर् दुचाक्यांच्या अपघातात 76 जणांचा मृत्यू झाला. हे प्रमाण त्यापूवीर्च्या वषीर्पेक्षा 36 ने अधिक होते.

वाहनचालक आणि पादचारी दोघांनीही ठरवून दिलेले नियम पाळल्यास अपघातांचे प्रमाण कमी होईल, असा विश्वास वाहतूक शाखेचे पोलिस उपायुक्त प्रतापसिंह पाटणकर यांनी व्यक्त केला.

अवैध बसगाड्यांवर कारवाई

संगमेश्वरजवळ व्होल्वो-एसटी यांच्यात झालेल्या अपघाताच्या पार्श्वभूमीवर परिवहन राज्यमंत्री धर्मराव आत्राम यांनी मुंबईतील अवैध खाजगी बसगाड्यांवर धडक कारवाई केली. त्यात 11 बसगाड्या गैरप्रकारांबद्दल पकडण्यात आल्या. चार बसगाड्या जास्त वजन वाहून नेत होत्या, तर इतर बसगड्या मुंबई सेंट्रल एसटी स्थानकाजवळच प्रवासी भरून नेत होत्या. यासाठी त्यांनी भरारी पथकाची नियुक्ती केली आहे.

 
</text>
</doc>
