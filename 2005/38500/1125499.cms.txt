<doc>
<docno>1125499.cms.txt</docno>
<text>
 
संवाद
कामगार चळवळीचा रोचक इतिहास
[ Saturday, May 28, 2005  08:40:57 pm]


भारतातील कामगार चळवळीची सुरुवात, त्यातील स्थित्यंतरे आणि त्यांचा प्रभाव हे सगळे 'टेड युनियन मूव्हमेंट इन इंडिया' या पुस्तकात सोप्या, सुटसुटीत शब्दांत मांडण्यात आले आहे. लेखक श्ाी. वसंत गुप्ते हे स्वत: कामगार चळवळीतील ज्येष्ठ पुढारी आहेत. कामगारांच्या समस्या आणि कार्यप्रणालीचा त्यांनी जवळून अभ्यास केला आहे. त्याचे प्रतिबिंब या पुस्तकात उमटले आहे. कामगार चळवळीसंबंधीचे साहित्य सोप्या भाषेत उपलब्ध असावे, या गरजेतून या पुस्तकाची निमिर्ती झाली.

कामगार चळवळीचा इतिहास मांडताना लेखकाने औद्योगिकीकरणापासू न सुरुवात केली आहे. 1861-65 दरम्यान झालेले अमेरिकी युद्ध आणि 1869मध्ये बांधून झालेला सुएझ कालवा भारतात औद्योगिकीकरणाचा वेग वाढवण्यास कारणीभूत ठरले. मुंबई, कोलकाता, चेन्नई, अहमदाबाद व कानपूर ही औद्योगिक शहरे बनली. त्यामुळे ग्रामीण भागांतून बेरोजगारांचा लोंढा वाढू लागला. निवाऱ्याबरोबरच आरोग्याचेही प्रश्न निर्माण झाले. आरोग्यासाठी विपरीत वातावरणात त्यांना 12-12 तास काम करावे लागत असे. मोकळ्या हवेत श्वास घेण्यासाठी जाणाऱ्यांना शिक्षा होत असे. साप्ताहिक सुटी नव्हती. पगाराचा दिवस निश्चित नव्हता. या पिळवणुकीविरुद्ध कामगार हळूहळू जागृत होऊ लागले. सामूहिक राजीनामे, जाहीर सभा आणि नंतर संप अशा मार्गांनी त्यांनी निषेध व्यक्त केला. भारतातील पहिला संप 1895मध्ये अहमदाबादच्या कापड गिरणीत झाला. त्याचवषीर् कोलकात्यातही संप झाला.

कामगार संघटनांचा उदय होण्यास कारणीभूत ठरला तो कायदाच. 1884मध्ये मुंबई सरकारने फॅक्टरी अॅक्ट 1881मध्ये सुधारणा घडवून आणण्यासाठी आयोग नेमला. नारायण मेघाजी लोखंडे या मराठी कामगाराने सहकाऱ्यांना संघटित करून आयोगापुढे मागण्यांचे निवेदन सादर केले. ही संघटनेची सुरुवात होती. त्यातून पुढे 1890मध्ये बॉम्बे मिलहॅण्ड्स असोसिएशन या संघटनेची स्थापना झाली.

20व्या शतकाची सुरुवात कामगार चळवळीसाठी स्फोटक होती. औद्योगिक शहरांना प्लेगच्या भीतीने घेरले होते. मुंबईच्या कापड गिरण्यांमध्ये रात्री दिवे लावून काम होत असे. तासन्तास काम करणाऱ्या कामगारांना ही शिक्षाच होती. त्यामुळे त्यांनी दिव्यांच्या विरोधात आंदोलन सुरू केले. त्याचा परिणाम म्हणून 1911मध्ये प्रौढांसाठी 12, तर मुलांसाठी सहा असे कामाचे तास निश्चित करण्यात आले.

1908मध्ये मुंबईत पहिला सार्वजनिक संप झाला. त्याचे कारण ठरले लोकमान्य टिळकांना झालेली शिक्षा. कामगार रस्त्यावर उतरले. 1920मध्ये गांधीजींच्या प्रेरणेने अहमदाबादमध्ये संप झाला. त्यावेळी कारण होते वेतनवाढीचे.

बी. पी. वाडिया यांनी कामगारांचा राजकीय पक्ष स्थापण्याचा प्रयत्न केला. 16 जुलै 1920 रोजी मुंबईतील परळ येथे एन. एम. जोशी यांच्या पुढाकाराने 'ऑल इंडिया ट्रेड युनियन काँग्रेस'ची (आयटक) स्थापना झाली. कामगार चळवळीच्या दृष्टीने 1928 हे वर्ष महत्त्वाचे ठरले. याच वषीर् कम्युनिस्टांनी कामगार चळवळीत प्रवेश केला. त्यांनी गिरण्यांमध्ये त्याकाळचा सर्वांत मोठा संप घडवून आपली ताकदही दाखवून दिली. कामाच्या जागांचे प्रमाणीकरण आणि नोकरीच्या नियमांची मागणी पुढे आली. 1930मध्ये जीआयपी रेल्वेचाही संप झाला. जमशेदपूरमध्ये 1927- 29 या काळात झालेल्या साखळी संपामुळे चळवळीला वेगळी दिशा मिळाली. या संपाचे नेतृत्व काँग्रेसच्या नेत्यांकडे होते. प्रॉव्हिडंट फंड, हे त्या संपाचेच यश होते. त्यानंतर कामगार संघटनांच्या कार्याला गती मिळाली.

1930च्या जागतिक मंदीच्या काळात कामगार संघटनांमध्ये फूटही पडली. काँग्रेसने सुरू केलेल्या सविनय कायदेभंगाला विरोध करत कम्युनिस्टांनी 'रेड ट्रेड युनियन काँग्रेस' स्थापन केली. 1937च्या विधिमंडळ निवडणुका काँगेेसने जिंकल्यावर संघटनांमध्ये उत्साह संचारला. विविध संघटना स्थापन होऊ लागल्या.

दुसऱ्या महायुद्धाचा काळ भारतीय उद्योगांच्या वाढीस पोषक ठरला. तोपर्यंत भारत हा स्वस्त कच्चा माल पुरवणारी आणि ब्रिटनचा तयार माल कुरबूर न करता घेणारी बाजारपेठ होता. युद्धाच्या काळात सागरी मार्ग बंद झाल्याने कच्च्या मालाची रसद बंद झाली. त्यामुळे भारतातच कारखाने वाढले. याच काळात महाभाई भत्ता देण्यास सुरुवात झाली. या युद्धामुळे कम्युनिस्टांचा दृष्टिकोनही बदलला. सुरुवातीला त्याला भांडवलदारांचे युद्ध मानणारे कम्युनिस्ट, जर्मनीच्या रशियावरील आक्रमणानंतर हे सामान्यांविरुद्धचे युद्ध मानू लागले.

सन 1946मध्ये झालेल्या निवडणुकीनंतर काँगेसचे सरकार आले. पण कामगारांच्या अपेक्षा पूर्ण करण्यात ते अयशस्वी ठरल्याने दोनच वर्षांत तंटे वाढले. वर्षभर सलग काम केल्यास 10 दिवस सुटी देण्याचा मुद्दा कानपूरमध्ये गाजला. पुणे, खडकी व देहू येथील संरक्षण विभागातही संप झाले. या काळात कामगार चळवळीत काँग्रेस- कम्युनिस्ट मतभेद निर्माण झाले होते. 'चले जाव' आंदोलनात काँग्रेसचे नेते तुरुंगात असताना कम्युनिस्टांनी 'आयटक'वर पूर्ण नियंत्रण मिळवले. त्यामुळे काँग्रेसवाल्यांनी 'इंडियन नॅशनल ट्रेड युनियन काँग्रेस'ची (इंटक) स्थापना केली. याच काळात राष्ट्रीय मिल मजदूर संघालाही मान्यता मिळाली होती.

नंतरच्या काळात कामगारांचे प्रमुख अस्त्र बनलेला 'बंद' पहिल्यांदा 1950मध्ये गिरणी कामगारांना पाठिंबा देण्यासाठी पुकारण्यात आला. त्याचे नेतृत्व अशोक मेहता आणि राजा कुलकणीर् यांनी केले. मात्र, बंद खऱ्या अर्थाने रूढ झाला तो 1960मध्ये. त्यावषीर् जॉर्ज फर्नांडिस यांच्या नेतृत्वाखाली मुंबई महापालिका आणि बेस्टमध्ये संप घडून आले.

आणीबाणीच्या काळात कामगार नेतेही तुरुंगात गेले. इंटक आणि आयटकने आणीबाणीला पाठिंबा दिला. याच काळात बोनस निम्मा झाला. आथिर्क फायदे रोख स्वरुपात न मिळता पीएफमध्ये जमा झाले. या अन्यायाविरोधात एचएमएस, सीटू, बीएमएस आणि एनएलओ एकत्र आले. पण थोड्याच दिवसांत आणीबाणी मागे घेण्यात आली आणि ही एकजूट कागदावरच राहिली.

80च्या दशकाच्या सुरुवातीला सरकारी कंपन्यांतही संघर्ष झाले. राज्य सरकारांचे 60 लाख कर्मचारी संपावर गेले. वेतनकपात आणि कामाचा वाढता भार याच्याविरोधात बँका आणि विमा कंपन्यांचे कर्मचारी संपावर गेले. डॉ. दत्ता सामंत यांनी मुंबई तसेच ठाणे- बेलापूर औद्योगिक पट्ट्यात संप घडवून आणले. या दशकाच्या उत्तरार्धात 'व्हाइट कॉलर' व्यवसायातही संप झाले. त्यात ऑफिस, बँका, विमा कंपन्या, कॉलेजे, शाळा आणि डॉक्टरांचाही समावेश होता. 1991मध्ये उदार आथिर्क धोरण आले आणि आंदोलनाची दिशा बदलली. खासगीकरणाच्या विरोधात लढा सुरू झाला. तो अद्यापही सुरू आहे.

या इतिहासाचा वेध घेऊन लेखक थांबलेला नाही. त्यांनी कामगार विरोधी धोरणांबरोबरच व्यवस्थापनाचे बदलते धोरण, कंत्राटी पद्धत, कोर्टाचा दृष्टिकोन, औद्योगिक संबंध आणि कामगार संघटना, गाजलेले लढे, खटले आदींचाही आढावा घेतला आहे. कामगार चळवळीतून काय साधले आणि काय करायचे उरले आहे, याचा वेध लेखकाने घेतला आहे.

कामगार चळवळीतील महिला नेत्यांचाही लेखकाने उल्लेख केला आहे. संतोष कुमारी गुप्ता, डॉ. मैत्रेयी बोस, अनसुयाबेन साराभाई, शांता भालेराव, गोदावरी परुळेकर यांचा त्यात समावेश होता. उषा डांगे, मीनाक्षी साने यांनी पुणे, सोलापूर, कोल्हापूर, नगरच्या विडी कामगारांसाठी मोलाचे काम केले. रोझा देशपांडे, पार्वती कृष्णन, अमरजित कौर, कमला सिन्हा, सुशीला गोपालन, मैथिली शिवरामन, इला भट यांनी ही वारसा पुढे सुरू ठेवला आहे, असा गौरव लेखकाने केला आहे.

- किरण तारे

................... .......................... ......................

टेड युनियन मूव्हमेंट इन इंडिया, ए ब्रीफ हिस्ट्री.

लेखक: वसंत गुप्ते.

प्रकाशक: मिल मजदूर एज्युकेशन ट्रस्ट.

पाने : 182, किंमत : 150 रु.

 
</text>
</doc>
