<doc>
<docno>1125509.cms.txt</docno>
<text>
 
संवाद
पेट्रोलची झिंग
[ Saturday, May 28, 2005  08:49:35 pm]


...पेट्रोलियम इंधनाचा एक विलक्षण वापर केला जातो. तो म्हणजे नशा येण्यासाठी! पेट्रोलमध्ये काही प्रमाणात असणाऱ्या बेन्झिन आणि टोल्विन या एरॉमेटिक्स सेंदिय रसायनामुळे नशा येऊ शकते. मग भूक नि वैफल्य विसरण्यासाठी या इंधनाचा वापर न झाल्यास नवल ते काय?..

पेट्रोल म्हटलं की, त्याची स्फोटकता, इंधन म्हणून होणारा भरमसाट वापर अन् त्याच्या भडकत्या किमती या गोष्टी चटकन् आठवतात; पण, एक विलक्षण वापर या पेट्रोलियम इंधनाचा केला जातो. तो म्हणजे नशा येण्यासाठी! पेट्रोलमध्ये काही प्रमाणात असणाऱ्या बेन्झिन आणि टोल्विन या एरॉमेटिक्स सेंदिय रसायनामुळे नशा येऊ शकते. मग भूक नि वैफल्य विसरण्यासाठी या इंधनाचा वापर न झाल्यास नवल ते काय?

ऑस्ट्रेलियातील घनदाट जंगलात पाप्युन्या नावाची आदिजमात राहते व तिथली तरूण आदिवासी मुले सर्रास पेट्रोल हुंगण्याच्या व्यसनाने पछाडली आहेत. या गोष्टीचा सुगावा 2001 साली लागला व त्याचे पडसाद त्या विकसित देशाच्या पार्लमेन्टमध्ये उमटले. ही उपदवी सवय नष्ट करण्यासाठी ऑस्ट्रेलियन सरकारने लगोलग पावलेही टाकली. त्यावेळी ऑस्ट्रेलिया सरकारला जंगलात 5 ते 35 वषेर् वयोगटातील किमान 360 पेट्रोल-हुंगे (स्निफर्स) आढळले. त्यांची शारीरिक व मानसिक स्थिती खूप बिकट झाली होती. अशा एका व्यसनाधीन व्यक्तीला ताळ्यावर आणण्यास दरवषीर् सुमारे 27हजार अमेरिकी डॉलर खर्च आला. पेट्रोल हुंगण्याच्या या चमत्कारिक व्यसनामुळे तिथल्या उत्तर विभागातील विशिष्ट आदिजमातीचे अस्तित्वच धोक्यात आले.

त्या विभागात काम करणाऱ्या ब्रिटिश पेट्रोलियम कंपनीच्या पदाधिकाऱ्यांना अलीकडे आणखी काही आदिवासी मुले भूक विसरण्यासाठी, वैफल्य विसरण्यासाठी रात्री झोपताना अंगावर पांघरूण ओढतात व नाकाजवळ पेट्रोलने भरलेला उघडा डबा ठेवतात आणि त्यातून बाहेर पडणाऱ्या वाफा हुंगत हुंगत झोपी जातात, असे आढळले. अर्थात, त्यांच्या शरीरात सतत जाणारी हायड्रो कार्बन रसायने आपला प्रताप कालान्तराने दाखवितात. स्नायूची झीज, शारीरिक कमकुवतपणा, मेंदूला गंभीर इजा अशा व्याधी त्यांचा घात करतात. कधी ते पेट्रोलच्या वाफा बेफाम हुंगल्याने गुद मरतात तर कधी आत्महत्येला प्रवृत्त होतात.

या व्यसनाचे दुष्परिणाम लक्षात आल्यानंतर या प्रदेशात पेट्रोलची विक्री करणाऱ्या ब्रिटिश पेट्रोलियम कंपनीने सामाजिक जाणिवेच्या भावनेतून या परिसरासाठी 'ओपल' नावाचे नवीन पेट्रोल आणले. या नव्या पेट्रोलमध्ये सेंदिय रसायनाचे प्रमाण घटवून, त्यातील विषारी शिसे नष्ट केले होते. अर्थात, या शिसेरहित 'ओपल' पेट्रोलमुळे ही समस्या संपूर्ण निकालात निघणार नसली तरी अन्य शैक्षणिक कार्यक्रम हाती घेऊन, या जमातीच्या जीवनातला अंधार नष्ट करण्याचा प्रयत्न होत आहे. त्यासाठी ऑस्ट्रेलियन सरकार व ब्रिटिश पेट्रोलियम कंपनी हातात हात घालून काम करतात. पाप्युन्या जमातीतील मुलांना शाळेत पाठविणे, खेळाद्वारे 'पेट्रोल हुंगू नका' हा संदेश देणे, विकासयोजना आखून लोकांना रोजीरोटीची साधने निर्माण देणे, स्निफर्सवर कायदेशीर कारवाई करणे इत्यादी मार्ग अवलंबले जात आहेत. तिथली फूटबॉलची लोकप्रियता लक्षात घेऊन 'किक-किक स्निफ' म्हणजे 'चेंडू उडवा (पेट्रोल) हुंगू नका' या सारख्या खिलाडू योजनांद्वारे तरूण मुलांना व्यसनापासून परावृत्त केले जाते.

वास्तविक, पेट्रोल हुंगण्याचे व्यसन केवळ ऑस्ट्रेलियन नव्हे तर कॅनडा व चीनमधील काही आदिवासी जातींमध्येही आढळते. आपल्याकडे पेट्रोल महाग असल्याने हा 'स्निफींग'चा प्रकार क्वचित घडत असला तरी केरोसिनसारखे स्वस्त इंधन, दिव्याची वात नाकावर पकडून ते हुंगण्याचा प्रकार कुठे कुठे होतो. केरोसिनमध्ये तर काळा धूर देणारी ऍरोमेटिक्स रसायने मोठ्या प्रमाणात असतात. तेव्हा त्यांचा धोका किती भयंकर असू शकतो, हे लक्षात यावे!

- जोसेफ तुस्कानो

 
</text>
</doc>
