<doc>
<docno>1124932.cms.txt</docno>
<text>
 
महामुंबई
 उद्धव ठाकरे यांनी उद्घाटन केलेल्या कामांचा खोळंबा
[ Saturday, May 28, 2005  12:55:02 am]


म. टा. प्रतिनिधी

ठाणे : शिवसेनेचे कार्याध्यक्ष उद्धव ठाकरे यांनी ज्या कामांची उद्घाटने केली त्या कामांना साधी सुरुवातही न केल्यामुळे ठाणे महानगरपालिकेचे आयुक्त संजय सेठी यांच्यावर अकार्यक्षमतेचा ठपका ठेवून अविश्वासदर्शक ठराव आणावा, अशी मागणी ठाण्याचे उपमहापौर अशोक वैती यांनी महापौर राजन विचारे यांना पत्राद्वारे केली आहे.

मस्त्यालय, उद्याने, तरण तलाव, कलादालन याची रीतसर उद्घाटने होऊनही आजही ती कामे प्रलंबित आहेत. एकात्मिक नालेबांधणी दोन वर्षांपासून सुरू करण्याचे आश्वासन प्रशासनाच्यावतीने देण्यात येत आहे. परंतु नालेबांधणीच्या कामाला सोयीस्कररीत्या हरताळ फासला गेल्याचे उपमहापौरांचे म्हणणे आहे. 2003- 04 या वर्षातील नगरसेवक निधीची कामेही सुरू झाली नसल्याचे त्यांनी पत्रात नमूद केले आहे. प्रभाग सुधारणा निधी, मागासवगीर्य निधीतील कामेसुद्धा रखडली असून आयुक्त संजय सेठी व सहकारी अधिकारी कामात अडथळा निर्माण करण्याचा प्रयत्न करतात, असा आरोप वैती यांनी केला.

पावसाळा जवळ येऊनही खड्डे बुजवण्याचे काम झालेले नाही. नगरसेवकांच्या सूचना आणि निवेदने यांना आयुक्त कचऱ्याची टोपली दाखवतात. निविदा काढण्याच्या व्यवहारात पारदर्शकता नाही. भ्रष्ट अधिकाऱ्यांनांच संजय सेठी पाठीशी घालतात, असेही पत्रात म्हटले आहे.

स्थायी समितीच्या बैठकीत राष्ट्रवादीचे नगरसेवक प्रताप सरनाईक यांनी या पत्राचा उल्लेख करतात काही काळ गदारोळ झाला. त्यानंतर त्याच बैठकीत सरनाईक यांनी मांडलेला आयुक्तांच्या अभिनंदनाचा ठराव मात्र सर्वसंमतीने मंजूर करण्यात आला.

विरोधी पक्षनेते प्रकाश बडेर् यांनी, नागरी सुविधांची कामे करून घेण्यात असमर्थ ठरल्यामुळे महापालिका आयुक्तांच्या विरोधात अविश्वासाचा ठराव मांडण्यापेक्षा सत्ताधारी शिवसेना-भाजप सदस्यांनीच राजीनामे द्यावेत, असा सल्ला दिला आहे. सेठी यांच्यासारख्या तरुण, तडफदार नेत्याची गरज असतानाच त्यांच्या विरोधात अविश्वासाचा ठराव आणणे चुकीचे आणि निषेधार्ह आहे, असेही त्यांनी निवेदनात म्हटले आहे.

 
</text>
</doc>
