<doc>
<docno>1124910.cms.txt</docno>
<text>
 
महामुंबई
नाट्यसंकुलातील नोकरभरती नाट्यपरिषद करणार नाही
[ Saturday, May 28, 2005  12:26:22 am]


म. टा. सांस्कृतिक प्रतिनिधी

मुंबई : अखिल भारतीय मराठी नाट्य परिषदेच्या यशवंतराव चव्हाण नाट्यसंकुलातील नोकरभरतीत शिवाजी पार्क विभागातील तरूणांना प्राधान्य द्यावे, अशी मागणी करणारा भला मोठा फलक राष्ट्रवादी काँग्रेसतफेर् नाट्यसंकुलाच्या बाहेर लावण्यात आला असला तरी संकुलात परिषदेतफेर् नोकरभरती होणार नाही, असे नाट्यपरिषदेचे अध्यक्ष मोहन जोशी यांनी स्पष्ट केले आहे. त्यामुळे संकुलाच्या निमित्ताने परिषदेत चंचूप्रवेश करू पाहण्याच्या बाहेरच्या संघटना व राजकीय पक्षांच्या इराद्यावर पाणी पडले आहे.

नाट्यसंकुलाचे बांधकाम अंतिम टप्प्यात असून 14 जून रोजी त्याचे उद्घाटन होणार आहे, असे नुकतेच जोशी यांनी जाहीर केले. आता राष्ट्रवादीचे उपाध्यक्ष मधुसूदन साळवी यांच्या नावानिशी संकुलातील नोकरभरतीत स्थानिकांना हक्क मिळाला पाहिजे, अशी मागणी करणारा फलक संकुलाच्या शेजारीच लावण्यात आला होता. परंतु, नाट्यसंकुल उभे राहिल्यावर डोअरकीपर, सफाई कामगार, सिक्युरिटी गार्ड्स यांची तसेच अन्य अनुषंगिक नोकरभरती कंत्राटी पद्धतीने होणार असून त्याचा परिषदेशी थेट संबंध असणार नाही, असे जोशी यांनी सांगितले. हा राजकीय दबावाचा प्रकार तर नाही ना, असे विचारता, राष्ट्रवादीचे सवोर्च्च नेते आमच्या पाठीशी असल्यावर अशा दबावांना आम्ही का घाबरावे, असा प्रतिप्रश्न त्यांनी केला.

नाट्य परिषदेच्या बेळगाव, गोवा, बंगलोर, इंदोर येथे नव्या शाखा स्थापन करण्याच्या प्रयत्नात आपण आहोत, असे जोशी म्हणाले. यंदाचे नाट्यसंमेलन मराठवाड्यात घेण्याचे जवळपास निश्चित झाले आहे, अशी माहितीही त्यांनी दिली.

 
</text>
</doc>
