<doc>
<docno>1125512.cms.txt</docno>
<text>
 
संवाद
सोन्याची अंडी घालणारा इमू
[ Saturday, May 28, 2005  08:54:15 pm]


...आज भारतात जवळजवळ 50च्या वर इमू फार्मस् आहेत, 40 तर एकट्या आंध्रात आहेत. त्या खालोखाल तामिळनाडू व नंतर महाराष्ट्राचा नंबर लागतो. उद्याचा उद्योग म्हणून इमूपालन या व्यवसायाकडे नवीन होतकरू उद्योजक बघत आहेत. स्वत:ला उडता न येत असलेला हा पक्षी त्यांच्या स्वप्नांना मात्र पंख देईल...

सातशे रुपयांचं आमलेट आपण कधी खाल्लंय? इच्छा असेल तर गुजरातेत वापीजवळ हनीफ बेलीम यांच्या 'इमू फार्म'वर या. इमू या शहामृगाच्या जातीच्या मूळच्या ऑस्ट्रेलियन पक्ष्याची अंडी तेथे विकायला आहेत.

कोंबडीसारखाच इमूपालन हा व्यवसाय आता भारतात मूळ धरू लागला आहे. पर्यावरणाशी मैत्री राखणारा असा हा व्यवसाय आहे. यास जमिनीची साफसफाई किंवा शेडबांधणी लागत नाहीत. उलट अधिक झाडे लावणे वगैरे आवश्यक असते. शेतात, उघड्या माळरानावर हा व्यवसाय सुरू करता येतो. कोंबड्यांना होणारे रोग वगैरे अडचणी इमूपालनात तुलनेने कमी असतात. पश्चिम ऑस्ट्रेलियात 1970 साली इमू फामिर्ंग सुरू झाले. भारतात या व्यवसायाचा पाया 1996 साली घातला गेला. राम मुत्याला हे आंध्र प्रदेशातील व्यावसायिक त्याचे प्रणेते आहेत.

हनीफ बेलीम गेल्या दोन वर्षांपासून वापी येथे हा व्यवसाय करीत आहेत. गुजरातेतील इमूपालनाचा हा पहिलाच प्रकल्प. वापीपासून सुमारे 17 किमीवर 2 एकर जागेत त्यांनी करीमनगर येथून इमूच्या 30 जोड्या आणल्या व पाहता पाहता हा व्यवसाय भरभराटीस आला. पहिल्या वषीर् बेलीम यांना 120 अंडी मिळाली व साधारण 800 ग्रॅम वजनाची ही अंडी 700 रुपये प्रत्येकी या भावाने विकली गेली. इमू हा ऑस्ट्रेेलियन पक्षी. त्याला 'ऑस्ट्रेलियन ऑस्ट्रिच' असेही म्हणतात. उंची 1.8 मीटर किंवा साधारण 5 फूट, वजन सुमारे 50 किलो. त्यामुळे त्याला उडता येत नाही. पळतो मात्र खूप जोरदार. दाणे, कीटक, कवचाची फळे हे त्याचे प्रमुख खाद्य. आयुष्यमान 30 ते 40 वषेर्. गट करून अथवा थव्याने रहाणे इमू पसंत करतात. नर व मादी साधारण जोडीने फिरताना दिसतात. नरांमध्ये एकूणच एकनिष्ठा व इमानीपणा असतो. कदाचित यामुळेच इमूंच्यात कुठल्याही रोगाची लागण खूप कमी असावी.

घरटी करणे व अंडी उबवणे ही नराचीच जबाबदारी असते. अंडी उबण्याचा कालावधी 56 दिवसांचा असतो. या कालावधीत तो काही खात-पीत नाही. पहिल्या वषीर् इमूची मादी 12 अंडी घालते. दुसऱ्या वषीर् 25 आणि नंतरच्या वर्षांमध्ये ही संख्या 40 पर्यंत जाते. त्यामुळे इमूच्या एका मादीपासून खूप अंडी मिळू शकतात. इमूंची एकंदरीतच कुठच्याही वातावरणात तग धरून रहाण्याची क्षमता व रोगप्रतिकार शक्ती इतर पक्ष्यांपेक्षा जास्त असते. 2 डिग्रीपासून ते 50 डिग्रीपर्यंतच्या तापमानात ते सहज जगतात.

इमूपालनाचा हा धंदा किफायतशीर आहे. नारळाच्या झाडाप्रमाणे, इमूचा शिरापासून पायाच्या नखापर्यंत प्रत्येक भाग उपयोगात आणला जातो. इमूचे मांस 98 टक्के फॅट-फ्री, चवदार व कमी कोलेस्टेरॉलयुक्त असते. मोठमोठ्या रेस्टॉरंटस व हॉटेलांकडून त्याला खूप मागणी असते. किलोमागे 500 रुपयांचा दर सहज मिळतो. इमूच्या चरबीपासून काढलेले तेल (इमू ऑईल) त्वचारोग व सांधेदुखीवर वापरले जाते. लिटरमागे साधारण पाच हजार रुपये किंमत येते. इमू मीट व ऑईल या दोन्ही गोष्टींना निर्यातीचे प्रचंड माकेर्ट आहे. युरोप, अमेरिका येथून सतत विचारणा येत असते. इमूच्या अंड्यांना खूप भाव मिळतोच; पण अंड्यांच्या कवचांनाही खूप किंमत येते. त्यांच्या हिरव्या, पाणीदार व पांढऱ्या अशा तीन रंगबिरंगी थरांमुळे संग्रहालय, कलादालन व शोभेची वस्तू म्हणून त्यांना मागणी असते. शास्त्रज्ञ कॅन्सर संशोधनासाठीही या कवचाचा वापर करतात.

एका पूर्ण वाढ झालेल्या इमूपासून साधारण 10 ते 15 किलो मांस, 5 लिटर तेल, अंदाजे 0.7 घनमीटर कातडी (चामड्यासाठी), 2 पायांचे चामडे व नखे आणि सुमारे पाऊण किलो पिसे मिळू शकतात. इमूच्या कातडीपासून सुरेख मऊ चामडे कमावले जाऊ शकते व त्याचा वापर उंची, फॅशनेबल कपड्यांपासून ते पसेर्स, बॅग्स, बूटस् बनवण्यासाठी होतो. इमूच्या पायांचे कातडे जाड व जणू मगरीच्या कातड्याप्रमाणे असते. त्यामुळे त्याला विशेषत: परदेशातून घड्याळाचे पट्टे, स्त्रियांचे कमरेचे पट्टे वगैरे नजाकतदार वस्तू बनविण्यासाठी खूप मागणी असते.

आज भारतात जवळजवळ 50च्या वर इमू फार्मस् आहेत व त्यांत सुमारे 400 पक्षी ब्रीड केले जातात. आंध्र या व्यवसायात आघाडीवर आहे. 40 तर फार्मस् एकट्या आंध्रात आहेत. त्या खालोखाल तामिळनाडू व नंतर महाराष्ट्राचा नंबर लागतो. इमू व्यावसायिकांनी इंडियन इमू असोसिएशन नावाची संस्था स्थापन केली आहे. डीआरके रेड्डी हे तिचे संस्थापक अध्यक्ष आहेत. उद्याचा उद्योग म्हणून इमूपालन या व्यवसायाकडे नवीन होतकरू उद्योजक बघत आहेत. स्वत:ला उडता न येत असलेला हा पक्षी त्यांच्या स्वप्नांना मात्र पंख देईल.

- जयवंत दातार

 
</text>
</doc>
