<doc>
<docno>1124888.cms.txt</docno>
<text>
 
अग्रलेख
दोस्त दोस्त ना रहा...
[ Saturday, May 28, 2005  12:07:34 am]


शरद पवार यांच्या आयुष्याचा ताळेबंद मांडायचे ठरविले, तर जमेपेक्षा खर्चाचीच बाजू मोठी व्हावी! अर्थात 'जमाखर्च' हा शब्द बँकेतील शिल्लक आणि स्थावर जंगम इस्टेट अशा ऐहिक अंगाने जाणाऱ्या मालमत्तेबद्दल वापरला जाण्याची प्रथा असली, तरी आम्ही मात्र पवारांची इस्टेट, पैसा- अडका आणि जमीनजुमला यांच्या भानगडीत जाऊ इच्छित नाही.

आम्हाला त्यात रस नाही. शिवाय पैसा काय, आज असतो, उद्या नसतो! पण समाजात वावरताना पैशापेक्षा मित्रांची महती लक्षात येत जाते आणि कोणाचे मित्र कोण, यावर त्याचे माहात्म्य वाढत जाते. या पार्श्वभूमीवर पवारांच्या आयुष्याच्या ताळेबंदात खर्चाची बाजूच मोठी आहे, असे म्हणताना आम्ही त्यांच्या मित्रपरिवाराचा हिशेब मांडू पाहत आहोत आणि त्यातही पवारांना मोठीच खोट आलेली दिसते.

याचे कारण म्हणजे आपल्या आयुष्याच्या उत्तरार्धात पवारांनी एका जुन्या दोस्ताशी नव्याने नाते जोडण्याची आयती चालत आलेली संधी गमावली आहे. मध्यंतरी बाळासाहेबांच्या 'फोटोबायोग्राफी'च्या प्रकाशनाच्या निमित्ताने राज ठाकरे यांनी अटल बिहारी वाजपेयी, जॉर्ज फर्नांडिस, प्रमोद महाजन आदी 'राष्ट्रीय लोकशाही आघाडी'च्या मातबर नेत्यांच्या साथीने पवारांनाही एका व्यासपीठावर आणले होते, तेव्हापासून ठाकरे-पवार दोस्तान्याची चर्चा सुरू झाली होती.

आम्हाला आपले वाटत होते की, पवारांना काँग्रेसच्या भूलभूलय्यातून बाहेर काढून एनडीएच्या छावणीत आणण्यासाठी हा सारा घाट घालण्यात आला आहे. अर्थात वयोपरत्वे बाळासाहेबांना विस्मरण झाले असले, तरी देश वाचविण्यासाठी तमाम मराठ्यांनी (म्हणजेच ठाकरे यांना अभिपेत असलेल्या 'मराठी' माणसाने) एकत्र यायला पाहिजे, असे मथळे 'सामना' या शिवसेनेच्याच मुखपत्रात वाचल्याचे आम्हाला चांगलेच आठवते.

त्यामुळेच 'गेटवे-ऑफ- इंडिया'च्या साक्षीने झालेल्या या समारंभात 'तिळगूळ घ्या, गोड बोला!' एवढेच फक्त म्हणायचे बाकी होते! अर्थात पवारांनी तिथल्या तिथेच दोस्तीचा हात झिडकारला आणि असा दिलदार विरोधक प्रदीर्घ काळ लाभावा म्हणून बाळासाहेबांना दीर्घायुरारोग्य चिंतिले. पण पवारांच्या आजवरच्या आयुष्यातील दोस्तान्याची अजीब दास्ताँ बघता, ही अशी मैत्री जाहीरपणे झिडकारणे हाही त्यांचा एक डावच असावा, असे तेथे जमलेल्या अनेकांना वाटून गेले! कारण पवार जे सांगतात, त्याच्या नेमके उलटे जे काही असते, तेच सत्य असते, असे समजण्याची प्रथा फार जुनी आहे!

वसंतदादांच्या पाठीत पवारांनी खुपसलेल्या खंजिराची कहाणी तर आज दोन- अडीच दशकांनंतरही महाराष्ट्राच्या घराघरांत चघळली जाते. पण आता साक्षात ठाकरे यांनीच आपण पवारांपुढे कधी मैत्रीप्रस्ताव ठेवलाच नव्हता, असे जाहीर केल्याने आम्हाला आमच्याच समजशक्तीविषयी प्रश्ान् पडला आहे. असो. आता पवार आणि ठाकरे यापैकी नेमकी कोणी कोणाची दोस्ती गमावली, हे रहस्य उलगडण्याचे काम कोणाला तरी हाती घ्यावे लागेल. पण महाराष्ट्राची नाडी सापडलेल्या या दोन्ही नेत्यांनी आपल्या आयुष्यात अनेक माणसे जोडतानाच अनेक मित्र अनेकदा गमावले आहेत.

1978 मध्ये पवार काँग्रेसमधून बाहेर पडले, तेव्हा सुशीलकुमार शिंदे, प्रतापराव भोसले, गोविंदराव आदिक, विनायकदादा पाटील, सुरेश कलमाडी आदी त्यांचे सखेसोबती होते. पण पुढे यापैकी एकही जण त्यांच्या साथीला राहिला नाही आणि मग प्रफुल्ल पटेलापांसून छगन भुजबळांपर्यंत अनेक नवे मित्र त्यांच्या परिवारात दाखल होत राहिले. ठाकरे यांनी 30 ऑक्टोबर 1966 रोजी पहिला दसरा मेळावा आयोजित केला, तेव्हाच्या व्यासपीठावरचा एकही चेहरा पुढे तीन दशकांनी राज्याची सत्ता हाती आली, तेव्हा त्यांच्या समवेत नव्हता! बंडू शिंगरे, डॉ. हेमचंद गुप्ते, दत्ता प्रधान असे अनेक सैनिक बाळासाहेबांच्या छावणीतून बाहेर पडत गेले आणि भुजबळ यांचा घाव तर अगदीच वर्मी लागणारा होता.

तुटलेल्या दोस्तीने झालेल्या जखमा कधी भरून येतात काय? उलट एकांतात दोस्तीच्या जुन्या कहाण्याच मनात फेर धरून नाचू लागतात आणि तोंडाची चव अचानक कडू होऊन जाते. पवार-ठाकरे यांच्या दोस्तान्याचेही काहीसे असेच झाले आहे. दोन दशकांपूवीर् बाबासाहेब भोसले मुख्यमंत्री असतानाच्या काळात ही दोस्ती इतकी गहिरी होती की विचारता सोय नाही. भोसल्यांच्या विरोधात पवार आणि ठाकरे शिवाजी पार्कवर एकत्रही आले होते. पण पुढे काळानेच त्या दोघांना हाडवैरी म्हणून एकमेकांपुढे उभे केले. अशावेळी आठवतात ते शैलेन्दचे शब्द : दोस्त दोस्त ना रहा.. प्यार प्यार न रहा...

 
</text>
</doc>
