<doc>
<docno>1125525.cms.txt</docno>
<text>
 
संवाद
माझ्यातले नेताजी
[ Saturday, May 28, 2005  08:58:42 pm]


...मला देशाचा नेहेमीच अभिमान वाटत आला आहे आणि या भूमिकेनं मला माझ्या देशाच्या अधिक जवळ ओढलं आहे. मला परिपूर्ण 'नॅशनल कॅरॅक्टर' दिलं. प्रत्येक भूमिकेला नट काय देतो, यापेक्षा जास्त ती भूमिका नटाला काय देते आणि त्यातलं किती त्यांच्यापाशी राहातं किंवा त्याला व्यक्ती म्हणून टिकवता येतं, हे माझ्या दृष्टीनं खूप महत्त्वाचं आहे...

नट म्हणून प्रत्येक सिनेमात काम करणाऱ्या अनुभव वेगवेगळा असू शकतो. आजवर केलेल्या कित्येक सिनेमांमधील कामं लोकांच्या पसंतीस आली तर लक्षात जास्त रहातात. पण माझ्या काळात माझी काही लक्षणीय कामं आहेत. ज्यांना कदाचित फार लोकाश्ाय नाही, पण त्यांचा माझ्यावर झालेला परिणाम शब्दांपलीकडला आहे. उदाहरणच द्यायचं झालं तर महेश एलकुंचवाराची वाडा चिरेबंदी-मग्न तळ्याकाठी-युगान्त ही त्रिनाट्यधारा. त्यातील माझी अभयची भूमिका, 'घराबाहेर' या मराठी सिनेमातली माझी भूमिका, अमोल पालेकरांच्या 'व्यासपर्व'मधील रँग्लर परांजप्यांची भूमिका, त्यांच्याच 'पाऊलखुणा'मधील 'शबरी' या कथेतील अभिरामची भूमिका, 'मृगजळ' या सिनेमातला आगंतुक बाप आणि अशा खूपशा भूमिका! या आणि अशा अनेक भूमिकांचा, त्यांच्यातील व्यक्तिमत्त्वांच्या अनेक गुणांचा माझ्यावर परिणाम झाला आहे. प्रत्येक वेळचा तो तो अनुभव मी छातीशी धरून माझं आयुष्य अधिक समृद्ध केलं आहे.

सुभाषचंद बोस या भूमिकेने मला मी रोज जगतो हेच जणू अधिक प्रामाणिकपणे जगायला शिकवलं आहे. त्यांच्या व्यक्तिमत्त्वाचा परिणाम माझ्यावर मी करून घेतला आहे. अभिनय करायचा आहे, म्हणून मी समजून घेतलेले नेताजी मला आता माझ्यातून काढून टाकायचेच नाहीत, अशी काहीशी माझी मानसिकता झाली आहे. मला देशाचा नेहेमीच अभिमान वाटत आला आहे आणि या भूमिकेनं मला माझ्या देशाच्या अधिक जवळ ओढलं आहे. मला एक परिपूर्ण 'नॅशनल कॅरॅक्टर' दिलं. प्रत्येक भूमिकेला नट काय देतो, यापेक्षा जास्त ती भूमिका नटाला काय देते आणि त्यातलं किती त्यांच्यापाशी राहातं किंवा त्याला व्यक्ती म्हणून टिकवता येतं हे माझ्या दृष्टीनं खूप महत्त्वाचं आहे.

श्यामबाबूंबरोबरच 'नेताजी द फरगॉटन हिरो' हा सिनेमा माझ्यासकट अनेक तंत्रज्ञ, कलाकार, सहायक यांच्याकरता झपाटून टाकणारा अनुभव होता. श्यामबाबूंनी हा देशनायकावरचा सिनेमा बनवण्यामागचं कारण नेताजींबद्दल आपल्याला खूपच कमी माहिती आहे. 'तुम मुझे खून दो, मैं तुमे आझादी दूंगा' आणि अर्थातच त्यांच्या विमान अपघातात नाहीसं होण्यामागचं गूढ. बस्स. एवढ्या दोनच गोष्टी. नेताजींच्या आयुष्यातलं इतर काय आपल्याला माहीत असतं? आपल्या स्वातंत्र्याच्या इतिहासाबद्दल येणारा प्रत्येक सिनेमा हा असा काही उद्देशानं बनवलेला असतो. निदान या महापुरुषांच्या चरित्राची पूर्ण माहिती तरी लोकांना व्हावी. आज आपल्या साऱ्यांना आयतं मिळालेलं हे स्वातंत्र्य खूप नेत्यांच्या आणि देशभक्त कार्यर्कत्यांच्या अथक परिश्ामाने आणि बलिदानाने मिळालं आहे. त्यांची किंमत लोकांना असावी. किमान त्यांची माहिती त्यांना व्हावी, असा हेतू श्यामबाबूंसारखे दिग्दर्शक स्वाभाविकच ठेवतात.

आमचा हा नेताजींवरचा सिनेमा प्रदशिर्त होऊन आता दोन आठवडे झाले. मित्र परिवारातल्या आणि ओळखीच्या काही प्रतिक्रिया इथे नमूद कराव्याशा वाटतात. एक मित्र 'चांगला सिनेमा, पण मराठी पेपरात जाहिरात नाही' 'हो हो, मंजे काय पहायचाच आहे, पण जवळ सनसिटीला लागेल ना तेव्हा बघू' असं म्हणणारा दुसरा. 'नाही, जाहिरात पाहिली पण वेळा अगदीच अडचणीच्या आहेत,' असं कुरकुरणारा आणखी एखादा. 'काय म्हणतोस साडेतीन तासाचा सिनेमा आहे? म्हणजे अर्धा दिवस गेलाच की' असा वेळेला प्रचंड मोल असणारा आणखीन कुणी. या असल्या प्रतिक्रियांना उत्तर देताना खरंच खूप त्रास होतो. ज्या अनुभवानं मला इतकं दिलं, मला श्रीमंत केलं, तो अनुभव वेळ काढून लोकांनी घ्यावाच, ही भावना खूप उचंबळून येते. आपल्याकडचा नाटकाचा प्रेक्षक 'हे नाटक पहायचं हं!' असं म्हणत म्हणत वर्ष काढतो. साधारण नाटक तेवढे दिवस चालतंही आणि त्यांना पहायलाही मिळतं. पण सिनेमा त्या वेळेत पाहिला नाही तर तो निघून जातो. जवळच्या थिएटरपेक्षा लांब जातो आणि त्यापुढे गायब होतो आणि मग राहूनच जातो बघायचा!

प्रेक्षकांना झालेली हलक्या प्रतीच्या करमणुकीची सवय एकदम मोडणं कठीण आहे. त्यांना टीव्हीसमोरून ओढून थिएटरमध्ये आणणंही कठीण आहे. पण नेमक्या कोणत्या सिनेमांचा उद्देश निव्वळ करमणूक नसून त्यापेक्षा वेगळा, महत्त्वाचा आहे हे जाणून घेण्याची क्षमता आता आपल्या लोकांमध्ये जागृत झालीच पाहिजे. नाहीतर हलक्या प्रतीच्या करमणूकप्रधान सिनेमांमध्ये हा पूर्ण प्रेक्षकवर्ग नष्ट होऊन जाईल आणि मग सिनेमासारख्या महत्त्वाच्या माध्यमाचा फक्त तेवढाच उपयोग राहील (आता उरतो पैशांपुरता!) सिनेमात करमणुकीबरोबर समाजप्रबोधन झालं तरच त्याला अर्थ आहे. कलेला राजाश्ाय लागतो. त्याप्रमाणे काही सांगू पाहणाऱ्या सिनेमाला रसिकाश्रय लागतो. 'नेताजी' पाहून मला मिळालेल्या असंख्य मोठ्या आणि छोट्या लोकांच्या कौतुकांच्या प्रतिक्रिया मला खूप बळ देतात. अधिकाधिक उत्तम काम करण्याची माझी उमेद वाढवतात. माझी जबाबदारीची जाणीवही जोपासतात. मायबाप प्रेक्षकांचं मी देणं लागतो. या मायबाप प्रेक्षकांनासुद्धा आता जबाबदारीनं वागावं लागेल.

सचिन खेडेकर

 
</text>
</doc>
