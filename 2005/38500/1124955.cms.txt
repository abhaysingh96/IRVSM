<doc>
<docno>1124955.cms.txt</docno>
<text>
 
देश-विदेश
अर्थातच पुन्हा सोनिया!
[ Saturday, May 28, 2005  01:09:57 am]


वृत्तसंस्था

नवी दिल्ली : देशभरात पंडित नेहरू यांना पुण्यतिथीनिमित्त आदरांजली वाहिली जात असताना, सत्तेत परतलेल्या काँग्रेसच्या अध्यक्षपदाची सूत्रे पुन्हा सोनिया गांधींकडेच राहतील, असे स्पष्ट झाले आहे. काँग्रेसला आठ वर्षांनंतर सत्तेचे दिवस दाखवणाऱ्या सोनियांंची या पदावर फेरनिवड होण्याची औपचारिकताच आता शिल्लक आहे.

अध्यक्षपदासाठी अर्ज दाखल करण्याच्या अखेरच्या दिवशी, शुक्रवारी फक्त सोनिया यांचाच अर्ज होता. त्यांच्या उमेदवारीला पंतप्रधान मनमोहन सिंग यांच्यासह केंदीय मंत्रिमंडळ आणि पक्षातील 89 मातब्बरांनी अनुमोदन दिले आहे. त्यामुळे केंदात युपीएचे सरकार स्थापन झाल्यानंतर होणाऱ्या पक्षाध्यक्षपदाच्या या पहिल्याच निवडणुकीत सोनियांना कुणीही स्पर्धक नाही, हे स्पष्ट झाले आहे. त्यांच्या निवडीची अधिकृत घोषणा शनिवारी केली जाईल, असे निवडणूकप्रमुख ऑस्कर फर्नांडिस यांनी सांगितले.

सोनियांनी पंतप्रधानपद नाकारल्यामुळे त्यांच्या पक्षाध्यक्षपदाच्या उमेदवारीला कुणी आव्हान देईल, अशी शक्यता नव्हतीच. त्याशिवाय काँग्रेसमध्ये आज तरी सोनियांना आव्हान देऊ शकेल, असा नेता नाही, हेही यानिमित्ताने अधोरेखित झाले आहे. गेल्या काही दिवसांत सातत्याने घराणेशाहीचा आरोप झाल्यामुळे अध्यक्षपदाची निवड लोकशाही मार्गाने करून काँग्रेसने विरोधकांनाही उत्तर दिले आहे.

 
</text>
</doc>
