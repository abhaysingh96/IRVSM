<doc>
<docno>1125648.cms.txt</docno>
<text>
 
महामुंबई
मराठी पत्रकार परिषदेचे मूळ नावच कायम!
[ Saturday, May 28, 2005  11:53:51 pm]


म. टा. प्रतिनिधी

मुंबई : गेली सुमारे 40 वषेर् अस्तित्वात असलेल्या मराठी पत्रकार परिषदेचे काही सदस्यांनी केलेले 'अखिल भारतीय मराठी पत्रकार परिषद' हे नामकरण रद्दबातल ठरवत ही संस्था 'मराठी पत्रकार परिषद' या मूळ नावानेच कार्यरत ठेवावी असा निर्णय पुण्याचे सहधर्मादाय आयुक्त एस. वाय. पाध्ये यांनी अलीकडेच दिला आहे.

तसेच 'नवा मराठा' या दैनिकाचे आणि परिषदेच्या 'आवाज' या वाषिर्काचे मालक संपादक राजा शिंदे यांनी त्यावेळचे सहायक आयुक्त झोडगे यांच्यावर वरिष्ठ पातळीवरून दडपणे आणून संस्थेच्या नावाआधी 'अखिल भारतीय' अशा बदलाची नोंद करण्यास भाग पाडले असेही निकालपत्रात नमूद केले आहे.

मराठी पत्रकार परिषद ही 1972पासून अस्तित्वात असून 2000 सालापर्यंत या संस्थेत निवडणुकाच घेण्यात न आल्याने सोलापूर येथील एक पत्रकार एम. डी. शेख यांनी संस्थेच्या कारभाराला कोर्टात आव्हान दिले. पुणे येथील धर्मादाय आयुक्तांनी या संस्थेवर प्रशासक नेमावा, त्या प्रशासकाने संस्थेच्या विश्वस्तांकडून सर्व रेकॉर्ड्स आपल्या ताब्यात घ्यावे व संस्थेच्या नियमाप्रमाणे निवडणुका घ्याव्यात असे आदेश मुंबई हायकोर्टाने दिले. तसेच या निवडणुकीत 25 सप्टेंबर 2001पर्यंत सभासद झालेल्या व्यक्तीच भाग घेऊ शकतील व संस्थेचा कारभार नवनियुक्त कार्यकारी मंडळाकडे सोपवला जावा असेही कोर्टाने स्पष्ट केले. हा आदेश होईपर्यंत अखिल भारतीय मराठी पत्रकार परिषद अधिकृतरीत्या अस्तित्वात नव्हती हेही वादींनी कोर्टाच्या नजरेस आणून दिले.

या पार्श्वभूमीवर 7 मार्च 2003 रोजी सहाय्यक धर्मादाय आयुक्त झोडगे यांनी संस्थेच्या नावात केलेला बदल कायदेशीर नसून यासंदर्भात अनेक अनेक परस्परविरोधी बाबी आहेत व नावात बदल करताना तो योग्य रीतीने केलेला नाही असे निरीक्षण नोंदवत न्या. पाध्ये यांनी आयुक्तांच्या दालनात दिलेल्या आदेशांना न्यायालयीन आदेश मानता येणार नाही असा अभिप्राय निकालात नोंदला आहे. 25 सप्टेंबर 2001 रोजी तत्कालीन आयुक्तांनी निकाल देताना विश्वस्तांची नेमणूक रद्द करून शेख यांची 'योग्य व्यक्ती' म्हणून नेमणूक केली होती. शेख यांनी निवडणूक घेऊन नवे विश्वस्त नेमावे असाही निर्णय न्या. पाध्ये यांनी दिला.

 
</text>
</doc>
