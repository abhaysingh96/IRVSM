<doc>
<docno>1125506.cms.txt</docno>
<text>
 
संवाद
औषध घ्या, सिगारेट सोडा...
[ Saturday, May 28, 2005  08:47:17 pm]


सिगारेटचे व्यसन केव्हाही वाईट. आधी 'एखादीच' ओढू असे म्हणत सुरूवात होते आणि मग ती मजल 'एखादेच' पाकिट ओढण्यावर कधी जाते हे कळतही नाही. ती सोडण्याचे आवाहन करूनही उपयोग होत नाही. तिचा अतिरेक झाला व मर्यादेपेक्षा अधिक चटक लागली की कॅन्सरसारखा रोग अथवा श्वसनाचे आजारही होऊ शकतात हे कळूनही तिला न सोडणारे महाभाग अनेक आहेत.

अशा लोकांच्या सहवासात राहणाऱ्यांसाठी एक खुषखबर. अमेरिकेत 'सायटोस बायोटेक्नॉलॉजिज' नावाच्या कंपनीने एक लस शोधून काढली आहे. ती घेतल्यास सिगारेटबद्दल तिरस्कार उत्पन्न होतो व तो माणूस सिगारेट पिणे पूर्णत: बंद करतो, असा त्यांचा दावा आहे. या लशीमुळे रक्तात काही अँटिबॉडीज तयार होतात, निकोटिन मेंदूपर्यंत जाऊ नये म्हणून त्या काम करतात. तसे झाले तर सिगारेटची 'नशा' चढत नाही अथवा ती प्यावीशीही वाटत नाही, असा कंपनीचा दावा आहे.

ती लस 159 लोकांना देण्यात आली. वय वषेर् 18 ते 70. त्यांना दरमहा एक असे चार महिने चार लशी देण्यात आल्या. त्यानंतर 40 टक्के लोकांनी सिगारेट पूर्णपणे सोडली. बाकी लोकांनी सिगारेट ओढण्याचे प्रमाण बरेच कमी केले. मात्र, अजून या लशीत बऱ्याच सुधारणा अपेक्षित आहेत. कारण सध्या लस दिल्याने फ्लूसारखा ताप येतो. तो 24 तास टिकतो. असे साईड इफेक्ट होत असले तर ती लस घेणार कोण? परंतु, त्यातही सुधारणा करता येईल, असा कंपनीला विश्वास आहे...

- अशोक पानवलकर

 
</text>
</doc>
