<doc>
<docno>1124918.cms.txt</docno>
<text>
 
महामुंबई
मालमत्ता कराबाबतचा प्रस्ताव पुन्हा महापालिकेकडे
[ Saturday, May 28, 2005  12:33:21 am]


म. टा. प्रतिनिधी

मुंबई : शहर भागात बाजारमूल्यावर आधारित मालमत्ता कर वसूल करण्याच्या प्रस्तावास शहरवासीय आमदारांनी जोरदार विरोध केल्याने मालमत्ता कर हा करपात्र मूल्यावर आकारावा की बाजारभावाच्या मूल्यावर याबाबतचा निर्णय महापालिकेनेच घ्यावा, असे आदेश देत राज्य सरकारने याबाबतचा प्रस्ताव मुंबई महापालिकेकडे परत पाठविला आहे.

शहर भागात जुन्याच करपात्र मूल्यानुसार मालमत्ता कर वसूल केला जात असल्याने महापालिकेच्या उत्पन्नात भर घालण्यासाठी बाजारभावाच्या मूल्यावर आधारित मालमत्ता कर वसूल करण्याची शिफारस सरकारला करण्यात आली होती. यानुसार शहरभागातील निवासी तसेच व्यापारी आस्थापनावरील मालमत्ता कर भरमसाठ वाढणार असल्याने त्यास शहरी आमदारांनी विरोध केला होता. तसेच, शहरभागातील रहिवाशांच्या विविध संघटनांनी त्याविरोधात आवाज उठविला होता. मात्र, याच प्रस्तावानुसार उपनगरातील जुन्या इमारतींवरील मालमत्ता कर मात्र कमी होणार होता.

या प्रस्तावावर उठलेले वादळ लक्षात घेऊन हा कर कसा आकारावा याचा निर्णय महापालिकेनेच प्रथम घ्यावा, असे सुचवित सरकारने महापालिकेडे हा प्रस्ताव फेरविचारार्थ पाठविला आहे. येत्या दीड वर्षांत होणाऱ्या महापालिकेच्या निवडणुका लक्षात घेता पालिकेतील सत्तारूढ शिवसेना- भाजप युती याबाबत लगेचच निर्णय घेण्याची शक्यता कमी आहे.

 
</text>
</doc>
