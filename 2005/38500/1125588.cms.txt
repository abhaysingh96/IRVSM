<doc>
<docno>1125588.cms.txt</docno>
<text>
 
महाराष्ट्र
चौपदरीकरणाची आवश्यकता!
[ Saturday, May 28, 2005  10:33:15 pm]


सचिन अहिरराव

नाशिक : मुंबई- आग्रा राष्ट्रीय महामार्ग क्रमांक तीनवर मुंबईच्या दिशेने जाताना लागणारे शेवटचे मोठे शहर म्हणजे नाशिक. इंदूर, नागपूर, औरंगाबाद, शिडीर् आणि संपूर्ण उत्तर महाराष्ट्र यांच्यासाठी नाशिक हेच मुंबईचे प्रवेशद्वार आहे. त्यामुळेच नाशिक ते मुंबई या जेमतेम 200 किलोमीटर अंतरावरील वाहतुकीची घनता दर दोन ते तीन सेंकदाला एक वाहन इतपत पोहोचली आहे. या घनदाट वाहतुकीतून दिवसाला नाशिकहून मुंबईच्या दिशेने किमान दोनशे खासगी बस आणि त्याहून कितीतरी अधिक संख्येने एसटी बसेस सुळसुळत असतात. वाहनांची प्रचंड वर्दळ आणि त्यातून होणारे अपघात टाळण्यासाठी या रस्त्याच्या चौपदरीकरणाची नितांत आवश्यकता आहे. मात्र, या चौपदरीकरणाच्या कामासाठी नवनवे मुहूर्त ऐकण्यापलीकडे जनतेला अद्यापतरी काहीही मिळालेले नाही!

गोवा राष्ट्रीय महामार्गावर संगमेश्वरनजीक झालेल्या अपघातामुळे खासगी आणि एसटी बस यांच्यातील प्रवाशांच्या सुरक्षेच्या तुलनेचा मुद्दा ऐरणीवर आला आहे. एसटीचा प्रवास आणि सुरक्षा यांच्या घट्ट समीकरणाला छेद देणाऱ्या घटना अलीकडे घडू लागल्या आहेत. काही दिवसांपूवीर् शिरपूरनजीक झालेल्या अपघातात एका एसटी बसची एक बाजू अक्षरश: सोलून निघाली होती. अलीकडे एसटी बसमध्ये बसतानाही जीव मुठीत धरूनच बसावे लागत असल्याचे जाणवते. कारण, एसटी बसच्या बऱ्याचशा चालकांचे दिवसेंदिवस बेदरकार होत चाललेले ड्रायव्हिंग. यामागे एसटीने सुरू केलेल्या कमिशन योजनेचाही हातभार असल्याचे प्रवाश्यांमध्ये बोलले जाते. आपली गाडी भरावी यासाठी पुढचे स्टँड गाठण्यासाठी खुपदा एसटीच्याच दोन गाड्यांमध्ये आदाबादी होताना दिसते.

एसटीची अवस्था खिळखिळी होण्यास अनेक कारणे असली तरी एसटी चालकांना रस्त्यावर दिसणारे खासगी वाहतूकदार हेच दुश्मन वाटत असतात. त्यामुळे त्यांच्यावर खुन्नस काढण्याच्या प्रकारातून प्रवाशांची सुरक्षाच वेठीला धरली जाते. एरव्हीही गाडीतील प्रवाशांचा पाठिंबा आणि सरकारी कवच यांच्या जोरावर एसटी चालकांची रस्त्यावर दादागीरी सुरू असतेच. त्यातच समोरून एखादी खासगी बस किंवा काळी-पिवळी टॅक्सी आली तर अनेक एसटी चालक त्या गाडीच्या अंगावर जाताना दिसतात. मग समोरचा खासगी वाहतूकदारही इरेला पेटतो. मात्र, त्यांच्या या खेळात जीव जातो तो निरपराध प्रवाशांचा. एसटी आणि खासगी बसमध्ये मुंबई आणि नाशिक दरम्यान हा नेहमीचाच अनुभव आहे.

नाशिककरांना मुंबई गाठण्यासाठी रेल्वेचा पर्याय उपलब्ध आहे. आता विमानसेवाही अवघ्या हजार रुपये भाड्यात उपलब्ध झाली आहे. तरीही या दोन्ही शहरातील प्रवासी वाहतूक मुख्यत्वे रस्त्यावरूनच होते. नाशिकहून मुंबईसाठी दिवसभरात साधारणत: 25 खासगी बस सुटतात. तर शिडीर्हून मुंबईला नाशिकवरून जाणाऱ्या खासगी बसची संख्या त्यांच्या तिप्पट तरी आहे. शिवाय इंदूर, नागपूर, औरंगाबाद, धुळे, जळगाव, मालेगाव येथूनही मोठ्या संख्येने खासगी बस मुंबईला जातात त्या नाशिकवरूनच. याच तऱ्हेने एसटीचीही वाहतूक सुरू असते. यात भर पडते ती शिडीर्- नाशिक-मुंबई या 'कूल कॅब' सेवेची.

नाशिक-मुंबई प्रवासी वाहतुकीचा प्रवाह भरभरून वाहत असताना मालवाहतूकही मागे नाही. व्यापारीदृष्ट्या हा अत्यंत महत्त्वाचा महामार्ग असल्याने त्यावर मालवाहतुकीची नेहमीच दाटी असते. त्या व्यतिरिक्त नाशिकहून मुंबईला होणारी दूध आणि भाजीपाल्याची वाहतूक आहेच. हे कमी की काय म्हणून मुंबई आणि पुणे दरम्यानची अवजड वाहतूकही गेल्या काही वर्षांपासून नाशिकमार्गे वळवण्यात आली आहे. अशावेळी नाशिक-मुंबई दरम्यानच्या सर्वात अधिक अपघातप्रवण भाग असलेल्या कसारा घाटातील वाहतूक मुंगीच्या गतीने पुढे सरकत असते. याला नेहमी नाशिक-मुंबई प्रवास करणारे सरावले आहेत.

वाहतुकीच्या या प्रचंड भारामुळे कसारा घाटातील दरडी खिळखिळ्या झाल्यानेच गेल्या पावसाळ्यात आठ दिवस हा मार्गच खंडित झाला होता, असे तज्ज्ञांचे मत आहे. कसारा घाटात सहसा बस दरीत कोसळण्याचेच अपघात होतात. कारण अरुंद रस्ता आणि प्रचंड वाहतूक. गेल्या जानेवारीतही कसारा घाटाच्या दरीत एक बस कोसळली होती.

साधारणत: प्रवासी बसची संख्या रात्रीच्यावेळी वाढते. त्याचवेळी भाजीपाल्याचे ट्रक आणि टेम्पोही रस्त्यावर आलेले असतात. अशा परिस्थितीत मुंबई- नाशिक रस्त्यावर वाहनांची रीघ लागते आणि चालकांची थोडीसाही आगाऊपणा हा अपघातांना निमंत्रण ठरतो.

 
</text>
</doc>
