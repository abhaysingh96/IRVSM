<doc>
<docno>1124899.cms.txt</docno>
<text>
 
महामुंबई
उच्चभ्रूंच्या बांधकामांना सत्ताधाऱ्यांचे अभय?
[ Saturday, May 28, 2005  12:16:03 am]


म. टा. प्रतिनिधी

श्ाीमंतांसाठी कायदा धाब्यावर

मुंबई : गेल्या 10 वर्षांतील मुंबईतील अनधिकृत झोपड्यांबाबत राज्य सरकारने कठोर कारवाईचा बडगा उगारला असला, तरी नागरी कायद्यांतील नियमांचे उल्लंघन करून याच कालावधीत अनेक इमारती शहरात मोठ्या टेचात उभ्या राहिल्या आहेत. जनआंदोलनाच्या राष्ट्रीय समन्वयाने अशा इमारतींची नमुना यादी तयार केली असून ही सर्व बांधकामे उच्चभ्रूंची असल्याने त्याला सत्ताधाऱ्यांचे अभय असल्याचा आरोप केला आहे.

नरिमन पॉइंट येथे उभे राहिलेले शानदार आणि छोटेखानी 'आयनॉक्स' थिएटर, कूपरेजमधील मॅजेस्टिक प्रेसिंक्ट या ऐतिहासिक वारसा म्हणून घोषित केलेल्या संकुलात उभी राहिलेली 'बकले कोर्ट' ही 25 मजली इमारत, वाळकेश्वर येथे पाकिर्ंग लॉटसाठी राखीव असलेल्या भूखंडावर उभी राहत असलेली 35 मजली इमारत अशा सात इमारती सागरी किनारा नियंत्रण कायदा (सीआरझेड) धाब्यावर बसवून बांधण्यात आल्या आहेत.

दक्षिण मुंबईतील 'स्टेटस पॉइंट' बनलेले आयनॉक्स थिएटर सीआरझेड-दोन क्षेत्रात मोडते. त्यानुसार 19 फ्रेब्रुवारी 1991 रोजी भूखंडाच्या ज्या सीमा होत्या त्याप्रमाणेच तेथे नव्याने बांधकाम होणे आवश्यक होते. मात्र 140 आणि 140 (अ) असे दोन भूखंड जोडले गेले आणि चारी बाजूंनी मोकळी जागा असलेल्या दोन इमारतींऐवजी एकच एक मोठे बांधकाम उभारले गेले. या बांधकामाची उंची, त्याने व्यापलेली जमिनीची एकूण लांबी तसेच सोडलेल्या मोकळ्या जागा याबाबतही अनेक नियम बाजूला सारण्यात आले आहेत. तर वाळकेश्वर येथील इमारत नियमांप्रमाणे 105 फूट इतक्याच उंचीची असण्याऐवजी प्रत्यक्षात ती 220 फूट उंच बांधली गेली.

अन्य बांधकामांबाबतही अशीच स्थिती असून ही केवळ वानगीदाखल नमूद केलेली यादी आहे. कायदे, नियम धाब्यावर बसवून ही बांधकामे कशी उभी राहिली? त्यांच्यावर सरकार कारवाई करणार काय? असे प्रश्ान् आंदोलनाने उपस्थित केले असून श्ाीमंतांच्या अनधिकृत बांधकामांच्या विरोधी तीव्र मोहीम सुरू करण्याचे सूतोवाच केले आहे.

 
</text>
</doc>
