<doc>
<docno>1125612.cms.txt</docno>
<text>
 
खास बात
विरोध हा नैतिक अधिकार
[ Saturday, May 28, 2005  10:58:37 pm]


विरोध दर्शवणं हा नैतिक अधिकार

या देशात कोणकोणत्या पद्धतीने रिअॅक्ट होईल, हे कोणालाही सांगता येत नाही, पण आपल्याकडे फिल्ममेकरला त्याची फिल्ममाध्यमातील अभिव्यक्ती स्वातंत्र्याची नितांत आवश्यकता आहे. त्यासोबत प्रेक्षकांनाही आपली पसंती दर्शविण्याचा अधिकार आहे, पण एखादी कलाकृती जर पसंत नसेल तर तो नकार दाखविण्याचेही मार्ग वेगवेगळे आहेत. लोकशाहीत विरोध दर्शविण्यासाठी निषेध नोंदविण्याचाही अधिकार आहेच की! पण हिंसा आणि तोडफोड हा मार्ग निश्चितच नाही.

कोणत्याही प्रकारचं नुकसान न पोहचू देता विरोध दर्शवणं हा नैतिक अधिकार आहे. सेन्सॉर बोर्डाने एखाद्या चित्रपटाला जर का प्रदर्शनाची परवानगी दिली, तर त्यानंतर कुणीही त्याच्या प्रदर्शनाबाबत कसा काय निर्णय घेतो आणि कुठल्या आधारावर? हा प्रश्न इथे उपस्थित करावासा वाटतो. सेन्सॉर बोर्ड आणि बोर्ड सटिर्फिकेशन हे दोन वेगळे घटक आहेत.

फायरच्यावेळी प्रदर्शनाविरोधात शिवसैनिकांनी निदर्शने केली होती. ही निदर्शने शिवसैनिकांच्या स्टाइलचं होतं, हे काय वेगळं सांगायला नको. या गोष्टीमुळे सेन्सॉर बोर्डाने 'फायर'चं पुनर्परीक्षण केले आणि आपल्या निर्णयावर ते ठाम राहिले. त्यावेळी अनेक स्वयंसेवी संस्था आणि संघटना आमच्या पाठीशी खंबीरपणे उभे राहिले होते. मात्र संस्कृतीरक्षकांच्या दृष्टीने हा चित्रपट म्हणजे त्यांच्या सोवळ्या कारभाराला शह देणारा होता म्हणून त्याच्या प्रदर्शनाला विरोध करणं, हे त्यांच्या राजकीय विचारसरणीच्या शक्तीप्रदर्शनाचं व्यासपीठ होतं.

'वॉटर' मात्र राजकारणाचं बळी ठरला. चित्रीकरणाच्या अवस्थेतच त्याच्यावर बंदी काष्ठशुक्ल मागे लागलं. आमच्या चित्रीकरणामुळे शहराला धोका निर्माण झाला होता, असं तत्कालीन कायदा आणि सुरक्षा व्यवस्था रक्षकांचं म्हणणं होतं. अशापैकी एकाचा एके दिवशी अचानक सकाळी फोन खणखणला की, रस्त्यावर उतरू नका. तब्बल दहा हजार जण तुमच्या विरोधात रस्त्यावर उतरले आहेत. त्यावेळी मी उद्गारले की, हा निरोप लेखी स्वरूपात आमच्यापर्यंत पोहोचवा अन्यथा शूटिंगला जाण्यासाठी आम्ही निघतो. राज्यसभेची सदस्य असल्यामुळे कोणत्याही प्रकारचा त्रास कुणीही देणार नाही. काही वेळाने शूटिंगसाठी निघाले. दहा हजार काय बोटावर मोजण्याइतकी माणसंही विरोधात निदर्शने करण्यासाठी रस्त्यावर उतरली नव्हती. आमच्या शूटिंग लोकेशनच्या बाहेर त्यांनी निदर्शने केली, पण त्यांनी नंतर भेटून शेकहँडपासून सगळ्या औपचारिकता पार पाडल्या, त्यावरून निश्चितच ही माणसं विरोधात होती का, हे नेमकं सांगता येणार नाही, पण या चिथावणी मागे कार्यरत असणारे मेंदू वेगळेच आहेत, हे न कळण्याइतपत कोण दुधखुळे नसतं...ही बाब ध्यानात घ्यायला हवी. 'विधवांच्या समस्येवर प्रकाशझोत टाकणारा होता. तत्कालीन असलेल्या बीजेपी सरकारतर्फे विधवांच्या समस्येसंबंधित वस्तुनिष्ठ माहिती प्रसिद्ध करण्यात आली होती. या निमित्ताच्या भांडवलावर आम्ही चित्रपट करू, अशी शंकेची पाल चुकचुकली असणार आणि म्हणून हिंदू धमिर्यांच्या रक्षणाचा ठेका उचलणाऱ्यांच्या साम्राज्यात अशाप्रकारचा चित्रपट झाला असता तर त्यांच्या इभ्रतीला धक्का पोहोचला असता म्हणून वॉटर हा केवळ राजकारणाची बळी ठरला, असं म्हटलं तर वावगं ठरू नये.

- शबाना आझमी

वस्तुनिष्ठता तपासा!

आपल्या कलाकृतीचा आस्वाद इतर कुणाला घेता येत नाही कारण त्यामुळे काही ठराविक गटाच्या भावना दुखावल्या जातात, यासारखी दुर्दैवाची बाब ती कोणती? 'गर्लफ्रेण्ड' प्रदर्शनाच्या वेळी अशाप्रकारच्या घटना घडल्या वा घडवल्या गेल्या...पण इथे प्रश्न येतो ते फिल्ममेकरच्या अभिव्यक्ती स्वातंत्र्याचा खऱ्या अर्थार्ने ते कोणत्या विचारांचं प्रतिनिधित्त्व करतात आणि कोणता विचार समाजासमोर मांडत आहेत. त्यामधील वस्तुनिष्ठता किती हे तपासून पाहण्याची नितांत आवश्यकता असते.

एखाद्या कलाकृतीची सर्जनशीलता त्याच्या संहितेसोबत लुकवरही अवलंबून आहे आणि त्याच्यासाठी निर्मात्याने चोख पैसे मोजलेले असतात, या गुंतवणुकीतून रिर्टन्सची अपेक्षा करणं, यापेक्षा वेगळी बाब ती कोणती? त्यामुळे एखाद्या चित्रपट हा वादाच्या वावटळीत सापडला तर त्याचे उमटणारे पडसाद हे गल्ल्याच्या दृष्टीने काहीसे नकारात्मक असतात. यासाठी सेन्सॉरच्या सर्वाेच्च अधिकाराला चित्रपट चळवळीला मारक ठरणाऱ्यांना ठेच पोहोचविण्याचा कोणताही अधिकार नाही.

गर्लफ्रेण्डमध्ये काय वेगळं दाखवण्याचा प्रयत्न केला. समाजामध्ये जी वृत्ती- प्रवृत्ती रुजतेय, रुजलेली आहे, तेच फक्त रुपेरी पडद्यावर दाखवलीय. आपल्या खजुराहोच्या मंदिरात अशा मूतीर् कोरल्या आहेत. त्याला मंदिर म्हणतो मग चित्रपटाच्या बाबतीत हा भेदाभेद का?

फिल्ममेकर अधिकाराचं आणि प्रेक्षकाच्या नकाराधिकरामधील सुवर्णमध्य काढण्यासाठी सरकारने खऱ्या अर्थाने पर्याय शोधला पाहिजे आणि त्याला कायम स्वरूपी तोडग्याचं स्वरूप आलं तर त्यापेक्षा आणखी चांगली दुसरी गोष्ट कोणती?

- करण राझदान

वाद! कसला वाद?

वादाच्या भोवऱ्यात 'पहेली' अडकलाय, हे विधान साफ चुकीचं आहे. कारण कोणत्याही प्रकारे उंटांच्या शर्यतीवरून हा गोंधळ होतोय, असं काहीसं कानावर आलंय खरं, पण अद्याप कोणत्याही प्रकारची नोटिस बघण्यात आलेली नाही. विशेष म्हणजे शाहरूख खान आणि त्याचं प्रॉडक्शन हाऊस हे निश्चितच जबाबदारीने वागणारे आहेत आणि त्यामुळे नियमांचे काटेकोरपणे पालन त्या चौकटीत बसवणारं चित्रण यामध्ये केलेलं आहे. कारण व्यक्ती आणि संस्था या दोघांची शक्तीस्थानं माहित असल्यामुळे नियमाला मोडता घालणार नाही.

शाहरूख खान आणि अमोल पालेकर या युतीला गॉसिप, शंका- कुशंका अशा तऱ्हेच्या कोंदणात कितीही बसविण्याचा प्रयत्न करून वादाचं वादळ घोंगावत ठेवण्याचा प्रयत्न जाणीवपूर्वक करण्यात येतोय. कारण एका मोठ्या कॅनव्हासवर 'पहेली'चं स्वप्न रेखाटण्याचा प्रयत्न केलाय. त्याबद्दल शाहरूखसोबत काम करण्याची इच्छापूतीर् न झालेल्यांची सुप्त असूया यामधून व्यक्त होतेय. मोठ्या मॅग्निट्यूडची फिल्म असणारी पहेली 47 दिवसांत पूर्ण झालीय, हे इतरांना अस्वस्थ करण्याचं कारण असू शकतं. उद्या याचे पडसाद सकरात्मक उमटले आणि सारी समीकरणं यशस्वी ठरली तर सारी गणितं बदलून जातील. मऱ्हाटमोळ्या कलावंतांना सन्मानाच्या वागणुकीसोबत उत्तम प्रकारच्या भूमिका मोठ्या व्यासपीठावर देण्याचा प्रामाणिक प्रयत्न केलाय. त्याला उगाच वादाची किनार देण्याचा प्रयत्न करणं फोल आहे.

खरं तर देशातील चित्रपटाच्या प्रदर्शनाबाबत नियमावली ठरवण्याचा सर्वाेच्च अधिकार असणाऱ्या सेन्सॉर बोर्डाने चित्रपटाला हिरवा कंदील दाखवल्यानंतर दुसऱ्या कोणत्याही पद्धतीने चित्रपटाचे प्रदर्शन रोखण्याचा प्रयत्न करणं हे चुकीचंच आहे. एखाद्या चित्रपटावर दुसऱ्या मार्गांनी स्वैरपणे आक्रमणं करणं, हे निश्चितच चुकीचं आहे.

- अमोल पालेकर

निकषामध्येही दुजाभाव

'ज्या हाती काठी त्याची सत्ता' त्यामुळे प्रत्येक भागात 'जो बोले सो निहाल'ला प्रत्येक टेरिटरीमध्ये वेगळ्या प्रकारची वागणूक मिळतेय. लोकशाहीमध्ये असं होतंय यापेक्षा आणखी दुर्दैवाची बाब कोणती? संवेदनक्षम आणि संवेदनशील हे निकष केवळ चित्रपटांच्या बाबतीत चोखपणे लावले जातात, इतर बाबींचा त्यामध्ये तितक्या सखोलपणे का विचार होत नाही, एखाद्या सर्जनशील कलावंताला आपल्या मनातला विचार वेगवेगळ्या माध्यमातून मांडण्याचं पूर्ण स्वातंत्र्य आहे आणि त्याला धर्माच्या राजकारणाची ढाल पुढे करून एखाद्याच्या कलाकृतीचं मातेरं करण्याचा अधिकार काही मूठभर जनतेला दिलं कुणी? रसिक असं कधीही करणार नाही. काही ध्येयाने प्रेरित झालेल्या धर्मसंस्कृतीचे तथाकथित रक्षकांच्या फोल बाबींच्या बॅकड्रॉपवर या गोष्टी कचाकड्याच्या बाहुल्यांसारख्या भासतात. मातीचे पाय असणाऱ्या या ढोंग्यांना अवास्तव महत्त्व देतोय.

आगामी 'टाइमपास'च्या पोस्टर्सने आता या साऱ्यांच्या नजरेला एक्स रे लावला. आता इतर कोणत्याही चित्रपटांमध्ये दाखवलं जातंय, त्या तोडीचं चित्रीकरण यामध्ये केलेलं आहे आणि आता सेन्सॉरने सुचविलेले आदेशानुसार कारवाई केलेली आहे. त्यामुळे आता टाइमपासचा वाद तूर्त तरी मिटलाय, पण प्रदर्शनाच्या वेळी होऊ नये, यासाठी 'कीप फिंगर्स क्रॉस'!

- चंदर मिश्र

(दिग्दर्शक : टाइमपास)

शब्दांकन : अमित भंडारी

 
</text>
</doc>
