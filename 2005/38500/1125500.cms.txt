<doc>
<docno>1125500.cms.txt</docno>
<text>
 
संवाद
खरीखुरी कादंबरी
[ Saturday, May 28, 2005  08:41:55 pm]


या पुस्तकाचे पहिले वैशिष्ट्य हे की, नायकाचे अपयश आणि यश दाखवणाऱ्या दोन प्रसंगांनी ते सुरू होते. अपयश आणि यश या दोन्ही शक्यता सुरुवातीलाच सांगितल्यामुळे नायकाची कर्तबगारी गृहित धरली जात नाही, आणि आपले लक्ष, कथा घडत गेली तशीच-तिच्यात काहीच अध्याहृत न धरता -वाचण्याकडे लागते. वाचनाला स्वाभाविक वळण लागण्याचे आणखी एक कारण म्हणजे ठाणेदारांनी निरहंकारी वृत्तीने, 'जगलो तसे', स्वत:कडे मोठेपणा न घेता सांगितले आहे, आणि कथनाचा हा गुण लक्षात ठेवूनच शोभा बोन्दे यांनी साध्या आणि अत्यंत ओघवत्या भाषेत शब्दांकन केले आहे.

मुळात ही कथा नायकाच्या गरिबीवर सुरू होत नाही; तर त्याला बीएससीला 'र्फस्ट क्लास विथ डिस्टिंक्शन' मिळण्याने सुरू होते. बँकेतली नोकरी करता करता एमेस्सीचा प्रयत्न, परीक्षेसाठी नोकरीवर लाथ, एमेस्सीलाही र्फस्ट क्लास मिळाल्यानंतर बीएसआरसीमध्ये नोकरी हे सगळे अवघ्या पाच पानात संपते. इन्नी (आई) चा पारंपरिक दृष्टिकोन- मुलाने दूर कुठे न जाता, आहे त्यात समाधान मानावे हा, आणि काकां (वडील)चा, मुलाला अडवू नये, हा विचार ही दोन्ही इथे दिसतात... पुढे दोघांच्या विचारातला फरक, तरीही इन्नीची आजवर लाभलेली साथ, ही स्पष्ट होतात, आणि ही दोन्ही पात्रे जिवंत होतात.

मग येथे सोमण - नोकरीच्या नियमांना घट्ट धरून बसणारा आणि तरुण सहकाऱ्याची प्रगती अडवणारा साहेब! एकीकडे श्रीच्या मनाला फुटलेले पंख आणि दुसरीकडे ठराविक अंतराने येणारा सोमणचा अडेलतट्टूपणा!... या निवेदनांत जसा विनोद आहे, तशी विशिष्ट लय आहे.

नायक महत्त्वाकांक्षी तर आहेच; पण बुद्धिमानही आहे. मुंबईकडे तो बावरल्या नजरेने पाहतो; पण पाहता पाहता मुंबईचे घाईचे, गदीर्चे सामाजिक आणि विशेष म्हणजे सांस्कृतिक जीवन आत्मसात करतो. सन्मान्य ठिकाणी नोकरी लागूनही तो अल्पसंतुष्ट राहात नाही, तर डॉक्टरेटसाठी अमेरिकन विद्यापीठांना शिष्यवृत्त्यांसाठी अर्ज करीत राहातो -

ती मिळवतो. इथे सर्वत्र पैशांच्या चणचणीचे उल्लेख आहेत -पण ते विषादपूर्ण नाहीत. मॅटर-ऑफ-फॅक्ट आहेत. कधी विनोदी आहेत. मध्यमवगीर्याला परिचित वाटणारे आहेत. होतकरू मराठी तरुणांसाठी हे सगळे अत्यंत उद्बोधक आहे. फक्त-त्याच्यात ती महत्त्वाकांक्षा, ती बुद्धिमत्ता, आणि ती 'अनहोनी को होनी' करणारी चिकाटी हवी, जी श्री ठाणेदार या युवकाकडे होती!

या चिकाटीनेच श्री, व्हिसा न देणारी बाई रजेवर जाईपर्यंत चकरा मारून व्हिसा मिळवतो, अमेरिकेला जातो. तिथे अनेक संकटांना तोंड देऊन संशोधन करू लागतो, तिथे मानसन्मान मिळवतो; पण पुन्हा- संतुष्ट होत नाही. लॅब सोडून तो एक कंपनीच विकत घ्यायला निघतो. पुढे एका कंपनीचा प्रपंच सुकर व्हावा, यासाठी दोन कंपन्या विकत घेतो. आणि या कंपन्या कसल्या, तर स्वत:बरोबर जगाच्या उद्धाराच्या! ज्यांची लहानमोठी यंत्रे चालत नाहीत, त्यांना ती चालू करून देण्याचा!... हा सगळाच भाग प्रचंड साहसाचा आहे! त्याचे सौंदर्य, त्या साहसांची प्रौढी न मारता ज्या आनंदाने, गमतीने ती पार पाडली, त्याचा अनुभव सरळ, थेट वाचकांपर्यंत पोहोचवण्यामध्ये आहे.

या हकिगतीमध्ये अनेक वेधक व्यक्ति रेखा येतात. धावपळ करणारा नायक उठून दिसतो तो त्याच्या चातुर्याने- आणि त्याबरोबरच पैशापेक्षा कामावर प्रेम करणाऱ्या निरागस स्वभावामुळे!

आयुष्यातली सगळी आव्हाने, जशी येतील तशी स्वीकारताना नायक अकेकांकडून, अनेक गोष्टी शिकतो. थोडक्यात, तो केवळ एक यशस्वी उद्योगपती नसून, तुम्ही-आम्ही वेळोवेळी असतो, तसाच असतो! या सगळ्या जगण्यात त्याला दोन गोष्टींचा सतत आधार वाटतो- एक, कुटुंबावरचे-आई, वडील, भावंडे आणि बायको, मुले यांच्यावरचे प्रेम आणि दुसरी, त्याची विनोदबुद्धी! सर्वच आपत्तींकडे नायक काही प्रमाणात विनोदाने बघू शकतो, हा त्याचा आणि त्यामुळे पुस्तकाचाही झालेला विशेष गुण! एका मंद विनोदाची पखरण सबंध पुस्तकावरच केलेली आढळते. अमेरिकेला जाण्यासाठी जमवलेल्या पैशातले निम्मे पैसे पाटर््यांवरच संपवणे, न्यूयॉर्कच्या थंडीत बेळगावचा स्वेटर घालणे, पित्झा झणझणीत लागावा म्हणून त्यावर लोणचे ओतणे, अमेरिकन मुला-मुलींशी मैत्री वाढायला लागताच भारतीय कंपूत हाहाकार माजणे... अनेक गमतीदार गोष्टी! अगदी शेवटच्या पानावर स्वत:ला व्यक्ती म्हणून मार्क्स देण्यापर्यंत!

'मॅजेस्टिक' ने पुस्तक थोड्या वेगळ्या आकारात, चित्रेबित्रे देऊन तब्येतीत छापले आहे. चंदमोहन कुलकणीर्ंची घन रेखाचित्रे उत्तमच आहेत; पण मुखपृष्ठ विशेष लक्षवेधी आहे. पुस्तक वाचाच; त्यासाठी विकत घ्या; कारण ते संग्रही ठेवण्यासारखे नक्कीच आहे! वाचनीय तर आहेच; पण कपाटाची शोभा वाढवणारेही आहे!

- रत्नाकर मतकरी

................... .......................... .

(ही 'श्री'ची इच्छा! (आत्मकथन): डॉ. श्रीनिवास ठाणेदार, मॅजेस्टिक प्रकाशन, गिरगाव, मुंबई पाने: 200, किंमत: 150 रुपये)

 
</text>
</doc>
