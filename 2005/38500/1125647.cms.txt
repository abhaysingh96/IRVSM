<doc>
<docno>1125647.cms.txt</docno>
<text>
 
महामुंबई
 हे बेकायदा राक्षस मोठे कुणी केले?
[ Saturday, May 28, 2005  11:53:14 pm]


समीर कर्वे

मुंबई : एकीकडे एसटी संकटात असल्याची आवई उठवायची आणि दुसरीकडे एसटीच्याच बाजूला खासगी व्होल्वो प्रवासी भरत असतानाही राजरोस डोळेझाक करायची, या दुटप्पी धोरणामागे सरकारचा हेतू काय, असे विचारणे वेडगळपणाचे ठरेल. संगमेश्वरजवळ व्होल्वोचा अपघात झाल्यानंतर परिवहन राज्यमंत्र्यांनी मुंबई सेंट्रलजवळ प्रवासी घेणाऱ्या बसगाड्यांवर धडक कारवाईचा बडगा उगारला...पण त्यांना अपघातानंतरच जाग का आली, याचेही उत्तर मिळायला हवे. मुळात खासगी बसगाड्यांना कोणत्या प्रकाराने कायदेशीर वाहतूक करण्याची परवानगी आहे, याबद्दलही स्पष्टीकरण मिळायला हवे.

गेल्या अनेक वर्षांपासून मुंबईतून क्रॉफर्ड माकेर्ट, दादर, परळ, सायन, बोरिवली या ठिकाणांहून डबलडेकरच्याही उंचीच्या वर माल भरून नेणाऱ्या अनेक खासगी बसगाड्या सुटत असतात. या गाड्यांवर लक्ष ठेवल्यास त्या सुटतानाच अपघाताचे मूळ कुठे असते, ते कळू शकेल. सुमारे दोन वर्षांपूवीर् ट्रक वाहूतकदारांनी सरकारकडे या प्रश्नावर सतत पाठपुरावा केला होता. गेल्या काही वर्षांत या बसगाड्यांनी आपली क्षमता वाढवून बसप्रवाशांबरोबरच टनांवारी माल बसच्या टपांवरून नेण्यास सुरुवात केली. हा माल जकात बुडवूनही आणला जात असे. शिवाय प्रवासी वाहतुकीचे परवाने असलेल्या या बसगाड्या इतका माल कसा नेऊ शकतात, याबद्दल त्यांच्यावर कारवाईचा बडगा का उगारण्यात आला नाही. यात अनेक बसगाड्या तर परराज्यात नोंदणी केलेल्या असतात. अशा बसगाड्यांच्या खालच्या कप्प्यातून जकात बुडवून चांदी आणण्याचे प्रकारही महापालिकेच्या कारवायांमध्ये उघड झाले आहेत. परिवहन राज्यमंत्री धर्मरावबाबा आत्राम यांनी शुक्रवारी केलेल्या धडक कारवाईमध्ये जास्त वजन नेणाऱ्या गाड्यांवरही कारवाई करण्यात आली. हा प्रकार सरकारी यंत्रणांना आधी दिसला नव्हता का आणि यापुढे तरी दिसत राहील का, हा खरा प्रश्न आहे.

मुंबई सेंट्रलसमोर एसटी स्टँडजवळच खासगी प्रवासासाठी प्रवासी घेतल्याबद्दलही काही गाड्यांवर त्यांनी कारवाई केली. एसटी स्टॅण्डपासून 200 मीटरच्या परीघात खासगी बसगाड्यांना प्रवाशांची चढउतार करता येत नाही. पण हा प्रकार तर ठिकठिकाणी वर्षानुवषेर् सुरू आहे. दादर हे त्यापैकी मध्यवतीर् ठिकाण होते. तिथे वर्षानुवषेर् एशियाड तसेच दादर- पनवेलचा बस स्टॅण्ड आहे. पण नेमक्या त्याच ठिकाणहून पुणे, रत्नागिरीपासून विविध ठिकाणच्या खासगी बस सुटतात. फुटपाथवर गेल्या काही वर्षांत रीतसर 'टूर ऑफिसे'स तयार झाली. फुटपाथ त्यांनीच व्यापले. तरीही सरकारचे लक्ष नव्हते का? आता दादरच्या खासगी बसस्टॅण्डवर कारवाई झाली असली, तरी इतर अनेक ठिकाणी खासगी बसगाड्या या एसटी बससमोरच उभ्या केल्या जातात. उपनगरांमध्ये भांडुप, मुलुंड यासारख्या ठिकाणांहून एसटीने बसगाड्या सोडण्यास सुरुवात केली आहे. त्या स्टँडच्या शेजारूनच काही खासगी बसगाड्या प्रवाशांची चढ-उतार करतात. परळमध्येही एसटी स्टॅण्डसमोरच टूर ऑपरेटर्सचे व्यवसाय सुरू असतात.

खासगी बसगाड्यांना 'स्टेज कॅरिअर' म्हणजेच टप्प्याटप्प्याने प्रवाशांची चढ-उतार किंवा ने-आण करण्यासाठी अजिबात परवानगी देण्यात आलेली नाही. अशी चढ-उतार बेकायदा आहे. पण त्यांच्यावर कारवाई कधीच होत नाही. घाटकोपर, बोरिवली, परळ येथून निघणाऱ्या खासगी बसगाड्या संपूर्ण मुंबईत फिरवून तेथे ठिकठिकाणी ट्रॅव्हल कंपन्यांच्या ऑफिससमोर प्रवासी घेतल्यानंतरच पुढे निघतात. त्यांच्यावर कारवाई का केली जात नाही? या बसगाड्या छोट्या छोट्या गल्लीबोळांमधून फिरवताना त्यांच्यामुळे वाहतूक कोंडी तर होतेच, पण त्या उभ्या करण्यावरून रिक्षावाले, टॅक्सीवाले, बेस्ट बस आणि खासगी मोटारवाले यांच्याशी त्यांची वादावादी- भांडणतंटेही होत असतात.

मुळात या ठिकाणाहून तिकिट लावून थेट प्रवासी नेण्याची तरी त्यांना रीतसर परवानगी आहे का, याबद्दल विविध मते आहेत. राज्यमंत्री अत्राम यांच्या मते त्यांना 'स्टेज कॅरिअर'ची परवानगी नसली, तरी एका ठिकाणहून थेट प्रवासाची त्यांना परवानगी असते. काही जाणकारांच्या मते मात्र एक ग्रुप म्हणून जर कुणी जात असेल, तरच परवानगी आहे व प्रत्येकाला वेगळे तिकिट लावून प्रवासी वाहतूक करण्याची त्यांना स्पष्ट परवानगी नाही. हा सगळा व्यवसाय हा प्रवाशांच्या मागणीवर फोफावला आहे, हे विसरून चालणार नाही. त्यामुळे जर सरकारला खासगी बस आणि एसटी यांच्यातील स्पर्धा मान्य आहे, तर त्यांनी खासगी बसगाड्यांच्या वाहतुकीसाठी व्यवस्थित नियम करावेत आणि त्यांना एक चौकटही आखून द्यावी. सरकारने त्याकडे डोळेझाक केली आहे. यातील अनेक बसगाड्या या काही राजकीय नेतेमंडळींच्या असल्यामुळे सरकारचे हात कारवाईसाठी कापत आहेत, अशी वदंता आहे. अत्राम यांना हा आरोप मान्य नाही. पण गाड्या कुणाच्याही असोत, राजकीय नेतेमंडळींच्या किंवा पोलिसांच्या त्यांच्यावर कारवाई करावी लागणारच, असे ते म्हणतात, त्यातच सारे काही आले.

बसकंपन्यांकडून प्रत्येक बसवर दोन ड्रायव्हर असतील, याची काळजी घेतली जात नाही. त्यामुळे अनेकदा एकाच ड्रायव्हरना मुंबई ते गोवा आणि गोवा ते मुंबई अशी सलग ट्रीप मारण्याची वेळ येते. हल्ली मिनीबसेसचेही पेव फुटले आहे. या बसवर तर हमखास एकच ड्रायव्हर सापडतो. ड्रायव्हर्सना सुट्ट्या नसतात, पुरेसा पगार दिला जात नाही, त्यामुळे ते जिवावर उदार होऊन बसगाड्या चालवतात, याकडे नेहमीचे प्रवासी लक्ष वेधतात. रात्री रोषणाई केल्यासारखे हेडलाईट घेऊन भरधाव वेगाने जाणाऱ्या या बसगाड्यांमुळे समोरच्या छोट्या वाहनांवर काय संकट कोसळते, ते त्यांचे त्यांनाच ठाऊक. बसगाड्यांचे शॉक अॅब्झॉर्बर्स चांगले असल्याने प्रवाशांना धोक्याची जाणीव होत नाही. पण प्रत्यक्षात बस मात्र बेदरकारपणे रस्ता कापत असते. हे सगळे राक्षस आपणच मोठे केले असल्याने त्यांना काबूत आपण कसे आणणार, हे आपणच ठरवायला हवे.

असेही फ्लाइंग स्क्वाड

परिवहन राज्यमंत्र्यांनी अवैध वाहतुकीवर धडक कारवाई सुरू केल्यावर या पथकाचे मोबाइल नंबर सरकारी परिपत्रकातून देण्यात आले. मात्र या तीन क्रमांकांपैकी एक क्रमांक मंत्र्यांच्या मित्राचा होता आणि एक त्यांच्या पीएचा. या दोघांनाही भरारी पथकाबद्दल काहीही माहिती नव्हती. तिसरा क्रमांक मुंबईच्या बाहेरचा असल्यामुळे मुंबईतून लागत नव्हता.

 
</text>
</doc>
