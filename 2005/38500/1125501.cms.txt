<doc>
<docno>1125501.cms.txt</docno>
<text>
 
संवाद
 ध... धमाल, म... मजा, प... पुस्तकं...
[ Saturday, May 28, 2005  08:42:42 pm]


या पुस्तकांतून वेगवेगळ्या गोष्टी अगदी सोप्या भाषेत सांगितल्या आहेत. शिवाय रंगीत चित्रं आहेत. त्यामुळे मुलांना नकळत त्याची गोडी वाटेल. पऱ्या, जादूगार, चेटकिणी, प्राणी यांच्या मुलांना आवडणाऱ्या गोष्टी तर यात आहेतच, पण त्याचबरोबर आजचं आधुनिक जग, आईबाबा, आजुबाजूचा परिसर यांचाही उल्लेख या गोष्टींमध्ये असल्याने मुलं त्यात गुंतून जातील. 'मेहतां'नी या सुटीत मुलांसाठी खास पुस्तकं प्रकाशित केली आहेत. या सगळ्या पुस्तकातून मुलांना अनोख्या जगात विहार करायला मिळतो.

काही विस्मरणात गेलेल्या गोष्टी यात वेगवेगळ्या प्रकारे मांडल्या आहेत. कावळ्याने माठात खडे टाकून पाणी प्यायल्याची गोष्ट तर सगळ्यांना माहीत आहे. पण त्यातूनच जरा वेगळ्या प्रकारची कथा या गोष्टीच्या पुस्तकात आहे. अगदीच स्वप्नाच्या दुनियेत न जाता छोट्या-छोट्या गोष्टी मुलांना आवडतील, अशा मांडल्या आहे. माकड आणि त्याचं काळीज ही पंचतंत्रातली गाजलेली पण आता विस्मरणात गेलेली कथा या पुस्तकात येते.

राजा, राजपुत्र आणि राजकन्या मुलांना आवडतात. राजकन्येसाठी प्राणाची बाजी लावणारा एखादा गरीब मुलगा किंवा सावत्र आईच्या छळामुळे दु:खी असलेली एखादी मुलगी अशा कथाही या पुस्तकांमध्ये आहेत. मुलांना उपदेश करण्यापेक्षा ती शहाणी व्हावी, हा उद्देश ठेवून प्रकाशित केलेली ही पुस्तकं मुलांना आवडतील. तर साकेत प्रकाशननेही 'बिंदी' नावाचं पुस्तक प्रकाशित केलं आहे.

धाडसी कथा आवडणाऱ्या मुलांना 'आपल्या सेनादलातील महावीर' आणि 'आपले परमवीर' ही पुस्तकं द्यायला हरकत नाही, तर रॉबिन्सन क्रुसोच्या धाडसी जीवनाची कथाही यात आहे. लहानपणी वाचलेली अशी पुस्तकंं मुलांना आत्मविश्वास देतात. सुहास बारटक्के यांच्या पुस्तकात हत्ती, नागोबा, खारूताई, मधमाश्या, मोर यांच्याशी दोस्ती करण्याच्या कथा आहेत तर 'झाकलं माणिक' या पुस्तकात मंटीच्या चतुरपणाची कथा आहे. वसुंधरा हुईलगोळ यांनी लिहिलेली कथा मुलांना गुंग करून टाकणारी आहे.

- अपर्णा पाटील

................... .......................... ..

चतुर बोकोबा आणि इतर कथा: वृषाली पटवर्धन

निदाराणी आणि इतर कथा: विजया देशपांडे

नशीबवान शेखर आणि इतर कथा: वृषाली पटवर्धन

जादूचं खीरपात्र: अरुंधती पंडित

टिंबक टू आणि इतर कथा: मंजुषा आमडेकर

संुठ-बिस्किटाचा माणूस आणि इतर कथा: चारूता पुराणिक

(ही सर्व पुस्तके मेहता पब्लिशिंग हाऊसने प्रकाशित केली असून किंमत प्रत्येकी तीस रु.)

बिंदी: सुजाता शिरवळकर- महाजन, साकेत प्रकाशन, पाने: 65, किंमत: 35 रु.

झाकलं माणिक: वसुंधरा हुईलगोळ, मधुराज पब्लिकेशन्स, पाने 50, किंमत 60 रु.

आपल्या सेनादलातील महावीर आणि आपले परमवीर: कॅ. राजा लिमये, दिलीपराज प्रकाशन, पाने प्रत्येकी: 48, किंमत प्रत्येकी: 30 रु

रॉबिन्सन क्रुसो: मकरंद सोहनी, दिलीपराज प्रकाशन, पाने 70, किंमत: 75 रु.

किशोर कथा: प्रा. सुहास बारटक्के, दिलीपराज प्रकाशन, पाने 60, किंमत: 50 रु.

 
</text>
</doc>
