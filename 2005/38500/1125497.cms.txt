<doc>
<docno>1125497.cms.txt</docno>
<text>
 
संवाद
रेकॉर्ड ब्रेक घोटाळा
[ Saturday, May 28, 2005  08:39:35 pm]


भारतीय चित्रपट जगतातला आजवरचा सर्वात मोठा शोमन म्हणजे राजकपूर. दोन जून हा त्यांचा स्मृतिदिन. त्यानिमित्त त्यांची ही अनोखी आठवण:

काही व्यक्तिमत्त्वं अशी असतात की, त्यांनी काळाची परिसीमा पार केलेली असते. कालौघात ती आपल्याला सोडून गेली तरी त्यांच्या आठवणी मात्र कायम ताज्यातवान्या असतात. जणू कालच घडल्यासारख्या. त्यांचा मनात दरवळणारा स्मरणगंध दरवेळी उल्हसित करतो. स्वगीर्य राज कपूर हे ही असंच व्यक्तिमत्त्व. उत्तम अभिनय, उत्कृष्ट चित्रपट तर त्यांनी दिलेच, शिवाय ओठावर सहज रुळेल, रुचेल असे भावपूर्ण संगीत म्हणजे नेमकं काय आणि कसं असतं, याची ओळख रसिकांना राज कपूर यांनीच करून दिली. 2 जून हा त्यांचा स्मृतिदिन. त्या निमित्ताने त्यांच्या आठवणींनी मनात रुंजी घातली तर नवल वाटायला नकोे!

रसिकांच्या हृदयावर 'राज' करणारा हा 'शोमन' तसा भरपूर खचिर्क! साध्या वाढदिवसाच्या किंवा इतर कोणत्याही निमित्ताने मेजवान्या द्यायच्या असल्या तरी त्यासाठी चित्रिकरणासारखे मोठेमोठे सेट उभारणे, मग त्यांची थाटामाटात सजावट करणे, भरपूर भारदस्त पण खानदानी भपका दाखविणे हे सारे राज कपूर यांच्या स्वभावातच होते!

एकदा खूप दिवस चचेर्त असणारा 'मेरा नाम जोकर' हा सिनेमा राज कपूर यांनी अखेर जाहीर केला. या महत्त्वाकांक्षी चित्रपटात रशियन कलाकारांना अभिनयासाठी बोलावणार असल्याचा बोभाटा राज कपूर यांच्या भक्तांनी त्या वेळेस चित्रपटसृष्टीभर केला. (खुद्द रशियात राज कपूर कसे बेहद्द लोकप्रिय होते, याच्या दंतकथा पिढ्या न् पिढ्या चालत आल्या आहेतच) 'मेरा नाम जोकर'चे चित्रिकरणही जवळ आले. त्यासाठी येणारे कलाकार रशियाहून थेट चेम्बूरच्या आर के स्टुडिओत येणार होते. जवळ जवळ 20/25 रशियन कलाकार, तंत्रज्ञांचा ताफा प्रथमच आरकेत पाऊल टाकणार म्हणून राज कपूर यांनी संपूर्ण स्टुडिओभर त्यांच्या स्वागतासाठी सेट तर लावलाच, शिवाय मोठमोठे स्पीकर्स, रोषणाई, सजावट अशी दणक्यात तयारी करण्यात आली. मग त्यांच्या स्टुडिओतल्या एंट्रीवर कुठले गाणे स्पीकरवर लावायचे, याच्यावर बराच खल झाला. अखेर स्वागतगीताने या कलाकारांचे स्वागत करायचे हे एकदाचं पक्क ठरलं.

त्यावेळी लाऊडस्पीकर्ससाठी आता असते तशी 'ट्रॅन्झिस्टराइज्ड' सुसज्ज अशी ध्वनियंत्रणा नव्हतीच. तेव्हा लाऊडस्पीकर्स चालत ते मुळी व्हॉल्व्ह बल्बच्या वाफाळलेल्या गरम होणाऱ्या अॅम्प्लिफायर, रबर प्लास्टिकच्या रेकॉर्ड आणि रेकॉर्ड प्लेअरच्या आधारे.

... संपूर्ण सेट पूर्ण स्वागतासाठी सज्ज झाल्यानंतर कलादिग्दर्शक, कॅमेरामन व त्यांच्यासोबत राजसाहेबांचा एक सहायक यांच्या 'अॅडजस्टमेन्टस्' सुरू झाल्या. ही सारी धावपळ म्हणजे रशियन कुठून 'एन्ट्री' करणार, त्या वेळेस कॅमेरा कुठे असणार? नेमक्या कोणत्या क्षणी स्वागतगीत चालू केले जाणार? कोण त्या स्पीकरवाल्याला इशारा करणार, अशा नानाविध कल्पना आणि त्या साऱ्यांची रंगीत (थोडक्यात संगीत) तालीम हे रशियन पाहुणे येण्याच्या एक दिवसभर आधी चालू होती.

बस्स!... रशियन आरकेमध्ये येणार; परंतु ठरल्यापेक्षा ते एक तास उशिरा येणार असल्याचे समजले. तोपर्यंत सेटवरील वातावरण विजेने अगोदरच तप्त झालेले होते. ते येणार- येतील-येत आहेत म्हणून राजसाहेबांच्या सहायकाने स्वागतगीताची रेकॉर्ड व्यवस्थित स्वच्छ घासूनपुसून सतत चालू राहून गरमागरम झालेल्या त्या अॅम्प्लिफायरवर वाजवण्यासाठी म्हणून तयार ठेवली. त्याला वाटले बस्स. आणखी थोड्या वेळात रशियन येतील आणि ती रेकॉर्ड आपण चालू करू...

... परंतु थोडा, आणखी थोडा वेळ करता करता शेवटी या पाहुण्यांना एक तासाऐवजी चक्क दोन तास उशीर झाला... एव्हाना त्या तापलेल्या अॅम्प्लिफायरवर ठेवलेल्या त्या रेकॉर्डची हालत एखाद्या वेड्यावाकड्या तळलेल्या धिरड्यासारखी झाली होती; परंतु वेळ संध्यारात्रीची असल्यामुळे सहायकास ते नीट काही दिसले नाही.

आणि काय!... रशियन कलाकारांनी आरकेमध्ये पाऊल टाकताच आणि त्याला रेकॉर्ड सुरू करण्याचा इशारा मिळताक्षणी त्याने अॅम्प्लिफायरवर ठेवलेली ती (बाकदार) स्वागतगीताची रेकॉर्ड प्लेअरवर ठेवली आणि सराईतपणे प्लेअरचे बटण ऑन करून ती चालू देखील केली; परंतु काय आश्चर्य की संपूर्ण स्टुडिओभर ते बाकदार स्वागतगीत स्पीकरवरून चिंचीपोकली... चिंचीपोकली... चिंचीपोकली... असा आवाज करीत वाजू लागली.

राजसाहेबांच्या चाणाक्ष नजरेत ही गोष्ट त्वरित आली... मी तुम्हाला स्वागतगीत लावायला सांगितले होते, तर ही चिंचीपोकलीची रेकॉर्ड कुणी लावली या वेळेस, अशी विचारणा त्यांनी संतप्त होत करताच सर्व सहकाऱ्यांनी स्पीकरवाल्याकडे धाव घेतली...

व्हॉल्व्ह बल्ब असलेल्या अॅम्प्लिफायरच्या उष्णतेमुळे सहायकाने त्यावर ठेवलेली ती रेकॉर्ड वाकडीतिकडी झाली आणि त्यामुळे स्वागतगीतातून ती रेकॉर्ड फिरताना चिंचपोकली... असा सूर निघत होता.

परंतु रशियन पाहुण्यांना मात्र यातील 'ध' चा 'मा' किंवा तांत्रिक चूक न कळल्यामुळे थोडक्यात बचावले...त्यांनी राज कपूर यांनी केलेल्या साऱ्या स्वागताचा मनापासून स्वीकार केला. पुढे या साऱ्या कलाकारांनी चित्रपटात राज कपूर यांना जीव ओतून मदत केली. आपल्या स्वागतात असा काही घोटाळा झाला होता, हे त्यांच्या गावीही नव्हते. पण प्रत्येक गोष्ट कमालीची नेटकी करण्याचा आग्रह धरणाऱ्या राजसाहेबांच्या मनातली रुखरुख जायला बरेच दिवस लागले.. त्यांचा हा प्रत्येक छोटी गोष्ट नेमकी, नेटकी आणि राजसपणे करण्याचा स्वभाव हेच त्यांच्या आयुष्यभराच्या यशाचे गुपित नव्हते का?

- मेघश्याम वरळीकर

 
</text>
</doc>
