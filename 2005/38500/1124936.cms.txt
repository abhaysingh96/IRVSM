<doc>
<docno>1124936.cms.txt</docno>
<text>
 
महामुंबई
कोसळून 2 ठार; 6 जखमी
[ Saturday, May 28, 2005  12:56:49 am]


म. टा. वृत्तसेवा

नवी मुंबई : खारघरजवळील मुर्बी गावात उभारण्यात आलेल्या पाण्याच्या टाकीची शुक्रवारी दुपारी चाचणी सुरू असतानाच ती कोसळून दोन जण जागीच ठार तर सहा जण जबर जखमी झाले. टाकीच्या ढिगाऱ्याखाली आणखी पाच मजूर अडकले असून मृतांची संख्या वाढण्याची शक्यता आहे.

सिडकोतर्फे उभारण्यात आलेली ही टाकी 20 लाख लिटर क्षमतेची असणार होती. पुण्याचे कंत्राटदार ए. के. मुखजीर् यांनी ही टाकी उभारण्याचे काम केले असून काम पूर्ण झाल्याचे आणि केवळ चाचणी व अंतिम हात फिरविण्याचे काम बाकी असल्याचे सांगण्यात आले होते.

चाचणी सुरू असतानाच ही दुर्घटना घडली आणि ढिगाऱ्याखाली चिरडून लक्ष्मण अर्जुन (40) आणि पवन झा (44) हे दोन मजूर जागीच ठार झाले. त्यांचे मृतदेह कळंबोली अग्निशामक दलाच्या जवानांनी बाहेर काढले. जयपाल भाची (40) ही महिला आणि नईम खान (21) यांच्यासह सहा जणांची त्यांनी सुटका केली आणि जबर जखमी अवस्थेत त्यांना एमजीएम रुग्णालयात दाखल करण्यात आले.

आपल्याच अखत्यारीतील कामात अपघात घडला असतानाही सिडकोने मदतकार्यासाठी अपुरी साधनसामग्री पाठवल्याचे तसेच तब्बल सातआठ तास वेळकाढूपणा केल्याचे सांगण्यात आले. सिडकोने उभारलेली टाकी कोसळण्याची ही वर्षभरातील दुसरी घटना आहे.

 
</text>
</doc>
