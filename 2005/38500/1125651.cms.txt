<doc>
<docno>1125651.cms.txt</docno>
<text>
 
महामुंबई
आझाद मैदानावरच आता प्रतीकात्मक झोपड्या
[ Saturday, May 28, 2005  11:56:47 pm]


म. टा. वृत्तसेवा

मुंबई : झोपड्यांच्या पुनर्बांधणीला परवानगी देण्याच्या मागणीसाठी आझाद मैदानावर धरणे धरून बसलेल्या झोपडीवासींनी आपापल्या झोपडपट्टीचे प्रतीक म्हणून एकेक झोपडी मैदानावर उभारली असून त्यामुळे मैदानावर एक नगरच उभे राहिले आहे.

मानखुर्द येथील अण्णाभाऊ साठ्येनगर, मानखुर्द येथीलच मंडाला झोपडपट्टी, घाटकोपर येथील नेताजीनगर, विक्रोळी येथील कन्नमवार नगर, कुर्ल्याचे इंदिरानगर, मालाड येथील अंबुजवाडी येथील झोपडपट्ट्या सरकारच्या कारवाईत उद्ध्वस्त झाल्या असून त्यांच्या पुनर्वांधणीसाठी या झोपडीवासींनी आझाद मैदानावर मेधा पाटकर यांच्या नेतृत्वाखाली धरणे धरले आहे. शेकडो झोपडीवासी त्यामुळे मैदानावर मुक्कामास आहेत. एकत्रितच बहुधा खिचडी शिजवून जेवणाची सोय करण्यात येते. यासाठी अनेक संस्था- संघटनांनी मदतीचा हात पुढे केला आहे. अगदी नेपाळ आणि मणिपूरच्या कार्यर्कत्यांनीही झोपडवासींच्या आंदोलनासाठी मदतीचा हात पुढे केला असल्याचे याबाबत बोलताना मेधा पाटकर यांनी सांगितले.

निवाऱ्याच्या हक्कासाठीचा आपला लढा प्रदीर्घ होणार, याची जाणीव झोपडीवासीयांना असून त्यामुळे आपापल्या झोपडपट्टीचे प्रतीक म्हणूनच त्यांनी आझाद मैदानावर एकेक झोपडे उभे केले आहे. झोपडे बांधून होताच अगदी रितसर फीत कापून मेधा पाटकर यांच्याहस्ते त्याचे उद्घाटन करण्यात येते. या मालिकेत शनिवारी उद्घाटन झालेल्या कुर्ल्याच्या 'इंदिरानगर'मधील महिलांनी उभारलेल्या झोपडीचे!

 
</text>
</doc>
