<doc>
<docno>1125557.cms.txt</docno>
<text>
 
विज्ञान-तंत्रज्ञान
अज्ञात अवकाशाच्या उंबरठयावर व्हॉएजर 1
[ Saturday, May 28, 2005  09:27:57 pm]


1977 साली अंतराळात झेपावलेले आणि त्या काळातील तंत्रज्ञानाला अभिनास्पद अशी कामगिरी करून महत्त्वाची माहिती पुरविणारे व्हॉएजर यान इंटरस्टेलर रिजन (दोन ताऱ्यांच्या दरम्यान असलेली जागा)मध्ये पोहोचले आहे. सूर्याचा अखरेचा संपर्कही त्याने या आठवड्यात ओलांडला.

शास्त्रज्ञांच्या म्हणण्यानुसार, सौर वारे जेथपर्यंत पोहोचतात, त्या 'टमिर्नेशन शॉक'ची मर्यादा व्हॉएजर 1 ने नुकतीच ओलांडली. या मर्यादेला सौर वारे अचानक थांबतात आणि सूर्य आणि जवळचा तारा यांच्या दरम्यानच्या वायूचा पट्टा, 'हिलिओशीथ' सुरू होतो. या वायूचे चुंबकीय बल जाणवण्याची पातळी सतत मागेपुढे होत असल्यामुळे 'हिलिओशिथ' नेमके कोठे सुरू होते, हे शास्त्रज्ञांना ठरवता आलेले नाही.

व्हॉएजरवर लक्ष ठेवून असलेल्या निरीक्षकांच्या पथकाचे प्रमुख डॉ. जॉन रिडर्सन म्हणाले की, आकड्यात सांगायचं तर व्हॉएजर 1 सूर्यापासून 8.7 अब्ज मैलांवर आहे! यानावरील 80 किलोबाइट मेमेरीच्या कंप्युटरकडून आलेल्या माहितीनुसार, डिसेंबर 2004 मध्ये त्याला प्रथम विरुद्ध दिशेच्या चुंबकीय क्षेत्राचे बल जाणवले.

डिसेंबरपासून मे 2005पर्यंत हे बल सारख्याच पातळीपर्यंत होते, असे नासाच्या निरीक्षकांनी म्हटले आहे. व्हॉएजर 1च्या निरीक्षणांवरून टमिर्नेशन शॉक हा अंदाजापेक्षा खूपच गुंतागुंतीचा प्रकार असल्याचे लक्षात आले आहे.

शनी आणि गुरूच्या जवळून जात त्यांची छायाचित्रे व्हॉएजर यानांच्या जोडीने पृथ्वीवर पाठविली होती. कामगिरी यशस्वी करून ही जोडी सौरमालिकेच्या सर्वांत बाहेरील स्तरांकडे निघाली. शक्य होईल तोपर्यंत या यानांच्या आधारे गूढ अवकाशाचा थांग घेण्याचा प्रयत्न शास्त्रज्ञ करत राहणार आहेत. या यानांच्या मदतीने ताऱ्यांदरम्यानच्या अवकाशात मानवाला डोकावता येईल का? अतिशय उत्सुकतेने आणि आशेने शास्त्रज्ञ व्हॉएजरच्या दिशेने डोळे लावून आहेत. 2020पर्यंत व्हॉएजर याने 'अलविदा' म्हणत अज्ञात अवकाशात निघून जातील; तोवर या अज्ञात अवकाशाबद्दलची किंचित माहिती ती आपल्यापर्यंत पाठवतीलही!

(वृत्तसंस्था)

 
</text>
</doc>
