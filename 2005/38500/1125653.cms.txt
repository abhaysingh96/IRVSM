<doc>
<docno>1125653.cms.txt</docno>
<text>
 
महामुंबई
तोतया कलावंतांचे मान रोखण्यासाठी समिती हवी
[ Saturday, May 28, 2005  11:59:02 pm]


म. टा. प्रतिनिधी

मुंबई : कलाकारांना मानधन देण्याच्या योजनेत भजनात टाळकुटे व ओवी म्हणणाऱ्या महिला कलावंतानी मोठ्या प्रमाणात सरकारी खजिना रिता केला आहे. महाराष्ट्रात अशा कलावंताना 'प्रमाणपत्रे' देणाऱ्या संस्थांचे पेव फुटले आहे. विशिष्ट रक्कम मोजली की प्रमाणपत्र मिळते व कलावंत व्हायला फारसे कष्ट पडत नाहीत... हे गैरप्रकार घडत असल्याने तोतया कलावंताचे मानधन रद्द करण्यासाठी उच्चाधिकार समिती नेमण्यात यावी अशी मागणी अ. भा. मराठी शाहीर परिषदेने केली आहे.

याशिवाय शाहीर कलावंताच्या समस्या सोडविण्यासाठी सांस्कृतिक कार्य उच्चाधिकार समिती नेमण्यात यावी, पु.ल. देशपांडे कला अकादमीतील शाहिरी लोककला दालन अ. भा. मराठी शाहीर परिषदेकडे सोपवावे, गुरुकुल पध्दतीचे शाहिरी शिक्षण सुरू करण्यासाठी राज्य सरकारने आथिर्क मदत करावी या व अन्य मागण्या मराठी शाहीर परिषदेने केल्या असून रविवारी भरणाऱ्या सर्वसाधारण सभेत त्यावर चर्चा होणार आहे.

राज्य सरकारने पाच कोटी रुपयांचे भागभांडवल देऊन सांस्कृतिक कार्य उच्चाधिकार समितीच्या अखत्यारीत कलावंत कल्याण निधी स्थापन करावा, विकलांग/असहाय व विपन्नावस्थेतील कलाकारांना तातडीने मदत करण्यात यावी, अशी मागणी शाहीर साबळे यांच्या नेतृत्वाखालील शाहीर परिषदेने केली आहे. शाहीर परिषदेच्या कामासाठी सर्व सुविधांनी युक्त सदनिका उपलब्ध क रून द्यावी. या सदनिकेचे खरेदीमूल्य मुख्यमंत्री निधीतून अनुदान म्हणून द्यावे. नाट्य व साहित्य संमेलनाप्रमाणे शाहीर अधिवेशनासाठीही सरकारने अर्थसंकल्पात तरतूद करावी, उच्चाधिकार समिती सदस्यांना एसटी बसगाड्यांतून आरक्षण व मोफत प्रवासाची सवलत देण्यात यावी आदी मागण्यांही परिषदेने केल्या आहेत.

 
</text>
</doc>
