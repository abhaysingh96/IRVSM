<doc>
<docno>1124952.cms.txt</docno>
<text>
 
देश-विदेश
न्या. ठिपसेंनी केली बेस्ट बेकरीची पाहणी
[ Saturday, May 28, 2005  01:06:12 am]


वृत्तसंस्था

बडोदा : बेस्ट बेकरी जळीतकांड खटल्याची नव्याने सुनावणी करणारे विशेष कोर्टाचे न्यायाधीश अभय ठिपसे यांनी हनुमान टेकडी भागातील या बेकरीची पाहणी शुक्रवारी पूर्ण केली.

न्या. ठिपसे यांच्या नेतृत्वाखालील पथक गुरुवारी रात्रीच बेकरीत पोहोचले. तिला लागलेल्या आगीबाबत त्यांनी अग्निशमन दलाच्या जवानांकडून माहिती घेतली आणि काही जागांचे मोजमाप घेण्यास अधिकाऱ्यांना सांगितले.

जळीतकांडाच्या वेळी असलेल्या अंधाराची अनुभूती येण्यासाठी या पाहणीच्या वेळी बेकरी आणि परिसरातील दिवे मालवण्यात आले. बेकरीत कत्तल सुरू असताना त्याची प्रत्यक्ष साक्षीदार जाहिरा शेख आणि तिचे कुटुंबीय गच्चीवर दबा धरून बसले होते.

या ठिकाणावरून काय- काय दिसू शकते, याचे अवलोकन या पाहणीपथकाने गच्चीवर चढून केले. या सर्व पाहणीच्या वेळी प्रसारमाध्यमांना दूर ठेवण्यात आले.

सरकारी वकील मंजुळा राव यांनी या पाहणीबद्दल पूर्ण समाधान व्यक्त केले. या पाहणीमुळे बेस्ट बेकरीची रचना समजून घेण्यात मदत झालीच, शिवाय तीत झालेल्या कत्तलीसंदर्भातील काही बाबींचाही उलगडा झाला, असे त्यांनी सांगितले.

बचाव पक्षाचे वकील मंगेश परमार यांनीही या पाहणीबद्दल आनंद व्यक्त केला.

 
</text>
</doc>
