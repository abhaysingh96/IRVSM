<doc>
<docno>1125527.cms.txt</docno>
<text>
 
संवाद
ग्रेट
[ Saturday, May 28, 2005  08:59:37 pm]


...गेग चॅपल एरवी सौम्य, मृदू वाटतात. परंतु एकदा का ते मैदानात उतरले की मग केवळ सामना जिंकायचाच हा एकमेव उद्देश त्यांनी नजरेसमोर ठेवलेला असतो. शिवाय, ऑस्ट्रेलियन हा जन्मत:च फटकळ. ग्रेग त्यात फिट बसणारे...ग्रेट

ग्रेग चॅपलचं वर्णन त्याचा भाऊ इयन कधीकधी गंमतीनं गेट चॅपल असा करत असतो. काही अंशी ते खरंही आहे. इयनना न जमणाऱ्या बाब कित्येक बाबी गेग चॅपल करून दाखवत असतात. भारतीय क्रिकेट संघाचे प्रशिक्षक म्हणून गेल्यावेळी ज्यांना पसंतीचे मत मिळवता आले नव्हते त्या ग्रेग चॅपलनी भारतीय मनाची, मानसिकतेची नाडी अचूक ओळखली आणि आपण केवळ पैशासाठी प्रशिक्षकपदाचा सौदा तुटू देणार नाही ही बाब त्यांनी मुलाखतीत आधीच स्पष्ट करून टाकली आणि मोठी सहानूभूती मिळवली. कारण गेल्या वेळी ग्रेग चॅपल यांच्याऐवजी जॉन राइट यांच्या बाजूने पसंतीचे मत पडले होते ते ग्रेग यांनी घातलेल्या जाचक आथिर्क अटींमुळे. त्यांनी सरळ सरळ घसघशीत रकमेची मागणी केली होती आणि ती मान्य होण्यासारखी नसल्यामुळे आपोआप त्यावेळी त्यांचे नाव यादीतून वगळण्यात आलेले होते. भारतीय संघाचे प्रशिक्षक म्हणून येऊ पाहणाऱ्या गेगनी गेल्यावेळच्या अपयशी प्रयत्नानंतर यावेळी योग्य तो बोध घेतला आणि स्वत:ला चांगले प्रशिक्षितही करून घेतले! क्रिकेट प्रशिक्षक ही व्याख्या जणू ऑस्ट्रेलिन व्यक्तीसाठीच झालेली आहे की काय असा प्रश्ान् पडावा अशी सध्याची परिस्थिती आहे. ऑस्ट्रेलियन प्रशिक्षक खेळाडूंना दयामाया दाखवत नाहीत आणि कोणी कितीही मोठा किंवा ज्येष्ठ असो त्याची तमा बाळगत नाही.

गेग चॅपल एरवी सौम्य, मृदू वाटतात. परंतु एकदा का ते मैदानात उतरले की मग केवळ सामना जिंकायचाच हा एकमेव उद्देश त्यांनी नजरेसमोर ठेवलेला असतो. शिवाय ऑस्ट्रेलियन हा जन्मत:च फटकळ. ग्रेग चॅपल अगदी त्यात फिट बसणारे. प्रशिक्षक म्हणून नेमणूक झाल्यानंतर लगेच त्यांनी उघड मत व्यक्त केले की सेहवागमध्ये कर्णधारपदाचे गुण दिसतात. एवढ्यावरच ते थांबले नाहीत तर नंतर काही दिवसांनी त्यांनी आपले मत प्रदशिर्त करताना सांगून टाकले की पूवीर्चा सचिन आता विसरून जा. जुन्या कामगिरीच्या आधारे नव्हे तर करंट फॉर्मवर निवड व्हावी याबाबतही ते आग्रही किंवा अगदी हट्टाग्रही आहेत म्हणाना. फारसे काही न बोलणाऱ्या आणि मागे मागे राहणाऱ्या राइट यांच्यापेक्षा ते खूपच निराळे आणि वेगळे आहेत, हे लगेचच लक्षात येते.

ग्रेग अभ्यासू आहेत आणि आपले मत दुसऱ्याला समजावून सांगण्यात पटाईत. खेळाडूची सायकॉलॉजी त्यांना चांगली अवगत आहे. प्रशिक्षण, खेळ, खेळाडू यांची माहिती देण्यात त्यांचा हातखंडा. ऑस्ट्रेलियात ते क्रिकेट अॅकॅडमीच्या कामातही आस्थेने लक्ष घालत असत. परंतु त्यांचे एकमेव लक्ष्य होते ते भारतीय क्रिकेट संघाचे प्रशिक्षक बनण्याचे. गेल्यावेळी ते साध्य होऊ शकले नव्हते.

पूर्वी जॉन राइट हे भारताचे प्रशिक्षक होते असे आवर्जून सांगावे लागे. परंतु गेग चॅपल यांच्याबाबत असे करावे लागणार नाही. ते वागण्या-बोलण्याने सतत दाखवून देतील की मीच प्रशिक्षक आहे. गेग यांनी आता हे ही सांगून टाकले आहे की संघ निवडीत मला काही मतं मांडायची संधी मिळायला हवी. त्यांची मते ठाम असतात आणि भारताच्या निवड समितीला ती नीट समजली म्हणजे मिळवली. एक खूप मोठा क्रिकेटपटू भारताचा प्रशिक्षक बनला आहे. आता तो आपल्याला हव्या असणाऱ्या गोष्टी निश्चितच मागून घेईल आणि आपली छाप उमटवून जाईल. पण या साऱ्यात ग्रेग नाराजी ओढवून घेण्याचीही शक्यता आहे. राइट शक्यतो कशालाही नाही न म्हणणारे. तर ग्रेग नीट विचार केल्याशिवाय कशालाच झटकन् हो न म्हणणारे. राईट खेळाडूंना सांभाळून घेणारे. तर गेग आपल्या कर्तृत्वाने खेळाडूंना झाकोळून टाकणारे. त्यामुळेच ग्रेग चॅपल आणि आपले खेळाडू किंवा धनाढ्य नियामक मंडळ यांच्यात खटका न उडाला म्हणजे मिळवली. अर्थात, प्रचंड रकमेच्या धाग्यात ग्रेग चॅपल जखडण्याचीही शक्यता आहेच. कारण एवढी मोठी रक्कम आणि प्रसिद्धी गेग चॅपलना कोणत्याच भूमिकेत मिळू शकली नसती.

त्यांचे आणखी एक वैशिष्ट्य म्हणजे कोणाला आवडो न आवडो, नियमात बसत असेल तर कोणत्याही थराला जाऊन विजय मिळवण्याचा त्यांचा प्रयत्न असतो. ते ना कोणाकडून चांगुलपणाची अपेक्षा बाळगत आणि ना कोणाला चांगुलपणाची दक्षिणा देत. वेळप्रसंगी टेव्हर चॅपलला अंडरआर्म चेंडू टाकण्याची सूचना करणारे ग्रेग चॅपलच. ते सरळ म्हणतात की नियमात बसली, तीच गोष्ट मी केली. मी काहीही नियमबाह्य केले नाही. आणि खरं म्हणजे ग्रेग चॅपल यांच्या त्या निर्णयामुळे आंतरराष्ट्रीय क्रिकेटला नियमात दुरुस्ती करावी लागली व अंडर आर्म चेंडू टाकण्याचा प्रकार कायमचा निकालात निघाला!

आता प्रशिक्षक या नात्याने ते कशी भूमिका पार पाडतात याकडे केवळ भारतीयांचे नव्हे तर अवघ्या क्रिकेट जगताचे लक्ष लागून राहिले आहे. गेल्या काही वर्षांत भारतीय खेळाडू 'माजले' आहेत आणि क्रिकेटपेक्षा जाहिराती, पैसा याकडेच त्यांचे जास्त लक्ष असते, असे सर्रास बोलले जाते. मास्तर राइट यांच्या नंतर प्रशिक्षकपदाची सूत्रे हाती घेणारे हेड मास्तर ग्रेग चॅपल आता ते आव्हान कसे स्वीकारतात आणि भारतीय खेळाडूंकडून कशी कामगिरी करून घेतात, ते काही महिन्यांतच कळेल. पण सध्या मात्र गेग चॅपल आपल्या लॅपटॉपवर सारा डाटा गोळा करण्यात दंग आहेत! खेळाडू आणि कर्णधार म्हणून ग्रेग चॅपल यांचा मोठेपणा वादातीत आहे. आता प्रशिक्षक म्हणूनही गेग चॅपल यांनी तसेच यश मिळवावे ही सदिच्छा!

- चंदशेखर संत

 
</text>
</doc>
