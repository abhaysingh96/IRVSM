<doc>
<docno>1125574.cms.txt</docno>
<text>
 
देश-विदेश
जिम कॉबेर्ट राष्ट्रीय उद्यानात वणवा; वन्यजीवांची हानी नाही
[ Saturday, May 28, 2005  10:19:43 pm]


वृत्तसंस्था

देहरादून : वाढत्या तापमानामुळे उत्तरांचल राज्यातील जंगलांमध्ये मोठ्या प्रमाणात वणवे पेटत असून राज्यभरातील सुमारे 1220 हेक्टर एवढ्या प्रचंड क्षेत्राला या वणव्यांचा फटका बसला आहे. ख्यातनाम जिम कॉबेर्ट आणि राजाजी ही राष्ट्रीय उद्यानेही त्यातून सुटलेली नाहीत. मात्र, या वणव्यांत वन्यजीवांची कोणत्याही स्वरुपाची हानी झालेली नाही, असेही वनखात्याकडून स्पष्ट करण्यात आले.

कॉबेर्ट राष्ट्रीय उद्यानात जवळपास 100 हेक्टर वनक्षेत्राला वणव्यांचा फटका बसला आहे मात्र वाघ, हत्ती आदी प्राण्यांना या आगीची झळ पोहोचलेली नाही, असे सांगण्यात आले. राजाजी उद्यानात 140 हेक्टर वनक्षेत्र वणव्यांनी बाधित झाले आहे. वणव्यांनी बाधित वनक्षेत्रापैकी बहुतांश भाग, सुमारे 714 हेक्टर क्षेत्र हे राखीव वनक्षेत्र आहे. राजाजी उद्यानात एक मोठा वणवा भडकला होता मात्र तो शिताफीने आटोक्यात आणला गेला. वन्यजीवांना धोका पोहोचावा एवढे भयावह प्रमाण या वणव्यांचे नाही, असेही वनअधिकाऱ्यांकडून सांगण्यात आले. अलमोडा जिल्ह्यातील जंगलांतही मोठी आग भडकल्याचे समजते. तेथे जिल्हा प्रशासनाने आग आटोक्यात आणण्यासाठी पोलिस आणि निमलष्करी दलांची मदत मागितली आहे. तेथील नुकसानीचा अंदाज घेण्याचे काम अद्याप सुरू आहे.

 
</text>
</doc>
