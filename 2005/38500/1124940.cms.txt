<doc>
<docno>1124940.cms.txt</docno>
<text>
 
महामुंबई
भारताचे पहिले दर्जेदार 'काँपॅक्ट' वृत्तपत्र!
[ Saturday, May 28, 2005  12:58:58 am]


टाइम्स वृत्तसेवा

'मुंबई मिरर'चे 30 मे रोजी आगमन

मुंबई : 'मुंबई मिरर' या भारतातील सकाळच्या वृत्तपत्रांमधील पहिल्यावहिल्या दजेर्दार 'काँपॅक्ट' वृत्तपत्राचा लवकरच शुभारंभ होईल आणि भारतीय वृत्तपत्र व्यवसाय आंतरराष्ट्रीय वृत्तपत्रसृष्टीत सुरू असलेल्या एका नव्या पर्वात सहभागी होईल. 'द इंडिपेंडंट' आणि 'टाइम्स ऑफ लंडन'च्या काँपॅक्ट आवृत्त्यांना मिळालेल्या यशाच्या पार्श्वभूमीवर 'मुंबई मिरर'चे 30 मे रोजी आगमन होईल आणि आंतरराष्ट्रीय फॉरमॅटचे वृत्तपत्र वाचण्याची संधी देशात पहिल्यांदा मुंबईकरांनाच मिळेल.

हजारो मुंबईकर वाचकांनी नव्या सकाळच्या वृत्तपत्रासाठी छोटेखानी काँपॅक्ट आकाराला पहिली पसंती दिली आहे. त्यांच्या मते काँपॅक्ट वृत्तपत्र म्हणजे नेहमीच्या ब्रॉडशीट आकाराच्या वृत्तपत्राची विश्वासार्हता व डौल आणि (सायंदैनिकांच्या) टॅब्लॉइड आकाराच्या वृत्तपत्राची वेगवान, सखोल पत्रकारिता यांचा समसमा संयोग, तोही हातात धरायला आणि सोबत न्यायला सोयीच्या आकारात. कंपनीच्या जवळपास हजारभर प्रतिनिधींनी वाचकांशी भेटीनंतर हेच सांगितले की मुंबईच्या वाचकांना सोयीस्कर आकाराचे वृत्तपत्र हवे आहे, पण टॅब्लॉइड नको- कारण टॅब्लॉइड वृत्तपत्रांची उथळ प्रतिमा. मात्र, त्याचवेळी वाचकांना नेहमीच्या ब्रॉडशीट वृत्तपत्रांपेक्षा अधिक तरुण, ठसठशीत आणि थेट वृत्तपत्र हवे होते.

मुंबईचे स्वत:चे वृत्तपत्र घडवण्यासाठी या अभ्यासाचा उपयोग झालाच, पण, या वृत्तपत्राचे अंतरंग आणि व्यक्तिमत्त्व कसे असावे, हे निश्चित करण्यासाठी आणखी दोन विश्ोषणात्मक अभ्यास करण्यात आले. 'आयएमआरबी'ने केलेले 'नीड-गॅप अॅनालिसिस' आणि टीएनएस इंडिया यांनी केलेला वाचकसवयींचा अभ्यास मुंबईकरांची नस समजून घेण्याच्या दृष्टीने उपयुक्त ठरला. तरुण मुंबईकर 'सिटीहोलिक' आहेत. त्यांना मुंबईतील सगळ्या समस्या भोगूनही इथल्या आयुष्याचा वेग आणि चटकदारपणा आवडतो. ते अन्यत्र कोठे राहण्याचा विचारही करू शकत नाहीत. तरुण वाचकांना आधीच्या पिढीचा भोंदूपणा आणि बोटचेपेपणाही आवढत नाही. त्यांना जीवनसंघर्षाचे स्वच्छ प्रतिबिंब दर्शवणारे आणि थेट भाषेत स्पष्टपणे व्यक्त होणारे वृत्तपत्र हवे आहे. 'मुंबई मिरर' हे या 'मूल्यव्यवस्थे'शी नाते सांगणारे वृत्तपत्र आहे.

'मुंबई मिरर'चे ब्रँड डायरेक्टर भास्कर दास म्हणाले की, सवेर्क्षणांमधून स्पष्ट झाल्याप्रमाणे या वृत्तपत्रामध्ये स्थानिक, राष्ट्रीय आणि आंतरराष्ट्रीय बातम्यांबरोबरच मुंबईच्या तरुण वाचकांना जे हवे, ते तपशीलाने देण्याचा जाणीवपूर्वक प्रयत्न केला जाईल. उदाहरणार्थ, आरोग्य, शिक्षण, मनोरंजन, भटकंती, ग्राहक हक्क इ. सर्वांगीण चित्र स्पष्ट करणाऱ्या बातम्याही दिल्या जातील. त्यातील विश्ोषण आणि मांडणी, सजावट, टंकशैली मात्र ब्रॉडशीट वृत्तपत्रांच्या पद्धतीचीच असेल. श्ाी. दास म्हणतात, 'या वृत्तपत्रामुळे देशात काँपॅक्ट वृत्तपत्रांची लाटच येईल, असा मला विश्वास आहे.'

'मुंबई मिरर' सोमवारी बाजारात येत असताना शुभारंभाच्या पूर्वसंध्येला शहरातील एका महत्त्वाच्या लँडमार्क स्थळी जबरदस्त धमाकेदार सोहळा होणार असल्याचे समजते. परदेशी नृत्यपथकही त्यात सहभागी होणार आहे.

 
</text>
</doc>
