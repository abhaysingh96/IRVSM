<doc>
<docno>1124882.cms.txt</docno>
<text>
 
लेख
सुरक्षा रक्षकांना अपुरा दिलासा
[ Saturday, May 28, 2005  12:02:11 am]


पूर्ण भरलेला ग्लास पाहिलेल्याला अर्धा ग्लास अपुरा वाटतो. पण ज्याला काहीच मिळालेले नाही; त्याला तो अर्धा ग्लासही आशादायी वाटतो. पण पूर्ण भरलेला ग्लास देता येत असेल तर एखाद्याची अर्ध्या ग्लासावर बोळवण का करावी! देशातील खासगी सुरक्षा रक्षकांच्या बाबतीत सध्या अशीच काहीशी स्थिती निर्माण झाली आहे.

महाराष्ट्र हे देशातील एक सर्वार्थाने पुरोगामी राज्य होते. त्यामुळेच केंदाच्या पातळीवर ज्या योजनेचा आज विचार होतोय, ती रोजगार हमी योजना महाराष्ट्रात 30-32 वर्षांपूवीर् अस्तित्वात आली. खासगी सुरक्षा रक्षकांची वाढत जाणारी गरज तसेच खासगी ठेकेदारांकडून होणारे त्यांचे शोषण लक्षात घेऊन राज्य सरकारने 1981मध्येच सुरक्षा रक्षक कायदा आणला होता. (या कायद्यामागील मूळ हेतूला हरताळ फासण्याचे काम आता महाराष्ट्र सरकारनेच चालविले आहे.)

आता देशाच्या पातळीवरच असा कायदा करण्याचा केंद सरकार विचार करीत असून याबाबतचे विधेयक संसदेत मांडण्यात आले आहे. मात्र हा कायदा करण्यामागील महाराष्ट्र सरकारचा 1981चा दृष्टिकोण आणि आताचा केंद सरकारचा दृष्टिकोण याच्यात जमीन अस्मानाचा फरक आहे. पिळल्या जाणाऱ्या सुरक्षा रक्षकांना संरक्षण देण्यापेक्षा अर्थव्यवस्थेला साजेशी व्यवस्था निर्माण करणे, एवढाच मर्यादित हेतू केंदाच्या नियोजित कायद्यामागे दिसत आहे.

खासगी ठेकेदारांकडून मोठ्या प्रमाणावर शोषण होते म्हणून राज्य सरकारने सुरक्षा रक्षक कायदा करण्याबरोबरच त्यांच्यासाठी सुरक्षा रक्षक मंडळाचीही स्थापना केली होती. सुरक्षा रक्षक म्हणून नोकरी मिळवू इच्छिणाऱ्याने मंडळाकडे नाव नोंदवायचे, मंडळाने एखाद्या कंपनीकडून मागणी येताच त्याला तेथे नोकरीसाठी पाठवायचे. कंपनीने ठरलेली रक्कम मंडळाकडे जमा करायची आणि मंडळाने त्यातून पगार द्यायचा, अशी एकूण कल्पना. मंडळाच्या छत्रछायेमुळे खासगी ठेकेदारांकडून होणारे शोषण थांबले, सरकारने निश्चित केलेले वेतन (सध्या 3200 रुपये) नियमितपणे मिळू लागले. त्यासोबतच भविष्य निधी, ग्रॅच्युईटी, बोनस, रजा असे लाभ मिळून कामगाराचे स्थान त्याला लाभले. या कायद्यातील तरतुदीमुळेच 1981च्या सुमारास नोकरीस लागलेल्या सुरक्षा रक्षकाच्या हाती निवृत्त होताना किमान दोन लाख रुपये पडत आहेत.

अर्थात हा कायदा करतानाच तो मोडण्याची व्यवस्था करण्यात आली होती. जे सुरक्षा रक्षक स्वत:कडील कौशल्यामुळे मंडळाकडून मिळणाऱ्या वेतनापेक्षा अधिक वेतन खासगी उद्योगाकडून मिळवीत आहेत, त्यांना कायद्यातील तरतुदींमधून सूट देण्याची तरतूद त्यावेळी करण्यात आली होती. ही सूट वैयक्तिक असताना, ती त्याकाळी अस्तित्वात असलेल्या 29 एजन्सींना असल्याचा अर्थ लावून पळवाट काढली गेली. आता तर अशा खासगी एजन्सींची संख्या शंभराच्या पुढे गेली असून नोंदणी न झालेल्या किमान 400 एजन्सी कार्यरत आहेत.

या खासगी एजन्सींकडून सुरक्षा रक्षकांची मोठ्या प्रमाणावर पिळवणूक होते. 3200 रुपये वेतन निश्चित असताना 2000 रुपयांच्या आसपास पगार दिला जातो. ज्या एजन्सी 3200 रुपये पगार दिल्याचा दावा करतात, त्या सुरक्षा रक्षकांना बारा- बारा तास राबवून घेतात. भविष्य निधी, ग्रॅच्युइटी, बोनस हे लाभ दूरच राहिले. आज सुरक्षा रक्षकांसाठी मोठी मागणी आहे, त्यामुळे कोणतेही कौशल्य नसलेल्या तसेच फारसे शिक्षण न झालेल्यांनाही या क्षेत्रातून मोठ्या प्रमाणावर रोजगार मिळू शकतो. सुरक्षा रक्षक मंडळाच्या माध्यमातून हा रोजगार पुरवला गेल्यास हजारो नव्हे तर लाखो लोकांच्या जीवनात शाश्वती निर्माण होऊ शकते. पण व्यवस्थेच्या सोयीसाठी केवळ सुरक्षा रक्षक मिळणे सरकारने महत्त्वाचे मानल्याने खासगी एजन्सींचे पेव फुटले आहे.

आता केंद सरकारनेही या बदललेल्या परिस्थितीला अनुरूपच कायदा करण्याचा घाट घातला आहे. त्यामुळे त्यात सुरक्षा रक्षक मंडळ स्थापण्याची तरतूद नाही. केवळ या व्यवसायाचे नियमन करणे, एवढाच हेतू या कायद्यामागे दिसत आहे. या कायद्यातील तरतुदीनुसार सुरक्षा रक्षक एजन्सी सुरू करण्यासाठी परवाना घेणे आवश्यक आहे. एका जिल्ह्यासाठी पाच वर्षांसाठी पाच हजार रुपये व एकाहून अधिक जिल्ह्यात काम करायचे असल्यास 25 हजार रुपये, एवढे शुल्क निश्चित करण्यात आले आहे. गृह खात्याचा सहसचिव वा तत्सम दर्जाच्या अधिकाऱ्याला परवाना देण्याचे अधिकार देण्यात येणार आहेत.

संबंधित एजन्सीला तिच्या- कडील सुरक्षा रक्षक, ज्याच्याकडे ते काम करणार तो मूळ मालक, यांचे रजिस्टर ठेवावे लागणार आहे. सुरक्षा रक्षकांना किमान वेतन मिळणे आवश्यक असून भविष्य निधी, ग्रॅच्युइटी आदी लाभ देण्याबरोबरच कामगार कायद्यांचे पालन करणे बंधन- कारक आहे. याबाबत आदर्श नियम तयार करण्यात येणार असून अंमलबजावणीची जबाबदारी राज्य सरकारांवर येणार आहे.

मात्र महाराष्ट्रातील स्थिती पाहता हे नियम कागदावरच राहण्याची शक्यता आहे. राज्यात हा कायदा असूनही त्याचे सर्रास उल्लंघन होत आहे. सुरक्षा रक्षक मंडळातील अधिकाऱ्यांनी खासगी सुरक्षा रक्षक वापरणाऱ्या सुमारे 400 कंपन्यांच्या अलीकडेच केलेल्या पाहणीत बहुतेक ठिकाणी ठरलेले वेतन दिले जात नसल्याचे आढळून आले होते. या प्रकरणी 10 एजन्सीचे परवाने रद्द करण्याची शिफारस करूनही काही कारवाई झाली नसल्याचे सांगण्यात येते.

या पार्श्वभूमीवर केंद सरकारने मांडलेल्या विधेयकाला संसदेने मान्यता दिली तरी त्यामुळे सुरक्षा रक्षकां- बाबतची यंत्रणा निर्माण होईल, पण सुरक्षा रक्षकांना त्याचा किती लाभ मिळेल हा प्रश्ान्च आहे. अर्थात महाराष्ट्र वगळता इतर राज्यांत सुरक्षा रक्षकांबाबत कायदाच नसल्याने तेथील सुरक्षा रक्षकांना हा कायदाही आशादायी वाटू शकेल. पण, सुरक्षा रक्षकांच्या हिताचा विचार करायचा असेल तर त्यासाठी महाराष्ट्राच्या धतीर्वर सुरक्षा रक्षक मंडळेच स्थापन करण्याची आवश्यकता आहे. त्यामुळे हे विधेयक चचेर्ला येईल त्यावेळी किमान महाराष्ट्रातील खासदारांनी तरी अशी मंडळे स्थापन करण्याबाबत संसदेत आग्रही भूमिका घेणे आवश्यक आहे.

- प्रभाकर नारकर

 
</text>
</doc>
