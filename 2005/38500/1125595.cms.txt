<doc>
<docno>1125595.cms.txt</docno>
<text>
 
क्रीडा
कसोटीवीर देण्याची मुंबईची परंपरा आता ठाण्याने घ्यावी
[ Saturday, May 28, 2005  10:38:04 pm]


म.टा. वृत्तसेवा

पालघर : गेल्या तीन दशकांत मुंबईने सचिन तेंडुलकर, सुनील गावस्कर, दिलीप वेंगसरकरसारखे विश्वविक्रमी क्रिकेटपटू दिले. आता यापुढे ही परंपरा ठाणे जिल्ह्याला पार पाडावी लागणार असून जिल्ह्याने चांगले क्रिकेटपटू तयार करावेत, असे आवाहन मुंबई क्रिकेट असोसिएशनचे अध्यक्ष व केंदीय कृषीमंत्री शरद पवार यांनी बोईसर येथे क्रीडा संकुलाच्या उद्घाटनप्रसंगी बोलताना केले.

बोईसर येथे औद्योगिक वसाहतीत पालघर-डहाणू तालुका स्पोर्टस असोसिएशनने बांधलेल्या क्रीडा संकुलाचे तसेच मैदानाचे व पॅव्हेलियनचे उद्घाटन शरद पवार यांच्या हस्ते शनिवारी सकाळी नऊ वाजता करण्यात आले. बोईसर येथे कायमस्वरूपी सुसज्ज असे क्रीडा संकुल उभे करण्यासाठी येथील कारखान्यांनी आतापर्यंत सहकार्य केले आहे. यापुढे ते आणखी मोठ्या प्रमाणात मदत करतील, अशी ग्वाही देत पवार यांनी जिंदाल, आरती ड्रग, टाटा स्टील व विराज या कंपन्यांचा गौरव करून अन्य कंपन्यांनी त्यांचा कित्ता गिरवावा, असे आवाहन केले व चांगल्या खेळाडूंना नोकऱ्या देण्याची सूचना केली.

 
</text>
</doc>
