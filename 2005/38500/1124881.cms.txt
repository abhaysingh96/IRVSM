<doc>
<docno>1124881.cms.txt</docno>
<text>
 
लेख: एअरमेल
रुसला ग्राहकराजा!
[ Saturday, May 28, 2005  12:01:21 am]


गेली सुमारे दहा वर्षांचा काळ हा ब्रिटनमधील दुकानदारांसाठी अक्षरश: सुगीचा हंगाम होता. साधारण वर्षापूवीर् कुठेतरी गणित बिघडायला सुरुवात झाली. व्याजदर आधीपासून थोडे थोडे फुगत चालले होतेच. गेल्या सप्टेंबर-नोव्हेंबर दरम्यान ते कमालीचे वाढले. दुकानदारांच्या सुगीला खऱ्या अर्थानं ग्रहण लागलं ते तेव्हाच. त्यामुळे मग ऐन शरदात दुकानदारांपुढे येऊन ठेपला तो वैशाख वणवा.

अगदी आताआतापर्यंत...म्हण जे वर्षभरापूवीर्पर्यंत चित्र कसं छान होतं. वाहनांनी आणि माणसांनी गजबजलेले रस्ते. हातातील बॅग सांभाळत लगबगीने जाणारी पुरुष मंडळी...पर्स सावरत चटचट चालणारा महिला वर्ग...इकडून तिकडे उंडारणारी पोरं. या वाहत्या रस्त्यांच्या कडेला असलेली मॉल्स, शॉपीज, चकाचक दुकानांकडे त्यांची पावलं वळायची. आधी थोडसं विंडो शॉपिंग, मग खरंखुरं शॉपिंग. दुकानात शिरताना हात मोकळे, खिसा भरलेला. बाहेर पडताना खिसा मोकळा. हातात कुठल्या कुठल्या वस्तू. दुकानदार खूश, कारण त्याचा गल्ला भरलेला. असं सगळं छान चाललं होतं...

आजचं चित्र मात्र वेगळं आहे. म्हणजे, रस्ते तसेच आहेत, गजबजलेले...वाहते. त्यावर पावलंही तशीच पडताहेत. फरक इतकाच की या वाहत्या रस्त्यांना फुटलेल्या मॉल्स, शॉपीज, दुकानांच्या वाटा मात्र ओस पडल्या आहेत. पुरुष मंडळी, महिला वर्ग, उंडारणारी पोरं...सगळेच कसे नाकासमोर बघून चालताहेत. रस्त्याच्या कडेला वसलेला चकाचक, पॉश अशा खरेदी नामक भूलभूलैय्याची जादू जणू संपलीये. अशा परिस्थितीत दुकानातल्या लोकांनी करायचं तरी काय? काही नाही...माश्या मारायच्या...!

हे माश्या मारत बसलेले दुकानवाले आहेत ब्रिटनमधले. त्यांच्यावर ही वेळ आणलीये कुणी? अर्थातच, रुसलेल्या ग्राहकराजानं. हा ग्राहकराजा रुसलाय तरी कुणावर? दुकानदारांवर? नाही. तसं दुकानदारांवर रुसण्याचं काही कारण नाहीये. गाल हुप्प करुन बसण्याची त्याची कारणं वेगळी आहेत आणि त्यांचा संबंध आहे तो या ग्राहकराजाच्या खिशातल्या पाकिटाशी...त्याच्या बँक बॅलन्सशी.

गेला सुमारे दहा वर्षांचा काळ हा ब्रिटनमधील दुकानदारांसाठी अक्षरश: सुगीचा हंगाम होता. लोकांच्या खिशांत पैसा खुळखुळत होता. खरेदी करण्यात कुठे कंजुषी नव्हती. हात सैल सोडलेला. मग दुकानदारांची चलतीच. साधारण वर्षापूवीर् कुठेतरी गणित बिघडायला सुरुवात झाली. व्याजदर आधीपासून थोडे थोडे फुगत चालले होतेच. गेल्या सप्टेंबर-नोव्हेंबर दरम्यान ते कमालीचे वाढले. दुकानदारांच्या सुगीला खऱ्या अर्थानं ग्रहण लागलं ते तेव्हाच. खरं तर हा काळ टिपूर चांदण्याच्या शरद ऋतुचा. पण अर्थकारणाच्या विश्वातील ऋतुचक्राचे फेरेच निराळे. त्यामुळे मग ऐन शरदात दुकानदारांपुढे येऊन ठेपला तो वैशाख वणवा. गिऱ्हाईकांचा दुष्काळ जणू पाचवीलाच पुजल्यागत त्यांच्या मागे लागला. गेल्या महिनाभरात ब्रिटनमधील किरकोळ बाजारातील विक्री पाहिली तर गेल्या वषीर्च्या तुलनेत ती पाच टक्क्यांनी घटल्याचे आकडेवारी सांगते. गिऱ्हाईकांच्या दुष्काळाचा हा कागदोपत्री पुरावाच. या परिस्थितीचा धसका बँक ऑफ इंग्लंडने एवढा घेतलाय की व्याजदर वाढवण्याचा विचार या घडीला त्यांनी मागे टाकला आहे. आधीच उल्हास, त्यात फाल्गुनमास नको, म्हणून...

पण, बँक ऑफ इंग्लंडने टाळला म्हणून फाल्गुनमास काही यायचा थांबलेला नाही. वेगवेगळ्या रूपांत तो आला आहेच. गृहउद्योगात आलेली मंदी हे त्याचं एक रूप. बँकेने कर्जावरील व्याज दर वाढवलेले...त्यामुळे कर्ज काढून घर घेण्याचे प्रमाण घटलेले...त्यातून गृहउद्योगाला आलेली कुंठितावस्था. या कुंठितावस्थेमुळे लोकांच्या हातांतील खेळत्या पैशांचा प्रवाह आटलेला. परिणाम पुन्हा तोच...दुकानांकडे पाठ!

अव्वाच्या सव्वा व्याजदर आणि गृहउद्योगाला आलेली कुंठितावस्था यांच्या हातात हात घालून अवतरली आहे ती महागाई. पेट्रोल- डिझेलचे दर भडकले आहेत. घरावरील विविध प्रकारचे कर, देखभाल खर्च कमालीचा वाढला आहे. लोडशेडिंगची वगैरे भानगड नसली तरी वाढत्या वीज दराचे झटके लोकांना बसतच आहेत. सगळ्यात महत्त्वाचं म्हणजे रोजच्या जेवणासाठी लागणाऱ्या वस्तू महाग झाल्या आहेत. महिन्याच्या शेवटी जमाखर्चाची खतावणी घेऊन बसलेल्या लोकांना खर्चाचे फुगणारे आकडे अस्वस्थ करीत आहेत. पैशाचं भरभक्कम पाठबळ नसल्यानं तलवार म्यान केलेली. मग या समस्यांशी लढण्यासाठी सध्या तरी त्यांच्याकडे आहे ती फक्त काटकसरीची ढाल. ही ढाल पुढे करून महागाईचा सामना ते यथाशक्ती करीत आहेत. काटकसर करणार कुठे? पोटात चार घास ढकलायला तर हवेतच, म्हणजे तिथे काटकसर नाही.

रोजच्या आयुष्याचं गाडं ढकलायचं तर काही अनिवार्य खर्च तर असतातच. पाणी...लाइट...पेट्रोल वगैरे. ते कसे कमी करणार? त्यामुळे मग कात्री चालते आहे ती टीव्ही, फ्रीज, इलेक्ट्रॉनिक उत्पादनं अशा वस्तूंवर. अशा वस्तू खरेदी करण्याची इच्छाच बासनात बांधणारे त्यामुळे पैशाला पासरी मिळतील. बासनात बांधलेली इच्छा फारच डोकं वर काढू लागली तर मग पर्याय सेकंड हँडचा. या सेकंड हँडनं र्फस्ट हँडची मात्र चांगलीच गोची करून टाकलीय.

गेल्या काही दिवसांत ब्रिटनवासीयांच्या मानसिकतेत एक मोठा बदल प्रकर्षानं जाणवतो आहे. ही मंडळी घरकोंबडे होत चालली आहेत! शॉपिंग करायचं तर त्यासाठी दुकानात कशाला जायचं? ऑनलाइन शॉपिंग आहे की. चमचमीत काही तरी खायचेय? त्यासाठी हॉटेलची पायरी कशाला चढायची? (त्यात मुख्य मुद्दा बिलाच्या आकड्याचा!) घरच्या घरी रेसीपीच्या पुस्तकावरून काहीतरी करूया की. पिक्चर बघायचा तर कुठे त्या थिएटरला जा, त्यापेक्षा घरी आरामात लोळत डीव्हीडीवरच तो पाहूया! असं सारं...

आता लोक घराबाहेर पडले की दुकानातल्या चार गोष्टी आपसूकच पाहतात...त्यातून काही खरेदीही करतात. मग घराबाहेर पडायचंच नाही, म्हटलं तर संपलच की सगळं. म्हणजे मग आला गिऱ्हाईकांचा दुष्काळ. नाही म्हणायला या दुष्काळातही एक माकेर्ट थोडंस बहरलेय. हे माकेर्ट गार्डनिंगचं. घरच्या घरी विरंगुळा हवा असेल आणि मुख्य म्हणजे तुलनेत स्वस्तातला, तर गार्डनिंगसारखा दुसरा पर्याय नाही. पण हा हिरवा पर्याय ब्रिटनमधल्या तमाम मॉल्सवाल्यांच्या, शॉपीजवाल्यांच्या पदरात बहराचं दान टाकू शकणार नाही. त्यासाठी संबंधितांना करावा लागणार आहे तो तसाच काहीतरी तगडा उपाय. ग्राहकांची पावलं पुन्हा दुकानांकडे वळवणारा. तसं झालं नाही तर मात्र दुकानांतून रस्त्यावर गेलेल्या पाऊलठशांच्या आठवणी काढतच त्यांना बसावं लागेल...माश्या मारत...!

- राजीव काळे

(रूपांतर)

 
</text>
</doc>
