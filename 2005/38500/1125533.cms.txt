<doc>
<docno>1125533.cms.txt</docno>
<text>
 
संवाद
कोर्टाची पायरी की मतदारांच्या दारी ?
[ Saturday, May 28, 2005  09:04:39 pm]


बिहारमध्ये तीनच महिन्यांपूर्वी झालेल्या निवडणुकीत विजयी झालेल्या सदस्यांचा आमदार म्हणून शपथविधीही होण्यापूवीर् विधानसभा विसजिर्त झाली आहे. राज्यात नीतिशकुमार यांच्या नेतृत्वाखालील जनता दल (यु.) आणि भाजप यांच्या आघाडीला बहुमताला आवश्यक तेवढे आमदार गोळा करण्यात यश मिळण्याची खात्री झाल्यानेच, त्यांना सत्तेपासून वंचित करण्यासाठी तातडीने विधानसभा बरखास्त करण्यात आली, असा राष्ट्रीय लोकशाही आघाडीचा आरोप आहे. मात्र राज्यात घोडेबाजार चालू आहे, या राज्यपालांच्या अहवालाच्या पार्श्वभूमीवर तातडीने हा निर्णय घ्यावा लागला, असा दावा केंदातील संयुक्त पुरोगामी आघाडीचे पंतप्रधान डॉ. मनमोहन सिंग यांनी केला आहे.

केंद सरकारचा हा निर्णय म्हणजे 'लोकशाहीची हत्या' आहे आणि एस. आर. बोम्मई प्रकरणी सुप्रीम कोर्टाने दिलेल्या निर्णयाची ही उघड पायमल्ली आहे, असे मत व्यक्त करून त्याविरुद्ध कोर्टात दाद मागण्याचा इशारा एनडीएच्या कायदेतज्ज्ञांनी दिला आहे. विधानसभा बरखास्त करून लोकांकडून कौल मागणे हा ज्याचा परिणाम आहे, असा निर्णय बिहारमधील राजकीय साठमारीच्या पार्श्वभूमीवर 'लोकशाहीची हत्या' मानली जाऊ शकते का, हा ज्याच्या त्याच्या दृष्टिकोनाचा प्रश्न आहे. 'बोम्मई' प्रकरणी सुप्रीम कोर्टाने दिलेला निकाल या प्रकरणी कुणाच्या किती कामी येऊ शकतो, याचाच तेवढा विचार येथे केला आहे.

घटनेच्या 356(1) या कलमाच्या आधारे राज्यातील सरकारे तसेच विधानसभा बरखास्त करण्याच्या राष्ट्रपतींच्या अधिकाराची छाननी किती मर्यादेत कोर्ट करू शकते, या संदर्भात 1994 साली सुप्रीम कोर्टाच्या नऊ न्यायमूतीर्ंच्या पीठाने दिलेला हा निर्णय मैलाचा दगड मानला जातो. एस. आर. बोम्मई हे जनता दलाच्या नेतृत्वाखालील कर्नाटकातील सरकारचे तेव्हा मुख्यमंत्री होते. पक्षांतराविषयी लेखी परस्परविरोधी दावे केले गेले असताना, त्यांची शहानिशा विधानसभागृहात करण्याऐवजी राज्यपालांच्या अहवालाच्या आधारे विधानसभा बरखास्त करण्यात आली होती. त्याविरुद्ध हायकोर्टात केलेला अर्ज फेटाळण्यात आला होता. बोम्मई यांनी हायकोर्टाच्या निकालाला सुप्रीम कोर्टात आव्हान दिले. हा निकाल बोम्मई यांच्या नावाने प्रसिद्ध असला, तरी त्याबरोबर आणखी पाच राज्यांतील बरखास्तीला दिलेल्या आव्हानांचाही एकत्रित विचार कोर्टाने केला होता. यापैकी मेघालय आणि नागालँडमधील वाद हे पक्षांतरे व पक्षपाती सरकारबरखास्ती यातून निष्पन्न झाले होते. मात्र राजस्थान, हिमाचल प्रदेश आणि मध्य प्रदेशातील सरकारांची बरखास्ती, ही बाबरी मशीद पाडण्याच्या प्रक्रियेशी संबंधित होती.

या प्रकरणी एकूण सहा स्वतंत्र निकालपत्रे दिली गेली. न्या. रामस्वामी यांचा काही मुद्यांच्या बाबतीतील अपवाद वगळता, अन्य स्वतंत्र निकालपत्रे ही प्रामुख्याने निष्कर्षांकडे येण्याच्या युक्तिवादांत अधिक भर कशावर आहे, एवढ्यापुरतीच 'वेगळी' आहेत.

घटनेच्या 356 कलमाखाली राष्ट्रपतींनी घेतलेला निर्णय न्यायालयीन कक्षेबाहेर आहे, ही सर्वसामान्य समजूत सुप्रीम कोर्टाने 1994 आधीच खोटी पाडली होती, मात्र या निर्णयाने ही कक्षा मोठ्या प्रमाणावर रुंदावली आहे, हा भ्रम आहे. या निर्णयाच्या शहानिशेसाठी असलेली चौकट मर्यादितच आहे. मात्र शहानिशेसाठी कोणकोणती माहिती सादर करण्यास कोर्ट सांगू शकते, याची व्याप्ती वाढली आहे. शिवाय उपलब्ध असलेल्या मर्यादित चौकटीत, राष्ट्रपतींचा निर्णय घटनाबाह्य ठरत असल्याच्या निष्कर्षाला कोर्ट आले, तर ते कोणत्या ताकिर्क टोकाला जाऊ शकते, याचेही विवरण अनेकांना अनपेक्षित वाटेल असे आहे. याचा एकत्रित परिणाम म्हणून हा निर्णय मैलाचा दगड मानला गेला असला, तरी चलाख राजकारण्यांना कायदेशीर चातुर्य दाखवून, या 'मर्यादित चौकटी'चा फायदा घेत पक्षपाती राजकारणासाठी या कलमाचा गैरवापर करणे आजही अशक्य नाही.

राष्ट्रपतींचा निर्णय घटनाबाह्य ठरला, तर बरखास्त केलेले सरकार वा विधानसभा पुनरुज्जीवित करण्याचा अधिकार कोर्ट बजावू शकते, असे या निर्णयाने स्पष्ट केले आहे. बरखास्तीच्या निर्णयावर संसदेने दोन महिन्यांत शिक्कामोर्तब न केल्यास, हाच परिणाम अपेक्षित आहे. मात्र मूळ निर्णय कोर्टाने घटनाबाह्य ठरवला, तर संसदेने त्यावर शिक्कामोर्तब केले असले, तरी तो रद्दबातलच ठरेल, असे कोर्टाने स्पष्ट केले आहे. अर्थात, जेथे नव्याने निवडणुका झाल्या आहेत, तेथे मूळ विधानसभा पुनरुज्जीवित करण्याचा प्रश्ान् उद्भवणार नाही. विधानसभा बरखास्तीचा निर्णय प्रथमदर्शनी गैरहेतूंनी प्रेरित आहे असे दाखवून दिल्यास, नव्याने निवडणुकांना प्राथमिक टप्प्यावरही कोर्ट स्थगिती देऊ शकेल, असेही कोर्टाने नमूद केले आहे.

केंदीय मंत्रिमंडळाने राष्ट्रपतींना सल्ला दिला होता काय आणि दिल्यास तो काय होता, या प्रश्नांची शहानिशा करण्यास घटनेतील कलम 74 (2)कोर्टाला प्रतिबंध करते. मग कोर्ट ही चिकित्सा कशाच्या आधारे करणार? या अडचणीतून कोर्टाने मार्ग काढला आहे. राष्ट्रपती ज्या माहितीच्या (मटेरियल) आधारे त्यांच्या मताला आले, ती कोर्टापुढे ठेवण्यास ही तरतूद प्रतिबंध करते, असा या कलमाचा अर्थ नाही असे मत व्यक्त करीत, 'सल्ला' आणि अशी माहिती यात कोर्टाने फरक केला आहे. माहिती ही 'सल्ल्या'त अभिप्रेत नाही, असा या कलमाचा अर्थ लावून, मंत्रिमंडळाला ती कोर्टात उघड करायला लावण्याचा अधिकार कोर्टाने मिळवला आहे. अर्थात यातील काही माहितीबाबत गोपनीयतेचा दावा सरकार करू शकतेच, पण त्यावर गुणवत्तेच्या आधारे निर्णय घेण्याचा अधिकार कोर्टाचा राहणार आहे.

या माहितीच्या आधारे कोर्ट काय तपासणार? ही माहिती सत्य आहे काय किंवा ती पुरेशी आहे काय, याच्या मूल्यमापनात कोर्ट जाऊ शकणार नाही! ज्याच्या आधारे राष्ट्रपतींनी निर्णय घेतल्याचा दावा आहे, ती माहिती प्रस्तुत आहे काय, एवढेच कोर्ट पाहू शकणार आहे. त्यातील काही माहिती पूर्णपणे अप्रस्तुत असली, तरी जोवर या माहितीपैकी निदान काही माहिती, ही राज्यातील सरकार वा विधानसभा बरखास्त करण्याच्या निर्णयाशी संबंधित आहे, तोवर कोर्ट हस्तक्षेप करू शकणार नाही. राष्ट्रपतींचे 'समाधान' हे गैरहेतूंनी प्रेरित असता नये आणि ते 'पूर्णपणे' अप्रस्तुत अशा माहितीवर आधारलेले असता नये, एवढीच न्यायालयीन शहानिशेची मर्यादित चौकट आहे. शिवाय 'राज्यातील घटनात्मक यंत्रणा निष्प्रभ ठरली आहे' या निष्कर्षाला येण्याच्या मानसिक प्रक्रियेत काही बाबींची योग्यायोग्यता न्यायालयीन मापनाच्या कक्षेपलीकडची असू शकेल याची नोंद घेत, त्यात कोर्ट ढवळाढवळ करू शकणार नाही, असे न्यायमूतीर्ंनी नमूद केले आहे. कोर्टाच्या कक्षेबाहेरच्या या राजकीय निर्णयप्रक्रियेचा निवाडा अखेर लोकांनीच मतदानाच्या मार्गाने करायचा आहे, यावर कोर्टाचा भर आहे.

वर नमूद केलेल्या प्रकरणांपैकी मेघालय आणि कर्नाटक या दोन राज्यांतील निर्णय घटनाबाह्य ठरणारे होते, असा निष्कर्ष बहुसंख्य न्यायमूतीर्ंनी काढला. मात्र, तोवर या राज्यांत निवडणुका झाल्या असल्यामुळे, त्याबाबत कोणतेही आदेश देण्याचा प्रश्नच नव्हता. राजस्थान, हिमाचल प्रदेश आणि मध्य प्रदेश याबाबतचे बरखास्तीचे निर्णय कोर्टाने योग्य ठरवले, हे लक्षात घेण्यासारखे आहे.

बिहारमध्ये लोकजनशक्ती या पक्षाच्या 29 आमदारांच्या गटाच्या भूमिकेवर राज्यात सरकार स्थापणे शक्य आहे की नाही, हे ठरणार होते. पासवान यांच्या पक्षाने नीतिशकुमार यांना पाठिंबा देण्याचा निर्णय घेतला असता आणि केंदाने विधानसभा बरखास्त केली असती, तर गैरहेतूंनी हा निर्णय प्रेरित असल्याच्या तक्रारीची दखल वर नमूद केलेल्या मर्यादित चौकटीतही घेतली जाण्याची अपेक्षा योग्य ठरली असती. येथे पासवान यांच्या पक्षातील आमदार झारखंड या भाजपशासित राज्यात नेले गेले होते. पक्षांतरबंदी कायद्यातील फुटीची 'सवलत' रद्द झाल्यामुळे विलीनीकरणाच्या मार्गाने तोच परिणाम साधण्याचे प्रयत्न चालू होते. पक्षांतरबंदी कायद्याला अभिपेत असलेले विलीनीकरण हे मूळ पक्षाने घेतलेल्या निर्णयाचा भाग असायला हवे. येथे केवळ विधिमंडळ पक्षातील आमदारांचा सत्तेचा खेळ सुरू होता. अशा स्थितीत हा घोडेबाजाराचा प्रयत्न आहे, असा अहवाल राज्यपालांनी पाठवला आणि हा अहवाल तसेच अन्य बाबी विचारात घेऊन राष्ट्रपतींनी विधानसभा बरखास्त करण्याचा निर्णय घेतला, तर हा निर्णय पूर्णपणे अप्रस्तुत किंंवा गैरलागू माहितीच्या आधारे घेतला आहे, अशा निष्कर्षाला कोर्ट येण्याची शक्यता कमी आहे. शिवाय अशा बाबतीत राष्ट्रपतींचा निर्णय योग्य होता की नव्हता, हे ठरवण्याचा अंतिम अधिकार मतदारांचाच असल्याचे कोर्टाने वारंवार नमूद केले आहे.

सारांश, बिहार विधानसभेच्या बरखास्तीबाबत 'बोम्मई प्रकरणी'चा सुप्रीम कोर्टाचा निर्णय एनडीएच्या कामी आला तर तोच एक चमत्कारच ठरेल!

- सतीश कामत

 
</text>
</doc>
