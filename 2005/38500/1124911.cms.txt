<doc>
<docno>1124911.cms.txt</docno>
<text>
 
महामुंबई
'म्हाडा'चे उपाध्यक्षपद काटेरी आसन?
[ Saturday, May 28, 2005  12:27:14 am]


म. टा. प्रतिनिधी

मुंबई : 'म्हाडा'चे उपाध्यक्षपद हे नेहमीच वादग्रस्त ठरले असून या पदावर गेल्या 12 वर्षांत कुणीही अधिकारी आपला तीन वर्षांचा कालावधी पूर्ण करू शकला नसल्याचे आढळून आल्याने हे पद म्हणजे एक काटेरी आसनच मानण्यात येत आहे.

नुकतेच बदली करण्यात आलेले उपाध्यक्ष उत्तम खोब्रागडे हे तर मुख्यमंत्री विलासराव देशमुख व माजी मुख्यमंत्री सुशीलकुमार शिंदे यांच्या मजीर्तील असतानाही हायकोर्टाने त्यांच्यावर ओढलेल्या ताशेऱ्यांमुळे त्यांची बदली करावी लागली. दिवंगत ज्येष्ठ पत्रकार विद्याधर गोखले यांच्यावर जातीयवादी टीका केल्याने हायकोर्टाने त्यांच्यावर ताशेरे ओढले होते. विशेष म्हणजे खोब्रागडे यांना दुसऱ्यांदा म्हाडाचे उपाध्यक्ष करण्यात आले होते.

त्यांच्या अगोदर उपाध्यक्ष ए. रामकृष्ण हे अवघे पाच महिने या पदावर होते. पश्चिम उपनगरातील एका बिल्डरला वांदे (पू.) येथील मोठी जागा चार कोटी रुपयांना विकण्याच्या वादग्रस्त निर्णयामुळे त्यांना या पदावरून जावे लागले. या जागेची प्रत्यक्ष किंमत अंदाजे 80 कोटी रुपये असल्याचे सांगण्यात आले. यू. पी. एस. मदान हे अधिकारी ऑक्टोबर 2002 ते फेब्रुवारी 2004 पर्यंत या पदावर होते. वांदे रेक्लमेशन येथील मोक्याची जागा नाममात्र किंमतीत बिल्डरला विकण्याची परवानगी देण्यास त्यांनी नकार दिला होता. जी. एस. गिल हे 2000 मध्ये अवघे 10 महिने या पदावर होते. गोरख मेघ हे नऊ महिने या पदावर होते. त्यानंतर आलेले सुबोधकुमार तर अवघे 40 दिवस म्हाडाच्या उपाध्यक्षपदी होते. त्यांच्या कालावधीत त्यांनी सेना-भाजप युतीचे तत्कालीन मंत्री सुरेश जैन यांच्या दबावाला झुकून बी. जी. शिकेर् यांच्या कन्स्ट्रक्शन कंपनीला काम देण्यास नकार दिला होता.

गेल्या वर्षी उप- लोकायुक्तपदावरून निवृत्त झालेले आर. सी. अय्यर हे म्हाडाच्याही सेवेत होते, तेथे ते उपाध्यक्षपदी अवघे सहा महिने होेते. रत्नाकर गायकवाड हे आणखी एक अधिकारी म्हाडाचे उपाध्यक्ष होते. त्यांनी आपल्या 11 महिन्यांच्या कारकीदीर्त जागतिक बँकेच्या कर्जावर आधारित गृहनिर्माण प्रकल्पामध्ये भ्रष्टाचार करणाऱ्या अधिकाऱ्यांचा गैरव्यवहार उजेडात आणला होता. या सर्वच अधिकाऱ्यांना मुदतीपूवीर्च उपाध्यक्षपदावरून बदलण्यात आल्याचे स्पष्ट होत असल्याने आता नवा अधिकारी किती महिने टिकेल याची चर्चा सध्या 'म्हाडा'च्या कार्यालयात सुरू आहे.

 
</text>
</doc>
