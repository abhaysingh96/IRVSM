<doc>
<docno>1125572.cms.txt</docno>
<text>
 
देश-विदेश
अॅस्बेस्टॉस खाणींना पुन्हा मोकळे रान कशासाठी?
[ Saturday, May 28, 2005  10:18:21 pm]


वृत्तसंस्था

नवी दिल्ली : अॅस्बेस्टॉस खनन परवान्याच्या नूतनीकरणावर असलेली बंदी उठवण्याच्या केंद सरकारच्या निर्णयावर अनेक पर्यावरणवादी संघटनांनी तसेच तज्ज्ञांनी आक्षेप घेतला असून, नागरिकांच्या आरोग्यास धोकादायक असलेल्या या खाणींवर सरकारी कृपा का करण्यात येत आहे, असा सवाल उपस्थित केला आहे.

अॅस्बेस्टॉस खनन परवाना वाटप तसेच नूतनीकरणावर असलेली बंदी मागे घेण्याचा प्रस्ताव कोळसा व खाण खात्याने मंजूर केला आहे, अशी माहिती या खात्याचे मंत्री दासरी नारायण राव यांनी नुकतीच लोकसभेत दिली. अर्थात त्यासाठी प्रदूषणाची पातळी व इतर काही बाबींचा विचार केला जाईल, असेही त्यांनी स्पष्ट केले होते. सरकारच्या या भूमिकेवर अनेकांना नाराजी नोंदवली आहे.

औद्योगिक प्रदूषणाबाबत संशोधन करणाऱ्या लखनऊ येथील केंदातील तज्ज्ञ कमर रहमान या संदर्भात म्हणाल्या की, अॅस्बेस्टॉस लोकांच्या आरोग्यास अतिशय हानीकारक असल्याचे विविध चाचण्यांतून सिद्ध झाले आहे. तरीही त्यास अनुकूल भूमिका का घेतली जाते ते समजायला मार्ग नाही.

पर्यावरण तसेच लोकांच्या आरोग्याचा विचार करुनच याआधी अॅस्बेस्टॉस खननाचे परवाने देण्यात आले होते आणि यापुढेही तो विचार होईलच, असे सरकारचे म्हणणे असले तरी प्रत्यक्षातले चित्र मात्र वेगळे असल्याचे रहमान म्हणाल्या. अॅस्बेस्टॉसच्या खाणींची पाहणी करता तेथे आरोग्यविषयक आवश्यक ती खबरदारी घेतली जात नसल्याचे दिसून आले आहे, अशी माहिती त्यांनी दिली. अॅस्बेस्टॉसच्या सतत संपर्कात राहणाऱ्यांना अॅस्बेस्टॉसिस नामक आजार जडण्याची भीती असते. हा जीवघेणा आजार आजपर्यंत अनेकांचे बळी घेणारा ठरला आहे, अशी माहिती लोकनायक रुग्णालयातील आरोग्य तज्ज्ञाने दिली.

 
</text>
</doc>
