<doc>
<docno>1081232.cms.txt</docno>
<text>
 
अर्थव्यवहार
देशातील टेलिफोन ग्राहकांची संख्या आता 10 कोटींवर
[ Monday, April 18, 2005  07:59:01 pm]


वृत्तसंस्था

नवी दिल्ली : देशातील दूरभाष ग्राहकांची (टेलिफोन कनेक्शन्स) संख्या आता 10 कोटींवर गेली असून, सन 2007 पर्यंत हा ' कस्टमर बेस ' 25 कोटींपर्यंत पोहचण्याची अपेक्षा आहे. भारत ही जगातील पाचव्या क्रमांकाची सर्वात मोठी टेलिकॉम बाजारपेठ म्हणून ओळखली जाते.

भारतात टेलिफोन कॉल तुलनेने स्वस्त होत चालले असून , ' हॅण्डसेट्स ' च्या किमतीही क्रमश: कमी होत आहेत व मोबाइल फोन्सची मागणी झपाट्याने वाढत आहे. मात्र, भारतात अजूनही 100 लोकांत फक्त 5 व्यक्तींकडेच मोबाइल फोन आहेत. चीनमध्ये हे प्रमाण शंभर व्यक्तींमध्ये 25 हून अधिक आहे. चीन ही जगातील सर्वात मोठी मोबाइल फोनसेवा बाजारपेठ आहे.

केंदीय दूरसंचारमंत्री दयानिधी मारन यांच्या मते टेलिकॉम बाजारपेठेतील वाढत्या स्पधेर्मुळे टेलिफोन सेवेचे दर आणखी खाली येतील व अर्थातच त्याचा ग्राहकांना लाभ होणार आहे.

जगातील सर्वात स्वस्त दर

मोबाइल फोन सेवा कंपन्या आणि सर्वाधिक वेगाने वाढणारी मोबाइल फोनसेवा बाजारपेठ यामुळे भारतात जगातील सर्वात स्वस्त दराने, प्रति मिनिट एक रुपया या दराने सेवा पुरविली जात आहे.

टेलिडेन्सिटी अवघी 9 टक्के

भारताची मोबाइल व फिक्स्ड् लाइन फोनसेवेची घनता अर्थात ' टेलिडेन्सिटी ' आता आहे अवघी नऊ टक्के. दरमहा सरासरी 17 लाख नवे ग्राहक (युजर्स) मोबाइल फोनसेवा क्षेत्राला मिळतात, इतकी झपाट्याने वाढ होत आहे. डिसेंबर 2005 पर्यंत देशातील मोबाइल कनेक्शन्सची संख्या 8 कोटींपर्यंत जाण्याचे भाकित तज्ज्ञांकडून केले जात आहे.

मारन यांना 2007 पर्यंत अपेक्षित असलेल्या मोबाइल फोनधारकांच्या 25 कोटी या संख्येतील नव्या ग्राहक संख्येत भारत संचार निगम लि. ( ' बीएसएनएल ') व महानगर टेलिफोन निगम लि. ( ' एमटीएनएल ') या दोन सरकारी टेलिकॉम कंपन्यांचा निम्म्याहून अधिक हिस्सा ( 8 कोटी नवे ग्राहक) असेल, असा अंदाज आहे.

 
</text>
</doc>
