<doc>
<docno>1081440.cms.txt</docno>
<text>
 
महामुंबई
खारघरमध्ये दगडफेक करीत तरुणांचा हैदोस
[ Monday, April 18, 2005  11:43:53 pm]


म. टा. वृत्तसेवा

नवी मुंबई : खारघर परिसरात सेक्टर 12 मधील सकाळ को. ऑप. सोसायटीत रविवारी काही तरुणांनी जोरदार दगडफेक करीत लाठ्या, काठ्या, फावडे, लोखंडी सळ्या घेऊन सोसायटीचे अध्यक्ष अशोक जालनावाला यांच्या घरावर हल्ला चढवला. लोखंडी दरवाजा तोडण्याचा प्रयत्न ते करीत असतानाच पोलिस आल्याने गंभीर प्रसंग टळला.

चिंतामणी पाटील, प्रल्हाद पाटील आणि रुपेश म्हात्रे या तरुणांनी या सोसायटीसमोर गाडी पार्क केली. त्यांनी गाडी पुढे लावावी, अशी विनंती वॉचमनने करताच या तरुणांनी त्याला मारहाण सुरू केली.

ती थांबवायला जालनावाला येताच त्यांनाही शिवीगाळ आणि मारहाण केली. यानंतर हे तिघे गेले व काही वेळातच 30-35 तरुणांसह परतले. या तरुणांनी हा हल्ला चढवला होता.

पोलिसांनी चिंतामणी पाटील याला अटक केली तर अन्य दोघे फरारी झाले. सोमवारी कोर्टाने चिंतामणीला जामिनावर सोडले.

दहशत माजविणाऱ्या खारघरमधील तरुणांवर पोलिस चुकीची कलमे लावतात त्यामुळे ते सहज कोर्टासमोर सुटतात व सुटल्यावर पुन्हा दमदाटी करतात असा नागरिकांचा आरोप आहे. खारघरमध्ये पोलिस ठाणे सुरू करावे, अशीही नागरिकांची मागणी आहे.

 
</text>
</doc>
