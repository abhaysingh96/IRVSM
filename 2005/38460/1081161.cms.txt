<doc>
<docno>1081161.cms.txt</docno>
<text>
 
महामुंबई
बार बंद केल्याने माणसांचे स्वभाव बदलणार नाहीत
[ Monday, April 18, 2005  06:00:40 pm]


टाइम्स टीम

डोंबिवली : डान्सबारमधील बारबालांच्या बाजूचा मी आहे. संस्कृतीरक्षक देत असलेली कारणं बोगस आहेत. हे बार बंद केल्याने माणसांचे स्वभाव बदलणार नाहीत. बारबालांच्या पोटावर पाय आणू नये. डान्सबारमध्ये जाणाऱ्यांच्या व तिथे काम करणाऱ्यांच्या गरजांकडे पाहून या निर्णयाचा विचार करावा, असं परखड मत विविधांगी भूमिका करणारे अभिनेते अतुल कुलकणीर् यांनी इथे व्यक्त केलं.

चतुरंग प्रतिष्ठानच्या ' मुक्तसंध्या ' या शुभारंगाच्या कार्यक्रमात ते बोलत होते. संपादक सुधीर गाडगीळ यांनी त्यांची मुलाखत घेतली. दोन तासांच्या रंगलेल्या मुलाखतीत त्यांनी नाटक व चित्रपटातील भूमिका व त्या भूमिकांमागील विचार, या क्षेत्रात त्यांना भेटलेल्या या क्षेत्रातील बुजुर्ग व्यक्ती, राजकारणी, अध्यात्म या विषयावर त्यांनी मनमोकळपणाने मतं व्यक्त केली.

गांधी विरुद्ध गांधी या नाटकात महात्मा गांधींची भूमिका करताना माझी कोणतीही राजकीय विचारधारा नव्हती. अन्य तरुणांप्रमाणे त्यांच्याही बाबतीत माझे विचार निगेटिव्ह होते. भूमिकेचा अभ्यास करताना आढळून आले, की गांधी हे थोर आहेत. ते नेहमी बदलायला तयार होते. हे त्यांचे वैशिष्ट्य. त्यांचे विचार परिवर्तनशील होते. कुटुंब, समाजकारण व अर्थकारणाकडे पाहण्याचा त्यांचा दृष्टिकोन वेगळा होतो, असे सांगून ते म्हणाले, कमल हसनच्या ' हे राम ' या चित्रपटात श्रीराम अभ्यंकर या हिंदुत्ववाद्याची भूमिका करताना मी गांधीप्रेमी झालो, असंही त्यांनी सांगितलं. गांधींची भूमिका मी एकदा केली परंतु 25 ते 26 वेळा ही भूमिका करण्याबाबत माझ्याकडे विचारणा करण्यात आली. अहमदाबादमध्ये एका फॅशन शोमध्येही गांधीजींचं काम करण्यासाठी सांगण्यात आलं परंतु मी त्याला नकार दिला.अतुल कुलकर्णी यांनी त्यानंतर विविध विषयांवर आपली मतं मांडली.

 
</text>
</doc>
