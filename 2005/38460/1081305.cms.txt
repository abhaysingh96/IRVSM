<doc>
<docno>1081305.cms.txt</docno>
<text>
 
क्रीडा
पाकिस्तानी खेळाडू मायदेशी रवाना
[ Monday, April 18, 2005  09:25:25 pm]


नवी दिल्ली : पाकिस्तानी खेळाडूंचे भारतात आगमन झाले होते ते अगदी वाजत गाजत परंतु सोमवारी त्यांनी मायदेशी प्रयाण केले ते मात्र अगदी शांतपणे. आगमनासाठी हजर राहिलेल्या छायाचित्रकारांना आणि पत्रकारांना हा फरक लगेचच जाणवून गेला. भारतीय क्रिकेट नियामक मंडळाचा कोणीही प्रतिनिधी पाकिस्तानी खेळाडूंना निरोप देण्यासाठी विमानतळावर उपस्थित नव्हता.

गेल्या पन्नास दिवसात पाकिस्तानी क्रिकेटपटुंनी भारतात कामगिरी छानच केली. सुरुवातीला पाकिस्तानी संघाला कमी लेखले जात होते. भारत ही मालिका सहज जिंकणार असाच अंदाज व्यक्त होत होता. पण पाकने अपेक्षेपेक्षाही जास्त चांगली कामगिरी करून दाखवली आणि साऱ्यांची मने जिंकली. कसोटी मालिका पाकने 1-1 अशी बरोबरीत सोडवली. तर झटपट मालिका 4-2 अशी जिंकली.

पाकिस्तानचे शाहिद आफ्रिदीसह काही क्रिकेटपटू कराचीकडे रवाना झाले. तर इन्झमाम उल हकसह काही क्रिकेटपटू त्यानंतर तीन तासांनी लाहोरकडे रवाना झाले.

पाकिस्तानी क्रिकेटपटुंसाठी विमानतळावर सुरक्षा व्यवस्थाही बेताचीच होती. पाकिस्तानी खेळाडू विमानतळावर नेमके किती वाजता येणार याचीही कोणाला कल्पना नव्हती. विमानतळावर जे काही मोजके लोक होते त्यांनी पाकिस्तानी खेळाडूंच्या जवळ जाऊन त्यांच्या सह्या घेतल्या. पाकिस्तान क्रिकेट मंडळाचे अध्यक्ष शहरयार खान हेही या ख्ेाळाडूंबरोबर होते. परंतु पत्रकारांशी काहीही बोलण्यास त्यांनी नकार दिला.

हॉटेलमधून विमानतळाकडे निघताना सलमान बटने मात्र सांगितले की : ' मायदेशी आमचे अगदी थाटात स्वागत होईल. आमच्या दृष्टीने हा दौरा चांगलाच झाला. एक संस्मरणीय दौरा असेच याचे वर्णन करावे लागेल. आम्ही येथे आलो तेव्हा आमच्यावर खूपच मोठे दडपण होते. पण त्या दडपणाखाली न दबून जाता आम्ही सरस खेळ केला. ऑस्ट्रेलियातील दौऱ्यानंतर आम्ही येथे आलो होतो हेही विसरून चालणार नाही. मात्र आम्ही सर्वांनीच छान कामगिरी केली याचे समाधान वाटते.

कामरान अकमल म्हणाला : ' मी हा दौरा कधीच विसरू शकणार नाही. मोहालीतील पहिल्या कसोटी क्रिकेट सामन्यात अब्दुल रझाकसह केलेली झुंजार भागीदारी माझ्या नेहमीच लक्षात राहील. त्या लढाऊ भागीदीरीमुळेच आम्ही सामना अनिणीर्त ठेऊ शकलो होतो. त्याबद्दल इन्झमाम उल हकने मला विशेष शाबासकी दिली होती. भारतीयांच्या आदरातिथ्यानेही मी भारावून गेलो आहे. '

 
</text>
</doc>
