<doc>
<docno>1080518.cms.txt</docno>
<text>
 
महामुंबई
मद्यधुंद संजूबाबाचा पबमध्ये धिंगाणा?
[ Monday, April 18, 2005  12:01:50 am]


अमित भंडारी

मुंबई : ' नायक नही खलनायक हूँ मैं ' असं ठणकावून सांगणाऱ्या संजय दत्तने शनिवारी मध्यरात्री जुहूच्या जे. डब्ल्यू. मॅरिएटमधील ' एनिग्मा ' या पबमध्ये धुडगूस घालून हे पुन्हा एकदा सिद्ध केलं. मद्यधुंद अवस्थेत संजूबाबाने अर्वाच्य शिवीगाळ करत अनेकांना मारहाण केली आणि पबमध्ये मोडतोडही केली. यावेळी संजय दत्तसोबत सलमान खानही होता. मात्र गोंधळ होण्याची चिन्हे दिसताच सलमानने तिथून काढता पाय घेतला.

संजय दत्त आणि सल्लूमियाँ एकत्रच पबमध्ये आले. सध्याचे आघाडीचे हिरो आपल्यासोबत सॅटरडे नाइट एन्जॉय करणार आहेत, असं डीजेने सांगितल्यावर एकच जल्लोष झाला. मद्याचे चषक रिते करण्याची दोघांत स्पर्धा सुरू होती. बोलण्याच्या ओघात सलमान आणि संजूबाबा यांच्यात बाचाबाची सुरू झाली. संजय दत्त सलमानवर धावून गेला. दोघांत मारामारी होते की काय, अशी स्थिती निर्माण झाली. हा स्फोटक क्षण टिपण्यासाठी अनेकांचे मोबाइल कॅमेरे सरसावले. हे पाहून खवळलेल्या संजूबाबाने मोबाइलधारकांकडे मोर्चा वळवला.

हा तमाशा पाहून एनिग्मामध्ये गोंधळ उडाला आणि रात्रीच्या रंगाचा बेरंग झाला, अशी माहिती तेथे उपस्थित असलेल्यांनी दिली.

 
</text>
</doc>
