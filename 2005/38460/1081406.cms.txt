<doc>
<docno>1081406.cms.txt</docno>
<text>
 
महामुंबई
आंबा 400 रुपये डझन
[ Monday, April 18, 2005  11:07:40 pm]


म. टा. प्रतिनिधी

मुंबई : आंब्याला मोहोर धरल्यानंतर दोनवेळा झालेला पाऊस आणि दोन दिवसांपूवीर् कोकणपट्टीत पुन्हा झालेल्या अवकाळी पावसामुळे आंबा उत्पादक चिंतेत सापडले असून यंदाच्या मोसमातील तब्बल 70 टक्के पीक खराब झाल्याचे त्यांचे म्हणणे आहे. यंदा परदेशात आंबा तुलनेत कमी निर्यात होत असला तरी मुंबईकरांना 300 ते 400 रुपये डझन या दराने हापूस आंब्याची चव चाखावी लागत आहे.

मुंबईच्या बाजारपेठेत आंब्याच्या पेट्या दिसू लागल्या असल्या तरी आंब्याचे भाव अद्याप सर्वसामान्यांच्या आवाक्यात आलेले नाहीत. ऑक्टोबर महिन्यात कोकणात आंब्याला मोहोर धरला. पण त्यावेळी पाऊस झाला. त्यानंतर पुन्हा पाऊस झाला. आंब्याला मोहोर धरण्यासाठी थंडीची गरज असते. पण मोहोर फुटल्यावर फलधारणेच्या काळात ऊबदार वातावरणाची गरज असते. मात्र, याकाळात खूप दव पडल्यास किंवा पाऊस आल्यास आंब्याचे नुकसान होते. खूप दव पडल्याने आंब्याला काजळी पकडते किंवा तुटतुडे पडतात.

एप्रिल महिन्यातही पाऊस झाल्याने धरलेले फळ खराब झाले. यंदा दोन वेळा पाऊस झाल्याने एकूण पिकापैकी 25 ते 30 टक्केच पीक आल्याचा दावा वेंगुर्ल्यातील आंबा बागायतदार दिगंबर आंगचेकर यांनी केला.

सध्या हापूस आंब्याचा डझनाचा दर सुमारे 300 ते 400 रुपये डझन आहे. तर बलसाड आंब्याचा दर 200 रुपये डझनच्या आसपास आहे. बलसाड आंब्याचा दर तुलनेत कमी असला तरी हापूसची लज्जत या आंब्याला नाही. पण दरांमधला फरक पाहाता सर्वसामान्यांना हा आंबा परवडतो.

मुंबईतील आघाडीचे आंब्याचे व्यापारी अशोक हांडे म्हणाले की, आंब्याचा भाव एका गोष्टीवर निश्चित होत नाही. त्याला अनेक कारणे आहेत. पावसाने मात्र आंब्याच्या फळावर विपरित परिणाम होतो. सध्या घाऊक बाजारपेठेत आंब्याचा डझनाचा दर 300 रुपयांपासून 50 रुपयांपर्यंत आहे. मात्र, किरकोळ बाजारपेठेत 50 रुपये डझनाच्या आंबाच्या दर दीडपट अधिक आहे. मात्र, चवीच्या दृष्टीने सध्याचा काळ आंबे खाण्यासाठी अतिशय योग्य आहेत. आता 32 ते 38 अंश सेल्सिअस तापमानात तयार झालेले आंबे खाण्यासाठी अतिशय योग्य आहेत. आंब्याचे दर अद्याप चढे असल्याचे हांडे यांच्या निदर्शनास आणले असता, मासळी 200 रुपये दराने खरेदी होते. मग आंबे खाण्यास काय हरकत आहे, असा युक्तिवाद हांडे यांनी केला.

 
</text>
</doc>
