<doc>
<docno>1081264.cms.txt</docno>
<text>
 
अग्रलेख
दोस्ती का पैगाम
[ Monday, April 18, 2005  08:35:17 pm]


एकीकडे मैदानावर भारतीय संघाची पाकिस्तानी क्रिकेटपटू धूळधाण उडवत असताना जवळच्याच हैदराबाद हाऊसमध्ये चाललेल्या दोन देशांच्या सवोर्च्च राजकीय नेत्यांच्या बैठकीत मात्र भारताने मर्यादित का होईना यश मिळवले, ही बाब भारतीयांना समाधान देणारी आहे.

चार वर्षांपूर्वी पाकिस्तानचे सवेर्सर्वा जनरल परवेझ मुशर्रफ वाजत गाजत भारतात आले आणि पंतप्रधान अटल बिहारी वाजपेयी यांच्याबरोबर त्यांची आग्य्राला ताजमहालाच्या साक्षीने शिखर परिषद झाली. पण माध्यमांमधून गाजावाजा करणे आणि प्रत्यक्ष बोलण्यांच्या वेळी अचूक मुत्सद्देगिरी दाखवणे, या भिन्न गोष्टी असल्याचा अनुभव तेव्हाच भाजपच्या ' मीडिया प्लॅनर्स ' ना आला. प्रत्यक्षात बोलणी फिसकटली.

मुशर्रफ मात्र भारत सरकारनेच बोलावलेल्या जागतिक मीडियाकडे भाव खाऊन गेले. दुधाने तोंड पोळले, तर ताकही फुंकून पिण्याची मानवी प्रवृत्ती असल्याने या वेळी मुशर्रफना बैठकीसाठी बोलावताना ' शिखर परिषद ' वगैरेचा डामडौल न करता, त्यांना क्रिकेट सामना बघण्यासाठी निमंत्रण देण्यात आले. ही उत्तम राजनीती झाली.

त्यामुळे शिष्टाचाराच्या अनेक निरर्थक उपचारांना फाटा देता आला आणि बोलण्यांना वेळ मिळाला. पंतप्रधान मनमोहन सिंग यांचे बोलणे मृदू आणि व्यक्तिमत्त्व कमालीचे नेमस्त. मुशर्रफ यांच्यासारख्या दांडगट राष्ट्रप्रमुखाशी ते कशा प्रकारे वाटाघाटी करतील, याविषयी शंका होत्याच, पण मनमोहन सिंगांनी भारताच्या हितसंबंधांचे नीट रक्षण केले,

इतकेच नव्हे, तर काश्मीरच्या सीमारेषेत कोणताही बदल होणार नाही, हेही मुशर्रफना ठणकावून सांगून त्यांनी आपली बाजू वरचढ असल्याचेही दाखवून दिले. त्यामुळेच काश्मीर प्रश्न् आता लष्करी बळाने सोडविता येणार नाही, हे मुशर्रफ यांनी मान्य केले असावे.

पाकिस्तानबरोबरचे जुने शत्रुत्व संपावे, अशी अपेक्षा वारंवार व्यक्त केली जात असली, तरी काश्मीर हाच कळीचा मुद्दा असल्याने तो निकालात निघाल्याशिवाय शांततेची गाडी रुळावर येणे शक्यच नाही. मात्र काश्मीर वगळून व्यापार, दळणवळण, सांस्कृतिक देवाणघेवाण, अशा क्षेत्रांत या दोन देशांत सौहार्दाचे वातावरण तयार होणे शक्य आहे.

सीमाभागांत परस्पर व्यापार वाढला, तर स्थानिक जनतेकडून दहशतवाद्यांना थारा मिळणार नाही. गेल्या काही महिन्यांत या दृष्टीने प्रयत्न सुरू झाले असले, तरी आपल्या राज्यर्कत्यांना आणि त्यांच्या पाठीशी उभ्या राहणाऱ्या व्यापारी प्रायोजकांना क्रिकेटच ' दोस्तीचा पैगाम ' घेऊन येतो, असे त्यांच्या स्वार्थी हेतूंपायी वाटते.

प्रत्यक्षात त्यामुळे सदिच्छेपेक्षा वैरभावनेलाच खतपाणी मिळते. असो. यावेळी क्रिकेटमुळे मनमोहन सिंग आणि मुशर्रफ यांची भेट होऊ शकली, हे बरे झाले. भारतात सामना व बोलण्यांखेरीज मुशर्रफ अजमेरला र्दग्यात जाऊन आले. गेल्या वेळी त्यांना ही भेट ऐनवेळी टाळावी लागली होती. या वेळी त्यांनी हुरियत कॉन्फरन्सच्या नेत्यांचीही भेट घेण्याचे भारतात येण्यापूवीर्च ठरवल्याने मुशर्रफ यांना नक्की शांतता हवी आहे की नाही, याविषयी शंका व्यक्त केली जात होती.

भारताच्या पाहुणचारासाठी यायचे आणि भारतापासून फुटून निघण्याची उघड भूमिका घेणाऱ्यांबरोबर चर्चा करायची, याला बेमुर्वतखोरपणा म्हणतात. लष्करात हयात घालवणाऱ्या मुशर्रफसाहेबांकडे कडवी शिस्त असली, तरी ' मॅनर्स ' नाहीत. त्यामुळेच ते हुरिर्यत नेत्यांना भेटले. ही भेट होऊ नये, असे ठामपणे सांगण्याची हिंमत भारताच्या परराष्ट्र खात्याकडे नाही, हा आपला दुबळेपणा. पण मुशर्रफ यांना भेटून हुरियत नेत्यांच्या पदरात फारसे काही पडले नाही. यामुळे स्वत:च्या ताकदीपेक्षा मोठ्या आवाजात बोलणाऱ्या हुरियत नेत्यांना आत्मपरीक्षण करावे लागेल.

मुशर्रफ यांच्याविरुद्ध माजी पंतप्रधान नवाज शरीफ, बेनझीर भुत्तो आदी अधूनमधून आवाज उठवत असले, तरी पाकिस्तानची सध्याची राजकीय परिस्थिती अशी की, त्यांच्या स्थानाला सध्या तरी धोका नाही. अशा वेळी भारताशी संबंध सुधारणे त्यांना गरजेचे वाटते.

पाकिस्तानी अर्थव्यवस्थेचे स्थैर्य त्यावरच अवलंबून आहे. म्हणूनच दोन देशांतील आथिर्क व व्यापारी संबंध सुधारण्यावर एकमत झाल्याचे संयुक्त निवेदनात जाहीर करण्यात आले. दोन देशांतील खुष्कीच्या मार्गांवरील बंद पडलेली वाहतूक सुरू होऊ लागली आहे. यापुढे आणखी अनेक मार्ग सुरू होणार आहेत. ही सुचिन्हे आहेत. मुशर्रफ यांच्या भारतभेटीचे सर्वात महत्त्वाचे फलित हे की, शांतता निमिर्तीच्या प्रक्रियेत दहशतवादाची बाधा येऊ न देण्याचे त्यांचे जाहीर आश्वासन. हे जाहीर केल्यानंतर भारतात घातपात घडवून आणण्यासाठी अतिरेक्यांना प्रशिक्षण व कुमक पुरवणे पाकिस्तानला थांबवावे लागेल. तसे खरेच घडले, तर क्रिकेटचे सामने, वाघा सरहद्दीवर एकमेकांना मिठ्या आणि ' वीर-झारा ' चे कौतुक सोहोळे यांना काही अर्थ प्राप्त होईल.

 
</text>
</doc>
