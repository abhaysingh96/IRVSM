<doc>
<docno>1081399.cms.txt</docno>
<text>
 
महाराष्ट्र
कलमाडी आणि विरोधी गटालाही पी. जे. कुरियन यांचा दिलासा
[ Monday, April 18, 2005  11:03:02 pm]


म. टा. प्रतिनिधी

पुणे : काँग्रेस पक्षाच्या बूथ कमिट्या आणि ब्लॉक कमिटी अध्यक्षपदाच्या निवडणुकांच्या गोंेधळाविषयी आपापल्या कृत्याचे समर्थन करण्यासाठी कलमाडी आणि शिवरकर गटाच्या समर्थकांनी सोमवारी मुंबईमध्ये काँग्रेसच्या प्रदेश निवडणूक अधिकारी प्रा. पी. जे. कुरियन यांची स्वतंत्रपणे भेट घेतली. दोन्ही गटाची बाजू ऐकून घेऊन यावर विचार करू, असे आश्वासन कुरियन यांनी उभयतांना दिल्याचे समजते.

शहर काँग्रेसच्या बूथ आणि 12 ब्लॉकच्या समित्यांच्या निवडणुका 16 आणि 17 एप्रिल रोजी जाहीर करण्यात आल्या होत्या. मात्र अचानकच मुंबईहून या निवडणुका 17 एप्रिल रोजी घेण्याचे आदेश 16 एप्रिल रोजी रात्री उशिरा कळवले. त्यानुसार दुसऱ्या दिवशी निवडणुका घेण्यात आल्या. या निवडणुका बेकायदा असल्याचा आरडाओरडा करून जोशी आणि बाळासाहेब शिवरकर गटाने त्या उधळून लावण्याचा प्रयत्न केला. काही ठिकाणी गोंधळाची परिस्थिती निर्माण झाली होती. पण निवडणुका पक्षाच्या घटनेनुसार व्यवस्थित पार पडल्याचा दावा हंगामी शहराध्यक्षा संगीता देवकर यांनी केला.

त्यासंदर्भातच आपापल्या कृत्याचे समर्थन करण्यासाठी बाळासाहेब शिवरकर, मोहन जोशी यांनी समर्थकांसह भेट घेतली. निवडणुका घेतल्याच नसल्याच्या तक्रारीचा पुनरूच्चार करून, झालेल्या गोंधळाबाबतची सर्व परिस्थिती कुरियन यांना सांगितल्याचे जोशी म्हणाले.

पक्षातर्फे निवडणुकांसाठी पुण्यात आलेले काँग्रेसचे निवडणूक निरीक्षक प्रकाश मुगदिया हे पक्षपाती धोरण अवलंबत असून, त्यांच्यावर शिस्तभंगाची कारवाई करण्यात यावी, अशी मागणी कुरियन यांच्याकडे केल्याची शिवरकर म्हणाले.

दरम्यान, कलमाडी गटाच्या आणि हंगामी शहराध्यक्ष असलेल्या संगीता देवकर आणि अन्य समर्थकांनी झालेल्या निवडणुका सुरळीत पार पडल्याचे कुरियन यांना सांगितले. तसेच त्या संदर्भातल्या व्हीडीओ क्लिपिंग्ज आणि छायाचित्रेही कुरियन यांना दाखवली.

 
</text>
</doc>
