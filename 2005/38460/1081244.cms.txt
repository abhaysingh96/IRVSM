<doc>
<docno>1081244.cms.txt</docno>
<text>
 
बहुतांची अंतरे
सौरव गांगुलीवरील कारवाई अन्यायकारक!
[ Monday, April 18, 2005  08:20:27 pm]


' महाराजां ' ची सुटका! हा अग्रलेख ( म. टा. 14 एप्रिल) वाचला आणि आवडलाही. भारतीय क्रिकेट नियामक मंडळ जगातील सर्वात श्रीमंत मानले जाते. दुबळ्या क्रिकेट संघटनांना पोसण्याची जबाबदारी भारतावरच पडते. याची परतफेड म्हणून आयसीसीकडून सतत मानहानी आणि अन्याय होत राहावा हे अनाकलनीय आहे. सर्व सामनाधिकारी, मग ते वेस्ट इंडिजचे असोत किंवा इंग्लंड, श्रीलंका, ऑस्ट्रेलिया, न्यूझीलंडचे असोत, शिक्षा देण्यासाठी त्यांना फक्त भारतीय खेळाडूच सापडतात!

निर्धारित वेळेत केवळ तीन षटके कमी टाकल्याबद्दल भारतीय कर्णधारावर लादलेली शिक्षा अतिशय कठोर आणि अवास्तव वाटते. त्या सामनाधिकाऱ्यांचे एक तंत्र असते. खेळाडूंना शिक्षा ठोठावून आपण किती कर्तव्यदक्ष आहोत हे दाखवून द्यायचे आणि अधिक सामने पदरात पाडून घ्यायचे.

श्रीलंकेचे रंजन मुदुगले, इंग्लंडचे माईक डेनीस, वेस्ट इंडिजचे क्लाईव्ह लॉईड किंवा न्यूझीलंडचे क्रिस ब्रॉड हे याच माळेचे मणी आहेत. शिक्षा देताना वर्णद्वेषही जोपासला जातो. ज्या कारणास्तव भारतीय खेळाडूंना शिक्षा दिली जाते, त्याच दोषाबद्दल इंग्लंड, ऑस्ट्रेलिया, न्यूझीलंडच्या खेळाडूंकडे पूर्णत: दुर्लक्ष केले जाते. जगातील सर्वात शिवराळ आणि शारीरिक झटापट करणारे खेळाडू इंग्लंड आणि ऑस्ट्रेलियाचेच आहेत. भारताच्या हरभजन सिंगच्या गोलंदाजीबद्दल संशय व्यक्त करणारे लोक ब्रेट लीकडे कसे दुर्लक्ष करतात ? मागे ऑस्ट्रेलियाविरुद्ध मुंबई येथील कसोटी सामन्यात राहुल दविडशी जस्टीन लँगर उघडपणे हुज्जत घालत होता, पण त्याला शिक्षा झाली नाही. मॅग्रा, गिलेस्पी, कॅस्प्रोव्हीच हे ऑस्ट्रेलियन जलदगती गोलंदाज चेंडूच्या वेगाबरोबर ढिसाळपणा आणि जळजळीत नजरफेक करण्यात पटाईत आहेत. सौरव गांगुलीवर लादलेल्या शिक्षेविरुद्ध बीसीसीआयने कडक भूमिका घेऊन भारतीय कर्णधाराचे रक्षण केलेच पाहिजे!

डॉ. प्रभाकर महाडिक, विक्रोळी, मुंबई.

 
</text>
</doc>
