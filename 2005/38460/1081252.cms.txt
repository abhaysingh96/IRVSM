<doc>
<docno>1081252.cms.txt</docno>
<text>
 
धावते जग
आंदोलनाचा हक्क
[ Monday, April 18, 2005  08:24:37 pm]


' जगातील कामगारांनो एक व्हा! ' अशी हाक कार्ल मार्क्सने दिली, तो जमानाच वेगळा होता आणि आपले अनेक न्याय्य हक्क कामगारवर्गाला आंदोलने करूनच पदरात पाडून घ्यावे लागले. पण त्यानंतरच्या शंभर-दीडशे वर्षांत परिस्थिती खूपच बदलत गेली.

मुंबई या देशाच्या औद्योगिक राजधानीतील जवळपास दोन लाख कामगार गिरणी धंदा उजाड झाल्यामुळे रस्त्यावर येत असतानाच सरकारी, निमसरकारी तसेच अत्यावश्यक सेवांमधील कर्मचाऱ्यांबरोबरच खाजगी क्षेत्रातील मोजक्या उद्योगात पगारांचे प्रमाण बरेच वाढले.

पाचव्या वेतन आयोगाच्या शिफारशी स्वीकारण्याचा निर्णय राज्य सरकारने घेतल्यानंतर सरकारी कर्मचाऱ्यांचे पगार चांगलेच वाढले. त्यामुळे कर्मचाऱ्यांमधील उठसूट संपावर जाण्याचे प्रमाणही बऱ्यापैकी कमी झाले.

दरवर्षी पावसाळ्याच्या तोंडावर नित्यनेमाने संपावर जाणाऱ्या मुंबई महापालिका कर्मचाऱ्यांचाही आंदोलनाचा जोर अलीकडल्या काळात बऱ्यापैकी कमी झाला आहे. महाराष्ट्र विधिमंडळाने गेल्याच आठवड्यात संपलेल्या अर्थसंकल्पीय अधिवेशनात मंजूर केलेल्या सरकारी, निमसरकारी आणि अत्यावश्यक सेवांमधील कर्मचाऱ्यांच्या संपावर बंदी घालणाऱ्या विधेयकाचा या पार्श्वभूमीवर विचार करावा लागेल.

दोन वर्षांपूर्वी संपावर गेलेल्या तामिळनाडूमधील सरकारी कर्मचाऱ्यांना सरसकट बडतर्फ करण्याच्या मुख्यमंत्री जयललिता यांच्या निर्णयास कर्मचाऱ्यांनी सुप्रीम कोर्टात आव्हान दिले होते. तेव्हा न्या. पी. बी. शहा यांच्या नेतृत्वाखालील खंडपीठाने सरकारी तसेच सार्वजनिक क्षेत्रातील कर्मचाऱ्यांना संप करण्याचा कोणताही नैतिक, कायदेशीर वा घटनात्मक हक्क नसल्याचा निर्णय देऊन वादाचे माहोळ उठवले होते. या निर्णयास कर्मचाऱ्यांनी दिलेल्या आव्हानप्रकरणी सुप्रीम न्यायालयात युक्तिवाद झाले, तेव्हा तत्कालीन अॅटनीर् जनरल सोली सोराबजी यांच्यापासून राम जेठमलानी, कपिल सिब्बल यांच्यापर्यंत सर्वांनीच संपावर सरसकट बंदी घालता येणार नाही, अशी भूमिका मांडली होती.

त्यानंतर आता राज्य विधिमंडळाला अशा प्रकारचे विधेयक आणण्याची गरज का भासावी, ते सांगता येणे कठीण आहे. शेतकरी कामगार पक्ष आणि मार्क्सवादी कम्युनिस्ट या दोनच पक्षांनी या विधेयकाला कसोशीने विरोध केला. पण त्यामुळे विधेयकाच्या भवितव्यात काही फरक पडणार नाही, हे सर्वांनाच ठाऊक होते.

आपल्या मागण्या मांडण्यांसाठी कर्मचाऱ्यांना संपाशिवाय अन्य सनदशीर मार्ग उपलब्ध आहेत, असे सरकारतर्फे या विधेयकाचे समर्थन करताना सांगण्यात आले. आज सरकारी वा निमसरकारी कर्मचाऱ्यांनी निव्वळ आथिर्क मागण्यांसाठी आंदोलन केल्यास त्यांना पाठिंबा देण्यास कोणीच पुढे येणार नाही, हे खरे असले तरी कर्मचाऱ्यांच्या इतर अनेक न्याय्य मागण्या असू शकतात. त्यामुळे त्यांचा आंदोलनाचा हक्क हिरावून घेणे योग्य नाहीच.

 
</text>
</doc>
