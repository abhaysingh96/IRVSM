<doc>
<docno>1081261.cms.txt</docno>
<text>
 
अग्रलेख
इंझमामला नजराणा!
[ Monday, April 18, 2005  08:32:44 pm]


क्रिकेट हा बेभरवशाचा खेळ आहे असा समज दृढ होण्यात भारतीय क्रिकेटपटूंनी निश्चितच मोलाची भूमिका पार पाडली असणार! शिवाय आपल्यावर जिवापाड प्रेम करणाऱ्या लक्षावधी देशबांधवांना केवळ निराश करण्यातच नव्हेत, तर शरमेने मान खाली घालायला लावण्यातही भारतीय क्रिकेटपटूंना जगात स्पर्धक नाहीत.

भारत-पाकिस्तान या दोन देशांतील कटुतेच्या भावनेची जागा सदिच्छेने घ्यावी, या हेतूने दोन्ही देशांतील जनतेला प्रिय असलेल्या क्रिकेटचा आधार घेतला गेला आहे. त्याचाच भाग म्हणून भारतीय संघाने गेल्या वर्षी पाकिस्तानचा दौरा केला होता. त्यावेळी एकदिवसीय मालिका तीन विरुद्ध दोनच्या फरकाने जिंकून भारतीय चाहत्यांना सौरव गांगुलीच्या संघाने आगळी भेट दिली होती.

आता भारताच्या दौऱ्यावर आलेल्या पाकिस्तानी संघाने भारतीय संघाचा चार विरुद्ध दोन अशा फरकाने पराभव करून पाकिस्तानी क्रिकेटप्रेमींच्या मनोकामना पूर्ण केल्या आहेत. शोएब अख्तरविना आलेल्या या संघाने पहिले दोन एकदिवसीय सामने गमावल्यानंतर, सलग चार सामने जिंकून गांगुलीच्या संघाला धूळ चारली, हे विशेष. पाकिस्तानी संघातील पहिल्या पाच फलंदाजांनी सातत्य दाखवले आणि भागीदाऱ्या रचल्या.

नावेद उल् राणाने मालिकावीर होण्याचा सन्मान मिळवून, पाकिस्तानी गोलंदाजांनी या विजयात निभावलेल्या निर्णायक वाट्याची पावती मिळवली. मात्र पराभवाच्या दोन धक्क्यांनंतर पाकिस्तानच्या कामगिरीचा आलेख उंचावत गेला, त्यात पाकिस्तानी क्रिकेटपटूंच्या अपवादात्मक गुणवत्तेपेक्षा ( शाहीद आफ्रिदीच्या कानपूरच्या खेळीचा अपवाद वगळता) भारतीय संघातील एकापेक्षा एक नामांकित खेळाडूंमधील बांधिलकीचा अभाव आणि बेदरकारी याचा वाटा मोठा आहे.

रविवारी दिल्लीच्या फिरोजशहा कोटला मैदानात जगविख्यात भारतीय फलंदाजांनी ज्याप्रकारे नांगी टाकली, त्यामुळे भारतीय क्रिकेटप्रेमी संतापणे साहजिकच होते. घरी टीव्हीला डोळे लावून बसणाऱ्या लक्षावधी भारतीयांनी भारतीय क्रिकेटपटूंचा केविलवाणा खेळ पाहण्याऐवजी टीव्ही बंद करून आपल्या निराशेला वाट करून देण्याचा निरुपदवी पर्याय अवलंबला. पण चमकदार संघर्ष पाहायला मिळेल या अपेक्षेने सुरक्षाव्यवस्थेचा जाच सोसत कडाक्याच्या उन्हात कोटला मैदानावर आलेल्यांची माथी अधिक तापली तर त्यांना दोष देता येणार नाही. अशा स्थितीत, पाण्याच्या रिकाम्या बाटल्या फेकून कचखाऊ भारतीय क्रिकेटचा निषेध करण्याचा मार्ग त्यापैकी अत्यल्पच प्रेक्षकांनी स्वीकारला, हा भारतीय प्रेक्षकांच्या संयमी वृत्तीचाच पुरावा मानला पाहिजे.

पाकिस्तानात भारतीय क्रिकेटपटूंना जे अगत्य अनुभवायला मिळाले आणि मोकळी दादही मिळाली, त्याची परतफेड भारतीय जनतेनेही तेवढ्याच उदारपणे केली. मात्र भारतीय क्रिकेटपटूंनी पाक क्रिकेटपटूंना एवढ्या दिलखुलासपणे विजयाचा नजराणा द्यावा, हे अपेक्षित नव्हते. व्यक्तिगत पातळीवर दृष्ट लागावी अशी गुणवत्ता असलेल्या क्रिकेटपटूंना सातत्यपूर्ण सांघिक कामगिरीत अपयश का येते आहे, याची कठोर चिकित्सा करणे आवश्यक आहे.

क्रिकेट नियामक मंडळ आणि खेळाडू या दोघांनाही पैशाच्या अनावर मोहाने एवढे ग्रासले आहे की, ते आपल्याच पायावर धोंडा मारून घेत आहेत. अतिक्रिकेटपायी येणाऱ्या ताणामुळे खेळाडूंच्या शरीर आणि मनावर दुष्परिणाम होणे साहजिक आहे. त्यात हे सामने एप्रिल-मे महिन्यात खेळवले जात आहेत आणि तेही केवळ दोन दिवसांआड. ज्या देशात एप्रिल-मे मध्ये दुपारी घराबाहेर पडण्याचे लोक टाळतात, तेथे सामने खेळवण्यामागे प्रायोजकांचे हितसंबंध जपण्या-खेरीज अन्य कारण नाही. या सामन्यांचे प्रायोजक शीतपेयांच्या कंपन्या आहेत आणि त्यांच्यासाठी ' उन्हाळी ' बाजारपेठ महत्त्वाची आहे. त्यांच्या वेठीला स्वखुशीने स्वत:ला लावून घेणाऱ्या थकल्याभागल्या खेळाडूंकडून यापेक्षा वेगळ्या कामगिरीची अपेक्षा ठेवणे हा क्रिकेटप्रेमींचाच दोष आहे!

 
</text>
</doc>
