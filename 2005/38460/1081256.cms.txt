<doc>
<docno>1081256.cms.txt</docno>
<text>
 
लेख: जाता जाता
बॉडी लँग्वेज : एक शास्त्र
[ Monday, April 18, 2005  08:26:57 pm]


मुशर्रफ यांच्या बाँडी लँग्वेजकडे आमचं या वेळीही बारीक लक्ष होतं. म्हणजे त्यांनी चचेर्च्या वेळी किती वेळा नाक खाजवलं किंवा कानावरचे केस किती वेळा ओढले, बोटातली अंगठी कितीवेळा मागेपुढे केली, डाव्या पायावर उजवा पाय किती वेळा आणि किती अंशात ठेवला, पायाचा थरथराट किती वेळा केला वगैरे..

बॉडी लँग्वेजमधून राजकीय अन्वयार्थ काढण्याची कला आम्ही पत्रकार मंडळींनी विकसित केलीय. मागे नाही का आग्रा भेटीच्या वेळी त्यांच्या वाटाघाटींचं राजकीय विश्लेषण करताना आम्ही एकंदर तीन न्यूज चॅनलवर (त्यासाठी बरीच धावपळ करायला लागायची, पण टीव्हीवर छबी दाखविण्यासाठी एवढी मेहनत करावीच लागते ना...) त्यांच्या बॉडी लँग्वेजचे वेगवेगळ्या प्रकारे विश्लेषण करून एका चॅनलवर ' परिषद यशस्वी झाली तर आश्चर्य वाटणार नाही ', दुसऱ्या चॅनलवर ' अयशस्वी झाली तर आश्चर्य वाटणार नाही ' आणि तिसऱ्या चॅनलवर ' या भेटीमुळे एक वेगळा अध्याय सुरू झाला आहे ' असे निष्कर्ष काढले होते.

थोडक्यात, बाँडी लँग्वेज हे एक शास्त्र आहे... कोणताही नेता काय बोलतो यापेक्षा तो शरीराच्या हालचाली कशा करतो याकडेच आमचं लक्ष असतं. राजकारणी स्त्री असेल तर त्यामुळे गैरसमज होतात खरं... (पण खरं तर ते समज ' गैर ' नसतातच. कारण त्यांची बॉडी लँग्वेज ही देहभान हरवून टाकणारी असते).. असो हे थोडं विषयांतर झालं... म्हणजे वाहवणं झालं.. असं व्हायचंच.. बॉडी लँग्वेज हे शास्त्रच तसं आहे.

मुशर्रफ जयपूरच्या विमानतळावर उतरल्यापासून आम्ही त्यांच्या बॉडी लँग्वेजकडे बघत होतो. यावेळी आम्हाला एक फरक आणखी जाणवला तो म्हणजे त्यांनी त्यांच्या पोशाखातून दिलेला राजकीय संदेश. जयपूर विमानतळावर ते उतरले तेव्हा त्यांनी पांढरा पायजामा आणि कुर्ता घातला होता. त्यातून त्यांना ' आपण शांतता मोहिमेवर आलो आहोत ' हे सूचित करायचं आहे हे आम्ही लगेच ओळखलं. अजमेरला हजरतसाहेबांच्या र्दग्याचं दर्शन घेतल्यानंतर त्यांनी लाल कापड डोक्याला गुंडाळलं होतं, त्यावरून ते ' लालकफन बांधके ' काश्मीरवर तोडगा काढायला सिद्ध झाले आहेत हे सिद्ध होत होतं. तर नंतर जयपूरहून दिल्लीला जाताना विमानातच त्यांनी कपडे बदलून सूट घातला तेव्हा आपण ' स्ट्रेट पोलिटिकल बिझनेससाठी ' आलो आहोत हे त्यांना दाखवून द्यायचं आहे हे स्पष्ट होत होतं.

म्हणजे मुशर्रफ हे बॉडी लँग्वेजबरोबर क्लोथ लँग्वेजमधूनही बोलत होते.... अरे वा ग्रेट! हे एक नवंच शास्त्र आम्हाला मिळालं.. आता ते विकसित केलं पाहिजे... चला बरं झालं, मुशर्रफ प्रत्येक भारत भेटीच्या वेळी वेगवेगळ्या लँग्वेजची देणगी देतात... तर आता विश्लेषण करूया त्यांच्या क्लोथ लँग्वेजचं...

चकोर

 
</text>
</doc>
