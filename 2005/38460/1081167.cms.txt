<doc>
<docno>1081167.cms.txt</docno>
<text>
 
महामुंबई: मुंबई टाइम्स
लग्नोत्सुक टेक्नोसॅव्हींना दाखवायचाय 'हात'!
[ Monday, April 18, 2005  06:06:20 pm]


प्रवीण मुळ्ये

आमच्या दोघांचं जमेल ना ? घरातून काही अडचणी तर येणार नाहीत ना ? किती वर्षांनी आम्हाला लग्न करता येईल ? माझा लाइफ पार्टनर कसा असेल ? आमच्या प्रेमाचं भविष्य काय ?... माझ्या लगीनगाठी कुठे आणि कधी जुळतील ?... आपल्या हातांच्या रेषा दाखवून आपलं भविष्य जाणून घेण्यासाठी सात हजारांहून अधिक प्रेमवीरांनी गेल्या दोन दिवसांत र्वल्ड ट्रेड सेण्टरच्या ' शादी एक्स्पो ' मध्ये रांगा लावल्या होत्या. कम्प्युटरपासून हायटेक मोबाइलपर्यंत सर्व टेक्नॉलॉजी हाताळणारे अनेक प्रेमवीर त्यात होते. मात्र त्यांचे हात भविष्याचा वेध घेण्यासाठी ज्योतिषींपुढे सरसावत होते.

मुंबई, ठाणे, नवी मुंबईपासून पुण्यापर्यंतच्या अनेक तरुण इथे गदीर् करून होते. इण्टरनॅशनल शादी एक्स्पोच्या निमित्ताने हे तरुण जमले होते. ' हमारीही मुठ्ठीमें आकाश सारा ' असा जबरदस्त आत्मविश्वास ठेवून विविध क्षेत्रांत कामं करणाऱ्या या तरुणांचा लग्नाविषयीचा पत्रिका, ज्योतिष आणि हस्तरेषांवरचा विश्वास अजून कायम असल्याची ही चुणूक होती. ' शादी एक्स्पो ' मधील अॅस्ट्रो झोनमध्ये भविष्य जाणून घेण्यासाठी लोटलेली कॉलेज कुमारांची गदीर् याचाच प्रत्यय आणून देत होती. विशेष म्हणजे कफ परेड, पेडर रोड, मलबार हिल अशा उच्चभ्रू परिसरात राहणाऱ्या आणि मॉड, फॉर्वर्ड म्हणून मिरवणारी तरुण मुलं-मुली ज्योतिषांसमोर हात पुढे करण्यासाठी मोठ्या संख्येने सरसावत होती. लग्नेच्छुकांना त्यांच्या भविष्याविषयी, सुखी संसाराच्या आड येणाऱ्या ग्रहताऱ्यांविषयी माहिती देण्यासाठी देशभरातून 50 ज्योतिषांनी ' शादी एक्स्पो ' मध्ये भाग घेतला होता.

पायरो कार्ड, शिवास्ट्रो या ज्योतिषशास्त्रात सध्या चलतीच्या तंत्रापासून ते कम्प्युटर कुंडली आणि वेदिक टेक्नॉलॉजीच्या पर्यायांसह मुंबईत आलेले अॅस्ट्रॉलॉजर्सही अॅस्ट्रो झोनला तरुणांकडून मिळालेल्या प्रतिसादाने थक्क झाले. आपलं करिअर आणि प्रेमाचा प्रवास याविषयीचं भविष्य जाणून घेण्यासाठी इच्छुक असणाऱ्यांची संख्या इथे अधिक आहे, असं अॅस्ट्रॉलॉजर मंगेर मिश्रा यांनी सांगितलं.

तरुण वर्ग पुस्तकांपासून दुरावत चालल्याचं सांगण्यात येत असलं, तरी अॅस्ट्रो झोनमधील वेदिक, अॅस्ट्रो पुस्तकांच्या प्रदर्शनात मात्र ही मुलं चांगलीच रुळली होती. नशीब उलगडून सांगणारी ही पुस्तकं विकत घेण्यासाठीही अनेक तरुण सरसावत होते. सरदार पटेल इंजिनीअरिंग कॉलेजमध्ये शिकणारा मंदार राजुरे हा त्यांच्यापैकीच एक. ' माझ्याबरोबरच माझ्या अनेक मित्रांचा ज्योतिषशास्त्रावर विश्वास आहे. कोणत्याही कामात 99 टक्केमेहनत केली, तरी एक टक्का नशिबाची साथ हवीच. मीच काय पण कोणीही हे मान्य करेल ,' असं मंदारचं म्हणणं आहे. झेविअर्स कॉलेजमध्ये शिकणारी नीना आणि तिची गँग केवळ उत्सुकतेपोटी अॅस्ट्रो झोनमध्ये भटकंती करत होते. एकंदरीत भविष्य जाणून घेणाऱ्यांची वाढती संख्या पाहता ते भविष्य सांगणाऱ्यांचं भविष्य मात्र उज्ज्वल असल्याचं लख्ख दिसत होतं.

अनोखं स्वयंवर

एकमेकांना पाहता येत नसलं तरी, आवडीनिवडी आणि तोंडी परिचयावरून ' पसंती ' ठरत होती. बोलता किंवा ऐकता येत नसलं तरी, हावभावांमधून एकमेकांची ओळख होत होती... रविवारी र्वल्ड ट्रेड सेंटरमध्ये पार पडलेल्या स्वयंवरातलं हे चित्र होतं. अपंग व्यक्तींना आपल्या आवडीनुसार जोडीदार निवडता यावा, यासाठी आयोजित करण्यात आलेल्या या स्वयंवरात राज्यातून 150 अंपग विवाहोच्छुक उमेदवार सहभागी झाले होते. आपल्या मनासारखा जोडीदार मिळावा, अशी आमचीही स्वप्नं असतात. त्यामुळे अशा स्वयंवरामधून आमची ही स्वप्नं पूर्ण होऊ शकतील, अशी इच्छा स्वयंवरात सहभागी झालेला प्रत्येक जण व्यक्त करत होता. महाराष्ट्र राज्य अपंग वित्त विकास महामंडळ, फेलोशिप ऑफ फिजिकल हॅण्डिकॅप्ड, नॅसिओ, एनआयएचएच अशा स्वयंसेवी संस्थांचाही या स्वयंवराच्या आयोजनात हातभार लागला होता.

 
</text>
</doc>
