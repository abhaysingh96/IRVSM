<doc>
<docno>1081236.cms.txt</docno>
<text>
 
अर्थव्यवहार
संपामुळे मुंबई, महाराष्ट्रात पेट्रोल पंप बंद
[ Monday, April 18, 2005  08:01:46 pm]


म. टा. व्यापार प्रतिनिधी, वृत्तसंस्था

मुंबई : देशभरातील पेट्रोल विक्रेत्यांच्या लाक्षणिक संपाचा भाग म्हणून मुंबईसह महाराष्ट्रातील सुमारे 1800 पेट्रोल पंप सोमवारी बंद राहिले.

' फेडरेशन ऑफ ऑल महाराष्ट्र पेट्रोल डीलर्स असोसिएशन्स ' चे (' फाम्पेडा ') अध्यक्ष रवी शिंदे यांनी ' महाराष्ट्र टाइम्स ' शी बोलताना संपाला संपूर्ण प्रतिसाद मिळाल्याचा दावा केला. ते म्हणाले की, डीलर्सचे (पेट्रोल पंप चालक) कमिशन सध्याच्या 1.59 टक्क्यांवरून वाढवून 5 टक्के आणि डिझेलवरील कमिशन वाढवून 1.27 टक्के करावे या मागणीसाठी मुंबईतील 263 सह महाराष्ट्रातील एकूण 1800 पेट्रोल पंप सोमवारी बंद राहिले.

पेट्रोलियम उत्पादनांच्या किमती देशभर एकच असाव्यात, पेट्रोलियम कंपन्यांकडून डीलर्सना विकल्या जाणाऱ्या इंधनांचा दर्जा तपासता यावा यासाठी सर्व पंपांवर ' क्वॉलिटी चेकिंग ' उपकरणे बसविण्यात यावीत या व अन्य मागण्यांसाठी ' फेडरेशन ऑफ ऑल इंडिया पेट्रोलियम ट्रेडर्स ' ने आजच्या देशव्यापी संपाचे आवाहन केले होते.

नाशिकहून मिळालेल्या वृत्तानुसार, शहरातील व उत्तर महाराष्ट्रातील सर्व पेट्रोल पंप बंद होते. नागपूर शहरातील सुमारे 150 पेट्रोल पंप, शहराच्या आसपासचे 75 पंप बंद राहिल्याचे नागपूर-विदर्भ चेंबर ऑफ कॉमर्सच्या प्रवक्त्याने सांगितले. विदर्भात अन्यत्रही पेट्रोल पंप बंद होते.

श्री. शिंदे म्हणाले: कर्मचाऱ्यांचे वाढते पगार, खेळत्या भांडवलाची वाढती गरज, वातावरणातील बदलामुळे व हाताळणीतून पेट्रोलियम उत्पादनांची होणारी वाफ (एव्हॅपोरेशन) व नुकसान यामुळे पेट्रोल पंप चालकांच्या व्यावसायिक खर्चात सातत्याने वाढ होत असल्याचे गाऱ्हाणे आम्ही अनेक वेळा सरकारकडे मांडले. त्याबाबत विचार होत नाही.

त्यामुळे पेट्रोलियम व्यापाऱ्यांना 24 तासांच्या ( 17 एप्रिलच्या रात्री 12 पासून ते 18 एप्रिलच्या रात्री 12 वाजेपर्यंत) संपाचे पाऊल उचलावे लागले. ' एव्हॅपोरेशन ' मुळेच पेट्रोलवरील आमचा नफा (माजिर्न) 1 टक्क्याने, डिझेलवरील माजिर्न 0.8 टक्क्याने घटतो.

परिणामी, इतर खर्चांची तोंडमिळवणी करण्यासाठी पेट्रोलवर अवघे 0.52 टक्के, तर डिझेलवर 0.47 टक्के इतके तुटपुंजे माजिर्न आमच्या हातात उरते.

 
</text>
</doc>
