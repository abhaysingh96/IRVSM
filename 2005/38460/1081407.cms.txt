<doc>
<docno>1081407.cms.txt</docno>
<text>
 
महामुंबई
लग्नाचा हट्ट धरणाऱ्या बारबालेची हत्या
[ Monday, April 18, 2005  11:09:02 pm]


म. टा. प्रतिनिधी

मुंबई : पत्नीचा दर्जा मिळावा, तसेच मुलाच्या संगोपनाची जबाबदारी उचलावी याचा आग्रह धरणाऱ्या बारबालेची तरुणाने हत्या केल्याची घटना उघडकीस आली असून जुहू पोलिसांनी या तरुणास अटक केली आहे.

जुहू येथील स्पाइस गार्डन बारमध्ये काम करणाऱ्या नीलम सिंग ( 21) हिचा गोरेगाव येथे राहणाऱ्या अनिझ खान ( 26) याच्याशी संबंध आला. विवाहित असलेल्या अनिझला दोन मुले आहेत. डान्सबारमध्ये नेहमी येणाऱ्या अनिझवर नीलमचे प्रेम जडले. अनिझपासून नीलमला मूलही झाले. या मुलाची जबाबदारी त्याने उचलावी, तसेच आपल्याला पत्नीचा दर्जा द्यावा यासाठी नीलमने आग्रह धरला. मात्र, त्याने तो धुडकावून लावला. मात्र, तरीही तिने हट्ट न सोडल्याने त्याने मुलाला मारून टाकले. तिलाही 26 मार्च रोजी जबरदस्तीने गाडीत बसवून पालघरला नेले आणि तेथे ओढणीने गळा आवळून तिची हत्या केली. तिचा मृतदेह जंगलात टाकून तो पुन्हा मुंबईत आला.

उत्तर प्रदेश येथे राहणाऱ्या नीलमच्या वडलांना तिची ख्यालीखुशाली कळणे बंद झाल्यामुळे त्यांनी मुंबईतील ओळखीच्यांकडे चौकशी करण्यास सुरुवात केली. मात्र, तिचा काहीच थांगपत्ता लागू शकला नाही. त्यामुळे त्यांनी मुंबईत येऊन ती बेपत्ता झाल्याची तक्रार जुहू पोलिस ठाण्यात नोंदवली. विशेष म्हणजे यात अनिझनेच नीलमच्या वडलांना मदत केली. आपणही नीलमचा शोध घेत आहोत, असे तो त्यांना दाखवून द्यायचा.

या प्रकरणाचा तपास करताना पोलिसांना काहीच धागेदोरे मिळत नव्हते. मात्र, नीलमच्या वडिलांनी चौकशीत अनिझ खानशी घनिष्ठ संबंध असल्याचे सांगितल्यानंतर त्यांना अनिझचा संशय आला. दरम्यान, पालघर येथील एका मेंढपाळाने मृतदेह बघितल्याची माहिती तेथील पोलिसांना दिली. ही माहिती जुहू पोलिसांपर्यंत पोहोचल्यानंतर त्यांनी या मृतदेहाची ओळख पटविण्याचा प्रयत्न केला. मृतदेहाची ओळख पटल्यानंतर अनिझवरचा संशय अधिकच वाढला. त्याची कसून चौकशी केली असता त्याने खुनाची कबूली दिली.

 
</text>
</doc>
