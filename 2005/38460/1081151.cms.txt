<doc>
<docno>1081151.cms.txt</docno>
<text>
 
प्रगती फास्ट
ग्रेसफुल व्यक्तिमत्त्व
[ Monday, April 18, 2005  05:50:26 pm]


बीपीओ आणि कॉल सेण्टरमधील करिअर निव्वळ इंग्रजीच्या आधारावर करता येत नाही. भाषेच्या प्रभुत्वाला सॉफ्ट स्किल आणि योग्य वर्तणुकीची जोड द्यावी लागते. या गोष्टी ट्रेनिंगच्या माध्यमातून शिकता येतात. पण त्याचा रिझल्ट काही तात्काळ पाहता येत नाही. सातत्याने केलेल्या सरावातून सॉफ्ट स्किल्स व्यक्तिमत्त्वाचा भाग होतात.

ब्रिटिश राजवटीला सूर्यास्त पाहावा लागला, पण त्यांची इंग्रजी भाषा अजूनही आपलं जागतिक व्यवहारातलं स्थान टिकवून आहे. बीपीओ आणि कॉल सेण्टरमध्ये काम करण्यासाठी फक्त इंग्रजीवरचं प्रभुत्व उपयोगी पडत नाही. त्या भाषेला कितीतरी गोष्टींची जोड द्यावी लागते. यात सकारात्मक आणि नम्रतेने प्रत्येकाशी संवाद साधणं आणि आक्रमकतेचा आवर्जून उल्लेख करावासा वाटतो.

इथे करिअर करण्यापूवीर् तुम्ही बीपीओ आणि कॉल सेण्टर अस्तित्वात येण्यामागचा उद्देश लक्षात घ्या. त्यावरून कामाचं स्वरूप आणि उमेदवाराकडून असलेल्या अपेक्षा लक्षात येतील. बीपीओ आणि कॉल सेण्टर हे ग्राहकांशी संपर्कात राहण्यासाठीचं माध्यम म्हणून अस्तित्वात आलं. त्यामुळे ग्राहकांशी कुठल्याही परिस्थितीत अतिशन नम्रपणे वागणं, हे उमेदवाराने स्वत:चं कर्तव्य समजलं पाहिजे. अशा प्रकारे ग्राहकांशी संपर्क ठेवण्याचं काम कॉल सेण्टरमध्ये कस्टमर सविर्स रिप्रेझेण्टेण्टिव ( सीएसआर) किंवा कस्टमर रिलेशन एक्झिक्युटिव (सीआरई) करतात.

हे सीएसआर, सीआरई ग्राहकांशी संपर्क साधताना कंपनीचं प्रतिनिधित्व करत असतात. ग्राहकांबरोबर त्यांचा संवाद हा व्यक्तिगत नसून कंपनीची प्रतिक्रिया असते. थोडक्यात, सीएसआर आणि सीआरईच्या माध्यमातून कंपनीचं ग्राहकांशी संवाद साधत असते. त्यांच्याकडून झालेली छोटीशी चूकसुद्धा कंपनीच्या इमेजला धक्का पोहोचवू शकते. या दृष्टिकोनातून जबाबदार व्यक्तींचीच या पदासाठी निवड केली जाते.

निव्वळ इंग्रजीच्या बळावर तुमचा इथे टिकाव लागत नाही. कंपनीची इमेज सांभाळण्यासाठी सॉफ्ट स्किल आणि नम्रपणा खूप महत्त्वाचा असतो. सॉफ्ट स्किल ही एक व्यापक संकल्पना आहे. यात व्यक्तिमत्त्व, सामाजिक जाणीव, लँग्वेजवरचं प्रभुत्व, कामाबद्दल निष्ठा आदी विविध गोष्टींचा समावेश असतो.

एखादी गोष्ट शिकल्यानंतर ज्याचा तात्काळ रिझल्ट दिसतो, त्याला हार्डस्किल म्हटलं जातं. उदा. ड्रायव्हिंग शिकल्यानंतर तुम्हाला गाडी चालवून हे कौशल्य पडताळून पाहता येतं. पण ही गोष्ट सॉफ्ट स्किलच्या बाबतीत नसते. सॉफ्ट स्किल मुळात शिकणं आणि शिकवणं, दोन्ही कठीण आहे. शिवाय याचं ट्रेनिंग घेतल्यानंतर तुम्हाला तात्काळ निष्कर्ष काढता येत नाहीत.

सॉफ्ट स्किलचा प्रभाव तुम्हाला संवादातूनच जाणवू शकतो. यात तुमच्या सवयी खूप मोठी भूमिका पार पाडतात. तुम्हाला काही चांगल्या सवयी असल्या तर सॉफ्ट स्किलचा प्रभाव लगेच दिसून येतो. पण काही सवयी सॉफ्ट स्किलच्या ट्रेनिंगवरही मात करतात. उदा. वेळेचं नियोजन न जमणाऱ्या व्यक्तीला वक्तशीरपणा दाखवून देणं, कठीण जातं. विद्यार्थ्यांनी सॉफ्ट स्किलचं ट्रेनिंग घेतल्यानंतर त्याचा सातत्याने सराव केला पाहिजे. त्या गोष्टी तुमच्या सवयीचा भाग झाल्या, की प्रयत्नपूर्वक तुमचं व्यक्तिमत्त्व किती चांगलं आहे, हे दाखवण्याची गरज पडत नाही. तुमच्या नकळत या गोष्टी समोरच्या व्यक्तीला प्रभावित करतात.

प्रमोशन हा तुमच्या करिअरचा अविभाज्य भाग आहे. कॉल सेण्टर आणि बीपीओच नाही तर कोणत्याही क्षेत्रात करिअर करताना हा वरचा टप्पा गाठण्यासाठी सॉफ्ट स्किल आणि वर्तणुकीचा कस लागतो. त्या वेळी नेतृत्व, प्रेरणा, प्रोत्साहन, संपर्क, सकारात्मक, तडजोड करणं, दृष्टिकोन, प्रेझेण्टेशन, इण्टरव्ह्यू यासारखी कौशल्यं उपयोगी पडतात.

सुकन्या

 
</text>
</doc>
