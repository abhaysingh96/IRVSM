<doc>
<docno>1080522.cms.txt</docno>
<text>
 
महामुंबई
राणे-ठाकरे भेटीनंतर वादाला पूर्णविराम
[ Monday, April 18, 2005  12:03:50 am]


म. टा. प्रतिनिधी

मुंबई : शिवसेनेत पदांसाठी आथिर्क व्यवहार होतात, असा आरोप करून खळबळ उडवून देणारे विधानसभेतील विरोधी पक्षनेते नारायण राणे यांनी रविवारी सकाळी शिवसेनाप्रमुख बाळासाहेब ठाकरे यांची भेट घेऊन शिवसेनेच्या प्रतिनिधीसभेत आपण कोणत्या परिस्थितीत भाषण केले, याचा सविस्तर खुलासा केल्याचे सांगितले जाते.

पक्षात किंवा संघटनेत काही दोष असतील, काही उणिवा असतील तर पक्षाच्या व्यासपीठावर त्याची चर्चा करण्यात काय चुकले, असा सवाल त्यांनी केला. ही बैठक गोपनीय असताना तेथे झालेले भाषण प्रसिद्धीमाध्यमांपर्यंत गेलेच कसे, त्याला आपल्याविरुद्ध सतत कारवाया करणारी मंडळीच जबाबदार असल्याची माहिती त्यांनी शिवसेनाप्रमुखांना दिली. पण, कोणत्याही परिस्थितीत आपण पक्षाशी प्रतारणा करणार नाही, याची ग्वाही देताना गेल्या दहा वर्षात संघटना वाढविण्यासाठी आपण कोणते प्रयत्न केले, असेही त्यांनी शिवसेनाप्रमुखांच्या निदर्शनास आणून दिल्याचे सांगितले जाते. राणे व ठाकरे यांची बराच वेळ बंद दरवाजाआड चर्चा झाली आणि त्यावेळी दोघांव्यतिरिक्त अन्य कोणी नेते तेथे उपस्थित नव्हते. या भेटीनंतर ठाकरे यांचे पूर्ण समाधान झाल्याचे समजते. प्रसिद्धीमाध्यमांशी बोलताना प्रत्येक नेत्याने सावध भूमिका घेतली पाहिजे, असा सल्ला ठाकरे यांनी पुन्हा दिल्याचे समजते. राणे यांनी कार्यकारी अध्यक्ष उद्धव ठाकरे यांचीही भेट घेतली, अशी माहिती ' मातोश्री ' वरून देण्यात आली.

 
</text>
</doc>
