<doc>
<docno>1081437.cms.txt</docno>
<text>
 
क्रीडा
पाकिस्तानी क्रिकेटपटूंचे मायदेशी जल्लोषात आगमन
[ Monday, April 18, 2005  11:42:00 pm]


वृत्तसंस्था

कराची : भारताचा भारतात पराभव करणाऱ्या इंझमाम उल हकच्या पाकिस्तान क्रिकेट संघाचे मायदेशी जोरदार स्वागत करण्यात आले.

57 दिवसांच्या दौऱ्यानंतर पाकिस्तानचे खेळाडू मायदेशी परतले. कसोटी मालिका त्यांनी 1-1 अशी बरोबरीत सोडविली तर झटपट क्रिकेट मालिकेत त्यांनी 4-2 अशी सरशी साधली.

सोळा जणांच्या चमूतील युनुस खान, शाहिद आफ्रिदी, महमद समी, दनिश कनेरिया, असीम कमाल हे पाचजण कराचीला दुपारी आले तर उरलेले खेळाडू तसेच पदाधिकारी लाहोरला संध्याकाळी परतले.

आफ्रिदीच्या स्वागतासाठी कराचीच्या कायदे आझम विमानतळावर सुमारे तीनशे पाठिराखे हजर होते तर इंझमामच्या स्वागतासाठी सुमारे पाचशे जण अल्लामा इक्बाल आंतरराष्ट्रीय विमानतळावर हजर होते. या पाठिराख्यांनी फलक आणले होते व पारंपरिक प्रतिस्पधीर् भारताचा पराभव करणाऱ्या पाक संघातील खेळाडूंचे जल्लोषात स्वागत केले. त्यांनी नारेबाजी करत खेळाडूंवर गुलाबपुष्पांची वृष्टी केली.

सुरक्षा रक्षकांनी मग खेळाडूंना सुरक्षितपणे मोटार कारशी नेले. चाहत्यांनी स्वाक्षरी मिळविण्यासाठी खेळाडूंना गराडा घालण्याचा प्रयत्न केला तसेच त्यांच्या पाठीवर कौतुकाची थापही दिली.

पोलिसांनी अतिउत्साही चाहत्यांवर लाठीमारही केला असे ज्येष्ठ क्रिकेट समीक्षक अली हाशमी यांनी लाहोर येथून सांगितले. कराचीत मात्र परिस्थिती नियंत्रणात होती. आफ्रिदी, युनुस खान यांना चाहत्यांनी खांद्यावर उचलून घेतले.

इंझमामने विजयाचे सांधिक वृत्तीला दिले. फारसे अनुभवी खेळाडू संघात नसूनदेखील हा विजय संपादला तो शिस्त, व्यावसायिक वृत्तीमुळे असे त्याने सांगितले. या स्वागतामुळे विश्वचषक विजयाच्या आठवणी पुन्हा चाळवल्या गेल्या असेही त्याने मोठ्या अभिमानाने सांगितले. 1992 मध्ये पाकिस्तानने इंग्लंडला हरवून विश्वचषक पटकावला होता. देशाला आठवणीत राहिल असा विजय आम्ही मिळवून दिला असेही त्याने नमूद केले.

पाकिस्तानी खेळाडूंचे भारतात आगमन झाले होते ते अगदी वाजत गाजत परंतु सोमवारी त्यांनी मायदेशी प्रयाण केले ते मात्र अगदी शांतपणे.

आगमनासाठी हजर राहिलेल्या छायाचित्रकारांना आणि पत्रकारांना हा फरक लगेचच जाणवून गेला. भारतीय क्रिकेट नियामक मंडळाचा कोणीही प्रतिनिधी पाकिस्तानी खेळाडूंना निरोप देण्यासाठी विमानतळावर उपस्थित नव्हता.

 
</text>
</doc>
