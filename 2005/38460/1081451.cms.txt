<doc>
<docno>1081451.cms.txt</docno>
<text>
 
महामुंबई
भरपूर पाणी प्या, उन्हाळी तक्रारी टाळा!
[ Monday, April 18, 2005  11:48:24 pm]


म. टा. प्रतिनिधी

मंुबई : आग ओकणारा सूर्य, अंगातून वाहणाऱ्या घामाच्या धारा, उन्हामुळे होणारी अंगाची काहिली... उन्हाळा चांगलाच रंग दाखवू लागला आहे. उन्हाच्या कडाक्याने डोके दुखते, घाम मोठ्या प्रमाणावर गेल्यामुळे थकवा येतो, अशा खास ' उन्हाळी तक्रारी ' उद्भवू लागल्या आहेत. अशा तक्रारींवर उतारा एकच, भरपूर पाणी प्या आणि शक्यतो उन्हात जाणे टाळा! उन्हामुळे उद्भवणाऱ्या अशा स्वरूपाच्या प्रकृतीच्या तक्रारींचा सामना सध्या डॉक्टर मंडळी मोठ्या प्रमाणावर करत आहेत.

उन्हाळा रंगात येत असला तरी, त्याला तोंड देताना सर्वसामान्यांची मात्र चांगलीच दमछाक होत आहे. अधून मधून वातावरणही ढगाळ होत असल्याने आर्दता वाढते आहे. त्यामुळे घामाच्या धाराही वाढतात. उन्हाळ्यात आजाराचा सामना करावा लागू नये म्हणून कोणती खबरदारी घ्यावी, याविषयी मंुबई महापालिकेच्या आरोग्य विभागाने प्रसिद्धीपत्रकच काढले आहे. आरोग्य विभागाचे प्रमुख जयंत तेलंग यासंदर्भात म्हणाले, की उन्हाळ्यात शक्यतो बाहेरचे खाणे टाळावे. या दिवसात डायरिया, गॅस्ट्रोच्या तक्रारी उद्भवतात. घामामुळे शरीरातील पाणी कमी होती. अशावेळी शरीरातील क्षार कमी होतात. ही उणीव भरून काढण्यासाठी क्षार आणि साखरेचा समावेश असलेली दव्ये घ्यावीत.

पश्चिम उपनगरात क्लिनिक चालविणारे डॉक्टर तुषार जगताप म्हणाले की, डोके दुखते, थकवा जाणवतो, अशा तक्रारी घेऊन येणाऱ्यांच्या संख्येत वाढ होत आहे. घाम जास्त आल्याने त्वचेचे विकार होतात. पाण्याचे प्रमाण कमी झाल्याने काहीवेळेस पायाची आग होते. उन्हामुळे चिडचिडेपणा वाढतो, रात्री झोप येत नाही, झोप अपुरी होते, त्यामुळेही आरोग्याच्या तक्रारी उद्धवतात. त्यामुळे या दिवसात अधिक पाणी प्यावे. पाण्याचे प्रमाण अधिक असणाऱ्या म्हणजे कलिंगड, ताडगोळे ही फळे खावीत. म्हणजे पाण्याच्या प्रमाणाचे संतुलन राखण्यास मदत होते.

 
</text>
</doc>
