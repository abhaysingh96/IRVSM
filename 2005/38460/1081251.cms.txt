<doc>
<docno>1081251.cms.txt</docno>
<text>
 
धावते जग
अनोखे संबंध!
[ Monday, April 18, 2005  08:23:06 pm]


भारत आणि चीन या दोन देशांमध्ये अनेक बाबतींत साम्य आहे. दोन्ही देशांना प्रदीर्घ ज्ञात इतिहास आहे.

भारतात जन्मलेला बौद्ध धर्म चीनमध्ये प्रमुख धर्म मानला जातो. शेती हा दोन्ही देशांच्या अर्थव्यवस्थेचा कणा आहे. मध्यम आथिर्क स्थिती आणि आत्यंतिक दारिद्य असलेल्यांची संख्या दोन्ही देशांत मोठी आहे.

भारताने आयटीच्या क्षेत्रात चांगली प्रगती केली असून आता तो मोठी झेप घेण्याच्या तयारीत आहे. चीन त्याच मार्गाने जात असून आयटीमध्ये त्यालाही आपले वर्चस्व निर्माण करावयाचे आहे.

इंग्रजी भाषेचे उत्तम ज्ञान हे भारतीयांचे मोठे भांडवल आहे ; तर चीनने बदलत्या काळाची पाऊले ओळखून इंग्रजी भाषा आत्मसात करण्याची मोठी तयारी चालविली आहे.

इंग्रजी भाषेचे ज्ञान आणि स्वस्तात उपलब्ध होणारे मनुष्यबळ यामुळे यरप-अमेरिकेतले उद्योग-व्यवसाय भारतात येतात, तसेच ते आपल्याकडेही यावेत यासाठी चीन प्रयत्नशील आहे.

दोन्ही देशांतील साम्यांची अशी यादी मोठी आहे आणि येणाऱ्या काळात ती अधिकच वाढण्याची शक्यता आहे. इतके असूनही दोन्ही देशांमध्ये अधिकृतपणे व्यापार सुरू करण्यास ' फिकी ' सारख्या संस्थेचा विरोध आहे. परंतु तसा विरोध असल्याने दोन्ही देशांतील व्यापारी देवाण-घेवाण थांबलेली मात्र नाही.

भारतातून चीनला जाणाऱ्यांची संख्या महिन्यागणिक वाढते आहे. या वाढणाऱ्या संख्येत पर्यटकच नसतात, तर व्यापारीही असतात, असे आता दिसून येत आहे.

चीनमध्ये इलेक्ट्रॉनिक्स आणि विजेची उपकरणे, मशिनरी, खेळणी, कपडे, चामड्याच्या वस्तू मोठ्या प्रमाणात उपलब्ध आहेत. इतर देशांच्या मानाने त्या स्वस्तातही मिळतात. परिणामी त्या देशांत जाऊन या वस्तूंची घाऊक खरेदी करावयाची आणि त्याच वस्तू इथे विकून फायदा कमवायचा, असे धोरण भारतीय व्यापाऱ्यांनी ठेवले आहे.

गेल्या वर्षी 70 हजार भारतीयांना चीनचा व्हिसा मिळाला होता. यंदा फेब्रुवारीपर्यंतच ही संख्या 10 हजारांवर गेली आहे. दुसरे असे की 2003-04 या आथिर्क वर्षामध्ये दोन्ही देशांत सात कोटींची व्यापारी देवघेव झाली होतीे. नुकत्याच संपलेल्या आथिर्क वर्षात हा आकडा जवळपास दुप्पट झाला आहे. म्हणजेच फिकीला मान्य असो वा नसो किंवा दोन्ही देशांतील व्यापारावर अधिकृततेची मोहोर उठलेली असो वा नसो, उभय देशांतली उद्यमशील व्यापारी वैयक्तिक पातळीवर उत्तम उलाढाल करत आहेत. भारतातील अशा धाडसी व्यापाऱ्यांना समानधर्मा चीनमध्येही भेटावेत, हे दोन्ही देशांतील आणखी एक मोठे साम्य आहे!

 
</text>
</doc>
