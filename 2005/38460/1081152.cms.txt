<doc>
<docno>1081152.cms.txt</docno>
<text>
 
प्रगती फास्ट
ट्रॅव्हलिंग टाइम
[ Monday, April 18, 2005  05:51:15 pm]


घर ते ऑफिसदरम्यानचा प्रवास स्ट्रेस निर्माण करणारा असला, तरी तो टाळता येणार नाही, हेही तितकंच खरं आहे. या वेळेचा सकारात्मक वापर केला तर कामाकडे पाहण्याचा दृष्टिकोन तर बदलेलच, पण त्याचबरोबर दिवसभर मूडही फ्रेश राहील.

दैनंदिन प्रवासाचा त्रास काय असतो, हे मुंबईकरांपेक्षा चांगल्या पद्धतीने कोणालाही सांगता येणार नाही. वाढणारी गदीर्, शहराच्या विस्तारलेल्या जागा, घर आणि कामाचं ठिकाण यात वाढलेलं अंतर या सर्व गोष्टींमुळे प्रवास हा अनेकांसाठी स्ट्रेस निर्माण करणारा घटक झाला आहे. ट्रेन, बस किंवा स्वत:ची गाडी नोकरीवर पोहोचण्यासाठी साधारणत: रोज अर्धा ते दोन तास प्रवासात घालवावे लागतात. या वेळेचा उपयोग कशा प्रकारे केला जातो, हे सव्हेर्चं प्रमुख उद्दिष्ट होतं.

सव्हेर्त भाग घेतलेल्या 49 टक्के व्यक्तींना प्रवासाचा प्रचंड तणाव जाणवतो आणि त्यामुळे काही सकारात्मक करणं, याचा विचारही अशक्य आहे, असं वाटतं. याउलट 51 टक्के व्यक्तींनी आपण हा वेळ कसा वापरतो आणि वेळेचा सदुपयोग कसा करतो, याची सविस्तर माहिती दिली. बहुतांश व्यक्ती सकाळी ऑफिसला जाण्याची वेळेत दिवसभराचं प्लानिंग करणं पसंत करतात.

सीए असलेला समीर म्हणतो की, ट्रेनमधला एक तास आपल्या प्लानरवर असलेल्या यादीचा विचार करण्यात घालवतो. दिवसभरात आपल्याला काय करायचं आहे, कोणकोणत्या क्लायण्ट्सना फोन करायचे आहेत, किती काम संपवायचंय, याचा आढावा घेतो. इन्शुरन्स कंपनीत पीए असलेली रुतुजाही सांगते, की दिवसभराच्या कामाचं प्लानिंग करण्यासाठी ही उत्तम वेळ असते.

काही जण मात्र या वेळेत विश्रांती घेण्याला प्राधान्य देतात. ट्रेन किंवा बसमध्ये वॉकमन किंवा रेडिओ ऐकणाऱ्या अनेक व्यक्ती आपल्याला आढळतात, तसंच वाचन करणारेही. इव्हेण्ट मॅनेजमेण्ट कंपनीत असलेली सोनल म्हणते की, गाणी ऐकून दिवसाची सुरुवात केल्याने तिचा सबंध दिवस लयीत आणि सुरळीत जातो. अनेकांना बिझी लाइफस्टाइलमुळे वाचन, म्युझिक ऐकणं, वर्तमानपत्रं वाचायला वेळ देता येत नाही. त्यांच्यासाठी ही सुवर्णसंधी असते.

ट्रेन वा बसमध्ये पोथी वाचणं किंवा जपमाळा जपणाऱ्या कित्येक व्यक्ती दिसून येतात. मिसेस भाटे यांच्या मते देवाचं नामस्मरण केल्यामुळे मन एकाग्र होतं. काही व्यक्ती येता-जाता आपल्या नेहमीच्या ग्रुपबरोबर गप्पा मारण्यात वेळ घालवतात. त्यांच्या मते इथे विविध विषयावर चर्चा करते. ऑफिसच्या ग्रुपपेक्षा इथल्या व्यक्ती वेगवेगळ्या क्षेत्रातल्या असतात. त्यामुळे वेळ मजेत जातो.

हे झालं सकाळच्या प्रवासाबद्दल. संध्याकाळच्या प्रवासाविषयीसुद्धा विविध प्रतिक्रिया वाचकांकडून मिळाल्या. या प्रामुख्याने दोन प्रकारच्या होत्या. तरुण व्यक्तीं घरी परतण्याचा वेळ फोनवर बोलणं किंवा एसएमएस पाठवण्यात घालवतात. ' नोकरी लागल्यानंतर मित्रांशी भेटीगाठीचं प्रमाण कमी होतं. घरी गेल्यावर फोन करायचं म्हटलं तर अनेक वेळा जमत नाही. मग बसमधून मी सर्व मित्रांना फोन करतो. अशा प्रकारे तरी सोशल लाइफ अॅक्टिव राहतं. ' मुकुलची ही प्रक्रिया प्रातिनिधिक स्वरूपाची आहे.

परंतु पस्तीशीपुढच्या वयोगटातील स्त्रिया मात्र या सर्व गोष्टी न करता घरची कामं ट्रेनमध्येच करतात. ज्या स्त्रियांना दोन तास प्रवास केल्यावर घरी जाऊन जेवण करणं, मुलांचा अभ्यास घेणं ही सर्व कामं करायची असतात. त्यांच्यासाठी हा वेळ मौल्यवान ठरतो. शिवाय या वेळेत काही जण ऑफिसमधली कामंही करतात. उदा. लॅपटॉपवर प्रेझेण्टेशन तयार करणारे एक्झिक्युटिव, जमाखर्च करणारे बिझनेसमन इत्यादी.

प्रवासाचा वेळ काही चांगल्या गोष्टींसाठी वापरला तर तुमच्या काम करण्याच्या दृष्टिकोनात खूपच फरक पडतो. आतापर्यंत तुम्ही हा वेळ वापरला नसेल तर खालील पर्यायांचा विचार करायला हरकत नाही.

छंद जपण्यासाठी प्रवासाचा वेळ वापरता येईल. उदा. म्युझिक, वाचन, क्राफ्ट यापैकी एखादा पर्याय आवडीप्रमाणे निवडता येईल.

प्लानर किंवा डायरीमध्ये दिवसभराच्या कामाचं नियोजन करा. घरी जाण्याच्या वेळात दुसऱ्या दिवशीच्या कामाचा कच्चा आराखडा तयार करा.

काही महत्त्वाचं काम असेल तर मोबाइलवरून संपर्क साधा. महत्त्वाच्या व्यक्तींना एसएमएस करा. त्यामुळे कॉण्टॅक्ट्स वाढतात.

दिवसभरातील घडलेल्या घटनांचा विचार करण्याची ही उत्तम वेळ असते. याला ' सेल्फ अॅनालिसेस ' म्हणतात. याच्या मदतीने तुम्हाला व्यक्तिमत्त्वात आवश्यक असणाऱ्या बदलांचा विचार करण्याची संधी मिळते.

शक्य असेल तर आठवड्यासाठी ध्येय ठरवून त्याचा मागोवा घ्या.

मग आजपासून प्रवासाकडे सकारात्मकपणे पाहण्याचा प्रयत्न करा. मुंबईतील प्रवास म्हणजे आपल्या संयमाची कसोटी यात काही वाद नाही. पण या वेळेचा वापर करायचा ठरवला तर मनासारख्या कितीतरी गोष्टी करता येतील.

समिंदरा सावंत

दिशा कौन्सिलिंग सेण्टर

 
</text>
</doc>
