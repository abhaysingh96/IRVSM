<doc>
<docno>1081401.cms.txt</docno>
<text>
 
महाराष्ट्र
वीज मंडळ राबवणार लोडशेडिंगऐवजी लोडशेअरिंगची योजना
[ Monday, April 18, 2005  11:04:00 pm]


म. टा. प्रतिनिधी

पुणे : ग्रामीण भागातील अक्षय्य प्रकाश योजनेच्या धतीर्वरच शहरांमध्ये लोडशेडिंगऐवजी लोडशेअरिंगची प्रायोगिक योजना पुण्यात राबवण्यात येणार असून वीजवाटपाची संपूर्ण जबाबदारी आता पालिका आणि विविध समित्या घेणार असल्याची माहिती ऊर्जामंत्री दिलीप वळसे-पाटील यांनी दिली. मंडळाची पुण्यातील यंत्रणा सुधारण्यासाठी 200 कोटी रुपये खर्च करण्यात आले असून उपलब्ध विजेचे योग्य नियोजन करण्याची आवश्यकता असून लोकांनी याकामी सहकार्य करण्याचे आवाहनही त्यांनी केले.

पुणे परिमंडळ कार्यालयांतर्गत नव्यानेच निर्माण केलेल्या गणेशखिंड मंडल व रास्ता पेठ मंडल कार्यालयाचे उद्घाटन आणि बोपोडी आयटी पार्क साठी उभारण्यात आलेल्या 22/11 केव्ही क्षमतेच्या उपकेंदाचा लोकार्पण समारंभ कार्यक्रमात ते बोलत होते. पालकमंत्री अजित पवार, मंडळाचे अध्यक्ष जयंत कावळे आमदार लक्ष्मण जगताप, कमल ढोले-पाटील, उपमहापौर निलेश मगर आदी यावेळी उपस्थित होते.

विजेची टंचाई असल्याने पुण्यात लोड शेडिंग करण्यात येत आहे. आता उपलब्ध असणारी वीज आम्ही देऊ त्याचे नियोजन पालिकेसह विविध समित्यांनी करावे. कोणत्या वेळी, कोणाला, किती वीज द्यायची किंवा कोठे निर्बंध घालायचे हे त्यांनी ठरवावे.

' लोड शेअरिंग ' चा हा उपक्रम राज्यात पुण्यातच प्रथम राबवण्यात येत असून येत्या आठवड्याभरात त्याची अंमलबजावणी होईल. सध्या जे उपक्रम हाती घेण्यात येत आहेत त्यावरून येत्या चार वर्षांत लोड शेडींगमधून मुक्ती मिळेल किंबहुना आजच्या वेळापत्रकानुसार 20010 साली साडेसात तासांचे लोड शेडींग करण्याची परिस्थिती येणार येऊ देणार नाही, असे वळसे- पाटील यांनी सांगितले.

पुणेकरांना चांगली सेवा देण्याचा प्रयत्न वीज मंडळ करीत असून रास्ता पेठेत गॅसवरील उपकेंद उभारण्याच्या कामाला गती देण्यात येणार आहे. ' लोड शेडिंग ' मधील शिस्त पाळण्याची आवश्यकता आहे. औद्योगिक क्षेत्रातील लोकांनी ठरलेल्या साप्ताहिक सुट्टीच्या दिवशी उद्योग सुरू ठेऊ नये. सध्या तशा तक्रारी येत असून गरज पडल्यास सुट्टीदिवशी फिडर बंद ठेवावा लागेल असे सांगून ते म्हणाले की, साडेचौदा हजार मे. वॅ. विजेेचे करार खाजगी वीज उत्पादकांबरोबर करण्यात आले आहेत. वीज मंडळाची पुनर्रचना करण्यात येत असली तरी कोणत्याही परिस्थितीत खाजगीकरण करण्यात येणार नाही. नागरिकांबरोबरच मंडळाच्या अधिकाऱ्यांची जबाबदारी वाढली आहे मात्र, काही अधिकारी त्याकडे गांभीर्याने पाहात नाहीत. निष्काळजीपणा करणाऱ्या कर्मचाऱ्यांची अजिबात गय केली जाणार नाही. ग्राहकांना चांगल्या सेवा देण्यासाठी मनापासून काम करा, असेही त्यांनी नमूद केले.

पुण्याचा विस्तार वेगाने होत असून शहराला आवश्यक वीज पुरवण्याची जबाबदारी मंडळाची असल्याचे सुरुवातीलाच नमूद करून अजित पवार म्हणाले की, मुंबईप्रमाणेच पुण्यातही वीज जाणार नाही अशी व्यवस्था निर्माण करण्याची गरज आहे. वीज गळतीबरोबरच इतर लॉसेसही कमी करण्यावर मंडळाने भर दिला असून त्यांच्या सर्व उपक्रमांना योग्य ती मदत करण्याचे आश्वासन त्यांनी दिले.

पुण्यात ' स्केडा ' उपक्रम

पुण्यात ' स्केडा ' ( सुपरवायझिंग कंट्रोल अॅण्ड डेटा अॅक्विझिशन) हा उपक्रम राबवण्यात येणार असल्याचे मंडळाचे अध्यक्ष जयंत कावळे यांनी सांगितले. यामुळे सर्व उपकेंदांमधून होणारा विजेचा वापर, येणारा लोड, व्होल्टेज कमी-जास्त झाले तर काय करायचे, या गोष्टी ऑनलॉईन करता येतील. तक्रारींचीही ऑनलाईन दखल घेतली जाणार आहे. पुण्यासह इपीडीआरपी उपक्रम राबवलेल्या नाशिक, औरंगाबाद, सोलापूर, जळगाव आदी दहा शहरांत ' स्केडा ' एकाचवेळी राबवण्यात येत आहे. सीएफएल (सी फ्लोरोसंट लॅम्प) वापरल्यास सुमारे दोन तृतीयांश विजेची बचत होते. त्यामुळे ज्या ग्राहकांना ते वापरायचे असतील, त्यांना ते देऊन मासिक बिलातून त्याचे पैसे वसूल केले जाणार आहेत, असेही कावळे यांनी सांगितले.

 
</text>
</doc>
