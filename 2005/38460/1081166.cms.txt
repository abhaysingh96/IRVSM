<doc>
<docno>1081166.cms.txt</docno>
<text>
 
महामुंबई: मुंबई टाइम्स
आता मराठीतही ई-बुक्स
[ Monday, April 18, 2005  06:05:15 pm]


मुंबई टाइम्स टीम

छापील पुस्तकांच्या भरमसाट किमती आणि पुस्तकं ठेवायला घरात अपुरी पडणारी जागा या दोन प्रमुख कारणांमुळे दुरावलेला मराठी ग्रंथांचा ग्राहक आता पुन्हा एकदा नव्या टेक्नॉलॉजीच्या दुव्यामुळे ग्रंथांजवळ जाण्याची आशा निर्माण झाली आहे. मराठीतही आता ई- बुक्सची पहाट उगवली असून कम्प्युटरवर एका सीडीच्या रुपात चार- पाच पुस्तकं वाचण्याची सुविधा त्याला मिळणार आहे.

कम्प्युटर आता मराठी माणसाला नवीन राहिलेला नाही. घरोघरी कम्प्युटर असल्यामुळे आता मराठी पुस्तकं ग्राहकांपर्यंत पोहोचवण्यासाठी आगामी काळात हेच सशक्त माध्यम ठरेल, हे ओळखून संगणक प्रकाशनने कम्प्युटरविषयक विपुल लिखाण करणारे लेखक माधव शिरवळकर यांची पाच पुस्तकं मराठीत सीडीवर प्रकाशित केली आहेत. इंग्रजीत हा प्रयोग नवा नाही. पण मराठीत मात्र अशा प्रकारचा हा पहिलाच प्रयत्न असावा. इमेल आणि चॅट, संगणक जगत, सर्वांसाठी फोटोशॉप , 1001 सर्वाेत्कृष्ट वेबसाइट्स डिरेक्टरी आणि कम्प्युटर व्हायरस या पाच पुस्तकांचा त्यात समावेश आहे. ई-बुक उपक्रमांतर्गत या पुस्तकांचा समावेश असलेली सीडी 150 रुपयांना उपलब्ध आहे. हीच पाच पुस्तकं बाजारात छापील स्वरूपात विकत घ्यायचं ठरवलं, तर त्याचा खर्च 700 ते 800 रुपयांपर्यंत गेला असता. आता ई-बुक्सच्या रुपात ती मिळणार असल्याने कुणाला भेटीदाखल देणंही लोकांना परवडू शकेल.

ही पुस्तकं कोणत्याही कम्प्युटरवर सहज वाचता येतील आणि त्यासाठी मराठी फॉण्ट असण्याची गरज नाही. तसंच ज्यांना कम्प्युटरचं जुजबी ज्ञान आहे, त्यांनाही सुलभपणे ही पुस्तकं वाचता येतील, असं संगणक प्रकाशनचे प्रसाद पाठक यांनी सांगितलं.

येत्या 15 मेपर्यंत सवलतीच्या दरात केवळ 99 रुपयांत ही सीडी उपलब्ध होईल, अशी माहिती त्यांनी दिली. सविस्तर माहितीसाठी 25688682 या टेलिफोन नंबरवर अथवा संगणक प्रकाशन 5-6 शांती निवास, संत रामदास रोड, मुलुंड ( पू.), मंुबई- 81 इथे संपर्क साधावा. रसिकांसाठी ' ई-बुक्स ' चं मोफत प्रात्यक्षिक सकाळी दहा ते सांय. सात या वेळेत दाखवण्यात येईल.

 
</text>
</doc>
