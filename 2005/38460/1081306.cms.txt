<doc>
<docno>1081306.cms.txt</docno>
<text>
 
क्रीडा
ऐंशीच्या घरातील उम्रीगरांचा विशीचा उत्साह!
[ Monday, April 18, 2005  09:26:00 pm]


चंदशेखर संत

पॉली उम्रीगर हा खराखुरा क्रिकेटवेडा. एक दजेर्दार अष्टपैलू, भारतीय कर्णधार, भारतीय क्रिकेट निवड समितीचे अध्यक्ष, संघ व्यवस्थापक, मुंबई क्रिकेट असोसिएशनचे संयुक्त चिटणीस, भारतीय क्रिकेट नियामक मंडळाचे कार्यकारी चिटणीस अशा विविध भूमिका समर्थपणे पार पाडणारे पॉली खेळपट्ट्या बनवण्यातही अतिशय निष्णात. वानखेडे स्टेडियमची खेळपट्टी बनवण्याला आता तीस-बत्तीस वषेर् होऊन गेली आहेत. आता पॉली उम्रीगरांच्या मार्गदर्शनाखाली एमएमआरडीए वांदे कुर्ला संकुलात हिरवेगार मैदान आणि अतिशय सुंदर खेळपट्ट्या तयार झाल्या आहेत.

हे मैदान आणि खेळपट्ट्या दाखवताना पॉलींचा उत्साह नुसता उतू जात असतो. मी जेव्हा येथे प्रथम आलो तेव्हा या परिसरात दगड आणि धोंडेच दिसत होते पण आता बघा कसा हिरवागार परिसर तयार झाला आहे हे सांगताना पॉलींच्या चेहऱ्यावरचे समाधानाचे भाव बघण्यासारखे असतात. आपण येथे आलो तेव्हा सर्वात पहिले काम केले ते साप मारायचे असे सांगताना पॉली म्हणतात : ' येथे सापांचा नुसता सुळसुळाट. पावला पावलावर साप असायचे. पण दीपक मुरकरने साप मारण्यासाठी खास काठी तयार केली आणि आम्ही मग खेळपट्ट्या व मैदान बनवायच्या मागे लागलो. येथे दिवेही नव्हते. रात्री उशीर झाला तर बरेचदा दीपकच्या मोटरच्या दिव्यांच्या प्रकाशात आम्ही काम करत असू. या साऱ्यातील मजा काही औरच होती. माझ्या साथीला एम. एस. रावही असायचे. ' खेळपट्ट्या, मैदान चांगले तयार करताना पैशाचा अपव्यय होणार नाही याची काळजीही पॉलींनी घेतली आहेच. गवतासाठीचा खर्च आणि कर्मचाऱ्यांवरील खर्च कमीत कमी कसा होईल याकडे त्यांनी विशेष लक्ष पुरवले. त्या परिसरातील कामगारांकडूनच त्यांनी मैदानाचे काम करवून घेतले. मुंबई क्रिकेट असोसिएशनचे किमान सहा लाख रुपये तरी त्यांनी वाचवले आहेत.

हे मैदान खूपच मोठे आहे. जवळपास 83 यार्डांची सीमारेषा आहे. त्यानंतर छोटेसे पॅव्हेलियन आहे. हे मैदान बघायला आलेले कसोटी पंच माधवराव गोठोसकर यांनी पॉली उम्रीगर यांच्या नजरेस एक बाब आणून दिली आणि ती म्हणजे ' पॅव्हेलियनची जागा थोडी पुढे घ्या. कारण एक फलंदाज बाद झाल्यानंतर येणाऱ्या नवीन फलंदाजाने तीन मिनिटात स्ट्राईक घेतला नाही तर 31.1 नियमानुसार तो फलंदाज ' टाईम आऊट ' म्हणून घोषित केला जाऊ शकतो. माधवरावांची ही सूचना लगेचच पॉलींनी मान्य केली आणि पॅव्हेलियनची जागा थोडी पुढेही आणली आहे. पॉली उम्रीगर म्हणतात : क्रिकेटला पोषक अशा सर्व सूचनांकडी मी आस्थेने लक्ष पुरवले आहे. शिवाय मुंबई क्रिकेट असोसिएशनला यातून उत्पन्नाचीही सोय व्हावी या दृष्टीनेही मी प्रयत्न केले आहेत. आधी सरावासाठी सात खेळपट्ट्या बनवणार होतो पण वांदे कुर्ला संकुलातील कॉपोर्रेट ऑफिसची वाढती मागणी लक्षात घेऊन मी नऊ खेळपट्ट्या तयार केल्या आहेत.

या मैदानात सरावही सुरू झाला असून हरयाणा आणि महाराष्ट्राच्या ( 17 वर्षांखालील), बडोद्याच्या ( 17 आणि 19 वर्षांखालील), मुंबईच्या ( 22 वर्षांखालील) संघांनी तर सराव केलाच. परंतु मुंबई रणजी करंडक क्रिकेट खेळाडूंनीही येथे सराव केला. आणि प्रशिक्षक चंदू पंडित व कर्णधार साईराज बहुतुले यांनी या खेळपट्ट्यांबाबत मोठे समाधानही व्यक्त केले आहे. येथे तीन टेनिस कोर्टही तयार करण्यात येत असून कॉपोर्रेटची वाढती मागणी लक्षात घेऊन दोन टेनिस कोर्टसाठी विद्युत प्रकाश झोताची खास व्यवस्था करण्यात यावी अशी सूचनाही पॉलींनी मुंबई क्रिकेट असोसिएशनचे अध्यक्ष शरद पवार यांना केली आहे. पॉली उम्रीगर म्हणतात : वानखेडे स्टेडियमची खेळपट्टी तयार करताना दस्तुरखुद्द शेषराव वानखेडे यांची आणि आता या संकुलातील खेळपट्ट्या व मैदान तयार करताना शरद पवारांचे मला छानच सहकार्य लाभले आहे. आता या मैदानात लवकरच सलामीचा क्रिकेट सामना होऊ शकेल. अर्थात या मैदानात एक मोठा इलेक्ट्रिकचा खांब आहे तो हटवला की मैदान अगदी भव्यदिव्य वाटू लागेल. मैदानाभोवती गुलमोहराची रोपे लावण्यात आली आहेत. सद्गदित होऊन पॉली म्हणतात : ही झाडे लवकर मोठी झाल्याचे मला याचि देही याचि डोळा बघायचे आहे. नाहीतर मला ' वरून ' ही झाडे बघावी लागतील!

 
</text>
</doc>
