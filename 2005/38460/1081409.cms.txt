<doc>
<docno>1081409.cms.txt</docno>
<text>
 
महामुंबई
वाजपेयींच्या हस्ते उलगडणार शिवसेनाप्रमुखांचा जीवनपट
[ Monday, April 18, 2005  11:11:03 pm]


म. टा. प्रतिनिधी

मुंबई : शिवसेनाप्रमुख बाळासाहेब ठाकरे यांच्या जीवनपटाचा छायाचित्रांच्या माध्यमातून वेध घेणाऱ्या पुस्तकाचे प्रकाशन 11 मे रोजी माजी पंतप्रधान अटलबिहारी वाजपेयी यांच्या हस्ते गेट वे ऑफ इंडियाच्या परिसरात होणार असून शिवसेना प्रमुखांचे जुने मित्र जॉर्ज फर्नांडिस, देशाचे कृषिमंत्री शरद पवार यांची उपस्थितीमुळे या कार्यक्रमाबद्दल कमालीचे औत्सुक्य निर्माण झाले आहे. लता मंगेशकर आणि अमिताभ बच्चन यांचीही विशेष उपस्थिती या सोहळ्यास राहणार असल्याची माहिती राज ठाकरे यांनी सोमवारी दिली.

शिवसेनेची स्थापना शिवाजी पार्कवर झाली असली तरी गेट वे ऑफ इंडियावरील संघटनेच्या पहिल्या मोर्च्याला शिवसेनाप्रमुखांनी मार्गदर्शन केले होते. त्यामुळे प्रकाशन समारंभासाठी हेच ठिकाण निवडल्याचे ठाकरे यांनी सांगितले. पुस्तकाला ' फोटोबायोग्राफी ' नाव देण्याचे कारण सांगताना ते म्हणाले की, आपण ऑटोबायोग्राफी लिहिणार नाही, असे बाळासाहेबांनी आधीच जाहीर केले आहे. त्यामुळेच दुमिर्ळ फोटोच्या माध्यमातून त्यांचा जीवनपट आणि खरा इतिहास नव्या पिढीपुढे आणण्याचा आपण प्रयत्न केला आहे. शिवसेनाप्रमुख आपले काका असले तरी अगदी त्रयस्थपणे ' फोटोबायोग्राफी ' ची मांडणी करण्यात आल्याचे त्यांनी सांगितले. या कार्यक्र माला शरद पवार व जॉर्ज फर्नांडिस बाळासाहेबांचे जुने मित्र असल्यानेच त्यांना बोलविण्यात आले आहे. त्यातही शिवसेनाप्रमुखांना ' बाळ ' अशी एकेरी हाक मारणारे जे काही तीनचार मित्र आहेत, त्यात जॉर्ज यांचा समावेश असल्याने पुस्तकाची प्रस्तावना देखील त्यांचीच आहे.

आठ-नऊ वर्षांचे बाळासाहेब ते नुकत्याच झालेल्या लोकसभा निवडणुकीपर्यंतच्या दुमिर्ळ फोटोंचा समावेश असलेल्या या पुस्तकात संदर्भटीपेशिवाय शिवसेनाप्रमुख आणि मीनाताईंच्या लग्नाची पत्रिका आणि बाळासाहेब तुरुंगात असताना त्यांनी प्रबोधनकार ठाकरे आणि माँसाहेबांना पाठविलेल्या पत्रांचा आणि त्यांनी काढलेल्या जुन्या व्यंगचित्रांचाही यात समावेश करण्यात आल्याची माहिती त्यांनी दिली. मराठी व इंग्रजी आवृत्तीत निघणाऱ्या या पुस्तकाचे लिखाण अंबरिश मिश्रा यांनी केले असून टाइम्स ऑफ इंडिया या वृत्तसमूहाने जुने दुमिर्ळ फोटो उपलब्ध करून विशेष साह्य केल्याचे ठाकरे यांनी आवर्जून सांगितले. 424 पानांच्या पुस्तकाची इंग्रजी आवृत्ती ' यूबीसी ' आणि मराठी आवृत्ती ' चिनार ' या संस्थेने काढली असून त्याची किंमत अनुक्रमे 1800 व 1350 इतकी ठेवण्यात आली आहे. प्रकाशनाच्या दिवशी मराठी आवृत्ती केवळ 900 रुपये या सवलतीच्या दरात उपलब्ध होणार असल्याचेही त्यांनी सांगितले.

 
</text>
</doc>
