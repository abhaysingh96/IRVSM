<doc>
<docno>1040121.cms.txt</docno>
<text>
 
महामुंबई
आता मोहिम 'सौंदर्यशास्त्रा'च्या मराठीकरणाची!
[ Thursday, March 03, 2005  11:59:40 pm]


म. टा. प्रतिनिधी

मुंबई : मराठी ' एमए ' भाग एक आणि दोनसाठी पर्यायी विषय असलेल्या ' सौंदर्यशास्त्रा ' चे ' मराठीकरण ' करण्याची मागणी मुंबई विद्यापीठात जोर पकडू लागली आहे.

गेली कित्येक वर्षे हा विषय विद्यापीठात शिकविण्यात येतो. मराठी विभागाचे सध्याचे प्रमुख डॉ. अरूण कांबळे 1974-76 च्या काळात मुंबई विद्यापीठात पदव्युत्तर शिक्षण घेत असल्यापासून हा विषय विद्यापीठात शिकविण्यात येत आहे. मात्र, तेव्हाही या विषयाची प्रश्नपत्रिका इंग्रजीतूनच काढली जात असे. आजही या परिस्थितीत फरक पडला नसून विद्यार्थ्यांना इंग्रजी प्रश्नपत्रिकेवरून मराठीतून उत्तरे लिहावी लागतात.

मराठीचे ख्यातनाम प्राध्यापक रा. भा. पाटणकर हा विषय विद्यापीठात शिकवित असत. त्यांचे या विषयावरील ' सौंदर्यमीमांसा ' हे मराठी पुस्तक या विषयासाठी सर्वाधिक खपाचे आणि उत्कृष्ट दर्जाचे म्हणून ओळखले जाते. या पुस्तकाला साहित्य अकादमीचा पुरस्कारही लाभला होता. म्हणजेच विषयाचे दजेर्दार संदर्भग्रंथ, उत्तर लिहिणारे विद्याथीर्, भाषेचे माध्यम हे सर्व मराठी असूनही प्रश्नपत्रिका मात्र इंग्रजीतून असा कारभार सुरू आहे.

' सौंदर्यशास्त्रा ' च्या प्रश्नपत्रिकेचे मराठीतून भाषांतर करणे शक्य असल्याचे मराठी विभागाचे प्रमुख डॉ. कांबळे यांनी ' मटा ' ला सांगितले. मग, मराठीचे घोडे कोठे अडले, असा प्रश्न विद्यार्थ्यांना पडला आहे. एमए भाग 1 आणि 2 ला मिळून जवळपास 60 हून अधिक विद्याथीर् हा निवडतात. मात्र, हा विषय इतरही विषयाच्या विद्यार्थ्यांना असल्याचा मुद्दा उपस्थित करून विद्यापीठ प्रशासनाने या मागणीकडे दुर्लक्ष करण्याचेच धोरण अवलंबिले आहे.

समतावादी छात्रभारतीने ' सौंदर्यशास्त्रा ' च्या मराठीकरणाची मोहिम हाती घेतली असून या विषयाबरोबरच समाजशास्त्र, राज्यशास्त्र, इतिहास आदी विषयांच्या प्रश्नपत्रिकाही मराठीतून उपलब्ध करून देण्याची मागणी केली आहे.

 
</text>
</doc>
