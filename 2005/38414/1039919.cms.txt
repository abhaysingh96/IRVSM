<doc>
<docno>1039919.cms.txt</docno>
<text>
 
अर्थव्यवहार
बहुतेक जुने गुंतवणूक पर्याय अजूनही सुरक्षित पर्याय
[ Thursday, March 03, 2005  08:06:11 pm]


म. टा. गुंतवणूक प्रतिनिधी

मुंबई : अर्थमंत्री पी. चिदंबरम यांनी 28 फेब्रुवारीला सादर केलेल्या बजेटमधून अनेक गोष्टींचा हळूहळू उलगडा होऊ लागला आहे. सर्वसामान्यांच्या दृष्टीने जिव्हाळ्याचा विषय म्हणजे प्राप्तिकर किंवा इन्कम टॅक्स. प्राप्तिकरपात्र उत्पन्नाची मर्यादा वाढवल्यामुळे नियमित कर भरणारे नोकरदार आनंदित झालेले असले, तरी प्रमाणित वजावट आणि रिबेटशी संबंधित कलमांचा तिलांजली मिळाल्यामुळे विचारपूर्वक गुंतवणूक करावी लागणार आहे.

कलम 88 सरसकट रद्द झाल्यामुळे एलआयसी, सार्वजनिक भविष्यनिर्वाह निधी (पीपीएफ), एनएससी आदिंमधील गुंतवणुकीला काही अर्थच राहणार नाही का, अशी भीती निर्माण झाली होती. प्रत्यक्षात तसे काहीही झालेले नाही. मात्र, घसघशीत परतावा देणारी पोस्टाची मासिक प्राप्ती योजना आणि गव्हर्नमेंट ऑफ इंडिया बॉण्ड्समधील गुंतवणुकीवर कोणतीही करसवलत मिळणार नाही. कारण कलम 80 एल रद्द झाल्यामुळे 12 हजारांपर्यंत व्याजाची रक्कम आणि सरकारी रोख्यांवरचे अतिरिक्त 3 हजार रुपये व्याज यांना मिळणारी करसवलत इतिहासजमा झाली आहे. पण अधिक परतावा देणाऱ्या आणि करसवलत मिळू शकणाऱ्या इतर अनेक योजनांचा पर्याय उपलब्ध आहे.

सुरक्षित गुंतवणूक आणि परतावा अशा दोन्हींचा विचार केल्यास एनएससी आणि पीपीएफ या आठ टक्के रिटर्न्सच्या दोन योजना सर्वाधिक आकर्षक आहेत. याशिवाय पेन्शन फंडातील एक लाखांपर्यंतच्या गुंतवणुकीवरही इन्कम टॅक्समधून सूट मिळेल.

खालील प्रकारच्या गुंतवणुकीला अजूनही इन्कम टॅक्समधून सूट मिळेल :

जीवन विमा पॉलिसीचा हप्ता ( प्रिमिअम)

अनिवार्य ( स्टॅच्युटरी) आणि सरकारमान्य प्रॉव्हिडंट फंडातील गुंतवणूक

पीपीएफमधील गुंतवणूक

मान्यताप्राप्त सुपरअॅन्युएशन फंडातील गुंतवणूक

युलिप यूटीआय योजनेतील गुंतवणूक

एलआयसी म्युच्युअल फंडाच्या युलिप योजनेतील गुंतवणूक

एलआयसीच्या अधिस्वीकृत अॅन्युइटी प्लॅनमधील गुंतवणूक

म्युच्युअल फंडांच्या विशिष्ट योजनांतील गुंतवणूक

राष्ट्रीय बचत प्रमाणपत्रांतील (एनएससी) गुंतवणूक

गृहकर्जाची परतफेड (मुदलाची रक्कम)

 
</text>
</doc>
