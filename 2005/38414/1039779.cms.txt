<doc>
<docno>1039779.cms.txt</docno>
<text>
 
महाराष्ट्र
ठाण्यात 'हॉकर्स झोन'
[ Thursday, March 03, 2005  06:09:23 pm]


मुंबई टाइम्स टीम

ठाणे : फेरीवाल्यांचा प्रश्न विचारपूर्वक सोडवण्याचा निश्चय केलेल्या महापालिका प्रशासनाने ' आय टू आर ' मधून मिळालेल्या जागांपैकी निवडक जागांवर ' हॉकर्स झोन ' तयार करण्याचा निर्णय घेतला असून त्यानुसार तुर्तास वर्तकनगर इथे एशियाटीस गॅस कंपनीजवळ आणि वसंतविहार इथे आशर रेसिडन्सीजवळ असे दोन ' हॉकर्स झोन ' प्रस्तावित करण्यात आले आहेत.

नव्याने बांधकाम होत असलेल्या भागांमध्ये महापालिकेला ' अॅमेनिटीज ' साठी उपलब्ध झालेल्या जागांवर पालिकेच्या विविध प्रकल्पांसाठी जागा उपलब्ध केल्या जात आहेत. त्यापैकी निवडक जागा या अशाप्रकारे हॉकर्स झोनसाठी देण्याचा निर्णय महापालिकेने घेतल्याची माहिती आयुक्त संजय सेठी यांनी दिली. महापालिका या झोनचे व्यवस्थापन करणार असून चांगली शेड, ड्रेनेज, पाणी आणि स्वच्छतागृहांची व्यवस्था तिथे केली जाणार आहे. फेरीवाल्यांनी आपल्या गाड्या त्याच जागेत रांगेत लावणे या योजनेत अभिप्रेत आहे. एकदा हे हॉकर्स झोन कार्यान्वित झाले की मग त्या झोनच्या परिसरात कोणत्याही फेरीवाल्यास उभं राहू दिलं जाणार नाही.

प्रभागवार कचरा विल्हेवाट

ठाण्याच्या विकास आराखड्यात डम्पिंग ग्राउण्ड किंवा घनकचरा विल्हेवाटीसाठी जागा करण्याच्या तरतुदी फारशा नसल्यामुळे सध्या शहराला डम्पिंग ग्राउण्डचा प्रश्न भेडसावत आहे. पर्यायी व सर्वसमावेश व्यवस्था होईपर्यंत प्रभागातील कचऱ्याची त्याच प्रभागात विल्हेवाट लावण्याचा पर्याय ठाणेकरांना स्वीकारावा लागेल. ' नॉट इन माय बॅकयार्ड ' असं या प्रश्नाचं स्वरूप असून तो जगभरात सतावतो आहे, अशी माहितीही आयुक्तांनी दिली.

घोडबंदर रोडवरील प्लॉट ताब्यात घेण्याचं काम सुरू झालं आहे. तिथे भूसंपादनाची कारवाई करण्याबाबतचा ठराव महासभेपुढे आहे. लोकांशी अजूनही चर्चा करणं शक्य असल्याचे तिथल्या लोकप्रतिनिधींचं मत असल्यामुळे हे काम काहीसं थांबलं. त्यांनी सुचवलेली पर्यायी जागा ही सीआरझेडमध्ये येत असल्याने तिथे पुनर्वसन होणं शक्य नाही. त्यामुळे हा पर्याय निकालात निघाला आहे. त्याचबरोबर मुंब्रा इथे डम्पिंग ग्राउण्डचा भाग हा सीआरझेडच्या हद्दीत गेल्याची तक्रार आहे. त्यामुळे तिथे कचरा टाकता येत नाही. खारेगाव इथे सध्या कचरा टाकण्याचं काम होतं, ती जागाही आता भरत आली आहे. त्यामुळे ज्या खाजगी जमीनमालकांना त्यांच्या जमिनीत भराव घालायचा आहे, अशा जागाधारकांनी त्यांच्या जागा भाडेतत्त्वावर पालिकेला द्यावात, अशी जाहीरात महापालिकेने केली आहे. परंतु सगळे उपाय अल्पमुदतीचे असून डायघरचा

प्रकल्प व घोडबंदरची जागा हे त्यातल्या त्यात दीर्घमुदतीचे उपाय ठरतील.

डायघरचा प्रकल्प पूर्ण झाला असला तरी तिथे स्थानिक लोकांचा तीव्र विरोध आहे. तसंच कायदा व सुव्यवस्थेचा प्रश्न निर्माण होईल म्हणून पोलिसही त्याला परवानगी देत नाहीत. परंतु या प्रकरणी पालकमंत्री व आमदार गणेश नाईक यांनी मार्ग काढावा, अशी विनंती आयुक्त सेठी व महापौर राजन विचारे यांनी केली आहे.

आरोग्य अधिकारी कधी ?

महापालिकेत गेली चार वर्षं आरोग्य अधिकाऱ्याचं पद रिक्त आहे. हे पद भरण्यासाठी महिनाभरापूवीर् जाहिरात देण्यात आली होती. परंतु त्यासाठी आलेले अर्ज हे पात्रतेच्या निकषांवर उतरणाारे नसल्यामुळे अपात्र ठरले आहेत.

केवळ एकच अर्ज पात्र ठरला आहे. त्यामुळे ज्यांना जुजबी कारणांसाठी अपात्र ठरवण्यात आलं आहे, अशांना पुन्हा कागदपत्रं देण्याची संधी दिली आहे. त्यामुळे ही प्रक्रिया आणखी किमान दहा दिवस चालेल, अशी माहिती सेठी यांनी दिली. ठाणे महापालिकेने एका उपायुक्तांची मागणी राज्य सरकारकडे केली असून काही दिवसांतच तो अधिकारी पालिकेत येईल, असेही ते म्हणाले.

 
</text>
</doc>
