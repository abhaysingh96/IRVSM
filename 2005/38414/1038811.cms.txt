<doc>
<docno>1038811.cms.txt</docno>
<text>
 
देश-विदेश
गोव्यात विश्वासदर्शक ठराव उद्या
[ Thursday, March 03, 2005  12:55:01 am]


म. टा. प्रतिनिधी

उपमुख्यमंत्र्यांचा राजीनामा

पणजी : गोव्यातील प्रतापसिंह राणे सरकार अखेर शुक्रवारी, चार मार्च रोजी विश्वासदर्शक ठराव मांडणार आहे. संस्थगित करण्यात आलेल्या विधानसभेचे अधिवेशन गुरुवारी पुन्हा बोलवावे (प्रोरोग), अशी शिफारस राणे सरकारने राज्यपाल एस. सी. जमीर यांच्याकडे केली आहे. उपमुख्यमंत्रीपदाचा राजीनामा बुधवारीच देऊन स्वत:च्या अपात्रतेला कोर्टात आव्हान देणारे अपक्ष आमदार फिलिप नेरी रॉड्रिग्ज हे त्या दिवशी मतदानाला पात्र ठरणार का, यावर राणे सरकारचे भवितव्य अवलंबून राहील.

उपमुख्यमंत्रीपदावरून रॉड्रिग्ज यांना दूर करण्याचा सल्लावजा आदेश राज्यपालांनीच मुख्यमंत्र्यांना दिला. रॉड्रिग्ज यांनी रात्री राजीनामा सादर केला असून तो राज्यपालांकडे गेलाही! मात्र, सदस्य म्हणून अपात्र ठरवण्यास रॉड्रिग्ज यांनी कोर्टात आव्हान दिल्याने त्याचा निकाल येईपर्यंत नवे अध्यक्ष त्यांना विधानसभेत मतदानास पात्र ठरवू शकतात. दरम्यान काँग्रेसने युनायटेड गोवन डेमॉक्रॅटिक पक्षाचे एकमेव आमदार मथानी सालढाणा यांच्याविरुद्ध अपात्रता याचिका दाखल करून पुढील चाल खेळली आहे. काँग्रेस आमदार जीतेंद देशप्रभू यांनी विधानसभेचे हंगामी अध्यक्ष फ्रान्सिस्को सादिर्ना यांच्याकडे ही याचिका सादर केली. राज्यपालांनी दोन फेब्रुवारीला परीर्कर सरकार बरखास्त करून राणे यांना बहुमत सिद्ध करण्यासाठी 30 दिवसांची मुदत दिली होती. ही मुदत शुक्रवारीच संपत आहे. तसेच परीर्कर यांनी आपल्या सरकारबरखास्तीच्या विरोधात सुप्रीम कोर्टात सादर केलेल्या याचिकेची पुढील सुनावणीही शुक्रवारीच होणार आहे.

 
</text>
</doc>
