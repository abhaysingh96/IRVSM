<doc>
<docno>1039823.cms.txt</docno>
<text>
 
महाराष्ट्र
कापूस खरेदीत व्यापाऱ्यांचे उखळ पांढरे
[ Thursday, March 03, 2005  06:37:27 pm]


अमरावती : एकाधिकार योजनेत आतापर्यंत नेहमीच्या दीडपट म्हणजे 2 लाख 20 हजार क्विंटल कापूस खरेदी झाली आहे. यावरून काही व्यापाऱ्यांनी राज्याबाहेरचा कापूस आणून विकल्याचे स्पष्ट झाले आहे, असे उपमुख्यमंत्री आर. आर. पाटील यांनी येथे एका पत्रकार परिषदेत मान्य केले. व्यापाऱ्यांची चौकशी आणि दोषींवर कडक कारवाई होईल, असे आश्वासनही त्यांनी दिले.

दीड ते दोन हजार कोटींचा तोटा सहन करूनही शेतकऱ्यांच्या भल्यासाठी ही योजना सुरूच राहील. तसेच लवकरच कर्ज काढून शेतकऱ्यांना कापसाचे चुकारे देण्यात येतील अशी ग्वाहीही त्यांनी दिली. शिवाय ज्या सावकारांच्या ससेमिऱ्यामुळे शेतकऱ्यांनी आत्महत्या केली असेल, त्यांच्यावर कारवाई करण्यात येईल, असेही त्यांनी सांगितले.

निवडणुकीपूर्वी घोषित केलेले पॅकेज 70 टक्के पूर्ण झाले आहे. विदर्भ मराठवाड्यासह राज्यात 19 हजार गावे दुष्काळग्रस्त आहेत. त्याला निधी कमी पडू देणार नाही, असेही ते म्हणाले.

 
</text>
</doc>
