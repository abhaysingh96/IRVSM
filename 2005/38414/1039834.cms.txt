<doc>
<docno>1039834.cms.txt</docno>
<text>
 
महाराष्ट्र
खासदारांच्या गावात धनगरवाडा उद्ध्वस्त
[ Thursday, March 03, 2005  06:43:17 pm]


म. टा. वृत्तसेवा

कोल्हापूर : मेंढरे चारण्यावरून झालेल्या वादात हातकणंगले तालुक्यातील रुकडी गावात काही गावकऱ्यांनी धनगरवाड्यातली जवळजवळ पंच्याहत्तर घरे उद्ध्वस्त केली. त्यानंतर गावातील धनगर समाज आणि इतर गावकऱ्यांमध्ये निर्माण झालेल्या वितुष्टामुळे वातावरण चिघळले आहे. गावच्या रहिवासी असणाऱ्या खासदार निवेदिता माने यांनी केलेला मध्यस्थीचा प्रयत्नही फसला आहे.

काही गावकऱ्यांनी धनगरवाड्यावर दगडफेक करून प्रचंड तोडफोड केली. पोलिसांच्या देखत हा धुडगूस घातला गेला. हल्लेखोरांची यादी दिली तरी कारवाई झाली नाही, असा दावा धनगरांनी केला आहे. खासदार मानेंचा मुलगा धैर्यशील माने याने या प्रकरणी गावकऱ्यांना चिथावणी दिल्याचा आरोपही त्यांनी केला आहे. भाजपचे आमदार आणि धनगर समाजाचे नेते प्रकाशबापू शेंडगे यांनी या प्रकारानंतर रुकडीला भेट दिली.

' दुधाला दरवाढ हवी '

दुधाला योग्य दरवाढ मिळाली नाही, तर येत्या तीन आठवड्यांत उग्र आंदोलन करू, अश इशारा स्वाभिमानी शेतकरी संघटनेने दिला आहे. दुधाबरोबरच उसाला रास्त भावाची मागणी, शेतकऱ्यांना किमान विजेची मागणी मांडण्यासाठी जिल्हाधिकारी कार्यालयावर मोर्चा करण्यात आला होता. संघटनेचे अध्यक्ष आमदार शेट्टी व भगवान काटे यांनी मोर्चाचे नेतृत्व केले.

जिल्हाधिकारी पवार यांची भेट घेऊन संघटनेने त्यांना निवेद सादर केले. शिरोळ, हातकणंगले, करवीर, राधानगरी येथील शेतकरी या मोर्चात मोठ्या संख्येने होते. मोर्चात एक म्हैसही सहभागी झाली होती व तिच्या पाठीवर ' दुधाला योग्य दरवाढ मिळालीच पाहिजे ', असे मोठ्या अक्षरांत लिहिले होते.

 
</text>
</doc>
