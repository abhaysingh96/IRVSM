<doc>
<docno>1040100.cms.txt</docno>
<text>
 
महाराष्ट्र
स्वसंरक्षणासाठी गुन्हेगारांवर गोळ्या झाडण्याचा आदेश
[ Thursday, March 03, 2005  11:30:41 pm]


म. टा. प्रतिनिधी

पुणे : गुन्हेगारांकडून पोलिसांवर हल्ले होऊ लागल्याने स्वसंरक्षणसाठी गुन्हेगारांवर गोळ्या झाडण्याचा आदेश पोलिस आयुक्त डी. एन. जाधव यांनी गुरुवारी दिला.

चोरी करून पळून जाणाऱ्या गुन्हेगारांचा पाठलाग करताना त्यांनी केलेल्या दगडफेकीत पोलिस कर्मचारी जखमी झाल्याच्या दोन घटना कोथरूड भागात घडल्या आहेत. त्यानंतर पोलिस आयुक्तांनी हा आदेश दिला आहे. खबरदारी म्हणून बंदोबस्त पॉईंटवर नेमलेल्या दोन कर्मचाऱ्यांपैकी एकाकडे बंदूक असेल, असे आयुक्त जाधव यांनी सांगितले. शहरात मंगळसूत्र चोरीचे गुन्हे घडत असून लोकांकडून उशिरा तक्रार दिली जाते. हा विलंब टाळण्यासाठी गुन्हा घडताच घटना पाहाणाऱ्यांनी 26050191 या दूरध्वनी क्रमांकावर माहिती कळवण्याचे आवाहन जाधव यांनी केले आहे. दूरध्वनी करणाऱ्या व्यक्तीचे नाव गुप्त ठेवण्यात येईल, असे आश्वासन जाधव यांनी दिले.

बंदोबस्तासाठी बाहेरगावाहून येणाऱ्या पोलिस अधिकारी आणि कर्मचाऱ्यांसाठी शिवाजीनगर पोलिस मुख्यालयात क्लब बांधण्यात येणार असल्याचे जाधव यांनी जाहीर केले. महिला पोलिस अधिकाऱ्यांंसाठी स्वतंत्र इमारत बांधली जाणार आहे. तसेच, राज्य राखीव पोलिस दल आणि होमगार्डसाठी दोन बराकी बांधण्यात येतील. त्याचे भूमिपूजन आठवड्यात होणार आहे. त्यासाठी 60 ते 70 लाख रुपये खर्च होणार असल्याचे जाधव यांनी स्पष्ट केले.

 
</text>
</doc>
