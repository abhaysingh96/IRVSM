<doc>
<docno>1038760.cms.txt</docno>
<text>
 
महामुंबई
पाकिटमारांसाठी स्वर्ग ठरताहेत मानखुर्दच्या झोपड्या
[ Thursday, March 03, 2005  12:19:44 am]


संजय व्हनमाने

मुंबई : सीएसटीवरून सुटणाऱ्या हार्बरच्या गाड्यांचे शेवटचे स्टेशन आता मानखुर्दऐवजी बेलापूर, पनवेल असे झाल्याने मानखुर्द स्टेशनामधील प्रवाशांना गाड्यांतून धड उतरता येत नाही की गाड्यांमध्ये चढता येत नाही. स्टेशनवरील बकालपणा आणि स्टेशनाबाहेरील झोपड्या तसेच आडव्या येणाऱ्या रिक्षा या प्रवाशांना तापदायकच ठरत आहेत.

हार्बर लाइनवर सीएसटी ते मानखुर्द अशा गाड्यांची संख्या घटली असून पनवेलपर्यंत जाणाऱ्या गाड्या वाढविण्यात आल्या आहेत. ट्रॉम्बे, चिता कॅम्प, बीएआरसी तसेच लगतच्या परिसरातून सीएसटीकडे येणाऱ्या प्रवाशांची संख्या काही लाखांत आहे. याआधी सीएसटी ते मानखुर्द अशा गाड्या असल्याने या स्टेशनमध्ये उतरताना वा चढताना प्रवाशांना फारशा अडचणी यायच्या नाहीत. मात्र, आता येथील प्रवाशांना बसायलाही जागा मिळत नाही आणि उतरणाऱ्यांनाही हातघाईच्या प्रसंगांना रोजच सामोरे जावे लागते. स्टेशन अत्यंत बकाल असून कचऱ्याच्या ढिगाऱ्यामधून येणारी दुर्गंधी स्टेशनावर पाय स्थिरावू देत नाही. हे कमी की काय म्हणून पादचारी पुलावर तसेच स्टेशनाच्या आजुबाजूला विसावलेली गर्दुल्ल्यांची टोळकी स्टेशनाची भयानकता वाढविण्यास मदतच करतात.

स्टेशनच्या पूवेर्ला झोपडपट्ट्यांची रांग पसरली आहे. स्टेशनातील पादचारी पूल या झोपड्यांच्या पलीकडे गेल्याने या झोपड्यातील रहिवासी या पुलाचा वापरच करत नाहीत. स्टेशनात गाडी थांबल्यानंतर या झोपडीतील प्रवासी रेल्वे रुळांवर दणादण उड्या हाणतात. यात पुरुषांबरोबच महिला, वृद्ध, लहान मुले या सर्वांचा समावेश आहे. एखादा रस्ता ओलांडावा अशा आविर्भावातच ही मंडळी रुळ ओलांडतात. या स्टेशनापासून पाच मिनिटांच्या अंतरावर एक शाळा आहे. या शाळेतील बहुसंख्य विद्याथीर्ही त्यांच्या पालकांसोबत बिनदिक्कतपणे रुळातूनच चालत स्टेशनवर येतात. आया पाठीमागून गप्पा मारीत येत असताना लहान मुले एकटीच पुढे चालल्याचे दृश्य आता येथे नेहमीच दिसते!

स्टेशनाला लागूनच असलेल्या या झोपड्यांचा चोरट्यांना चांगलाच फायदा घेतला आहे. खचाखच भरलेल्या डब्याच्या तोंडाशी उभ्या असलेल्या प्रवाशांच्या बॅगा हिसकावून चोरटे थेट झोपडपट्ट्यांमध्ये शिरतात. झोपडपट्ट्यांच्या चिंचोळ्या गल्ल्यांमधून त्यांचा पाठलाग करणे केवळ अशक्यच असते. डब्यातही पाकिटमारीच्या अनेक घटना घडत असल्याची नोंद रेल्वे पोलिसांकडे आहे. याआधी गोवंडी- मानखुर्द या पट्ट्यात रेल्वेरुळाला लागूनच झोपड्यांचे जाळे पसरले असल्याने गाड्यांचा वेग थोडा कमी करण्यात आला होता. गेल्या काही वर्षांत येथील रुळालगतच्या झोपड्या हटविण्यात आल्या आहेत. त्यानंतर गाड्यांचा वेग जरी वाढला असला तरी अधून-मधून हा वेग कमी करण्यात येतो, असे प्रवाशांचे म्हणणे आहे.

डब्यातील गदीर्तून बाहेर पडल्यानंतर प्रवाशांना जरा कुठे हायसे वाटत नाही तोवरच त्यांच्यापुढे आणखी एक समस्या उभी राहिलेली असते. स्टेशनातून बाहेर पडल्यानंतर त्यांना लगेचच आडव्या येणाऱ्या रिक्षांना तोंड द्यावे लागते. रेल्वेरुळाला लागूनच असणाऱ्या सिग्नलच्या खांबावर थडकून काही प्रवासी ठार झाले आहेत. मात्र, या यंत्रणेतील दोष शोधून त्यात सुधारणा करण्यासाठी आतापर्यंत पावले उचलली गेली नसल्याचा प्रवाशांचा आरोप आहे.

 
</text>
</doc>
