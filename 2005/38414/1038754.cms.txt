<doc>
<docno>1038754.cms.txt</docno>
<text>
 
महामुंबई
रोहयोच्या स्वरूपात बदल करण्याचा सरकारचा विचार
[ Thursday, March 03, 2005  12:17:49 am]


म. टा. प्रतिनिधी

मुंबई : रोजगार हमी योजनेत काळानुरूप सुधारणा करण्याची आवश्यकता व्यक्त करतानाच पडिक जमिनींचा विकास तसेच ' बायो डिझेल ' ची निमिर्ती करता येईल, अशा जत्रोबासारख्या झाडांची लागवड या योजनेच्या माध्यमातून करण्याचा सरकार विचार करीत असल्याचे मुख्यमंत्री विलासराव देशमुख यांनी मंगळवारी येथे सांगितले.

कामाचा हक्क प्रत्यक्षात आणणाऱ्या रोजगार हमी योजनेचे जनक वि. स. पागे यांच्या विधानमंडळातील निवडक भाषणे व लेखांचे संकलन असलेल्या पुस्तकाचे प्रकाशन करताना मुख्यमंत्री बोलत होते. यावेळी रोजगार हमी योजनेच्या फलश्ाृतीबाबत परिसंवादाचेही आयोजन करण्यात आले होते. या योजनेचे राष्ट्रीय पातळीवरही महत्त्व सिद्ध झाले असून त्यामुळेच आता अनेक राज्यांत ती राबविण्याचे प्रयत्न सुरू आहेत. दुष्काळासारख्या कठीण प्रसंगातही टिकून राहण्याची ताकद या योजनेने राज्यातील शेतकऱ्यांना दिली.

काळानुरूप या योजनेत काही बदल करण्याच्या सूचना अनेक वक्त्यांनी यावेळी केल्या. त्याबाबत बोलताना, रस्ते, पाझर तलाव अशी कामे आता फारशी राहिलेली नाहीत, त्यामुळे पडिक जमिनींचा विकास, तसेच ' बायो डिझेल ' निर्माण करता येईल, अशा जत्रोबासारख्या वनस्पतींची लागवड ' रोहयो ' च्या माध्यमातून करण्याबाबत सरकार विचार करीत असल्याचे विलासराव देशमुख यांनी सांगितले.

रोजगार हमी योजनेचे जनक एवढेच वि. स. पागे यांचे स्थान नसून यशवंतराव चव्हाण, वसंतराव नाईक यांना घडविण्यातही त्यांचा वाटा होता. रोजगार हमी योजना नसती तर राज्याचा दुष्काळी भाग ओसाड बनला असता. या योजनेमुळे 61 हजार लघुपाटबंधाऱ्यांची , 51 हजार रस्त्यांची कामे झाली, फळबागायतीखालील क्षेत्र एक लाख , 20 हजार हेक्टरवरून 12 लाख हेक्टरवर पोहोचल्याची माहिती उपमुख्यमंत्री आर. आर. पाटील यांनी दिली.

या योजनेचा निधी अन्यत्र वापरण्यास मनाई आहे. मात्र, सरकार स्वत:चा वाटा तर देत नाहीच पण व्यवसाय करातून मिळणारा सगळा निधीही योजनेवर खर्च होत नसल्याची कबुली यावेळी उपमुख्यमंत्र्यांनी दिली. भाजपचे प्रदेशाध्यक्ष नितीन गडकरी यांनी, सरकारने खर्च केलेल्या पैशाचे लेखापरीक्षण होते, तसेच रोहयोसारख्या योजनांचे लेखापरीक्षण होण्याची आवश्यकता व्यक्त केली. तर, ग्रामीण महाराष्ट्र उभा करण्यात या योजनेचे मोठे योगदान असल्याचे मत व्यक्त करतानाच, आता या योजनेत कंत्राटदार शिरले असून त्यामुळे मूळ हेतूच नष्ट होत असल्याचे भाजप नेते गोपीनाथ मुंडे म्हणाले. रस्त्यांपेक्षा जलसंधारणाला महत्त्व देऊन ' गाव तेथे तलाव ' सारख्या योजना राबविण्याची गरजही त्यांनी व्यक्त केली.

बिहारी मजुरांचा धोका

केंद सरकारनेही आता रोजगार हमी योजना स्वीकारली असून देशातील 250 जिल्ह्यांत ती राबविण्यात येणार आहे. यात मराठवाड्यातील सात जिल्ह्यांसह राज्यातील दहा जिल्ह्यांचा समावेश आहे. मात्र, यात कुठल्याही राज्यातील मजुरांना कुठेही काम करण्याची सवलत असल्याने बिहारी मजूर राज्याच्या ग्रामीण भागात शिरण्याची भीती शिवसेनेचे दिवाकर रावते यांनी या चचेर्त सहभागी होताना व्यक्त केली.

 
</text>
</doc>
