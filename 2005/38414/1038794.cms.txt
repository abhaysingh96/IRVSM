<doc>
<docno>1038794.cms.txt</docno>
<text>
 
महामुंबई
मुलुंडच्या म्युझिकल जॉगिंग ट्रॅकवर सीएनजी भरणा केंद?
[ Thursday, March 03, 2005  12:43:40 am]


म. टा. प्रतिनिधी

मुंबई : मुंबईतल्या पूर्व उपनगरवासीयांचे भूषण असलेल्या मुलुंड पूवेर्च्या संभाजीराजे मैदानात सीएनजी भरणा केंद उभारण्यास राज्य सरकारनेच मंजुरी दिल्याने मुलुंडवासीयांमध्ये संतापाची तीव्र लाट उसळली आहे. सरकारने हा निर्णय रद्द न केल्यास मुलुंडचे रहिवासी रस्त्यावर उतरतील, बांधकामाचा एकही ट्रक मैदानात शिरू देणार नाही, असा इशारा देण्यात आला आहे.

सध्या रोज आठ ते 10 हजार रहिवासी या मैदानातील जॉगिंग ट्रॅकवर येतात. त्याशिवाय आनंद दिघे पाणपोई, दत्ताजी साळवी वाचनालय, तुळशीचे वन, फळझाडांची बाग आणि खास पक्ष्यांसाठी पाण्याची केलेली सोय ही या मैदानाची वैशिष्ट्ये आहेत. मात्र आता या मैदानातील 1500 चौरस मीटरचे आरक्षण राज्य सरकारने सीएनजी गॅस स्टेशन उभारण्यासाठी बदलले आहे. सुप्रीम कोर्टाने राज्य सरकारला सीएनजी स्टेशन उभारण्यासाठी मुंबईतील आठ जागा सुचवण्यास सांगितले होते. राज्य सरकारने मुंबई महापालिकेकडे विचारणा केल्यावर पालिकेच्या विकास नियोजन विभागाने ही जागा सुचवली.

या प्रकाराने शिवसेनेचे उपनेते शिशिर शिंदे प्रचंड संतापले आहेत. महापालिका अधिकारी आणि झोपलेले लोकप्रतिनिधी यांच्यामुळे चांगल्या मैदानाचा लचका तोडला जात आहे. हा निर्णय रद्द करण्यासाठी आपण मुख्यमंत्री विलासराव देशमुख यांची दोन दिवसांत भेट घेणार आहोत. त्याशिवाय जनआंदोलन पुकारण्यासाठी जनमत तयार केले जाईल. मात्र कोणत्याही परिस्थितीत बांधकाम साहित्याचा एकही ट्रक मैदानात शिरू देणार नाही, असा इशारा शिंदे यांनी दिला आहे.

सावरकर मार्ग आणि विद्यालय मार्गावरील 28 हजार 856 चौरस मीटर क्षेत्रातील संभाजीराजे मैदानात आमदार शिशिर शिंदे यांच्या फंडातून 1996 मध्ये जॉगिंग ट्रॅक तयार करण्यात आला. शिवसेनाप्रमुख बाळासाहेब ठाकरे यांच्या हस्ते त्याचे उद्घाटन करण्यात आलेे. मुलुंडकरांचा प्रतिसाद पाहून या सिंगल लेन ट्रॅकचे रूपांतर दोन लेनच्या ट्रॅकमध्ये करण्यात आले. शिवाय हा ' म्युझिकल जॉगिंग ट्रॅक ' करण्यात आला. त्याचे उद्घाटन ख्यातनाम अभिनेते देव आनंद यांच्या हस्ते झाले. या ट्रॅकला ' बाळासाहेब ठाकरे म्युझिकल जॉगिंग ट्रॅक ' असे नाव देण्यात आले आहे. त्याची देखभाल ' आपली आई ' या स्वयंसेवी संस्थेतफेर् केली जाते.

 
</text>
</doc>
