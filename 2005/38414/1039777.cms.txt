<doc>
<docno>1039777.cms.txt</docno>
<text>
 
महाराष्ट्र
बदलापूरमध्ये निवडणुकांवर सर्वपक्षीय बहिष्काराचा इशारा
[ Thursday, March 03, 2005  06:08:43 pm]


मुंबई टाइम्स टीम

ठाणे : कुळगाव-बदलापूर नगर परिषदेच्या प्रभागनिहाय मतदारयाद्या तयार करत असताना झालेला गैरव्यवहार आणि भ्रष्टाचार दुरुस्त न केल्यास निवडणूक प्रक्रियेवर बहिष्कार टाकण्याचा सर्वपक्षीय इशारा देणारे निवेदन राष्ट्रवादी काँग्रेस पक्षाचे शहर अध्यक्ष मनोज वैद्य यांनी निवासी उपजिल्हाधिकारी शंकर भिसे यांच्याकडे दिलं.

या निवेदनावर शिवसेना शहरप्रमुख सुरेश गुरव आणि भाजप शहर अध्यक्ष प्रसाद पाठक यांच्या स्वाक्षऱ्या आहेत. कुळगाव- बदलापूर नगर परिषदेच्या वॉर्डरचना करण्यापासून ते वॉर्डनिहाय मतदारयाद्या तयार करण्यापर्यंत सगळ्या प्रक्रियेत विसंगती असून या याद्या तयार करताना स्थानिक पालिका कर्मचाऱ्यांनी घोळ घातल्याचा आरोप या निवेदनात करण्यात आला आहे.

वॉर्डरचनेत कमीत कमी मतदार असलेला वॉर्ड 900 मतदारांचा असून जास्तीत जास्त मतदार असलेला वॉर्ड हा 5,500 मतदारांचा आहे. मतदारयाद्या फोडून वॉर्डनिहाय मतदारयाद्या करताना मोठ्या प्रमाणावर गैरव्यवहार झालं असून अनेक वॉर्डात इतर वॉर्डातील हजारपेक्षा जास्त मतदार घुसवण्यात आले आहेत, असाही आरोप करण्यात आला आहे.

प्रभाग क्रमांक 23 मधील 2001 च्या जनगणनेनुसार 2908 इतकी लोकसंख्या दाखवण्यात आली आहे. त्याच प्रभागातील सन 2005 ची मतदारसंख्या मात्र 1227 इतकी दाखवली गेली आहे. त्याचवेळी प्रभाग क्रमांक 21 मध्ये 3000 मतदार असताना ही संख्या 5200 इतकी दाखवली गेली आहे. याविषयी निश्चित माहिती घेऊन कर्मचाऱ्यांच्या हातातील निवडणुकीची सूत्रं काढून घेऊन बाहेरच्या वॉर्डात बाहेरचे कर्मचारी नेमावेत, अशी मागणी या निवेदनात करण्यात आली.

आव्हाडांचं मुख्यमंत्र्यांना निवेदन

ठाणे शहरात वाहतूकीची समस्या जटील झाली असून रेल्वे स्टेशन परिसरातील रहिवाशांना त्यामुळे अनेक अडचणींना सामोरं जावं लागतं. त्यामुळेच मनोरुग्णालय इतरत्र स्थलांतरित करून त्या जागेवर अद्ययावत रेल्वे स्टेशन तसंच व्यापारी संकुलाची उभारणी करावी यासाठी विधान परिषदेतील आमदार जीतेंद आव्हाड यांनी मुख्यमंत्री विलासराव देशमुख यांना निवेदन दिलं. या प्रकरणी लवकरच निर्णय घेतला जाईल, असं आश्वासन मुख्यमंत्र्यांनी दिलं. मुख्यमंत्री विलासराव देशमुख सीएनजी प्रकल्पाच्या उद्घाटनासाठी बुधवारी इथे आलं होते. त्या वेळी त्यांनी पाचपाखाडीतील ' संघर्ष ' च्या कार्यालयास भेट दिली.

मौखिक आरोग्य जागृती अभियानाची सांगता

भारतीय दंत परिषदेच्या ठाणे शाखेच्या वतीने ठाण्यात 5 फेब्रुवारी ते 5 मार्च या काळात ' मौखिक आरोग्य जागृती अभियान ' राबवण्यात आलं. या अभियानाचा समारोप 5 मार्च रोज मीनाताई ठाकरे नसिर्ंग कॉलेजच्या सभागृहात दुपारी 3 ते सायंकाळी सहा या काळात होणार आहे. या कार्यक्रमास महापौर राजन विचारे, मुंबईचे अतिरिक्त आयुक्त डॉ. एस. जी. दामले, असोसिएशनचे अध्यक्ष डॉ. अशोक ढोबळे उपस्थित राहतील.

ठाणे महापालिकेच्या आरोग्य विभागाबरोबर राबवण्यात आलेल्या या अभियानात ठाणे शाखेतील 50 दंतवैद्यांच्या मदतीने विविध शाळांमधील 3500 विद्याथीर् , 3500 रहिवासी आणि 300 गर्भवती माता यांना मौखिक आरोग्य संवर्धनाची सप्रात्यक्षिक माहिती देण्यात आली.

विविध शाळांमध्ये विद्यार्थ्यांची दंतचिकित्सा करण्यात आली. टुथपेस्ट, टुथब्रश कसे निवडावे, ब्रशिंग कसं करावं, कोणत्या वेळी काय खावं, दातांंचे व हिरड्यांचे सर्वसाधारण आजार कोणते, त्याचे भविष्यातील परिणाम, त्यावरच्या उपाययोजना आणि वाषिर्क तपासणीचं महत्त्व सांगण्यात आलं. ठाणे पूर्व इथल्या ज्येष्ठ नागरिक मंडळात ' वार्धक्यात दातांची घ्यायची काळजी ' या विषयावर मार्गदर्शन करण्यात आले. तर पालिकेच्या जिद्द शाळेतील अपंग मुलांना दंतचिकित्सा व मौखिक आरोग्याबद्दल माहिती देण्यात आली. त्याशिवाय छत्रपती शिवाजी रुग्णालयात मौखिक आरोग्याचा संदेश देणारा माहितीपट दररोज सहा तास दाखवण्यात आला.

 
</text>
</doc>
