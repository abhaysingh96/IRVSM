<doc>
<docno>1039974.cms.txt</docno>
<text>
 
अग्रलेख
 नारायणन यांचे सत्यकथन
[ Thursday, March 03, 2005  08:52:23 pm]


गोध्रा येथे रेल्वेचा डबा आगीत भस्मसात होऊन 59 कारसेवकांचे भीषण मृत्यू ओढवल्यानंतर, गुजरातमध्ये तीन वर्षांपूर्वी व्यापक प्रमाणावर जातीय दंगली उसळल्या होत्या. गोध्रा येथील अग्निकांड हा धर्मांध मुस्लिमांनी पद्धतशीर आखणी करून राबवलेला कट होता आणि जातीय दंगली ही त्याची अपरिहार्य ' प्रतिक्रिया ' होती, अशी भूमिका गुजरातचे मुख्यमंत्री नरेंद मोदी यांनी तेव्हा जाहीरपणे घेतली होती

यापैकी गोध्रा मृत्युकांड हा कट होता, हे देशाने त्यावेळी विनाप्रश्न स्वीकारले होते, मात्र गुजरातमधील दंगली ही ' उत्स्फूर्त ' प्रतिक्रिया नव्हती, तर स्वत:ला हिंदुत्ववादी म्हणवणाऱ्या मोदी-परिवारातील संघटनांनी त्या घडवून आणल्या होत्या आणि दंगलखोरांना संरक्षण देण्यासाठी मोदी सरकारच्या यंत्रणा राबवल्या जात होत्या, हे आता समोर येणाऱ्या पुराव्यांवरून हळूहळू स्पष्ट होऊ लागले आहे.

त्यावेळी केंदात भाजपचेच अटल बिहारी वाजपेयी यांच्या नेतृत्वाखालील राष्ट्रीय लोकशाही आघाडीचे सरकार असल्यामुळेच मोदींना ही हिंमत झाली होती, हे उघड होते. तोंडाने मोदींना ' राजधर्म ' पाळण्याचा सल्ला द्यायचा, परंतु घटनेने दिलेले अधिकार मात्र बजावायचे नाहीत, असे दुटप्पी धोरण तेव्हा वाजपेयी आणि त्यांच्या सरकारने अवलंबले होते. या सरकारला गेल्या वर्षी देशातील मतदारांनीच घरी बसवले आणि सत्तेच्या आश्ायाने घटनेचा ढाचाच खिळखिळा करण्याचे भाजपपरिवारातील काही संघटनांचे कारस्थान तात्पुरते तरी हाणून पाडले.

जनतेने ही कामगिरी केल्यामुळे की काय, गुजरातमध्ये मोदी-परिवाराचा धुमाकूळ चालू असताना आपापली पदे राखीत बसलेल्या अनेक उच्चपदस्थांना आता कंठ फुटला आहे. माजी राष्ट्रपती के. आर. नारायणन हे यापैकीच एक. गुजरातमधील दंगल हा केंदातील तत्कालीन वाजपेयी सरकार आणि राज्यातील मोदी सरकार यांच्यातील कारस्थानाचा परिणाम होता, असा आरोप आता त्यांनी एका मुलाखतीत केला आहे. शिवाय वाजपेयींना राष्ट्रपतींच्या अधिकारात अनेक पत्रे त्यावेळी लिहूनही आणि अनेकदा त्यांच्याशी चर्चा करूनही, दंगल रोखण्यासाठी परिणामकारक कारवाई करण्याचे त्यांनी टाळले, असाही गौप्यस्फोट त्यांनी केला आहे.

आपल्या आग्रहानुसार गुजरातेत लष्कर पाठवण्यात आले, पण दंगलखोरांना गोळ्या घालण्यासारखी कठोर पावले उचलण्याची मुभा मात्र त्यांना देण्यात आली नाही. त्यामुळेच मानवतेला काळिमा फासणाऱ्या अनेक घटना टाळता आल्या नाहीत, असेही त्यांनी स्पष्ट केले आहे. दंगलकाळात राष्ट्रपती व्यथित होते, ही वस्तुस्थिती आहे. मात्र अपवादात्मक प्रसंगातच माणसाच्या निष्ठेची कसोटी लागत असते.

अनेक पत्रे लिहूनही वाजपेयी सरकार त्यांची दखल घेत नसताना आणि या अनास्थेचा परिणाम निरपराधांच्या मृत्यूतच नव्हे, तर देशाच्या एकात्मतेचा आधार असलेल्या जातीय सलोख्यावरही कायमस्वरूपी होण्याची भीती असताना, नारायणन यांना जाहीरपणे सरकारला कानपिचक्या देता आल्या असत्या. घटनात्मक पेच निर्माण न करताही, राजीनामा देऊ करून नैतिक दबाव निर्माण करता आला असता.

गुजरातमधील शासनसंस्था पुरस्कृत दंगली, हे असे अभूतपूर्व पाऊल उचलण्यासाठी पुरेसे कारण होते. परंतु राष्ट्रपतीपदाची मुदत संपण्याच्या आधीच्या रात्री म्हणजे दंगलींनंतर चार महिन्यांनी देशाला उद्देशून केलेल्या भाषणातील ' धर्मांधतेच्या विषवल्ली ' चा थेट नाव न घेता केलेला उल्लेख वगळता, राष्ट्रपतीपदावरील व्यक्तीने जाहीरपणे फक्त गोड गोड बोलावे आणि तसेच वागावे, हे पथ्य त्यांनी पाळले.

यामागे धैर्याचा अभाव हे कारण होते की राष्ट्रपतीपदासाठी आणखी एकदा संधी मिळणार असेल, तर उगाच भाजप-परिवाराला दुखवा कशाला, हा हिशेब, असा प्रश्न लोकांना आता पडू शकतो. घटनात्मक कर्तव्य बजावण्यास गुजरात आणि केंद सरकारला भाग पाडण्यासाठी त्यावेळी नारायणन यांनी राष्ट्रपतीपद पणाला का लावले नाही याचे उत्तर काहीही असो, त्यांच्या अनुभवकथनाने वाजपेयी आणि त्यांना पाठिंबा देणाऱ्या तथाकथित सेक्युलर नेत्यांचा दांभिकपणा पुन्हा एकदा चव्हाट्यावर आला आहे.

 
</text>
</doc>
