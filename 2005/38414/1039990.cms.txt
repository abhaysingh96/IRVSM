<doc>
<docno>1039990.cms.txt</docno>
<text>
 
महाराष्ट्र
मुंबईच्या फॅशन रॅम्पवर
[ Thursday, March 03, 2005  09:04:41 pm]


म. टा. प्रतिनिधी

नाशिक : नाशिकचे पालकमंत्री छगन भुजबळ यांनी त्यांचा मतदार संघ असलेल्या येवल्याला राष्ट्रीय ओळख मिळवून देणासाठी पैठणीला मुंबईच्या फॅशन रॅम्पवर नेण्याचा निर्धार व्यक्त केला आहे.

सुमारे दोन हजार वर्षांपासून पैठण येथेच पैठणीची निमिर्ती होत होती. त्यानंतर 17 व्या शतकात रघोजी नाईक या सरदाराने शामदार वालजी नावाच्या एका गुजराती व्यापाऱ्याला येवल्यात आणून तेथे पैठणीच्या उत्पादनाला सुरुवात केली. कालांतराने येवल्यानेच अस्सल पैठणीची परंपरा टिकवून ठेवली. आजमितीस येवल्यात सुमारे चारशे कुटुंबे पैठणी विणण्याचे काम करतात. येवल्याशेजारच्या नागडे गावातही हे काम मोठ्या प्रमाणावर चालते.

पैठणी तयार करण्यासाठी लागणारे मानवी कसब आणि त्यात वापरली जाणारी जर यामुळे तिची निमिर्ती महागडी ठरते. बदलत्या काळानुसार पैठणीचा वापर कमी झाला आणि हा परंपरागत उद्योग संकटात आला. तसेच अलिकडे खोटी जर वापरून पैठणीच्या किंमती सर्वसामान्यांना परवडतील अशा ठेवण्याची धडपड केली जात आहे. त्यामुळे मूळ पैठणीची मागणी कमी झालेली दिसते.

येवल्याच्या पैठणीवर साप्ताहिक विवेकने काढलेल्या विशेषांकाच्या प्रकाशनावेळी बोलतांना भुजबळ म्हणाले की , ' येवल्याची पैठणी ही भारतीय संस्कृतीचा अमोल ठेवा आहे. या राष्ट्रीय वैभवाला आंतराराष्ट्रीय बाजारपेठेत दिमाखाने स्थान मिळवून देण्यासाठी मुंबईत पैठणी फॅशन शो आणि पैठणी महोत्सवाचे आयोजन करण्यात येईल. त्यामुळेच तिला राष्ट्रीय व आंतरराष्ट्रीय बाजारपेठेत मानाचे स्थान मिळेल. '

पैठणी उद्योगाला सध्या भेडसाावणाऱ्या अडीअडचणी आणि विणकर कामगारांचे प्रश्न सोडविण्यासाठी मुख्यमंत्र्यासमवेत संयुक्त बैठक घेण्यात येणार असल्याची माहितीही यावेळी भुजबळांनी दिली. इतके दिवस एकाकी लढा देणाऱ्या पैठणी उद्योगाला आता भुजबळांसारख्या नेत्याने मदतीचा हात देण्याची तयारी दाखविल्याने अनेकांच्या आशा पल्लवित झाल्या आहेत.

 
</text>
</doc>
