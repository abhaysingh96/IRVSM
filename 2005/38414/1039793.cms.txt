<doc>
<docno>1039793.cms.txt</docno>
<text>
 
महामुंबई: मुंबई टाइम्स
बॅकबेंचर्सची परीक्षा जूनमध्ये
[ Thursday, March 03, 2005  06:14:44 pm]


संजय सावंत

महापालिका शाळांतील शिक्षणाचा दर्जा सुधारण्यासाठी इयत्ता पहिली ते सातवीपर्यंत अभ्यासात मागे पडलेल्या विद्यार्थ्यांची जून महिन्यात परीक्षा घेण्याचा निर्णय मुंबई महापालिकेच्या शिक्षण विभागाने घेतला आहे. शिक्षकवर्गात मात्र या प्रयोगाबद्दल तीव्र नाराजी आहे. महापालिका शाळा हे केवळ प्रयोगाचं केंद मानून रोगापेक्षा इलाज भयंकर, अशी स्थिती बनवण्याचा हा प्रकार असल्याची टीका शिक्षक सभेने केली आहे. हा प्रयोग करणं शैक्षणिकदृष्ट्या अत्यंत चुकीचं असल्याने आम्ही त्याला तीव्र विरोध करू, असा इशारा शिक्षक सभेचे रमेश जोशी यांनी दिला आहे.

नव्या प्रयोगात विद्यार्थ्यांना मधल्या सुट्टीची वेळ आणि शाळा सुटल्यानंतर एक तास जास्त अभ्यास करावा लागेल. महापालिका शाळांच्या मराठी, हिंदी, गुजराथी, उर्दू आणि इतर भाषिक शाळांतील विद्यार्थ्यांची संख्या 10 लाखांवर आहे. मात्र अभ्यासात मागे अथवा कमी मार्क मिळालेल्या विद्यार्थ्यांची संख्या ही 15 ते 20 टक्के आहे. त्यामुळे सहा ते 14 वर्षं वयाच्या विद्यार्थ्यांमध्ये शिक्षणाची आवड निर्माण होण्यासाठी शिक्षणमंत्री वसंत पुरके यांच्या आदेशान्वये हा निर्णय घेण्यात आला आहे.

अतिरिक्त महापालिका आयुक्त विजयसिंह पाटणकर यांनी याबाबत माहिती देताना सांगितलं, की अभ्यासात कमी आणि मागे पडलेल्या विद्यार्थ्यांची परीक्षा मार्च आणि एप्रिलमध्ये घेतली जाणार नाही. पहिली ते सातवीपर्यंतच्या ज्या विद्यार्थ्यांना व्यवस्थित लिहिता-वाचता येत नाही, बेरीज, वजाबाकी, गुणाकार, भागाकार जमत नाही, अशा विद्यार्थ्यांची परीक्षा जून महिन्यात घेतली जाईल. मार्च ते 30 एप्रिलपर्यंत दररोज मधल्या सुट्टीत अर्धा तास आणि शाळा सुटल्यानंतर त्यांना एक तास जास्त वेळ शिकवण्यात येईल. यामुळे विद्यार्थ्यांचं पास होण्याचं प्रमाण 10 टक्क्यांनी वाढेल, अशी आशा त्यांनी व्यक्त केली.

गरीब विद्यार्थ्यांना गणित, व्याकरण, इंग्रजीसारख्या विषयाची आवड लावण्यासाठीशैक्षणिक खेळांच्या मदतीने शिकवण्यावर पालिकेने भर दिल्याने विद्यार्थ्यांची गळती कमी झाल्याचं प्रोजेक्ट कोऑडिर्नेटर गीता मोरे- पाटील यांनी सांगितलं. गरिबी, शारीरिक अपंगत्व, शिक्षणांच्या सुविधांत कमतरता, शिकवण्याची कंटाळवाणी पद्धत, जुन्या परंपरा आणि छोट्या भाऊ-बहिणींचा सांभाळ अशा कारणांमुळे हजारो विद्याथीर् शाळेत येत नाहीत. यासाठीच र्वल्ड बँक आणि युनिसेफ यांनी सर्वशिक्षण अभियानाअंतर्गत 33 कोटी रुपये देण्याची योजना आखली आहे. त्यापैकी दीड कोटी रुपयांचं वेगवेगळ्या योजनांतगर्तत शाळांमध्ये वाटप केल्याचं शिक्षण अधिकारी आर. रेहमान यांनी सांगितलं.

जून महिन्यात परीक्षा घेण्याच्या पद्धतीला शिक्षकांप्रमाणे पालकांचाही विरोध आहे. साधारण दरवर्षी एप्रिल अखेर ते जूनच्या पहिल्या आठवड्यापर्यंत मुलांच्या परीक्षा झाल्यानंतर पालक गावी जातात. त्यामुळे सुट्टीच्या मोसमात शिकवणार कोणाला, सगळ्या विद्यार्थ्यांबरोबर आमच्या मुलाने परीक्षा दिली नाही, तर त्याच्या मानसिकतेवर परिणाम होण्याची भीती पालकांनी व्यक्त केली. शिक्षकांनीही या निर्णयाला विरोध दर्शवत अशा विद्यार्थ्यांसाठी नव्याने नियुक्ती करण्याची मागणी केली आहे. तसेच जून महिन्यात परीक्षा घेण्याचा उपयोग काय असा सवाल केला आहे. पालिका शिक्षकांनी या पद्धतीसाठी नव्याने शिक्षकांची नियुक्ती करण्याची मागणी केली आहे.

 
</text>
</doc>
