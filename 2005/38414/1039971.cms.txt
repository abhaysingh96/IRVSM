<doc>
<docno>1039971.cms.txt</docno>
<text>
 
धावते जग
चहापानाचे वादळ
[ Thursday, March 03, 2005  08:50:40 pm]


उमा भारती यांना मध्य प्रदेशच्या मुख्यमंत्रीपदावरून दूर करताना हा निर्णय कर्नाटकातील एका न्यायालयीन निर्णयामुळे घेतल्याचा बहाणा भारतीय जनता पक्षाने केला होता. पण त्यात न्याय-संस्थेवरच्या विश्वासापेक्षा राजकारणाचाच भाग अधिक होता. काही वर्षांपूर्वी हुबळी येथील इद्गाह मैदानावर तिरंगा फडकविण्याचा प्रयत्न केल्यामुळे झालेल्या हिंसाचाराबद्दल त्यांच्यावर कोर्टाने समन्स काढताच, उमा भारतींना मुख्यमंत्री-पदावरून दूर करून भाजप नेते नैतिकतेचा टेंभा मिरवू लागले होते.

त्याचे मुख्य कारण म्हणजे केंदातील ' दागी ' मंत्र्यांबाबत उठलेल्या वादळानंतर ' हमारी कमीज युपीए से अधिक सफेद ' एवढेच त्यांना दाखवून द्यायचे होते! पण आता हा डाव भाजपच्या अंगाशी तर आला नाही, असा प्रश्ान् निर्माण झाला आहे. बिहार, झारखंड आणि हरयाणा या तीन राज्यांत भाजपला अपेक्षित यश मिळाले नाहीच आणि दरम्यानच्या काळात गोव्यात झालेल्या नाट्यमय राजकीय हालचालींनंतर ते राज्यही भाजपच्या हातून गेले.

या पार्श्वभूमीवर उमा भारती यांनी भोपाळमध्ये पक्षाचे मंत्री आणि आमदार यांच्यासाठी चहापान आयोजित केल्याने प्रचंड खळबळ उडाली आहे. हे चहापान आमदार आणि मंत्री यांच्याशी अनौपचारिक चर्चा करण्यासाठी आयोजित केले होते, असे त्या स्वत: सांगत असल्या तरी त्यामुळे उमा भारती यांची खुचीर् हिरावून घेणारे बाबूलाल गौर यांना स्वस्थ बसून चालणार नाही. विविध वृत्तपत्रांत आलेल्या बातम्यांनुसार चहापानास 80 ते 100 च्या दरम्यान आमदार उपस्थित होते.

शिवाय 22 मंत्र्यांनीही हजेरी लावली, तो भाग वेगळाच! गौर यांची कारभारावर पकड नसल्याचे पहिल्या दिवसापासूनच स्पष्ट झाले होते. आता या आमदारांनी ' नोकरशहा ' च सरकार चालवीत असल्याच्या तक्रारी केल्याचे सांगण्यात येत आहे. याचा अर्थ स्पष्ट आहे, मध्य प्रदेशात या नोकरशहांना लगाम घालेल, असा नेता आमदारांना हवा आहे आणि ते नेतृत्व उमा भारती यांच्या रूपाने स्पष्ट दिसत आहे. आपले मुख्यमंत्रीपद गेल्यापासून उमा भारती एक दिवसही स्वस्थ बसलेल्या नाहीत.

प्रथम त्यांनी ' तिरंगा यात्रे ' चा देशव्यापी स्टंट उभा केला. पण त्या यात्रेस यश मिळू नये म्हणून भाजपमधील दुसऱ्या फळीतील अनेक नेते जातीने खपत होते. त्यानंतर कधी संन्यास तर कधी तपश्चर्या अशा अनेक घोषणा करत बातम्यांमधील आपले स्थान अढळ राहील, याची खबरदारी त्यांनी घेतली. बिहारमधील प्रचाराची धुरा त्यांच्याकडे सोपविण्याचे जाहीर झाले होते. पण ते घडले नाही आणि आता गोवा व अन्य तीन राज्यांत राजकीय स्थिरस्थावर होण्यापूवीर् पुन्हा भाजपला चिंतेत टाकण्याचे काम उमा भारती यांनी एका चहापानाने केले आहे.

 
</text>
</doc>
