<doc>
<docno>1038762.cms.txt</docno>
<text>
 
महामुंबई
व्यवसायाच्या भल्यासाठी नाट्यनिर्माते एकत्र!
[ Thursday, March 03, 2005  12:20:13 am]


म. टा. सांस्कृतिक प्रतिनिधी

मुंबई : मराठी नाट्य व्यवसाय सध्या आथिर्क अरिष्टातून जात असताना उद्भवणाऱ्या समस्यांवर मात करण्यासाठी मतभेद बाजूला ठेवून सर्व नाट्य निर्मात्यांनी एकत्र येण्याचे ठरवले असून या दिशेने पहिले पाऊल म्हणून 10 सदस्यांची समन्वय समिती अस्तित्वात आली आहे.

अ. भा. नाट्य परिषदेशी संलग्न असलेल्या मराठी नाट्यव्यावसायिक निर्माता संघाच्या पुढाकाराने शिवाजी मंदिरातील शिवनेरी सभागृहात नुकतीच सभा आयोजित करण्यात आली होती. निर्माता संघातील निर्मात्यांसह नाट्य शिल्पकार संघ आणि रंगसेवा नाट्यनिर्माता संघ या अन्य दोन निर्माता संघाचेही सदस्य यावेळी उपस्थित होते. सध्या नाट्य व्यवसायाला भेडसावणाऱ्या प्रमुख समस्यांचा विचार करून त्यांना तोंड देण्यासाठी सर्वांना एकत्र आणण्यासाठी नेमल्या गेलेल्या समन्वय समितीत प्रभाकर पणशीकर, शरद उपाध्ये, सुधीर भट, विनय आपटे, मच्छिंद कांबळी, अशोक हांडे, विजय पाध्ये, पुरुषोत्तम बेडेर्, दिनू पेडणेकर, प्रदीप कबरे या निर्माते-रंगकमीर्ंचा समावेश आहे.

ही समिती व्यवसायाची नियमावली तयार करणार असून त्यानुसार व्यवसाय करण्याचे सर्व निर्माते, व्यवस्थापक, ठेकेदार व कलाकार यांनी मान्य केले आहे, असे सांगण्यात आले. नाट्यव्यावसायिक निर्माता संघाचे अध्यक्ष व समन्वय समितीचे सदस्य, निर्माता सुधीर भट म्हणाले , ' वृत्तपत्रांतील जाहिरातींचे वाढलेले दर हा या सभेतील प्रमुख विषय होता. दीनानाथ नाट्यगृह आणि बोरिवलीचे प्रबोधनकार ठाकरे नाट्यगृह यांचे भाडे कमी करण्याचा निर्णय पालिकेत झालेला आहे, परंतु नाट्यगृह व्यवस्थापनांना तसे आदेश अद्याप मिळालेले नाहीत. दौऱ्यांमध्ये येणाऱ्या समस्या तसेच तिकिटांचे दर हेही व्यवसायापुढचे महत्त्वाचे प्रश्ान् आहेत. यांचाही बैठकीत विचार झाला. त्यांचा पाठपुरावा करायचे ठरले आहे. बैठकीत व्यवसाय सुस्थितीत ठेवण्याच्या दृष्टीने अनेक प्रस्ताव मांडले गेले आणि ते संमतही झाले. '

व्यवसायाची धोरणे निश्चित करणारी सुकाणू समिती अस्तित्वात येण्याने नाट्य परिषदेला समांतर व्यवस्था निर्माण होत नाही का, असे नाट्य परिषदेचे मुख्य सचिव प्रदीप कबरे यांना विचारले असता ते म्हणाले , ' ही समिती फक्त निर्मात्यांच्या प्रश्ानंची सोडवणूक करणार आहे. नाट्य शिल्पकार संघ व रंगसेवा नाट्यनिर्माता संघ या दोन संघटना परिषदेशी संलग्न नाहीत. परिषदेचे निर्णय त्या बंधनकारक मानत नाहीत. त्यामुळे निर्मात्यांतली दुही मिटवून सर्वांना एकत्र आणणारी एखादी व्यवस्था आवश्यक वाटू लागली होती. त्यादृष्टीनेच समन्वय समिती स्थापण्यात आली आहे. परिषदेच्या धोरणांच्या आड ती येणार नाही. '

 
</text>
</doc>
