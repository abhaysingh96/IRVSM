<doc>
<docno>1038805.cms.txt</docno>
<text>
 
महाराष्ट्र
एचएससी बोर्डावर हल्लाबोल
[ Thursday, March 03, 2005  12:51:25 am]


म. टा. प्रतिनिधी

पुणे : हुतात्मा राजगुरू कॉलेजमधील 12 वीच्या परीक्षा केंदावर पर्यवेक्षकांनीच उत्तरे सांगितल्याने आणि उत्तरपत्रिका दाखवण्यासाठी विद्यार्थ्याला त्रास देऊन पेपरनंतर मारहाण करण्यात आल्याने संतप्त विद्यार्थी आणि पालकांनी बुधवारी महाराष्ट्र राज्य माध्यमिक आणि उच्च माध्यमिक शिक्षण मंडळाच्या कार्यालयावर हल्लाबोल केला. या गैरप्रकारात संबंधितांवर तातडीने कारवाई करावी आणि या पेपरसंदर्भात निर्णय द्यावा, अशी मागणी त्यांनी केली. गुरुवारपासून परीक्षा संपेपर्यंत या सर्व विद्यार्थ्यांना केंद बदलून देण्यात आले आहे.

आपटे प्रशाला आणि ज्युनियर कॉलजमधील किमान कौशल्य शाखेअंतर्गत ' ट्रॅव्हल अँड टूरिझम ' अभ्यासक्रमाच्या 25 विद्यार्थ्यांचा बुधवारी इंग्रजीचा पेपर होता. वडारवाडीतील राजगुरू कॉलेजच्या केंदावर त्याच कॉलेजच्या गणवेशातील विद्यार्थ्यांना पर्यवेक्षकांकडूनच उत्तरांविषयी ' मार्गदर्शन ' मिळू लागले. काही ठिकाणी निमूटपणे पेपर लिहिणाऱ्या विद्यार्थ्यांवर आपली उत्तरे इतर विद्यार्थ्यांना दाखवण्यासाठी दबाव आणला जाऊ लागला. तक्रार करूनही हा प्रकार सुरूच राहिला.

पेपर झाल्यानंतर वर्गातून बाहेर पडताना अचानक सात-आठ विद्यार्थ्यांनी पाठीमागून हल्ला करून लाथा, बुक्क्यांनी मारले, अशी गंभीर तक्रार अमेय नरवणेकर या विद्यार्थ्याने केली. या विद्यार्थ्यांनी हा प्रकार आपटे प्रशालेचे प्राचार्य पानसे यांना सांगितला.

 
</text>
</doc>
