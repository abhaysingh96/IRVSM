<doc>
<docno>1039836.cms.txt</docno>
<text>
 
महाराष्ट्र
सांगलीत करदात्यांना वाटाण्याच्या अक्षता!
[ Thursday, March 03, 2005  06:44:38 pm]


म. टा. वृत्तसेवा

सांगली : सांगली-मिरज-कुपवाड महानगरपालिकेची आथिर्क स्थिती चिंताजनक झाल्याने विकासकामांच्या बाबतीत ही महानगरपालिका म्हणजे ' क्रियाशून्य महापालिका ' होऊन बसली आहे, अशी तीव्र प्रतिक्रिया लोकांमधून व्यक्त होत असताच उत्पन्न वाढविण्यासाठी जकात वसुलीचा नवा मार्ग चोखाळण्यासही पालिकेतील सत्ताधाऱ्यांनी नकार दर्शविला आहे.

पैशाअभावी विविध प्रकारची विकासकामे बंद पडली आहेत, तर नवीन सुरू करणे कठीण झाले आहे, असे पालिका कर्मचारी सांगत आहेत. कंत्राटदारांची देणी मोठ्या प्रमाणात थकल्याने तेही नवीन कामांसाठी महापालिकेकडे फिरकेनासे झाल्याचे दिसून येत आहे. निरनिराळ्या प्रकारचे कर भरूनही नागरिकांचे मात्र हाल सुरू आहेत.

महापालिकेचे प्रत्यक्षात उत्पन्न 40 ते 42 कोटी रुपये, आणि ' बजेट ' मात्र 80 ते 85 कोटीचे. मग हा ताळमेळ बसणार कसा ? गेली पाच वषेर् हे असेच चालू आहे, असे निरीक्षकांचे मत आहे. महापालिकेच्या उत्पन्न वाढीसाठी आयुक्तांनी सुचविलेले मार्गही सत्तारूढ गट स्वीकारायला तयार नाही. ' जकात ' हे महापालिकेचे प्रमुख उत्पन्नाचे साधन असून त्यातच मोठ्याप्रमाणात गळती असल्याचे सांगून पालिकाआयुक्त मिलिंद म्हैसकर यांनी, जकात वसुलीसाठी खाजगी ठेका देण्याची आग्रही भूमिका स्वीकारली आहे. मात्र महापौर व त्यांचा सत्तारूढ गट त्याला मान्यता द्यायला तयार नाही, यामुळे पालिकेपुढे पेच निर्माण झाला आहे.

महापालिकेच्या सर्वसाधारण सभेत जकात वसुलीसाठी खाजगी ठेका देण्याला सत्तारूढ गटाने विरोध दर्शविला. वास्तविक सत्तारूढ गटाने ' स्थायी समितीच्या बैठकीत ' याच खाजगी ठेक्याला हिरवा कंदील दाखवला होता, पण सर्वसाधारण सभेत विरोध दर्शविला. काही व्यापारी आणि नगरसेवकांच्या आथिर्क हितसंबंधासाठीच हे घडत आहे, अशी उघड चर्चा येथे होत आहे.

निधीअभावी प्रामुख्याने रस्त्यांची, गटारांची कामे खोळंबली असून डासांचा प्रादुर्भाव व डुकरांचा सुळसुळाट या तक्रारी नेहमीच्याच झाल्या आहेत. इतर विकासकामे आणि आरोग्यविषयक कामांविषयी तर अधिकाऱ्यांची बोलण्याची तयारी दिसत नाही.

मळणीयंत्राच्या प्रयोगाला दाद

जीपच्या सांगाड्यावर मळणी यंत्र तयार करण्याचा एक अभिनव प्रयोग रामानंदनगर येथील दस्तगीर जमाल शिकलगार (मूळ राहणार कडेगांव) यांनी यशस्वी करून दाखविला आहे. त्याला शेतकऱ्यांकडूनही प्रतिसाद मिळत आहे.

नवीन प्रकारची यंत्रसामग्री बनविणे हा शिकलगार यांचा छंदच आहे. त्यातूनच हे मळणी यंत्र तयार झाले आहे. याकामी त्यांना अहमद इब्राहीम मुल्ला यांचे सहकार्य लाभले आहे. हे यंत्र तयार करण्यासाठी 75 हजार रुपये खर्च आला आहे. या यंत्राद्वारे मळणी लवकर होत असल्याने ते शेतकर्याला परवडते असे शिकलगार म्हणतात.

 
</text>
</doc>
