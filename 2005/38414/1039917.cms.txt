<doc>
<docno>1039917.cms.txt</docno>
<text>
 
अर्थव्यवहार
काळा पैसा रोखण्यासाठी 0.1 टक्के कर ही तर सुरुवात
[ Thursday, March 03, 2005  08:04:18 pm]


वृत्तसंस्था

नवी दिल्ली : ' करबुडव्यांना आणि काळ्या पैशाला आवर घालण्यासाठी आम्ही सर्वतोपरी प्रयत्न करणार आहोत. यासाठी बँकेतून विशिष्ट रक्कम काढण्यावर लागू होणारा कर ही तर केवळ एक सुरुवात आहे ', अशा कडक शब्दांत अर्थमंत्री पी. चिदंबरम यांनी त्यांच्या बजेटषियी वाढत्या सातत्याने होत असलेल्या होणाऱ्या एकमेव प्रखर टीकेला उत्तर दिले आहे.

डीडी न्यूजला दिलेल्या मुलाखतीत ' करबुडव्यांना अजिबात क्षमा नाही ' अशा शब्दांत अर्थमंत्र्यांनी निर्धार स्पष्ट केला. ते म्हणाले : बँकांमधून अनेकदा मोठ्या प्रमाणावर रोख रक्कम काढली जाते. या रकमांचा काहीही ठावठिकाणा राहात नाही. समाजात याच पद्धतीने काळा पैसा निर्माण होतो आणि वाढत जातो. तो थांबवण्यासाठी आम्ही कर आकारणार आहोत. माझ्या मते हे तर एक किरकोळ पाऊल आहे.

या कराविषयी इतका वादंग माजण्याचे कारण काय, असा सवाल करून चिदंबरम म्हणाले : देशातल्या 103 कोटी जनतेपैकी 102 कोटी लोकांचा या कराशी संबंधच येणार नाही. दहा हजार रुपयांवर दहा रुपये ही रक्कमदेखील अत्यंत किरकोळ आहे. पण कर लागणार या घोषणेनेच विनाकारण ओरडा सुरू आहे. काळ्या पैशाचे प्रमाण प्रचंड आहे, त्यावर नियंत्रण मिळवणे अत्यंत निकडीचे आहे.

प्रामाणिक करदात्यांसाठी हे बजेट अत्यंत फायद्याचे आहे, कारण तशा तरतुदी बजेटमध्ये असा दावा त्यांनी केला. कष्ट करून वर्षाकाठी दोन लाख रुपये कमावणाऱ्याला काहीही कर भरावा लागणार नाही, कारण उत्पन्नापैकी पहिल्या एक लाखावर कर बसणार नाही. उर्वरित एक लाख रुपये त्याने कशाही पद्धतीने गुंतवले तर त्यावरही कर बसणार नाही. हे उदाहरण पुरेसे आहे, असे ते म्हणाले. प्रमाणित वजावटीची (स्टँडर्ड डिडक्शन) तरतूद कालबाह्य झाली आहे. आधुनिक कर संरचना अधिकाधिक सुटसुटीत असली पाहिजे, यासाठीच स्टँडर्ड डिडक्शन रद्द करण्यात आल्याचे चिदंबरम यांनी सांगितले.

 
</text>
</doc>
