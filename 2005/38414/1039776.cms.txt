<doc>
<docno>1039776.cms.txt</docno>
<text>
 
प्रगती फास्ट
दिशादर्शक कम्प्युटर
[ Thursday, March 03, 2005  06:07:14 pm]


मी मार्च 1989 मध्ये बारावीची परीक्षा सायन्स शाखेतून पास झालो. दहावीच्या सुट्टीतच मी इंग्रजी आणि मराठी टायपिंग केलं होतं. त्यामुळे बारावीची परीक्षा झाल्यानंतर कम्प्युटरचा कोर्स करून स्वत:च्या पायावर उभं राहण्याचा निश्चय केला. त्याच वेळी माझा मित्र देवेंद नेहरे हा डीटीपी कम्प्युटर ऑपरेटर म्हणून ठाण्याला जॉब करत होता.

त्याच्याकडून डीपीटी (प्रिण्टिंग टेक्नॉलॉजी)ची माहिती मिळवली. दादरला ' कम्प्युटरची ओळख ' हा तीन दिवसांचा कोर्स केला. त्यात मिळालेल्या माहितीमुळे माझ्या करिअरला वेगळंच वळण मिळालं. डीटीपीचा माझा निर्णय अधिकच ठाम झाला. डीटीपीचा वापर मला स्वतंत्र व्यवसायासाठीही होणार होता.

आम्ही तीन भावंडं असल्यामुळे वडिलांच्या पगारात घर चालवणं कठीण जात होतं. डीटीपी शिकायचं ठरवलं खरं, पण कोर्ससाठी लागणारी फी द्यायला वडिलांकडे पैसेच नव्हते. कोर्सची फी मिळवण्याची जबाबदारीही माझ्यावरच होती. मी तात्काळ एक जॉब स्वीकारला. तिथे टायपिंग आणि क्लेरिकलचं काम करावं लागायचं. पगार मी कम्प्युटर कोर्ससाठी वापरला आणि डीटीपी ऑपरेटरचा कोर्स नोकरी करतानाच पूर्ण केला.

कोर्स संपताच मी प्रिण्टिंग प्रेसमध्ये जॉब करायला सुरुवात केली. तिथे मराठी, हिंदी, संस्कृत, गुजराथी भाषेतून प्रिण्टिंग आणि डिझाइनिंगचं काम केलं जायचं. दोन वर्षांत खूप शिकता आलं. पण ऑपरेटर म्हणून करिअर करायचं नव्हतं. स्वत:ची प्रिण्टिंग प्रेस सुरू करण्याचा निश्चय पक्का झाला.

त्या दृष्टिकोनातून मी 1996 साली कल्याणमध्ये डीटीपी युनिट चालू केलं. सुरुवातीला दोन महिने कामं मिळवण्यासाठी खूप प्रयत्न करावे लागले. पण त्यानंतर मला कधीच कामाची कमतरता भासली नाही. कम्प्युटरने माझ्या आयुष्याला योग्य दिशा दिली आणि आज मी स्वत:च्या पायावर उभा राहू शकलो, हा कम्प्युटरचाच महिमा आहे.

स्वत:चं युनिट चालू करतानाची एक स्मरणीय घटना म्हणजे माझ्या बिर्ला कॉलेजच्या सिल्व्हर ज्युबिली वर्षाची स्मरणिका सायन्स शाखेचे प्रिन्सिपल डॉ. नरेशचंद यांच्या मार्गदर्शनाखाली मीच तयार केली. कमी वेळात ही स्मरणिका पूर्ण केल्याबद्दल सरांनी शाबासकी दिली, त्यावेळी माझ्या आतापर्यंतच्या परिश्रमांचं चीज झालं.

बिर्ला कॉलेजच्या सिल्व्हर ज्युबिली कार्यक्रमात ' सा. कल्याण नागरिक ' चे संपादक वा.ना. देवधर यांची भेट झाली. त्यांचाही मी विद्याथीर् होतो. त्यांनी त्या कार्यक्रमात मला त्यांच्या अंकाचं पूर्ण काम करण्याची जबाबदारी दिली. त्यांचा माझ्या यशात मोठा वाटा आहे. माझा भाऊ सुरेश याने सेंच्युरी रेयॉनमध्ये प्लाण्ट ऑपरेटर म्हणून कोर्स केला. पण चांगली नोकरी मिळाली नाही. डीटीपी शिकून आता तो एका वर्तमानपत्रात जॉब करत आहे. तसंच माझा लहान भाऊ प्रमोद हाही कॉमर्स शाखेतून बारावी परीक्षा उत्तीर्ण झाला आहे. आज तो लोहाणा टेस्ट सिरिजमध्ये डीटीपीचा जॉब करत आहे. मी वेळीच कम्प्युटरचं महत्त्व लक्षात घेतलं, म्हणून यशस्वी होऊ शकलो.

रमेश महाजन

कम्प्युटर आणि दागिने

माझे मेहुणे सतीश कारेकर यांच्यामुळे माझी कम्प्युटरशी ओळख झाली. अचानक एकदा त्यांनी सांगितलं की चॅटिंग करताना एका ऑस्ट्रेलिअन गृहस्थाशी बोलणं झालं. त्याला काही दागिने तयार करून हवे आहेत. त्यानंतर आम्ही त्या गृहस्थाशी चॅटिंगच्या माध्यमातून संवाद साधला. पत्र मैत्रीचा छंद मी जोपासला आहे. गेली पंचवीस वर्षं माझी एका साऊथ आफ्रिकन स्त्रीशी पत्रमैत्री आहे. अद्यापि आम्ही एकदाही भेटलो नाही. तरीही प्रत्येक वेळी ती माझा मोठ्या भावासारखा सल्ला घेते. चॅटिंगच्या माध्यमातून कितीतरी जणांशी मैत्री करता येईल, या कल्पनेनेच मी हरखून गेलो.

लगेच कम्प्युटर घेतला आणि त्या ऑस्ट्रेलिअन व्यक्तीशी चॅटिंग करून दागिने तयार करण्याची ऑर्डर घेतली. त्याने अॅडव्हान्स पेमेण्ट पाठवलं. काही कालावधीनंतर त्यांची पत्नी भारतात येऊन दागिने घेऊन गेली. एकदा असंच मॉरिशिअन मुलीशी चॅटिंग करण्याचा योग आला. आमची खूप दिवसांपासून मैत्री असावी, अशा आम्ही गप्पा मारल्या. त्यानंतर ती एकदा आमच्या घरी भेटीसाठी आली. माझ्या पत्नीशी तर तिची चांगलीच गट्टी जमली. तिने आम्हाला मॉरिशसला येण्याचं आमंत्रम दिलं. काही महिन्यांत आम्ही मॉरिशसला जाऊन आलो. त्यानंतरच्या दोन वर्षांत आमचे कौटुंबिक संबंध इतके चांगले झाले की मी तिथे दुकान सुरू केलं.

सिंगापूरमध्ये वास्तव्य करणाऱ्या एका चायनीज कपलशी माझी नेटवरून अशीच मैत्री झाली. दोन वर्षं आम्ही चॅटिंग करत होतो. एकदा सिंगापूरला जाण्याचा योग आला म्हणून त्यांना मी तिथे येणार असल्याचं कळवलं. मी हॉटेलमध्ये राहायचं ठरवलं होतं. पण ते कपल मला घ्यायला चक्क एअरपोर्टवर हजर झालं. चार दिवस सिंगापूरची भ्रमंती आणि खाण्या-पिण्याची घेतलेली काळजी पाहून त्यांचा माझा परिचय चॅटिंगमधून झाला आहे, हे कुणालाच खरं वाटलं नसतं. नॉवेर्मधील टॉरिल या तर माझ्या आईसारख्या आहेत. अजून कधीही भेट झाली नाही. परंतु कायम मला शुभेच्छा आणि गिफ्ट्स पाठवत असतात.

चॅटिंगमधून असे माझे कितीतरी देशातील अनोळखी व्यक्तींशी सलोख्याचं नातं निर्माण झालं आहे. काही व्यक्तींना इण्टरनेटचा वापर महाभयंकर वाटतो. पण माझ्या मते तुम्ही त्याचा योग्यरीत्या आणि योग्य कारणासाठी वापर केला, तर खूप फायदा होऊ शकतो.

एका ज्वेलरी स्टोअर चालवणाऱ्या व्यावसायिकाला कम्प्युटरमुळे बऱ्याच प्रमाणात फायदे झाले. हलाखीच्या परिस्थितीतून केवळ कम्प्युटरबद्दलच्या जिज्ञासेतून एका मुलाने स्वत:चा व्यवसाय सुरू केला. तुमच्याकडेही कम्प्युटरबद्दल असे काही अनुभव असतील तर ते आम्हाला पाठवा आणि ' मुंबई टाइम्स ' नेटस्कोपमध्ये सहभागी व्हा.

( तुमचा फोन नंबर कळवणं मस्ट!)

आमचा पत्ता : ' मुंबई टाइम्स ' नेटस्कोप, टाइम्स ऑफ इंडिया बिल्डिंग, दुसरा मजला, डॉ. डी. एन. रोड, मुंबई- 400001.

फॅक्स नंबर - 22731175.

श्रीकांत पोवळे

 
</text>
</doc>
