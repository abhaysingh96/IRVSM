<doc>
<docno>1039900.cms.txt</docno>
<text>
 
लेख
पाताळातल्या बळीराजाची हरवलेली राणी
[ Thursday, March 03, 2005  07:28:12 pm]


आंध्रातील एकट्या अनंतपूर जिल्ह्यात 2001 या वर्षात 311 स्त्रियांनी आत्महत्या केल्या आणि त्यातल्या 90 टक्क्यांहून जास्त स्त्रिया शेतकरी होत्या. विशेष म्हणजे त्या सर्वच्या सर्व स्त्रिया या अनेक कारणांमुळं नवऱ्यामागं कुटुंबप्रमुखाची भूमिका निभावत होत्या. त्यांच्या आत्महत्येमागंही कर्जबाजारीपणा हेच एक महत्त्वाचं कारण होतं. पण जमिनीचा तुकडा त्यांच्या नावावर नसल्यानं ' शेतकऱ्यांच्या आत्महत्या ' अशी त्यांची नोंद झाली नाही.

' इडा पीडा टळो आणि बळीचं राज्य येवो ' असं ज्याच्याबद्दल आजही बोललं जातं, त्या बळीराजाला वामनानं पाताळात गाडलं त्याला शेकडो वर्षं लोटली. नांगर हेच शस्त्र आणि अस्त्रही असलेल्या या राजाची इतिहासातून नामोनिशाणी मिटवण्याची पुरेपूर काळजी घेतली गेली. तरीही या देशातले बायाबापडे त्याच्या अलाबला काढतच राहिले. वामनानंतर मग खूपजण आले. त्यात सम्राट होते, बादशाह होते आणि वसाहतवादी गोरेही होते... सगळ्यांनीच बळीला आणखी आणखी गाडण्याचा आपापल्या परीनं प्रयत्न केला. कधी जिझिया कर लावून, कधी शेतसारा लावून, कधी सावकारी पाश असह्य होऊन. मग कधीतरी गेल्या पन्नासेक वर्षांत बळीचीच मुलं राज्यकतीर् झाली. ती तर राजाहून जुलमी झाली आणि बळीचा उरला सुरला श्वासही घुसमटायला सुरुवात झाली.

आता बळीला गाडायची गरजच उरली नाही. सारा काच असह्य होऊन त्यानंच आत्महत्येचा मार्ग स्वीकारला. 70 टक्के शेतीवर जगणाऱ्या या देशात शेतकऱ्यांच्या आत्महत्या ही आम बाब बनली. त्याचं कुणालाच काही वाटेना झालं. बिहार असो वा आंध्र ; गळफास लावून नाहीतर कीटकनाशकं पिऊन मरणाला जवळ करणाऱ्या शेतकऱ्यांची संख्या सगळीकडंच वाढत गेली. जे मेले नाहीत, त्यांची अवस्थाही मेलेल्यांपेक्षा वेगळी राहिली नाही. जिवंतपणी पाताळात गाडले जाण्याचा अनुभव घेत रोजच्या रोज मरणाला ते सामोरे जात राहिले. बळी जात राहिले.

त्यांच्याबाबतीत त्यातल्या त्यात एकच घडलं ; आधुनिक राज्यव्यवस्थेत सगळ्यांच्याच जन्म- मृत्यूची होते, तशी त्यांच्याही मृत्यूंची नोंद झाली. शेतकऱ्यांच्या आत्महत्या या वर्गवारीखाली त्यातले काही मृत्यू नोंदवले गेले.

पण कोणीच कधीही दखल न घेतलेल्या त्यांच्या कारभारणींना मात्र या नोंदींतूनही वगळलं गेलं.

बळीच्या मुलांनी बापानं खाऊ-पिऊ घातल्याची आठवण ठेवत या देशातल्या जमिनींच्या वाटपात काही सुधारणा केल्या. पण तसं करताना जमिनीची मालकी घरातल्या पुरुषाच्या नावावर ठेवली. बाईची कुठंच नोंद नाही. केलेल्या कामाची तर नोंद नाहीच, पण तिच्या मरणाचीही नोंद नाही. शेतकऱ्याची आत्महत्या म्हणजे शेतकरी बाप्याची आत्महत्या. बाया कधी कुठं असतात का शेतकरी ? तिची आत्महत्या कौटुंबिक, फार फार तर सामाजिक वगैरे कारणामुळंच होऊ शकते असाच आपला दृष्टिकोन राहिला आहे. उत्पादकाच्या भूमिकेत किंवा कुटुंबप्रमुख या नात्यानं अर्थव्यवस्थेतील महत्त्वाचा घटक म्हणून स्त्रियांची दखल घेण्याची पद्धत जगभर कुठं अस्तित्वात नाही.

अधिक खोलात गेलं, तर वास्तवाचे आजवर न दिसलेले तपशील दिसायला लागतात. पी. साईनाथ हे सामाजिक दृष्टिकोन असलेले अभ्यासू पत्रकार आहेत. आंध्र प्रदेशातल्या शेतकऱ्यांच्या आत्महत्यांचा मागोवा घेताना सततचा दुष्काळ, कर्जबाजारीपणा, कर्जवसुलीच्या चुकीच्या पद्धती, राज्यर्कत्यांचे चुकीचे अग्रक्रम या बाबी तर त्यांच्या लक्षात आल्याच ; पण आणखीही एक गोष्ट त्यांना प्रखरपणं जाणवली. ती म्हणजे स्त्रियांच्या मोठ्या प्रमाणावर होणाऱ्या आत्महत्या. त्या स्त्रियांच्या नव्हेत, त्या शेतकऱ्यांच्याच आत्महत्या होत्या. साईनाथ यांच्या लक्षात आलं की आंध्रातील एकट्या अनंतपूर जिल्ह्यात 2001 या वर्षात 311 स्त्रियांनी आत्महत्या केल्या आणि त्यातल्या 90 टक्क्यांहून जास्त स्त्रिया शेतकरी होत्या. विशेष म्हणजे त्या सर्वच्या सर्व स्त्रिया या अनेक कारणांमुळं नवऱ्यामागं कुटुंबप्रमुखाची भूमिका निभावत होत्या. त्यांच्या आत्महत्येमागंही कर्जबाजारीपणा हेच एक महत्त्वाचं कारण होतं. पण जमिनीचा तुकडा त्यांच्या नावावर नसल्यानं ' शेतकऱ्यांच्या आत्महत्या ' अशी त्यांची नोंद झाली नाही.

या स्त्रियांमध्ये सततच्या दुष्काळामुळं आणि आथिर्क हलाखीमुळं पोट जाळायला गाव सोडून शहरांची वाट पकडणाऱ्या शेतकऱ्यांच्या मागं राहिलेल्या बायकांचं प्रमाण मोठं होतं. त्यातल्या असंख्यजणींच्या नवऱ्यांनी आयुष्याला कंटाळून मरण पत्करलं होतं आणि नवऱ्यामागं त्या शेती आणि कुटुंबाचा भार वाहत होत्या. हा दुहेरी भार सोसण्याच्या पलीकडचा होता. आधीच घरातला कर्ता पुरुष खचलेला किंवा हे जग सोडून गेलेला. त्यात कर्जाचा बोजा. जोडीला शिक्षणाचा अभाव. अशा परिस्थितीत अनेकींची मुलं वेठबिगारीला लागली. परागंदा झाली. मुलींची शाळा सुटली. लग्नासाठी हुंडा कुठून आणावा, म्हणून मुली रखडल्या. त्यातल्या कित्येकींनी विहिरी जवळ केल्या. दोन-चार बिघे जमिनीचा तुकडाही सावकाराच्या नाहीतर जमीनदाराच्या घशात गेला. आपल्याच शेतावर भूमिहीन म्हणून राबण्याची पाळी ओढवली. संसाराचा पार इस्कोट झाला. अशा स्थितीत या स्त्रियांनी गळफास लावून घेतलेले साईनाथ यांना आढळलं.

खरं तर शेतीवर बाया राबतात. पण औपचारिक व्याख्यांमध्ये त्या शेतकरी नसतात. तामिळनाडूमधली एक पाहणी सांगते की जमिनीच्या मशागतीत पुरुष आणि स्त्रियांचं प्रमाण एकास एक आहे. नांगरणीत ते दोनास एक आहे. बियांच्या निवडीत ते एकास दोन आहे. धान्य साठवणुकीत एकास दोन, रोपांच्या लावणीत एकास दोन, तण काढण्यात एकास दोन, कापणीत एकास एक, तर कापणीनंतरच्या कामांत एकास एक असं आहे. म्हणजे कुठल्याही पायरीवर स्त्रिया कमी तर नाहीतच, उलट पुरुषांपेक्षा वरचढ आहेत. ग्रामीण भागातील स्त्रिया प्यायचे पाणी आणण्यासाठी, जळण आणि चारापाणी गोळा करण्यासाठी दिवसाचे आठ तास खर्च करतात. उरलेल्या वेळात जेवण बनवणं, धुणीभांडी, केरवारे ही कामे करतात आणि एवढं करून शेतीच्या कामातही जुंपलेल्या असतात.

कामाचे हे तास किती असावेत ? आकडेवारी म्हणते की, हिमालयाच्या पर्वतरांगांत वसलेल्या गावांत वर्षाकाठी एक बैलजोडी एक हजार 64 तास काम करते. बाप्ये लोक एक हजार 212 तास काम करतात. तर बाया तीन हजार 485 तास काम करतात. ही आकडेवारीच इतकी बोलकी आहे की आणखी काही लिहिण्या-बोलण्याची गरजच नाही.

कामाच्या, जबाबदारीच्या ओझ्याखाली गाडल्या गेलेल्या बळीराजाच्या या हरवलेल्या राणीनं आपलं दु:ख सांगावं कुणाला ?

प्रतिमा जोशी

 
</text>
</doc>
