<doc>
<docno>1039980.cms.txt</docno>
<text>
 
अग्रलेख
मुके बिचारे, कुणी हाका!
[ Thursday, March 03, 2005  08:56:26 pm]


विद्यार्थ्यांची भावी जीवनाविषयी स्वप्ने, करीयरबाबत आकांक्षा यांचा विचार न करता सरकारी यंत्रणेने मनमानी करण्याचा प्रकार नवा नाही. दरवर्षी परीक्षांच्या काळात शिक्षणखात्याच्या अनागोंदी कारभाराची लक्तरे वेशीवर टांगली जातात आणि असहाय विद्यार्थी व हतबल पालक यातून मार्ग काढण्यासाठी धावपळ करत राहतात.

परीक्षांचे वेळापत्रक ठरवणे असो, प्रश्ान्पत्रिका फुटीचा मामला असो किंवा न्यायालयीन लढाई असो, अधिकारी आणि मंत्री सुस्तपणे हा गोंधळ शांतपणे बघत असतात. एकीकडे सीईटीचा घोळ झालेला असतानाच, पुण्याजवळ राजगुरूनगर येथील केंदावर बारावीच्या परीक्षेत विद्यार्थ्यांवर लक्ष ठेवण्याची जबाबदारी असलेल्या पर्यवेक्षकांच्या मदतीने सर्रास कॉपी होत होती.

शिवाय इतरांना उत्तरपत्रिका दाखवण्यास नकार देणाऱ्या हुषार विद्यार्थ्याला इतरांनी मारहाण केली, ती बाब वेगळीच. यात भर पडली ती लातूरजवळ कॉपीविरोधी पथकावर जमावाने केलेल्या हल्ल्याची. केवळ हल्ला करूनच जमाव थांबला नाही. त्याने या पथकाची जीप जाळण्याचाही प्रयत्न केला. मोठ्या प्रमाणात कॉपीच्या तक्रारी असलेल्या शाळेतील विद्यार्थ्यांवर कडक लक्ष ठेवून कोणालाही कॉपी करायला दिली नाही, हा पालकांच्या मते या पथकाचा ' गुन्हा ' होता.

त्याची ' सजा ' अशाप्रकारे त्यांना ठोठावण्यात आली. सरकारने या हल्लेखोरांवर कडक कारवाई करून असे प्रकार खपवून घेतले जाणार नाहीत, असा संदेश देण्याची गरज आहे. नाही तर वेगळा ' लातूर पॅटर्न ' महाराष्ट्राच्या शिक्षण क्षेत्रात रुजेल आणि तोही लातूरचे मुख्यमंत्री असताना! राजगुरूनगर येथील काळ्या कृत्यात सहभागी असणारे विद्याथीर् आणि पर्यवेक्षक यांनाही जरब बसेल अशी कारवाई व्हायला हवी.

पण आपला मुलगा गैरप्रकाराने का होईना, उत्तीर्ण व्हावा असे पालकांना वाटते ही चिंताजनक बाबही या निमित्ताने बोकाळू पाहत आहे. केवळ बारावीचे गुण यशाचे सर्व दरवाजे उघडतील अशी या पालकांची समजूत व्हावी, ही दुदैर्वाची बाब आहे. गैरप्रकार करून कदाचित आता हे विद्याथीर् यश मिळवतीलही, पण आयुष्यात येणाऱ्या अनेक परीक्षांत त्यांचे पितळ सतत उघडे पडत जाईल, हे त्यांच्या आणि पालकांच्या लक्षात येत नाही.

या निमित्ताने कॉपीला आळा घालण्यासाठी परीक्षा मंडळाने गेल्या काही वर्षांत चालवलेल्या अनेक प्रयोगांची दखल घेण्याची गरज आहे. ते यशस्वी व्हायचे असतील, तर सरकारनेही मंडळाच्या मागे उभे राहिले पाहिजे. अन्यथा महाराष्ट्रातून उत्तीर्ण होणाऱ्या गुणवान विद्यार्थ्यांवरही ठपका बसेल. त्याचवेळी सरकारी अधिकाऱ्यांच्या मनमानीपणामुळे ' सीईटी ' चाही घोळ झाला आहे. काही वर्षांपूवीर्पर्यंत बारावीच्या निकालाच्या आधारे विद्यार्थी पुढचा मार्ग ठरवीत.

आता इंजिनीयरिंग आणि मेडिकल यांचे प्रवेश कॉमन एंट्रन्स टेस्टच्या म्हणजे सीईटीच्या गुणांवर ठरतात. त्यामुळे वर्षभर बारावीच्या परीक्षेची तयारी करायची आणि ती दिल्याचा सुटकेचा नि:श्वास टाकायच्या आत सीईटीच्या तयारीला लागायचे, अशी घाण्याला जुंपलेल्या बैलासारखी विद्यार्थ्याची अवस्था असते. अशावेळी या दीनवाण्या मुलांना सहारा देण्याचा प्रयत्न राज्यर्कत्यांनी करावा, अशी केवळ पालकांची नव्हे तर सर्वांचीच अपेक्षा असते.

कारण याच विद्यार्थ्यांमधून उद्याचे प्रशासक, शास्त्रज्ञ, अर्थतज्ज्ञ घडणार असतात. त्यांना आयुष्याच्या या टप्प्यावर अशी अघोरी वागणूक मिळू नये असे वाटणे साहजिक आहे. यंदा राज्य सरकारची मेडिकल आणि इंजिनीयरिंगची सीईटी एकाच दिवशी आहे. दुसऱ्याच दिवशी राष्ट्रीय स्तरावरची इंजिनीयरिंगची सीईटी घेण्यात येणार आहे. राज्य स्तरावरच्या परीक्षेसाठी जिल्हा पातळीवर केंद असेल.

पण राष्ट्रीय सीईटीसाठी इंजिनीयर बनण्याची इच्छा बाळगणाऱ्यांना ती परीक्षा झाल्यावर लगेच मुंबई, पुणे किंवा नागपूर अशा मोठ्या शहरांची वाट धरावी लागेल. मुळात मे महिन्यातील तीव्र उन्हाळ्यामुळे प्रवास जिकिरीचा बनतो. पण राज्य आणि राष्ट्रीय स्तरावरील सीईटी परीक्षांच्या तारखांचा ताळमेळ घालण्यासाठी सत्ताधाऱ्यांनी कधी चर्चा केल्याचे ऐकिवात नाही. हाच प्रकार युपीएससी आणि एमपीएससीच्या परीक्षांबाबत होतो.

आयएएससारख्या परीक्षांचे वेळापत्रक युपीएससी अनेक वषेर् कटाक्षाने पाळत आले आहे. त्यानुसार एमपीएससीला निर्णय घेणे शक्य आहे. एकीकडे सीईटीच्या तारखांचा गोंधळ आणि त्याचवेळी कॉपीचा संचार यातून सरकार व पालक दोघांनीही एकत्रितपणे मार्ग न काढल्यास उत्तरेतील काही विद्यापीठांच्या विद्यार्थ्यांप्रमाणे महाराष्ट्रातील विद्यार्थ्यांकडेही संशयाने बघितले जाऊ शकेल.

 
</text>
</doc>
