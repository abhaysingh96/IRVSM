<doc>
<docno>1039845.cms.txt</docno>
<text>
 
हेल्थ
पॅथॉलॉजी आणि आपण
[ Thursday, March 03, 2005  06:47:42 pm]


प्रत्येकाचं आपल्या देहावर सर्वात जास्त प्रेम असतं. बरं नसताना तर कुठलंही मनोरंजनाचं साधन, टी. व्ही. सुद्धा नकोसा वाटतो. अगदी लाडक्या व्यक्तीशीसुद्धा संवाद करावासा वाटत नाही, जरासं आजारपण आलं की, अलीकडे पॅथॉलॉजिस्टची पहिल्यांदा आठवण येते. आपल्या आजाराचं नक्की निदान झालं की, योग्य औषधोपचार लवकर होतील, आपण लौकर बरे होऊ ही त्यामागची भावना असते. कारण आजारी पडायलासुद्धा कोणाला वेळ नसतो. जराशी चक्कर आली की , '' रक्तातल्या सगळ्याच्या सगळ्या तपासण्या करा, एकदाच सगळी तपासणी होऊ दे. '' असं सांगणारी माणसं भेटतात, तसंच आपल्याला काय आजार आहे, त्याप्रमाणे कोणत्या तपासण्या कराव्यात, असं विचारून नंतर डॉक्टरांकडे उपचारासाठी जाणारेही खूप रुग्ण भेटतात.

डोक्याच्या केसांपासून ते पायाच्या नखांपर्यंत जे आजार असतात, त्या सर्वांचं अचूक निदान होण्यासाठी पॅथॉलॉजीसारखं दुसरं साधन नाही. दैनंदिन जीवन सुखाचं जावं म्हणून पॅथॉलॉजी तपासण्याचं सुरक्षा कवच कसं असतं, ते खरंच पहाण्यासारखं आहे. प्रपंचाला सुरुवात करतानाच वधूवर सुदृढ नसतील, तर पुढचं जीवन आनंदानं जाणं अवघडच. लग्नाआधी कांही विशिष्ट तपासण्या फार महत्त्वाच्या! ' पॅथॉलॉजी ' चा शब्दश: अर्थ ' रोगांचा अभ्यास. ' मुळात पॅथॉलॉजी लॅबोरेटरीत चाचण्या का कराव्या लागतात ?

(1) रोगाचे निदान करण्यासाठी जंतुसंसर्गामुळे, अयोग्य प्रतिकारशक्तीमुळे, चयापचय क्रियेतील असंतुलनामुळे, कर्करोगामुळे वगैरे.

(2) निदान झालेल्या आजाराची तीव्रता किती आहे ? तो कमी किंवा जास्त प्रमाणात आहे हे ठरविण्यासाठी.

(3) आजारासाठी चालू केलेली औषध योजना कितपत लागू पडते याचा अंदाज घेण्यासाठी! पॅथॉलॉजी लॅबोरेटरीत आजारीच माणूस येतो असे नाही. कित्येकदा चाळीशी उलटल्यानंतर सर्व चाचण्या करून घेणारे जागरूक लोकही आहेत. अनेक विमा कंपन्या विमा उतरवण्याआधी, पॅथॉलॉजीचे रिपोर्ट मागतात. परदेशात जातानाही पॅथॉलॉजी चाचण्या कराव्याच लागतात.

डॉ. माधवी कवीश्वर

 
</text>
</doc>
