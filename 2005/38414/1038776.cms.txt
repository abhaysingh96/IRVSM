<doc>
<docno>1038776.cms.txt</docno>
<text>
 
महामुंबई
गृहराज्यमंत्र्यांच्या नावे हॉटेलकडून खंडणी उकळल्याची तक्रार
[ Thursday, March 03, 2005  12:29:36 am]


म. टा. प्रतिनिधी

मुंबई : मध्यरात्रीनंतरही हॉटेल उघडे राहिले तरी कारवाई न करण्यासाठी गृह राज्यमंत्री सिद्धराम म्हेत्रे यांचे नाव सांगून दादर पूर्व येथील एका हॉटेल मालकाकडून तीन लाख रुपये घेण्यात आल्याची तक्रार प्रदेश काँग्रेसच्या नेत्यांकडे करण्यात आली असून यामुळे खळबळ उडाली आहे. आश्चर्याची बाब म्हणजे या प्रकरणाचा गाजावाजा झाल्याने या हॉटेलला काही रक्कम परत करण्यात आली आहे.

स्वत: म्हेत्रे यांनी हा आरोप नाकारून काका पवार नावाची व्यक्ती आपले नाव वापरून पैसे गोळा करीत असल्याची कबुली दिली आहे. दादर पूर्व येथील ' बे वॉच ' या डान्स फ्लोअर असलेल्या बारवर मध्यरात्री एक वाजल्यानंतरही सुरू ठेवण्यात येत असल्यावरून 4 जानेवारीच्या रात्री म्हेत्रे यांनी छापा घातला होता. त्यानंतर त्यांचे खासगी सचिव असल्याचे सांगणाऱ्या काका पवार, अरुण जाधव, गायकवाड, शहा या व्यक्तींनी पुढील कारवाई रोखण्यासाठी हॉटेलमालकाकडे तीन लाख रुपयांची मागणी केल्याची तक्रार आहे.

हॉटेलशी संबंधित व्यक्तीला म्हेत्रे यांच्या कार्यालयात व तेथून बंगल्यावर नेण्यात आले होते. तेथे रुजवात घालून दिल्यानंतर पैसे देण्यात आल्याचे संबंधितांचे म्हणणे आहे.

मात्र, पैसे दिल्यानंतरही पोलिसांचा जाच सुरू राहिल्याने काही लोकांनी म्हेत्रे यांच्याकडेच दाद मागितली. मात्र, त्यांनी झिडकारून लावल्याने ही बाब काँग्रेसच्या प्रदेशाध्यक्ष प्रभा राव यांच्या कानी घालण्यात आली.

म्हेत्रे यांना विचारता, पैसे घेतल्याचा त्यांनी इन्कार केला. संबंधित लोक आपल्यासमोर आले असते तर कुणी पैसे घेतले याची शहानिशा होऊ शकेल, असेही ते म्हणाले. या हॉटेलवर स्वत: छापा घातला होता, अशी कबुलीही त्यांनी दिली. तसेच, काका पवार नावाच्या व्यक्तीशी आपला काही संबंध नाही, असे सांगतानाच ' तो काका पवार दलाली गोळा करीत हिंडतोय, त्याला उचलून आणा ', असे आदेशही त्यांनी आपल्या कर्मचाऱ्यांना या प्रतिनिधीसमोरच दिले. अरुण जाधव हे आपल्या कार्यालयातील कर्मचारी नाहीत, मात्र ते आपल्या कार्यालयात येत असतात, पण त्यांचाही या प्रकरणाशी काही संबंध नाही, असे म्हेत्रे यांनी सांगितले. (जाधव हे म्हेत्रे यांच्या अॅन्टिचेंबरमध्ये हजर होते व त्यांनीही हा आरोप नाकारला.)

वारंवार प्रयत्न करूनही प्रभा राव यांच्याशी संपर्क होऊ न शकल्याने याबाबतचे त्यांचे म्हणणे समजू शकले नाही.

 
</text>
</doc>
