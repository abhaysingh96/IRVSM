<doc>
<docno>1039784.cms.txt</docno>
<text>
 
महाराष्ट्र
वसईत चिघळलंय वातावरण
[ Thursday, March 03, 2005  06:10:38 pm]


शशी करपे

गेल्या काही महिन्यांपासून दरोडेखोरांनी वसईत उच्छाद मांडला होता. बँका, ज्वेलर्स, चर्च, शहरातील फ्लॅट आणि रस्त्यावर जाणाऱ्या महिलांच्या अंगावरील दागिने लंपास करणं अशा घटना वसई-विरार परिसरात दररोजच घडत होत्या. वसईतलं पोलिस बळ अगदीच अपुरं असल्याने दरोडेखोरांना पायबंद घालणं पोलिसांच्या आवाक्याबाहेर होतं. या घटना शहरी भागात होत होत्या तोपर्यंत वसईतलं वातावरण शांत होतं. मात्र दरोडेखोरांनी आपलं लक्ष गावाकडे वळवल्यानंतर वातावरण तापू लागलं. पोलिसांवर अवलंबून राहण्याऐवजी गावकऱ्यांनी रात्रीची गस्त घालण्यास सुरुवात केली होती. तरीही त्यांचा डोळा चुकवून दरोडेखोर संधी साधतच होते. त्यामुळे गावकरी संतप्त झाले होते. त्याचा कडेलोट मंगळवारी दुपारी झाला. चार दरोडेखोर हाती सापडल्याने ग्रामस्थांनी त्यातील तिघांचा मुडदा पाडला. त्यानंतरही वसईतलं वातावरण अजून निवळलेलं नाही. दोन रात्री हजारोंच्या संख्येने जमाव हत्यारं घेऊ न गस्त घालत आहे. त्यांचा सगळ्यात जास्त राग पोलिसांवर आहे. त्यामुळे वातावरण चिघळलं तर पोलिसांवर हल्ला करण्यासही तो मागेपुढे पाहणार नाही.

गेल्या सहा महिन्यांपासून वसईत दरोड्यांचं सत्र सुरूझालं. सशस्त्र दरोडेखोरांनी भरदुपारी, भरवस्तीत असलेल्या दोन बँका लुटून नेल्या. त्यानंतर काही ज्वेलर्सना लुटण्यात आलं. या वेळी दरोडेखोरांनी वसईच्या शहरी भागातच लुटमार सुरू केली होती. सशस्त्र टोळी अगदी भरदिवसा फ्लॅटमध्ये घुसून लुटमार करत होती. त्यात काही जण जखमीही झाले. पण पोलिसांकडून दरोडेखोरांचा बंदोबस्त होत नव्हता. पोलिस बळ कमी असल्याचं कारण पुढे करत पोलिस दरोडा नव्हे घरफोडी अशी नोंद करून जखमेवर मीठ चोळण्याचंच काम करत होते. शहरात तर आजही मोटारसायकलवरून येऊन रस्त्यावर चालत असणाऱ्या महिलांच्या गळ्यातील दागिने लंपास करण्याचे प्रकार घडत आहेत. बुधवारी रात्री दरोडेखोरांना ठार मारलं तिथून पाच-सहा किलोमीटर अंतरावरील उंबरगोठण गावात कामावरून परतणाऱ्या एका महिलेला मोटारसायकलवरून आलेल्या दोघांनी शस्त्राचा धाक दाखवून लुटलं. म्हणूनच गावकरी संतप्त झाले आहेत. एवढं होऊनही चोऱ्यामाऱ्या थांबत नसतील तर पोलिसांची गरजच नाही, आम्ही काय करायचं ते करू असं संतापाने बोलत आहेत. शहरात लुटमार करणाऱ्या टोळीने आपलं लक्ष्य ग्रामीण भागात केंदित केल्यानंतर त्याविरोधात आवाज उठू लागले. शहरापेक्षा ग्रामीण भागात लुट करणं अगदी सोपं असल्याचं दरोडेखोरांच्या लक्षात आलं आहे. शहरात कधीही पकडलं जाण्याची भीती. वसईच्या ग्रामीण भागातले बहुसंख्य बंगले वाड्यांमध्येच बांधले गेले आहेत. मोठ्या बंगल्यांमधे माणसं कमी. गावात बोंब होईपर्यंत वाडीतील दाट झाडीतून सहज गायब होता येता. अशा ठिकाणी पोलिस पोहोचणं अशक्यच. या गोष्टींचा पुरेपुर फायदा दरोडेखोरांनी उचलला आणि गेल्या चार महिन्यांत त्यांनी ग्रामीण भागात उच्छाद मंाडला. दरोडेखोरांची टोळी सशस्त्र असल्याने प्रसंगी प्राणघातक हल्ला करण्यासही ते मागेपुढे पाहत नाहीत. त्यामुळे गावकरी भयभीत झाले आहेत. पोलिस संरक्षण मिळावं म्हणून खूप प्रयत्न झाले. पण पोलिस बळ कमी असल्याने एखाददुसरा तोही दांडकं घेऊन फिरणारा हवालदार सोबत घेऊन सशस्त्र दरोडेखोरांचा सामना करणं कसं शक्य आहे. म्हणूनच गावकरी स्वत:च रात्रीची गस्त घालत आहेत. अर्नाळा, आगाशी, चाळपेठ, उंबरगोठण, सत्पाळा, बोळींज, उमराळे, क रमाळे, नवापूर आदी गावांमधे दरोडे पडल्याने इथं गावकरी रोज जागत होते.

मंगळवारी दुपारी सोमपुरा यांच्या घरात घुसलेल्या दरोडेखोरांनी उषा सोमपुरा यांच्यावर प्राणघातक हल्ला केला. त्याचवेळी त्यांचे शेजारी देवरुखकर यांनी ते पाहिलं आणि आरडाओरडा केला. तेव्हा घाबरून दरोडेखोरांनी पळ काढला. पण गावकऱ्यांनी पाठलाग करून चौघांना गाठलंच. ही बातमी वाऱ्यासारखी आजूबाजूच्या गावांमध्ये पसरली आणि हजारोंच्या संख्येने जमाव त्यांच्यावर तुटून पडला. त्यात तिघेजण जागीच ठार झाले. तेवढ्यात पोलिस उपनिरीक्षक सुधीर खैरनार घटनास्थळी दाखल झाले. जमाव प्रचंड खवळलेला असतानाही पाच-सहा पोलिसांच्या जीवावर ते जमावात घुसले. काही गावकऱ्यांनी त्यांना सहकार्य केल्याने एक दरोडेखोर हाती लागला. तोपर्यंत दहा हजारांचा जमाव रस्त्यावर उतरला होता. त्याचवेळी बोळींज गावात दरोडेखोर समजून दोघांना जमाव बदडत होता. तेव्हा आगाशीला बंदोबस्तासाठी जाणारी पोलिस जीप तिथं पोचली. त्यांनी जखमी झालेल्या त्या दोघांना उपचारासाठी पोलिस जीपमधे घालून आगाशीच्या प्राथमिक आरोग्य केंदात आणलं. संतप्त जमाव तिथून जवळच होता. दोन दरोडेखोर पोलिसांच्या ताब्यात असल्याची कुणकुण त्यांना लागली आणि जमावाने प्राथमिक आरोग्य केंदाकडे धाव घेतली. त्यावेळी तिथं अवघे पन्नासच पोलिस हजर होते. संतप्त जमावाने केंदाच्या मुख्य गेटवर असलेलं पोलिसांचं कडं तोडून आत प्रवेश केला. दरोडेखोर आमच्या ताब्यात द्या, अशी त्यांची मागणी होती. पोलिस ऐकत नाही पाहून जमावाने पोलिस आणि प्राथमिक केंदावर जोरदार हल्ला केला. दगडफेकीमुळे वातावरणात तणाव निर्माण झाला होता. पन्नास पोलिसांच्या हजारोंच्या जमावापुढे निभाव लागत नव्हता. या हल्ल्यात पोलिस उपअधीक्षक एन. एस. इंगळे आणि हवालदार महेश हिरेनाईक यांच्यासह पाच पोलिस जखमी झाले. पोलिस गाडी आणि केंदाच्या इमारतीची नासधूस झाली. खरं तर आतमध्ये असलेले दरोडेखोर नव्हते. पण प्रक्षुब्ध जमावाला ते पटत नव्हतं. पण जमावावातील काही माणसं जाणूनबुजून चिथावणी देत असल्याने जमाव अधिकच खवळत होता. तब्बल तीन तास पोलिस आणि जमाव यांच्यात संघर्ष सुरू होता. वातावरण कोणत्याही क्षणी चिघळून काहीही होण्याची भीती होती. म्हणून पोलिसांनी हवेत गोळीबार केला. त्यामुळे तणावात अधिकच भर पडली. यावेळी काही राजकीय पुढारी इथे हजर होते. त्यांनाही जमाव काबूत आणणं अशक्य झालं होतं. पण विरार पालिकेचे माजी नगराध्यक्ष राजीव पाटील यांनी हिंमत करून जमावाला शांत केलं आणि त्या दोन संशयित दरोडेखोरांना विरारला पाठवून दिलं. त्यानंतर जमाव पांगला. या वेळीही पोलिस कुमत नेहमीप्रमाणे उशिराने आली.

या घटनेज्या दुसऱ्या दिवसापासून इथल्या गावांमध्ये तणावाचंच वातावरण आहे. काही समाजकंटक जाणूनबुजून अफवा उठवत असल्याने वातावरण निवळण्याऐवजी अधिकच स्फोटक होऊ लागलं आहे. दोन दिवस आणि रात्री या परिसरात शेकडोच्या संख्येने गावकरी हातात लाढ्या-काठ्या आणि शस्त्र घेऊन रस्त्यावर फिरत आहेत. त्यामुळे चुकून एखादा निरपराध अशा जमावाच्या हाती लागला तर तो ठार झाल्याशिवाय राहणार नाही, एवढं वातावरण तापलेलं आहे. गेल्या दोन दिवसांपासून गावात निनावी फोन, चिठ्या पाठवून धमक्या दिल्या जात आहेत. मुलं पळवून नेली जात आहेत, अशा अफवाही उठत असल्याने परिस्थिती गंभीर बनत चालली आहे. म्हणूनच पोलिसांची आता कसोटी आहे. सध्याची स्थिती पाहता गावकऱ्यांचा पोलिसांवरचा विश्वास उडाला आहे. सध्या फक्त विरार पोलिस ठाण्याच्या हद्दीतच स्थिती स्फोटक आहे. याचं लोण वसईभर पसरलं तर त्यावर नियंत्रण ठेवणं शक्य होणार नाही. त्यासाठी पोलिसांनी ग्रामस्थांना विश्वासात घेऊन काम केलं पाहिजे. त्याचबरोबर ज्यादा पोलिस बळ तैनात करायला हवं. अफवा पसरवणाऱ्यांवर कडक कारवाई केली पाहिजे. दुसरीकडे अफवांवर विश्वास न ठेवता शांत राहण्याची गरज आहे. कायदा हातात घेणं म्हणजे उपाय नव्हे याचं भान ठेवण्याची गरज आहे.

 
</text>
</doc>
