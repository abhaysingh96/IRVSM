<doc>
<docno>1039968.cms.txt</docno>
<text>
 
बहुतांची अंतरे
झोपड्यांना संरक्षण दिल्यास करबंदी आंदोलन करावे
[ Thursday, March 03, 2005  08:49:15 pm]


1995 नंतरच्या झोपड्यांवर कारवाई सुरू होताच तथाकथित राजकीय नेतेमंडळी आपणच गरिबांचे कसे कैवारी आहोत, हे सिद्ध करण्यासाठी पार गल्लीपासून दिल्लीपर्यंत धावाधाव करताना दिसत आहेत. या साऱ्यांना मुंबईचे किंवा इथल्या मुंबईकरांचे काहीच सोयरसुतक दिसत नाही. त्यांना फक्त स्वत:ची व्होट बँक कशी शाबूत राहील याचीच फिकीर आहे.

दिवसेंदिवस मुंबईकर विविध सरकारी करांच्या ओझ्याखाली गुदमरत असताना त्याला सोयीसवलती उपलब्ध करून देऊन त्याचे जीवन सुखकर करण्याचा प्रयत्न करण्या-ऐवजी ही नेतेमंडळी झोपडीवासीयांच्या गरिबीचे मतलबी भांडवल करताना दिसत आहेत. वास्तविक पाहता झोपड्यांवरची कारवाई करताना बुलडोझरचा वापर करावा लागणे, ही परिस्थिती झोपड्यांच्या ' गरिबी ' ची वस्तुस्थिती दर्शविण्यासाठी पुरेशी बोलकी आहे. जे बांधकाम बुलडोझरनेही पडू शकत नाही, त्याला खरे तर झोपडी म्हणावे का ? याचा स्पष्ट अर्थ ' वरून झोपडी आतून मजबूत अनधिकृत बांधकाम ' असाच आहे आणि यात या पाडापाडीला विरोध करणाऱ्या राजकीय नेत्यांचे संबंध गुंतलेले असणे शक्य आहे.

या पार्श्वभूमीवर खरे तर मुंबई उच्च न्यायालयाने पुढाकार घेऊन झोपडीची व्याख्या करावी जेणेकरून पुनर्वसन करताना खरोखरच्या गरिबाला दिलासा मिळू शकेल. याच अनुषंगाने , 1995 चा कायदा अस्तित्वात असताना निवडणुकीत मतांवर डोळा ठेवून दोन्ही काँग्रेस पक्षांनी 2000 सालाचे जे आश्वासन आपल्या संयुक्त जाहीरनाम्यातून लिखित स्वरूपात दिले आहे, त्याची कायदेशीर वैधताही तपासली गेली पाहिजे. आता या बाबतीत प्रामाणिक करदाता मुंबईकर जोपर्यंत आपली भूमिका परखडपणे मांडणार नाही, तोपर्यंत राज्यकतेर् असेच त्याला गृहीत धरून झोपड्यांची सालमर्यादा पाच-पाच वषेर् वाढवत राहणार असे दिसते आहे. तेव्हा या वेळी राज्य सरकारने कोणत्याही मार्गाने 1995 ची मर्यादा वाढविण्याचा प्रयत्न केला, तर येथील प्रामाणिक करदात्यांनीही महापालिका, राज्यसरकार यांना कोणताही कर न भरण्याचा बाणेदारपणा दाखवावा. त्याशिवाय या सालमर्यादा वाढीवर अंकुश ठेवता येणार नाही. अन्यथा आज ना उद्या या झोपड्यांच्या पुनर्वसनाचा सारा भार कररूपाने पुन्हा करदात्या मुंबईकरांवरच पडणार आहे.

एम. आर. सबनीस, अंधेरी, मुंबई.

 
</text>
</doc>
