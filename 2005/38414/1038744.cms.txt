<doc>
<docno>1038744.cms.txt</docno>
<text>
 
देश-विदेश
काळा पैसा काढण्याचा अन्य मार्ग शोधणार!
[ Thursday, March 03, 2005  12:11:59 am]


वृत्तसंस्था

नवी दिल्ली : बँकेतून 10 हजार रुपये किंवा त्यापेक्षा अधिक रक्कम काढताना त्यावर कर आकारण्याच्या केलेल्या शिफारशीवर सर्वच थरांतून टीका होत असल्याने रकमेच्या कमाल मर्यादेत वाढ करण्याचे स्पष्ट संकेत अर्थमंत्री पी. चिदंबरम यांनी दिले आहेत. त्याचबरोबर ' फ्रिंज बेनिफिट टॅक्स ' मधील विसंगती दूर करण्याचे सूतोवाचही त्यांनी केले आहे.

' फिक्की ' च्या एका कार्यक्रमात बुधवारी बोलताना चिदंबरम यांनी या संदर्भातील भूमिका मांडली. बँकेतून काढण्यात येणाऱ्या रकमेवरील कराबाबतच्या शिफारशीमुळे अनेक स्तरांत नाराजी निर्माण झाली आहे, याची कबुली चिदंबरम यांनी यावेळी दिली. रकमेची ही 10 हजारांची मर्यादा वाढवण्यात येईल, असे संकेत त्यांनी दिले. काळा पैसा बाहेर काढण्यासाठीचा हा एक उपाय आहे. लोकांना तो रुचलेला दिसत नाही. लोक नाराज होणार नाहीत, असा एखादा मार्ग शोधावा लागेल, असे दिसते, अशी पुस्ती त्यांंनी जोडली.

' फ्रिंज बेनिफिट टॅक्स ' च्या तरतुदींत काही विसंगती असतील तर त्या दूर केल्या जातील, असे सांगत, हा कर रद्द केला जाणार नाही, असेही त्यांनी स्पष्ट केले.

 
</text>
</doc>
