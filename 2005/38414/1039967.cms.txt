<doc>
<docno>1039967.cms.txt</docno>
<text>
 
बहुतांची अंतरे
गोव्याला विधानसभेची गरजच काय?
[ Thursday, March 03, 2005  08:48:46 pm]


गेले काही आठवडे गोवा या छोट्याशा राज्याचे नाव वृत्तपत्रांत व विविध वाहिन्यांवरील बातम्यांत सर्वाधिक गाजते आहे. तेथे असलेल्या सत्ता-खांदेपालटाच्या राजकारणी खेळातून रोज नवीन हालचाली, अस्थैर्य याचा कळसाध्याय झाला आहे.

मुळात गोवा हा छोटासा भूभाग. निसर्गरम्य पर्यटनस्थळे, सुंदर सागरकिनारा व वेगळी सांस्कृतिक घडण यासाठी भारतातलेच नव्हे, तर जगभरचे पर्यटक येथे आकषिर्त होतात. एखाद्या महानगरापेक्षा लोकसंख्येने, आकाराने छोटेखानी या प्रदेशाला राज्याच्या दर्जापर्यंत नेल्यामुळे राज्यपाल, मुख्यमंत्री, मंत्रिमंडळ व अन्य सोयीसुविधा लाभल्या. बहुधा त्यामुळेच येथल्या एरव्ही शांत, सुसंस्कृत जनतेच्या व त्यातील राजकारण्यांच्या डोक्यात हवा भरली, ती येन केन प्रकारेण सत्ता हस्तगत करण्याची.

जेमतेम 40 सदस्य असलेली विधानसभा, अध्यक्ष, मुख्यमंत्री, मंत्रिमंडळ हे सर्व खरे तर एवढ्या छोट्या प्रदेशाला आवश्यकच नाही. पण ते दिल्यामुळे सत्ता- संपादनाचा नंगानाच सुरू असून एकूण लोकशाहीच्या प्रतिष्ठेची चाड राज्यपालांसह कोणालाच राहिलेली नाही, हे उघड दिसून येत आहे. त्यामुळे सर्व जगभर भारतातील लोकशाहीची विटंबना होत आहे.

हे सर्व थांबविण्यासाठी राज्यपालांसकट सर्व व्यवस्था बरखास्त करून गोवा राज्याला केंदाने एक प्रशासक नेमावा व फक्त लोकसभेच्या मतदानास मान्यता ठेवावी. काही वषेर् गेल्यावर पुनश्च एकदा जनमत आजमावून ही राज्यव्यवस्था मुख्यमंत्री, राज्यपाल वगैरे आवश्यक आहेत का, हे ठरवावे. सध्या चाललेला तमाशा ताबडतोब बंद करून लोकशाहीला उपकृत करावे.

किरण जोगळेकर, कल्याण.

 
</text>
</doc>
