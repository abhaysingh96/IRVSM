<doc>
<docno>1039786.cms.txt</docno>
<text>
 
महाराष्ट्र
ठाण्यामध्ये पहिल्या टप्प्यात सहा हजार घरांना पाइपगॅस
[ Thursday, March 03, 2005  06:11:03 pm]


मुंबई टाइम्स टीम

ठाणे : महानगर गॅस लिमिटेडतफेर् पुरवल्या जाणाऱ्या पाइप्ड नॅचरल गॅसची ( पीएनजी) कनेक्शन पहिल्या टप्प्यात सहा हजार घरांमध्ये दिली जाणार आहेत. सुरुवातीच्या काळात मुलुंड चेकनाका ते पोखरण रोड एक आणि इस्टर्न एक्स्प्रेस हायवेच्या डाव्या बाजूला ही कनेक्शन दिली जातील.

सर्व परवानग्यांसह अर्ज केला, तर सहा महिन्यात ग्राहकांना घरी गॅस मिळू शकेल, अशी ग्वाही एमजीएलने दिली आहे. ठाणे शहरात दोन वर्षार्ंत दोन लाख 60 हजार घरांमध्ये पीएनजी कनेक्शन देण्याची महानगर गॅसची योजना आहे. त्या दृष्टीने पाइप टाकण्याचं काम सध्या सुरू आहे. टप्प्याटप्पाने नवीन भाग या पाइपलाइनद्वारे जोडले जातील.

ठाण्यातील पहिल्या सीएनजी फ्युएलिंग स्टेशनचं आणि हायवे दर्शन सोसायटीतील पहिल्या पीएनजी कनेक्शनचं उद्घाटन बुधवारी मुख्यमंत्री विलासराव देशमुख यांच्या हस्ते करण्यात आलं. हे स्टेशन सुरू झाल्यामुळे इतर ऑटोमोबाइल इंधनांच्या तुलनेत कमी प्रदूषणकारी आणि सुमारे 28 टक्के स्वस्त असलेल्या या गॅसच्या पाइपचं जाळं मुंबई आणि आसपासच्या परिसरात वाढवण्याच्या महानगर गॅसच्या योजनेला चालना मिळाली आहे.

मुंबईत दोन लाख 15 हजार घरं , 650 पेक्षा अधिक छोटे उद्योजक आणि छोटे कारखानदार यांना पीएनजीचा पुरवठा केला जात आहे. मुंबईतील एक लाख 45 हजार वाहनं सीएनजीवर चालणारी आहेत. त्यामुळे मुंबईत दररोज पाच लाख 50 हजार किलोग्रॅम इतकं प्रदूषण टाळलं जात आहे. हाच कित्ता ठाण्यात गिरवला जाणार आहे. सुरुवातीला ठाण्यात पाच सीएनजी स्टेशन्स उभारून सीएनजीचा पुरवठा करण्याची महानगर गॅसची योजना आहे.

सीएनजीचं महत्त्व जाणून घेऊन ठाणे महापालिकेच्या परिवहन उपक्रमानेही सीएनजी बसखरेदीचा निर्णय घेतला असून त्यांच्यासाठी खास फ्युएलिंग स्टेशन वागळे इस्टेट इथे उभारलं जात आहे. ठाणे महापालिकेची सर्व वाहनं भविष्यात सीएनजीवर चालवण्याचा प्रशासनाचा मानस आहे. त्या उद्देशाला या स्टेशनमुळे दिशा लाभणार आहे. 15 दिवसांत मीरा-भाईंदर महापालिका क्षेत्रातही सीएनजी आणि पीएनजी प्रकल्पाचं उद्घाटन होणार आहे. त्यानंतर हे जाळं नवी मुंबई, डोंबिवली, कल्याण या शहरांमध्ये आणि 2006 साली पनवेलपर्यंत गॅस नेण्याचं उद्दीष्ट महानगर गॅसने आखलं आहे.

मुंबईत गॅस कनेक्शन दिल्यानंतर कंपनीकडून तत्पर सेवा मिळत नाही किंवा संपर्क साधण्यात बऱ्याच अडचणी असल्याचं कंपनीच्या लक्षात आणून दिलं असता, त्यांनी या दाव्यात तथ्य नसल्याचं सांगितलं. कंपनीचा गॅसपुरवठा 99.99 टक्के नियमित असून ग्राहकाकडून तक्रार आल्यानंतर अर्ध्या तासात त्याच्याशी संपर्क साधला जातो, असा दावा त्यांनी केला आहे.

 
</text>
</doc>
