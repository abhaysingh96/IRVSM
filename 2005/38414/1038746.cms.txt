<doc>
<docno>1038746.cms.txt</docno>
<text>
 
देश-विदेश
संसदेत गाजला झारखंडचा प्रश्न
[ Thursday, March 03, 2005  12:12:40 am]


म. टा. विशेष प्रतिनिधी

नवी दिल्ली : झारखंड विधानसभेत सर्वात मोठा गट असलेल्या राष्ट्रीय लोकशाही आघाडीला टाळून सरकारस्थापनेसाठी शिबू सोरेन यांना राज्यपालांनी निमंत्रित केल्याच्या निषेधार्थ बुधवारी संसदेच्या दोन्ही सभागृहांत अभूतपूर्व गदारोळ झाला. राज्यसभा प्रश्ानेत्तराच्या तासाला, तर लोकसभा तीनदा तहकूब झाल्यानंतर दुपारी दिवसभरासाठी कामकाज स्थगित करण्यात आले.

झारखंडमध्ये राज्यपालांनी पदाचा दुरुपयोग केल्याचा मुद्दा विरोधी पक्षनेते लालकृष्ण अडवाणी यांनी लोकसभेत उपस्थित केला. बिहार व झारखंडमध्ये रालोआ हा सर्वात मोठा गट आहे, राज्यपालांनी आम्हालाच सरकारसाठी बोलावायला हवे, असा आग्रह त्यांनी धरताच सत्ताधारी सदस्यांनी हरकत घेतली. पाठोपाठ भाजप आणि रालोआचे सदस्य जागेवरून उठले आणि अध्यक्षांच्या आसनासमोर जाऊन मोठ्याने घोषणा द्यायला लागले. सुमारे पाऊण तास सभागृहात गोंधळ अन् घोषणाबाजी सुरू होती. तरीही अध्यक्षांनी कामकाज सुरूच ठेवले.

पावणे बारा वाजता तहकूब झालेले कामकाज बारा वाजता सुरू होताच विरोधक पुन्हा घोषणा देऊ लागले. गोंधळ इतका वाढला की कोणालाच काहीही ऐकू येत नव्हते. दोन वाजता कामकाज सुरू झाल्यावर परत घोषणा सुरू झाल्या. तोवर शिबू सोरेन यांना सरकार स्थापण्यासाठी निमंत्रिण मिळाल्याची बातमी येऊन थडकली. संतप्त विरोधकांच्या घोषणांना त्वेष चढला. पीठासीन सभापती राधाकृष्णन यांनी या गदारोळात अडीच वाजेपर्यंत तिसऱ्यांदा कामकाज तहकूब केले.

कामकाज पुन्हा सुरू झाल्यानंतर सभागृहात सुरू असलेल्या गदारोळातच काँग्रेसचे पवनकुमार बन्सल यांनी राष्ट्रपतींच्या अभिभाषणावरील आभारदर्शक प्रस्ताव मांडला. अजय माकन यांनी त्याला अनुमोदन दिले आणि कामकाज दिवसभरासाठी स्थगित झाले. पेन्शन कायद्यात दुरुस्ती करणाऱ्या वटहुकुमाचे कायद्यात रूपांतर करणारे विधेयक अर्थमंत्री मांडणार होते.

 
</text>
</doc>
