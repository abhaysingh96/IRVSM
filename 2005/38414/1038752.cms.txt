<doc>
<docno>1038752.cms.txt</docno>
<text>
 
महाराष्ट्र
वाटणीचा गॅस महाराष्ट्राला मिळायलाच हवा!
[ Thursday, March 03, 2005  12:16:05 am]


म. टा. प्रतिनिधी

ठाणे : महानगर गॅस लिमिटेडने महाराष्ट्रासाठी मान्य केलेल्या 40 लाख क्युबिक मीटर गॅसपैकी केवळ आठ लाख क्युबिक मीटर गॅसच आतापर्यंत मिळाला आहे. महाराष्ट्रातून हा गॅस बाहेरच्या राज्यांना जात असून स्थानिक जनतेला मात्र गॅसचा तुटवडा जाणवतो. त्यामुळे राज्याच्या वाटणीचा गॅस अग्रक्रमाने मिळायला हवा, अशी आग्रही भूमिका मुख्यमंत्री विलासराव देशमुख यांनी ठाण्यात मांडली.

तीन हात नाक्यावर जयमलसिंग पेट्रोल पंप येथे ठाण्यातील पहिल्या सीएनजी गॅस स्टेशनचे आणि हायवे दर्शन सोसायटीतील आर. जे. लिमये यांच्या घरात पहिल्या पाईप गॅसच्या जोडणीचे उद्घाटन मुख्यमंत्र्यांच्या हस्ते बुधवारी सकाळी झाले. त्यावेळी त्यांनी ही भूमिका मांडली. मुंबई आणि ठाण्यातील प्रदूषण वाढत आहे. या पार्श्वभूमीवर सीएनजीचा वापर वाढला पाहिजे, असे सांगून मुख्यमंत्री म्हणाले की, मुंबईत रिफ्यूएलिंग स्टेशन उभारण्यासाठी महानगर गॅसला एमएमआरडीए, महसूल खाते आदींच्या रिकाम्या जमिनीवर जागा उपलब्ध करून दिली जाईल.

ठाण्यापाठोपाठ मीरा- भाईंदर, पुणे येथे सीएनजी वितरणाची सुरुवात होत असून ठाणे शहरात लवकरच या पाइपगॅसचा पुरेसा पुरवठा केला जाणार आहे, ही ठाण्याच्या दृष्टीने चांगली गोष्ट आहे. परंतु केवळ श्रीमंतांसाठीच नव्हे तर चाळीत राहणाऱ्या सर्वसामान्यांसाठी ही सुविधा लवकरच उपलब्ध व्हायला हवी, अशी अपेक्षा मुख्यमंत्र्यांनी व्यक्त केली.

' स्वच्छ ठाण्या ' त फुटपाथवर असलेल्या फेरीवाल्यांचे उद्योग पसरल्याचे आपण आताच गाडीतून येताना पाहिले, असे सांगत मुख्यमंत्र्यांनी हॉकर्स झोन तयार करण्याची सूचना केली. ठाण्याला आमदार, महापौरांच्या रूपात तरुणांची टीम लाभली आहे. त्यांच्यावर ठाण्याची सुंदरता टिकवण्याची जबाबदारी असल्याचे मतही मुख्यमंत्र्यांनी व्यक्त केले.

महानगर गॅसने केवळ ठाण्यात न थांबता लवकरच कल्याण- डोंबिवली, उल्हासनगर, भिवंडी आणि मीरा-भाईंदर या महापालिका व नगरपालिकांच्या क्षेत्रात नॅचरल गॅस पोहोचवायला हवा, अशी इच्छा पर्यावरणमंत्री व पालकमंत्री गणेश नाईक यांनी व्यक्क केली. तर ठाण्यात वाहनांमुळे होणाऱ्या प्रदूषणाचे प्रमाण 60 टक्के असल्याने सीएनजीचा जास्तीत जास्त वापर करणे आवश्यक आहे, असे मत महापौर राजन विचारे यांनी मांडले.

या प्रसंगी ठाण्याचे आमदार एकनाथ शिंदे, मुलुंडचे आमदार सरदार तारासिंग, महानगर गॅस लिमिटेडचे अध्यक्ष प्रशांतो बॅनजीर् यांची भाषणे झाली. समारंभाला ठाण्याचे जिल्हाधिकारी नदंकुमार जंत्रे, आयुक्त संजय सेठी, पोलिस आयुक्त डी. शिवानंदन, आमदार जीतेंद आव्हाड आदी उपस्थित होते.

 
</text>
</doc>
