<doc>
<docno>1039792.cms.txt</docno>
<text>
 
महामुंबई: मुंबई टाइम्स
'श्वास'कर्ते देणार हिशेब!
[ Thursday, March 03, 2005  06:13:55 pm]


अमित भंडारी

' श्वास ' च्या ऑस्करवारीसाठी राज्याच्या कानाकोपऱ्यातून आथिर्क मदतीचा हात पुढे आला. या अर्थसाह्यातील शिलकीतून काही रक्कम राखून ठेवून त्यातून मराठी चित्रपटासाठी महत्त्वपूर्ण योजना राबवली जाणार आहे. तसंच बॅकस्टेज कामगारांसाठी योजना राबवण्याचंही निश्चित झालंय. चित्रपटाचे निर्माते श्वासच्या ऑस्करवारीसाठी गोळा केलेल्या पैशाचा हिशेब एप्रिलमध्ये देतील.

कठीण प्रसंगी खंबीरपणे पाठीशी उभं राहणाऱ्या रसिकांच्या मदतीमुळेच ऑस्करवारी शक्य झाली. या अर्थसाह्याची जाणीव आम्हाला आहेच, त्यामुळेच त्यांच्या पैशाचा हिशेब देणार असल्याची माहिती श्वासचे निर्माते-आणि प्रमुख कलाकार अरुण नलावडे यांनी दिली.

एप्रिलच्या पहिल्या आठवड्यात जमा-खर्च जनतेसमोर मांडण्यात येईल. प्रत्येक देणगीदाराला चोख पावती देण्यापासून हिशेब ठेवला आहे. प्रत्येक व्यवहार हा अत्यंत पारदर्शक असावा, याची जाणीवपूर्वक काळजी घेतली गेलीय. आता हा हिशेब फक्त आम्ही मांडणार आहोत. या प्रक्रियेला उशीर होतोय, तरी शिलकीतल्या रकमेचा विनियोग सामाजिक कार्यासाठीच होेईल.

ऑस्करसाठी भारतातर्फे एण्ट्री मिळाल्यानंतर आथिर्क अडचण आ वासून उभी राहिल्यावर रसिकांनी प्रेमापोटी पदरचे पैसे खर्च करून मदत केली, म्हणून आम्ही पै-पैचा हिशेब देत आहोत. प्रत्येक गोष्टीसाठी खर्च करतानाही आम्ही काटकसरीचा मार्ग वापरला, असं नलावडे यांनी सांगितलं.

हॉलिवूडमध्ये या पैशाच्या योग्य वापरानंतर उर्वरित रक्कम रसिकांना कशी परत करायची, हा प्रश्न होता. आम्ही एड्सग्रस्त, अनाथ, अपंग मुलांसाठी झटणाऱ्या संस्थांना ही रक्कम देण्यात येईल यासाठी श्वासची टीम योग्य संस्थांची निवड करत आहे.

 
</text>
</doc>
