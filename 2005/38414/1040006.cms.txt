<doc>
<docno>1040006.cms.txt</docno>
<text>
 
क्रीडा
डेव्हिस चषक : एकेरीत लिअँडर पेस खेळणार नाही
[ Thursday, March 03, 2005  09:44:31 pm]


नवी दिल्ली : भारतीय संघाचा कर्णधार लिअँडर पेस चीनविरुद्धच्या डेव्हिस चषक टेनिस लढतीत एकेरीत खेळणार नाही. एकेरीत भारतातफेर् हर्ष मांकड व प्रकाश अमृतराज उतरणार आहेत. डेव्हिस चषक टेनिस लढत शुक्रवारपासून येथे रंगणार आहे. सलामीच्या लढतीत हर्ष मांकडची गाठ चीनच्या सुन पेंगशी पडणार आहे. तर प्रकाश अमृतराजचा सामना डावखुऱ्या वँग यूशी होणार आहे. पंतप्रधान मनमोहन सिंग यांच्या घरी डेव्हिस चषक टेनिस लढतीचा ड्रॉ काढण्यात आला. लिअँडर पेस आणि महेश भूपती ही अतिशय अनुभवी, यशस्वी जोडी दुहेरीत उतरणार असून, शनिवारी दुहेरीत पेस व भूपती यांच्या लढत वँग यू आणि झू बेंग कीआंग या जोडीशी पडणार आहे.

परतीच्या एकेरीच्या लढतीत रविवारी प्रकाश अमृतराज सुन पेंगविरुद्ध खेळेल तर हर्ष मांडकचा मुकाबला वँग यूशी होणार आहे.

चीनविरुद्ध भारताच्या याआधी 1999 आणि 2001 मोसमात लढती झाल्या होत्या. 1999 ची कोलकात्यातील लढत भारताने जिंकली होती तर नंतर 2001 ची बीजींगमधील लढतही भारतानेच जिंकली होती. आता भारतविरुद्ध चीन यांच्यातील विजयी संघाची लढत इंडोनेशिया किंवा उझबेकिस्तान यांच्याशी होईल.

चीनविरुद्धच्या हिरवळीवर होणाऱ्या लढतीत भारताचे पारडे जड आहे हे निश्चित. त्यामुळेच पेसने स्वत: एकेरीत न उतरता नवोदितांना संधी देण्याचा निर्णय घेतलेला दिसतो. पेस म्हणाला, माझ्या संघाविषयी आणि नवोदित खेळाडूंविषयी पूर्ण विश्वास वाटतो. सॅटेलाईट स्पर्धा जिंकल्यामुळे हर्ष मांकडचा आत्मविश्वास वाढलेला आहे. तर प्रकाश अमृतराज हिरवळीवर नेहमीच चांगली कामगिरी करून दाखवत असतो.

 
</text>
</doc>
