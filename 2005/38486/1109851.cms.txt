<doc>
<docno>1109851.cms.txt</docno>
<text>
 
महामुंबई
कला महाविद्यालय शिक्षकांना पाचवा वेतन आयोग लागू का नाही?
[ Saturday, May 14, 2005  12:43:39 am]


म. टा. प्रतिनिधी

मुंबई : राज्यातील अनुदानित कला महाविद्यालयांतील शिक्षक आणि शिक्षकेतर कर्मचाऱ्यांना पाचव्या वेतन आयोगानुसार वेतन न देण्याच्या निर्णयाबाबत मुंबई हायकोर्टाने तीव्र नाराजी व्यक्त केली आहे.

कर्मचाऱ्यांना आयोगाच्या शिफारसी लागू करण्याबाबत दोनवेळा हायकोर्टाने आदेश दिला. सवोर्च्च हायकोर्टानेही या निर्णयाला आव्हान देणारा राज्य सरकारचा अर्ज फेटाळून लावला आहे.

तरीही अर्थखाते आणि उच्च आणि तंत्रशिक्षण खात्याचे अधिकारी कोर्टाच्या निकालानुसार रक्कम देत नसल्यामुळे कर्मचाऱ्यांच्या वतीने हायकोर्टात ' कंटेम्प्ट ऑफ कोर्ट ' चा अर्ज करण्यात आला होता.

यावर निकाल देताना, न्यायमूतीर् मारलेपल्ले यांनी, सरकारी अधिकाऱ्यांच्या दिरंगाईबाबत तंत्रशिक्षण खात्याच्या सचिव जॉईस शंकरन, वित्त विभागाचे सचिव, कलासंचालक एल. एम. आयवले यांना न्यायालयात उपस्थित राहण्याची नोटीस काढली. पण संबंधित अधिकारी उपस्थित न राहिल्याबद्दल नाराजी व्यक्त करत, पुढल्या सुनावणीस हजर न राहिल्यास न्यायालय गंभीर दखल घेईल, अशी समज सरकारी वकीलांना दिली.

राज्यातील 19 कला महाविद्यालयातील 300 कर्मचाऱ्यांना, सरकारने गेल्या वषीर् डिसेंबरपासून वेतन आयोगाच्या शिफारसींनुसार वेतन देण्यास सुरुवात केली, पण आधीच्या आठ वर्षांची थकबाकी मात्र मिळणार नाही, असे जाहीर केले.

कर्मचारी संघटनेचे वकील ए. आर. अंतुरकर यांनी न्यायालयाच्या निदर्शनास आणून दिले की, यापूवीर् या कर्मचाऱ्यांना आयोगाचे सर्व फायदे देण्यात यावेत या कोर्टाच्या आदेशाचा सरकार भंग करत आहे. हे करताना, कला महाविद्यालयांना अनुदानाचा शेवटचा हप्ता देताना मात्र वाढीव रक्कम कापून घेण्यात आली. यामुळे अनेक कर्मचाऱ्यांना पगारही मिळाला नाही.

याबाबत तंत्रशिक्षण खात्याच्या अधिकाऱ्यांनी सांगितले की, वित्त अधिकारी याबाबतच्या कागदपत्रांना मंजुरी देत नसल्यामुळे ही अडचण उद्भवली आहे.

याबाबत आता कर्मचारी संघटनेने, संबंधित मंत्री दिलीप वळसे पाटील आणि जयंत पाटील यांना अधिकाऱ्यांचा आडमुठेपणा नजरेस आणून दिला आहे.

 
</text>
</doc>
