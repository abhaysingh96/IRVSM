<doc>
<docno>1109854.cms.txt</docno>
<text>
 
महामुंबई
मेडिसिनच्या निवडणुका चार महिन्यात घ्या
[ Saturday, May 14, 2005  12:45:35 am]


म. टा. प्रतिनिधी

मुंबई : ' महाराष्ट्र कौन्सिल ऑफ इंडियन मेडिसिन ' ची व्यवस्थापन परिषद बरखास्त करून वर्षभरासाठी राज्य सरकारने प्रशासक मंडळाची नियुक्ती केली असली तरी चार महिन्यात परिषदेची निवडणूक घेण्याचे आदेश मुंबई हायकोर्टाने दिले आहेत.

महाराष्ट्र कौन्सिल ऑफ इंडियन मेडिसिनच्या विद्यमान व्यवस्थापन परिषदेच्या सदस्यांची मुदत 10 जानेवारी रोजी संपली आहे. त्यामुळे सहा महिने आधीच सरकारने निवडणुकीची प्रक्रिया सुरू करणे आवश्यक होते. मात्र त्याकडे दुर्लक्ष करून मुदत संपल्याच्या नावाखाली परिषद बरखास्त करून संस्थेवर प्रशासकांची नियुक्ती करण्यात आली आहे. ' महाराष्ट्र कौन्सिल ऑफ इंडियन मेडिसिन ' च्या माध्यमातून मोठ्या प्रमाणावर बोगस डॉक्टरांची नोंदणी करण्यात आल्याच्या तक्रारी आहेत. विद्यमान कार्यकारिणीने तपास सुरू केला असून आतापर्यंत दीड हजार बोगस डॉक्टरांची नोंदणी रद्द केली आहे. आणखी साडेतीन ते चार हजार बोगस डॉक्टरांची नावे नोंदवली असावीत असा अंदाज आहे.

मात्र, आता व्यवस्थापन परिषदच बरखास्त करण्यात आल्याने या कामात अडथळा निर्माण होण्याची भीती आहे.

दरम्यान वैद्यकीय शिक्षण विभागाच्या या निर्णयाला मुंबई हायकोर्टात डॉ. पी. पी. पालेकर व इतरांच्या वतीने आव्हान देण्यात आले होते. त्यावर चार महिन्यात निवडणुका घेण्याचे आदेश न्या. धनंजय चंदचूड यांनी दिले आहेत.

 
</text>
</doc>
