<doc>
<docno>1109795.cms.txt</docno>
<text>
 
देश-विदेश
भाजपचा संसदेवर बहिष्कार
[ Saturday, May 14, 2005  12:02:52 am]


म. टा. विशेष प्रतिनिधी

नवी दिल्ली : पक्षांतर्गत भांडणांपासून जनतेचे लक्ष अन्यत्र वळवण्यासाठीच भारतीय जनता पक्षाने संसदेवर बहिष्कार घातला आहे, अशी टीका काँग्रेस अध्यक्ष सोनिया गांधी यांनी संसदीय पक्षाच्या बैठकीत केली. तत्वनिष्ठा आणि आदर्श परंपरेच्या गप्पा झोडणाऱ्या भारतीय जनता पक्षाचे नियंत्रक आणि महालेखा परीक्षकांच्या ताज्या अहवालाने पुरते वस्त्रहरण केले आहे, असाही टोला त्यांनी लगावला. रशिया दौऱ्याहून परतलेले पंतप्रधान मनमोहन सिंग बैठकीला उपस्थित होते.

गांधी म्हणाल्या, मंुबईच्या दोन्ही सेंटॉर हॉटेलांच्या विक्री घोटाळ्यात सरकारी तिजोरीला मोठे नुकसान सहन करावे लागले आहे. तथाकथित ' इंडिया शायनिंग ' प्रचारमोहिमेसाठी सरकारी पैशांचा राजरोस दुरुपयोग झाला. या दोन्ही आरोपांना कॅगच्या अहवालाने नुकताच दुजोरा दिला आहे. सरकार त्यावर निश्चितच योग्य कारवाई करील, अशी अपेक्षा त्यांनी व्यक्त केली. त्या म्हणाल्या, तहलका प्रकरणी ज्यांची चौकशी सुरू होती, त्यांनी फुकन चौकशी आयोगावरच दबाव आणण्याचा प्रयत्न केला. झारखंडातील सत्तेसाठी भाजपने घाऊक प्रमाणात आमदारांचा घोडेबाजार सुरू केल्याचेही स्पष्ट झाले आहे.

संसदेवरील बहिष्कारासाठी पंतप्रधान आणि काँग्रेसवर दोषारोप करणाऱ्या भाजपला धारेवर धरीत श्ाीमती गांधी म्हणाल्या की, काँग्रेसच्या कट्टर टीकाकारांनी देखील पंतप्रधान ढोंगी, आत्मकेंदित अथवा असहिष्णु असल्याचा आरोप कधी केला नाही.

खासदारांना उद्देशून श्ाीमती गांधी म्हणाल्या की, प्रत्येकाने आपापल्या मतदारसंघात सभा-बैठका घेऊन, भाजपच्या बहिष्काराचे आणि अपप्रचाराचे खंडन केले पाहिजे.

 
</text>
</doc>
