<doc>
<docno>1110403.cms.txt</docno>
<text>
 
क्रीडा
मला आपलं म्हणा...
[ Saturday, May 14, 2005  11:22:23 pm]


वृत्तसंस्था

कोलकाता : आगामी विश्वचषक क्रिकेट स्पर्धा वेस्ट इंडिजमध्ये होणार आहे हे लक्षात घेऊन मलाच भारतीय क्रिकेट संघाचा प्रशिक्षक नेमा, अशी सूचना वेस्ट इंडिजचे माजी धडाकेबाज सलामीवीर डेस्मंड हेन्स यांनी केली आहे.

भारतीय क्रिकेट संघाचे प्रशिक्षक म्हणून जॉन राईट यांच्यानंतर आता कुणाची निवड होईल याकडे साऱ्यांचे लक्ष लागून राहिले आहे. ग्रेग चॅपल, टॉम मूडी, मोहिंदर अमरनाथ यांच्यासह डेस्मंड हेन्सही या शर्यतीत हिरीरीने उतरलेले दिसतात. नवी दिल्लीत 19 मे रोजी मुलाखतीसाठी यावे ही भारतीय क्रिकेट नियामक मंडळाने केलेली सूचना आपल्याला मान्य आहे आणि त्यासाठी आपण निश्चित दिल्लीत येत आहोत, असे हेन्स यांनी कळवले आहे.

ससेक्स आणि हॅम्पशायर यांचे प्रशिक्षकपद हेन्स यांनी भूषवले होते. हेन्स यांच्या नावाचा विचार करायला हवा अशी भूमिका राष्ट्रीय क्रिकेट प्रशिक्षक निवडीसाठी नेमलेल्या समितीतील काही सदस्यांनी केली होती, असे समजते. या शिवाय जॉन एम्बुरी यांचेही नाव चचेर्त होते. परंतु आपण सध्या तरी भारतीय क्रिकेट संघाचे प्रशिक्षकपद स्वीकारू शकत नाही असे एम्बुरी यांनी कळविले आहे. ओमान क्रिकेट संघाचे प्रशिक्षक म्हणून नेमणूक झालेल्या संदीप पाटील यांनी आपण या शर्यतीत नाही, असे भारतीय क्रिकेट नियामक मंडळाला यापूवीर्च कळवलेले आहे. प्रशिक्षक उमेदवारांच्या मुलाखती घेतल्यानंतर ही खास समिती प्रशिक्षकाचे नाव ठरवेल आणि मग भारतीय क्रिकेट नियामक मंडळाच्या कार्यकारिणीने त्यावर शिक्कामोर्तब केल्यानंतर भारतीय क्रिकेट संघाच्या प्रशिक्षकाची रीतसर घोषणा केली जाईल. भारतीय क्रिकेट नियामक मंडळाने प्रशिक्षकाच्या निवडीसाठी नेमलेल्या खास समितीत भारताचे माजी कर्णधार वेंकट राघवन, सुनील गावस्कर, रवी शास्त्री यांच्यासह रणबीरसिंग महेंद, जगमोहन दालमिया आणि एस. के. नायर यांचा समावेश आहे.

 
</text>
</doc>
