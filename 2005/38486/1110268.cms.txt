<doc>
<docno>1110268.cms.txt</docno>
<text>
 
संवाद
आयटीतली रोजगार हमी
[ Saturday, May 14, 2005  06:20:22 pm]


... आयटीत भारताला भविष्य घडवायचं असेल तर प्रॉडक्ट कंपन्या उभ्या राहिल्या पाहिजेत. सरकारने प्रॉडक्ट कंपन्या आणि आऊटसोसिर्ंग कंपन्या यात फरक करून निर्यातीचे मुख्य फायदे प्रॉडक्ट कंपन्यांना दिले पाहिजेत. तरच आयटीद्वारे भविष्याचा वेध घेता येईल. जगाला काही भव्यदिव्य करून दाखवता येईल!

' इन्फोसिस ' चा ताळेबंद प्रसिद्ध झाला अन् अनेकांच्या भुवया उंचावल्या. सॉफ्टवेअर क्षेत्रात इतका नफा असतो ? म्हणजे नफा असतो हे मान्य. पण इतका ? या सॉफ्टवेअर कंपन्यांनी साम्राज्य उभं केलं आहे. विप्रोचे अझिम प्रेमजी हे देशातील सर्वात धनवान व्यक्ती आहेत. टीसीएस् आणि सत्यम कंप्युटर्स यासारख्या कंपन्यांची उलाढाल गगनाला भिडणारी आहे.

.. आणि हे सर्व यांनी ज्ञानाच्या बळावर कमावलं आहे. म्हणून सर्वांना वाटू लागलंय की भारताचं भविष्य आहे, ते याच क्षेत्रात. कमी भांडवल. माहितीचा प्रचंड उपयोग. त्यामुळे फक्त ज्ञानाच्या भांडवलावर मिळालेला प्रचंड नफा! भारतीयांबाबत एक ई-मेल फिरत असतो. त्यात ' नासा ' मध्ये किती भारतीय आहेत, आय्बीएम कसं भारतीयांनी भरलं आहे , ' ऑरेकल ' मध्ये भारतीयांची संख्या किती प्रचंड आहे, याची आकडेवारी असते. ती खरी असते. पण या सर्वांतून आपला पक्का समज झालायं की, जगात सॉफ्टवेअरच्या क्षेत्रात आपण सवोर्च्च आहोत आणि सॉफ्टवेअर/ आय्टीच्या क्षेत्रात अंतिम शब्द आपला आहे! खरं काय ? सॉफ्टवेअर/ आयटी क्षेत्रात भारतीय पुढे आहेत, हा समज खरा आहे. पण भारत पुढे आहे, हा निखालस खोटा समज आहे! सरत्या आथिर्क वर्षात आपण 10 बिलियन डॉलर्सचे ( साधारण पंचेचाळीस हजार कोटी) सॉफ्टवेअर निर्यात केले. आणि जगाच्या बाजारपेठेतला हिस्सा होता, फक्त दोन टक्के! जगात भारतीयांना किंमत आहे, भारताला नाही.

मजुरी, सृजन नव्हे!

हे असं कां ? छत्तीसगढचं एक वैशिष्ट्य आहे. तिथले मजूर बांधकाम क्षेत्रात नावाजलेलेे आहेत. प्रचंड मेहनती, कोणत्याही कामाला तयार आणि कामाशी काम ठेवणारे. त्यामुळे देशाच्या कानाकोपऱ्यात बांधकाम व्यवसायात याच मजुरांना प्रचंड मागणी असते. पण तेवढ्यावरून छत्तीसगढने देशाच्या बांधकाम उद्योगात आमचा सिंहाचा वाटा आहे, असा दावा केला तर ? सॉफ्टवेअर उद्योगात भारताचं असंच झालं आहे. थोडक्यात आम्ही फार चांगले सॉफ्टवेअर प्रोग्रामर आहोत. मात्र फार चांगले डिझाइयर्स किंवा आकिर्टेक्ट नाही. हीच आमची मर्यादा आहे. नाही म्हणायला मोठमोठ्या सॉफ्टवेअर कंपन्यांच्या कोअर ग्रुपमध्ये भारतीय आहेतही ; पण नगण्य. याला जबाबदार आहेत, आपल्या सॉफ्टवेअर कंपन्या. या कंपन्यांनी चांगले सॉफ्टवेअर प्रोग्रामर घडविण्याचे कारखाने उघडले. बाहेरच्या देशांमधून मोठमोठे प्रकल्प आणले. ते सॉफ्टवेअर प्रोग्रामर्सकडून तयार करवून घेतले. पण या कंपन्यांनी एखादा प्रॉडक्ट तयार करावा, असा विचार कधी मनात आणला नाही!

ऑरेकल कंपनीचे प्रॉडक्टस् सर्वांना माहीत आहेत. मायक्रोसॉफ्टने ' विंडोज ' ही ऑपरेटिंग सिस्टम तयार केली ; ऑफिस, एसक्यूएल र्सव्हर सारखे प्रॉडक्टस् तयार केले, आयबीएमने डीबीटू हा डेटाबेस तयार केला, बोरलँडने ' सी प्लस प्लस ' तयार केले...! ही यादी लांबलचक आहे. आपल्या कंपन्यांनी प्रॉडक्टस् तयार केलेले आठवतात ? इन्फोसिस ही एवढी मोठी कंपनी. पण या कंपनीचा कुठला प्रॉडक्ट आठवतो ? तीच गत टीसीएसची. तीच सत्यमची आणि विप्रोचीही. या उलट ' टॅली ' हे अकाऊंटिंगचे पॅकेज एका छोट्या कंपनीने केले आणि ते देशभर तुफान खपतेय. जे या लहान कंपनीला जमलं ते मोठ्यांना जमू नये ?

जोखीम नको, गुंतवणूक नको!

आपल्या सॉफ्टवेअर कंपन्यांनी अमेरिकी आणि युरोपीय कंपन्यांसाठी प्रॉडक्टस् तयार करून दिली. मात्र, आपण प्रॉडक्ट तयार करावे, असा विचारही मनात आणला नाही. मध्यंतरी ' हॉटमेल ' तयार करणारे सबीर भाटिया, भारतात येऊन गेले. त्यांच्या म्हणण्याप्रमाणे भारतीय आयटी कंपन्या या निव्वळ आउटसोसिर्ंग कंपन्या आहेत. आऊटसोसिर्ंगमध्ये प्रत्येक कर्मचाऱ्यामागे वर्षाला साधारण पन्नास ते साठ हजार यूएस डॉलर्स मिळतात. मात्र, जर तीच कंपनी प्रॉडक्ट करणारी असेल, तर कर्मचाऱ्यामागे वाषिर्क उत्पन्न वीस ते तीस लाख डॉलर्स असते! मग इतका फरक असताना भारतीय आयटी कंपन्यांनी प्रॉडक्टस् का तयार केले नाहीत ? कारण प्रॉडक्ट तयार करण्यात प्राथमिक गुंतवणूक भरपूर असते. जोखीम फार जास्त असते. दहापैकी एखादाच प्रॉडक्ट क्लिक होतो. त्याचबरोबर गरज असते ती आक्रमक माकेर्टिंगची. याला आपल्या आयटी कंपन्यांची तयारी नव्हती. मुळात इन्फोसिस, टीसीएस सारख्या कॅश-रिच कंपन्यांनी प्रॉडक्टस्च्या क्षेत्रात उतरायला हवे होते. कारण आवश्यक ती भांडवली गुंतवणूक करण्याची त्यांची क्षमता आहे. मात्र, या सर्वांना धोका न पत्करता सुखासीन व्यवसायाची सवय लागली आहे.

आणि म्हणूनच क्षमतेचा विचार न करता आपण प्रवाहाबरोबर धावत गेलो. गेल्या 15 वर्षांत भारतीय कंपन्यांनी प्रवाहाविरुद्ध पोहण्याचे धाडस तर केले नाहीच, पण आपला विशिष्ट टेंडही निर्माण केला नाही.

बीपीओची लाट

आधी ई- कॉमर्स, वेब कंपन्या आणि आता बीपीओ (बिझिनेस प्रोसेस आऊटसोसिर्ंग). या बीपीओपेक्षा कितीतरी जास्त क्षमता असतानाही आपण असं चित्र निर्माण केलं की बीपीओ इंडस्ट्री हीच तारणहार आहे.

आणि आजचे चित्र काय आहे ?

' डेलॉईटे कन्सल्टिंग ' या आंतरराष्ट्रीय संस्थेने एक रिपोर्ट प्रकाशित केला- ' कॉलिंग अ चेंज इन द आऊटसोसिर्ंग माकेर्ट. ' त्यात म्हटले आहे की, त्यांच्या सव्हेर्मध्ये सामील झालेल्या 70 टक्क्यांपेक्षा जास्त आऊटसोसिर्ंग कंपन्यांचा अनुभव नकारात्मक आहे. जवळपास 25 टक्के कंपन्या आपल्या आऊटसोसिर्ंगला आपापल्या देशात परत आणत आहेत. या सर्व कंपन्या बीपीओसाठी अमेरिका, युरपमध्येच पर्याय शोधत आहेत. तेथील लहान गावांमध्ये जाऊन बीपीओ सुरू करणं हा पर्याय रूढ होऊ पाहतोय.

मोठ्या शहरांमध्ये सेंट्रेक्सची आणि एमएएन (मेट्रोपोलिटन एरिया नेटवर्क) ची सेवा घेणं आणि त्याद्वारे घराघरात बीपीओ चालवणं आता शक्य आहे. म्हणजे त्या बीपीओ कर्मचाऱ्याचं घर कुठेही असलं तरी तो सेंट्रेक्समुळे फोनच्या आणि एमएएनमुळे कॉम्प्युटर नेटवर्कच्या संपर्कात राहतो आणि या कर्मचाऱ्यांची एफिशियन्सी लहानशा ऑफिसमधून मॉनिटर करता येते. थोडक्यात, कमी खर्चात तिथेच बीपीओ सेंटर चालवता येते.

हा प्रवाह असा विरुद्ध दिशेला का वळतोय ? कारण अधिकांश कंपन्यांनी भारतात बीपीओ सेंटर्स सुरू केले, तेव्हा त्यांचा उद्देश होता, खर्च कमी करण्याचा, सेवा सोप्या रुपात देण्याचा, फ्लेक्सिबिलिटीचा आणि स्वत: पायाभूत सुविधा न उभारता अधिकाधिक सेवा देण्याचा!

आज मात्र या सर्वांना जाणवतंय की यात लपलेले खर्च बरेच आहेत. हे सारं वाटलं तितकं सोपं नाही. एकुणात बीपीओची लाट अगदी फुटणार जरी नसली तरी यापुढे फारशी वाढ अपेक्षित नाही. उलट भारतात आहेत ते बीपीओ सेंटर्स चालू राहणं आवश्यक आहे. असं असेल तर आपलं भविष्य कशात आहे ? 1991 साली मनमोहन सिंह म्हणाले होते की, भारताजवळ प्रशिक्षित मनुष्यबळ, आधुनिक तंत्रज्ञान आणि पायाभूत सुविधा आहेत. भारत हा हार्डवेअर उत्पादनात मोठं केंद होईल.

आज 14 वर्षांनंतर चित्र भयावह आहे. पूवीर् आपल्याकडे उत्पादनाच्या सोयी होत्या. प्रशिक्षित मनुष्यबळ होतं. देशात कॉम्प्युटर्सचं उत्पादन व्हायचं. शिवा, एचसीएल, पीसीएल अशी अनेक नावं होती. आज मात्र कॉम्प्युटर आणि प्रिंटरला जोडणारी साधी केबलसुद्धा आपण आयात करतो! पाच वर्षांपूवीर् आपण ' आयटी पॉलिसी ' जाहीर केली. त्यात 2008 पर्यंत भारताचं आयटी ( प्रामुख्यानं सॉफ्टवेअर) क्षेत्रातली निर्यात हे 50 बिलियन डॉलर्स (सुमारे 225 हजार कोटी रुपये) पर्यंत नेण्याचं लक्ष्य होतं. यावर तेव्हाचे चेन्नई आयआयटीच्या इलेक्ट्रिक विभागाचे प्रमुख अशोक झुनझुनवाला म्हणाले होते की , 50 बिलियन डॉलर्सचे सॉफ्टवेअर निर्यात करण्यासाठी आपण 50 बिलियन डॉलर्सचे हार्डवेअर आयात करू असं दिसतंय! म्हणूनच अमेरिकेत नेट कंपन्यांचा बुडबुडा फुटतो तेव्हा आपण हादरतो. पश्चिमेतला सॉफ्टवेअर उद्योग मंदीच्या जाळ्यात अडकला, तर आपला आयटीचा व्यवसाय गुदमरतो.

आयटीत आपल्याला खरंच भविष्य घडवायचं असेल तर प्रॉडक्ट कंपन्या उभ्या राहिल्या पाहिजेत आणि सरकारने प्रॉडक्ट कंपन्या आणि आऊटसोसिर्ंग करणाऱ्या कंपन्या यात फरक करून, निर्यातीचे मुख्य फायदे प्रॉडक्ट कंपन्यांना दिले पाहिजेत. तरच आयटीद्वारे भविष्याचा वेध घेता येईल. जगाला काही भव्यदिव्य करून दाखवता येईल!

प्रशांत पोळ

 
</text>
</doc>
