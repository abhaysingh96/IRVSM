<doc>
<docno>1110257.cms.txt</docno>
<text>
 
संवाद
अमर बनवणारा विजय!
[ Saturday, May 14, 2005  06:11:29 pm]


फिल्म डिव्हिजनमध्ये अनुबोध, वृत्तपटांचे कॅमेरामन म्हणून कारकीर्द गाजवलेले पुरुष बावकर यांनी ' माझ्यासारखा मी ' हे आत्मचरित्र लिहिले आहे. बावकर यांच्या पुस्तकातला सर्वात रोमहर्षक आणि इतिहासात अमर झालेला प्रसंग म्हणजे पाकिस्तानी सैन्याने पूर्व सीमेवर पत्करलेली शरणागती. बावकर यांनी केलेले त्याचे चित्रिकरण गेल्या 34 वर्षांत लक्षावधी भारतीयांनी पाहिले असेल. नुकतेच कालवश झालेले बांगलादेश विजयाचे हीरो लेफ्टनंट जनरल जगजितसिंग अरोरा यांचा सहवासही त्यांना लाभला. ते लिहितात:

'16 डिसेंबर 1971. वेळ, सायंकाळचे 4 वाजून 31 मिनिटे. सर्वत्र अंधार पसरलेला होता. ढाक्याच्या रेसकोर्स पटांगणात पाकिस्तानी फौजांचे बांगलादेशामधील आमीर् कमांडर लेफ्टनंट जनरल एएके नियाझी यांनी भारतीय फौजांपुढे आत्मसमर्पण केले. नियाझी आणि त्यांच्या बाजूला भारतीय फौजांचे कमांडर लेफ्टनंट जनरल जेएस अरोरा. दोघेही एका छोट्या टेेबलावर बसलेले. आणि मागे उभे, व्हाइस अॅडमिरल कृष्णन, एअर मार्शल एचसी दिवाण आणि युद्ध आघाडीवर असणारे कमांडर लेफ्टनंट जनरल सगतसिंग. या साऱ्यांना घेरून उभे देशी-परदेशी वार्ताहर, छायाचित्रकार आणि मूव्ही कॅमेरामन. टेबलाच्या मध्यभागी, माझ्या हातात कॅमेरा घेऊन ढोपरावर बसलेला मी. फोटोग्राफर्स (स्टील)कडे फ्लॅश असल्याने त्यांना छायाचित्रे घेणं शक्य होतं. पण माझं काय ? परदेशी कॅमेरामन तयारीने आले होते. बीबीसी कॅमेरामनने बॅटरी ऑपरेटेड लाइट लावली आणि प्रकाश पडला. बस्स, माझं काम झालं. मी अॅपरचर दाबला आणि कॅमेरा सुरू केला. मला हलता येत नव्हतं. माझ्या डोक्यावर आपला मूव्ही कॅमेरा घेऊन उभा जपानी कॅमेरामन. स्टँड लावता येत नव्हता म्हणून त्याने माझा स्टँड केला. तशा परिस्थितीत सर्व डॉक्युमेन्ट सायनिंग कव्हर केले. नियाझी यांनी आत्मसमर्पणाच्या मसुद्यावर सही केली. त्यानंतर लेफ्टनंट जनरल अरोरा यांनीही सही केली. लगेच मागे उभे असणाऱ्या पाकिस्तानी फलटणीने बंदुका फेकल्या. ले.जनरल अरोरा आणि ले.जनरल नियाझी यांनी एकमेकांना आलिंगन दिले. समारंभ संपला. भारतीय फौजांचा विजय झाला होता. त्याचे चित्रिकरण मी पूर्ण केले. माझ्या आजपर्यंतच्या आयुष्यातला हा अविस्मरणीय प्रसंग! मला वाटलं, माझ्यासारखा मी!

सारे चित्रिकरण आता मला मुंबईला पाठवायचे होते. मी एका एअरफोर्स ऑफिसरच्या जीपमध्ये बसलो आणि त्याला तेजगाव एअरपोर्टवर पोचवायची विनंती केली. रेसकोर्स ते एअरपोर्ट जाणारा रस्ता दोन्ही बाजूंनी माणसांनी फुलला होता. प्रत्येकजण आम्हाला हात लावून स्पर्श करण्यात धन्यता मानत होता. ' जोय बंगला ', ' जोय हिंदुस्थान ' म्हणत ते धावत होते. आम्ही तेजगाव विमानतळावर पोचलो. हेलिकॉप्टर उडण्याच्या बेतात होते. मला एक्सपोज मटेरियल मुंबईला पाठवायला हवं होतं. मी चॉपरमध्ये ' डोपशीट ' तयार केली आणि डब्यांना टेप लावून पार्सल बनवलं. आगरतळ्याला उतरल्यावर कलकत्त्याहून कुणी ओळखीचं आलंय का, पाहू लागलो. माझी नजर भिरभिर फिरत होती. ' युरेका, युरेका ' प्रेम वैद्य सापडले! त्यांच्या हातात डबे दिले. एका मोठ्या जबाबदारीतून मोकळा झालो होतो.

रात्री आगरतळ्याला एअरफोर्स मेसमध्ये बडा खाना झाला. इथे बरेचसे मराठी पायलट भेटले. पहाटेपर्यंत दारू ओतली जात होती. मला शांती नव्हती. काम संपलं नव्हतं. खेड्यापाड्यातल्या रिअॅक्शनचे शॉट मिळाले नसते. चित्रिकरण करत ढाक्याला पोहोचलो.

पुढच्या पंधरा दिवसांत ले.जनरल अरोरा आणि जनरल माणेकशा यांच्याबरोबर फिरत होतो. चित्तगाव, दाऊदकंडी, चांदपूर, भैरवगाव वगैरे ठिकाणी त्यांच्याबरोबर गेलो. दोनदा ले.जनरल अरोरांबरोबर कलकत्त्यालाही आलो.

.. माझे कव्हरेज वापरून वृत्तपट प्रदशिर्त झाला. दूरदर्शननेही माझं कव्हरेज वापरलं. वृत्तपत्रांनाही फोटो मिळाले नव्हते, तेव्हा याच छोट्या फ्रेमवरून स्टील बनवण्यात आले. ' नाइन मन्थ्स टू फ्रीडम ' या बांगलादेश युद्धावरील फिल्ममध्ये माझे चित्रिकरण वापरले गेलेच पण पुढे या विषयावर निघालेल्या प्रत्येक फिल्ममध्ये ते वापरले गेले. यापुढेही ते वापरले जाणार आहे. या चित्रिकरणाने मी खरा अमर झालो... '

बांगलादेशातील भारताच्या जगभर विजयावर असंख्य पुस्तके लिहिली गेली. त्या सर्वांमध्ये लेफ्टनंट जनरल अरोरा यांची मुक्तकंठ स्तुती करण्यात आली. अर्थात, एक पुस्तक पाकिस्तानातही प्रसिद्ध झाले. ते होते शरणागतीची सही करणाऱ्या लेफ्ट. जनरल नियाझी यांनी लिहिलेले. नाव होते: ' बिट्रेयल ऑफ इस्ट पाकिस्तान '! पडल्यावरही नाक वर करणारे असे पुस्तक तिकडे नियाझी लिहित होते तर इकडे जनरल अरोरा आपल्या पराक्रमाची गाथा स्वत: सांगण्यास-लिहिण्यास अखेरपर्यंत नाखूष असत!

बुकवर्म

 
</text>
</doc>
