<doc>
<docno>1109872.cms.txt</docno>
<text>
 
महामुंबई
जाहिराच्या साक्षीतील विसंगती उघड!
[ Saturday, May 14, 2005  12:51:25 am]


म. टा. प्रतिनिधी

मुंबई : बेस्ट बेकरी खटल्यातील प्रमुख साक्षीदार जाहिरा शेख व तिच्या कुटुंबियांनी कॅमेऱ्यासमोर जी माहिती दिली, त्याची व्हिडिओफित शुक्रवारी न्या. अभय ठिपसे यांच्या कोर्टात दाखविण्यात आली. जाहिरा व तिच्या कुटुंबाने कोर्टापुढे जी साक्ष दिली होती, त्याच्याशी पूर्णपणे विसंगत मुद्दे त्यांनी मुलाखतीत सांगितल्याचेे या व्हिडिओ फितीमुळे आढळून आले.

बेस्ट बेकरीवर एक मार्च , 2002 रोजी हल्ला करण्यात आला आणि पोलिस व्हॅन तेथून गेली, तरीही पोलिसांनी कोणतीच मदत केली नाही, असे जाहिराने या मुलाखतीत पत्रकार पंकज शंकर यांना सांगितले होते. कोर्टापुढे झालेल्या साक्षीत जाहिराने आरोपींना ओळखण्यास नकार दिल्याने तिला फुटीर साक्षीदार घोषित करण्यात आले आहे. हल्लेखोरांनी माझे काका कौसर यांना ठार मारल्याचे मी पाहिल्याचे तिने या पत्रकाराला सांगितले होते. मात्र साक्षीच्यावेळी तिने घटनास्थळी काका हजर नसल्याचे म्हटले होते. बेकरीत काम करणाऱ्या हिंदंुना हल्लेखोरांनी ठार केले. त्यांना सोडू नका आणि त्या सर्वांना ठार करा, असे हल्लेखोर ओरडत असल्याचेही तिने मुलाखतीत नमूद केले.

हल्लेखोरांनी जाहिरा व इतरांना घरातून खाली येण्याचे सांगून तुम्हाला काही इजा करणार नाही, असे आश्वासन दिले होते. मात्र जेव्हा आम्ही खाली आलो, तेव्हा त्यांनी माझ्या भावाचे पाय बांधले व त्याला मारहाण केली, असे जाहिरा या मुलाखतीत सांगत असल्याचे आढळले. पोलिस दुसऱ्या दिवशी घटनास्थळी आल्यानंतरच आम्ही वाचलो, असेही तिने सांगितले.

जाहिराचा भाऊ नफितुल्ला आरोपींची नावे सांगू शकतो व त्या आरोपींना ओळखू शकतो, असे मुलाखतीत म्हणत असून माझा काका कौसर यास माझ्यासमोरच पेटविण्यात आल्याची कबुली त्याने दिली, असेही या मुलाखतीत आढळले. जाहिराची आई सेहरुनिस्सा हिने तर तिच्या मानेवर हल्लेखोरांनी तलवारच ठेवून बेकरीला घेराव घातला व दगडफेक केली. त्या ठिकाणी हल्लेखोरोपेक्षा बघेच अधिक होते, असे या मुलाखतीत म्हटले आहे.

जाहिराचा धाकटा भाऊ नसिबुल्ला यानेही या मुलाखतीत काही मुद्यांवर प्रकाश टाकला. मुलाखत घेणाऱ्या या पत्रकाराची सरतपासणी शुक्रवारी पूर्ण झाली व उलटतपासणी सोमवारी होणार आहे.

 
</text>
</doc>
