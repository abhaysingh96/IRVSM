<doc>
<docno>1110434.cms.txt</docno>
<text>
 
महामुंबई
बनावट नोटेच्या वादातून मारहाण
[ Saturday, May 14, 2005  11:57:27 pm]


म. टा. प्रतिनिधी

मुंबई : बनावट नोट देऊन माल खरेदी करणाऱ्या दोघांंकडे या नोटेबाबत विचारणा केल्याचा राग येऊन त्यांनी फेरीवाल्याला बेदम मारहाण केल्याचा प्रकार धारावी येथे घडला. याप्रकरणी धारावी पोलिसांनी दोघांंना अटक केली आहे.

धारावी येथील गारेखान मुलतान खान (40) यांचा शीव स्टेशनजवळ बनियन विक्रीचा व्यवसाय आहे. त्यांच्याकडे दोघे बनियन घेण्यासाठी आले. त्यांंनी बनियन घेऊन शंभर रुपयांची नोट दिली. मात्र, ही नोट बनावट असल्याचा संशय आल्याने खान यांनी त्यांच्याकडे विचारणा केली. त्या दोघांनी नोट खरी असल्याचे सांगून हुज्जत घातली. त्याचे पर्यावसन हाणामारीत होऊन त्यांनी खान यांच्यावर चाकूने वार केले. शेजारीच पुस्तक विक्री करणाऱ्या राजेश तिवारी (22) याने त्यांंना रोखण्याचा प्रयत्न केला असता त्यालाही जखमी करण्यात आले.

हा सर्व प्रकार पाहून आजूबाजूच्या पादचाऱ्यांनी या दोघांना पकडून पोलिसांच्या ताब्यात दिले. चाँद अली शाकीर अली सिद्धिकी (23) आणि शोयेन अब्दुल कयुम शेख (19) अशी त्यांंची नावे आहेत.

ट्रकखाली एक ठार

गोवंडी येथे 19 वर्षांच्या तरुणाला भरधाव ट्रकखाली चिरडल्याबद्दल पोलिसांनी ट्रकचालकास अटक केली आहे. देना बँकेसमोर गुरुवारी दुपारी दुगेर्श रमेश मुळे (19) या सायकलस्वाराला ट्रकने चिरडले होते. याप्रकरणी ट्रकचालक चंगेश सरदार खान (44) याला अटक झाली आहे.

कुर्ल्यातील तरुणीची आत्महत्या

कुर्ला (प.) येथे एका तरुणीने बुधवारी रात्री जाळून घेऊन आत्महत्या केली. बैलबाजार येथील श्रद्धा सोसायटीत राहणाऱ्या नमिता रमेश सुवेर् (20) हिने रात्री अंगावर रॉकेल ओतून पेटवून घेतले. गंभीर भाजलेल्या नमिताला शेजाऱ्यांनी राजावाडी रुग्णालयात दाखल केले. मात्र, उपचारादरम्यान तिचा मृत्यू झाला. कुर्ला पोलिस तपास करत आहेत.

मोटारसायकलच्या धडकेने मृत्यू

दहिसर चेकनाक्याजवळ सुनीलकुमार लालजी पटेल (19) याच्या भरधाव मोटारसायकलची धडक बसून विलास लक्ष्मण गोगावण (43) हा पादचारी जागीच ठार झाला. याप्रकरणी दहिसर पोलिसांनी सुनीलला अटक केली आहे.

अल्पवयीन मुलीवर बलात्कार

वांदे येथे घरकाम करणाऱ्या 17 वषीर्य मुलीवर कंपाऊंडरने बलात्कार केल्याचा प्रकार शुक्रवारी रात्री घडला.

वांदे येथील थॉमस यांच्या घरी ही मुलगी गेल्या अडीच वर्षांपासून काम करते. तेथील डॉ. जैन यांच्या दंत रुग्णालयात संजय कानाळ कंपाऊंडर म्हणून काम करतो. डॉ. जैन यांच्या सध्या रिकाम्या असलेल्या फ्लॅटमध्येच तो राहतो. लग्न करण्याची थाप मारून तो शुक्रवारी रात्री मुलीला त्या फ्लॅटवर घेऊन आला आणि तिच्यावर बलात्कार केला.

बहिणीला कंटाळून आत्महत्या

कफ परेड येथील आयरीश बिल्डिंग या उच्चभ्रू वस्तीतील दिलीप सतीष घटालिया (55) यांनी सहाव्या मजल्यावरून उडी मारून आत्महत्या केली. बहिणीच्या त्रासाला कंटाळून आपण आत्महत्या करत असल्याची चिठ्ठी पोलिसांनी घटनास्थळाहून हस्तगत केली आहे.

 
</text>
</doc>
