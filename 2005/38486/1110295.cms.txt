<doc>
<docno>1110295.cms.txt</docno>
<text>
 
खास बात
अंकुश हवाच
[ Saturday, May 14, 2005  08:00:02 pm]


केंदातले एक सरकार घालवून दुसरे आणले म्हणजे आपले काम संपले, अशी आमची भूमिका कधीच नव्हती. आक्रमक धर्मांधतेला सत्तेतून हद्दपार करण्यासाठी अन् रूळावरून घसरलेली भारताची प्रतिमा सावरण्यासाठी, डाव्या पक्षांनी युपीए सरकारला वर्षापूवीर् पाठिंबा दिला. सर्वंकष विकासाच्या किमान समान कार्यक्रमावर, एकमताने शिक्कामोर्तब झाले. वर्षभराचे वस्तुनिष्ठ मूल्यमापन करायचे झाले तर काही सकारात्मक तर काही निराश करणारे निर्णय सरकारने घेतले. पहिल्या वर्षाचा ताळेबंद पुरेसा समाधानकारक नाही. अर्थकारणावर अंकुश ठेवण्याचे काम डाव्या पक्षांना यापुढेही करावेच लागेल.

भारताच्या आंतरराष्ट्रीय प्रतिमेत अनेक स्वागतार्ह बदल वर्षभरात झाले. अमेरिकेच्या इशाऱ्यावर फरफटत जाणे थांबले. अलिप्ततेच्या मूळ धोरणाकडे देशाचा प्रवास सुरू झाला. पाकिस्तान बरोबरच्या शांतता चचेर्त आश्वासक प्रगती दिसायला लागली. अर्थपूर्ण अन् व्यवहार्य वाटाघाटींच्या माध्यमातून भारताचा महत्वाचा शेजारी चीनने मैत्रीचा हात पुढे केला. भारत- रशिया मैत्रीची विण आणखी मजबूत झाली. आसियान तसेच दक्षिण आशियाई मुक्त व्यापार करारात लक्षवेधी प्रगती झाली. आंतरराष्ट्रीय राजकारणही झपाट्याने बदलते आहे. संयुक्त राष्ट्र सुरक्षा परिषदेत व्हेटोच्या अधिकारासह भारताला सदस्यत्व मिळावे, यासाठी जगातल्या अनेक देशांचे समर्थन मिळते आहे. या घटना निश्चितच स्वागतार्ह आहेत. लोकशाहीचा संकोच घडवणाऱ्या नेपाळच्या राजेशाहीला बलशाली करण्याचे धोरण मात्र चुकते आहे. आणीबाणी उठवण्याचे तोंडी आश्वासन राजाकडून मिळताच, शस्त्रपुरवठा पूर्ववत सुरू करण्याचे काही कारण नव्हते. या निर्णयाशी डावे पक्ष अजिबात सहमत नाहीत.

उदारीकरण, निर्गुंतवणूक अन् खासगीकरणाच्या समर्थनाचे पोवाडे रालोआ सरकारने खूप गायले. आथिर्क सुधारणांच्या गोंडस नावाखाली तोच स्वर, काँग्रेसचे नेतेही वारंवार गुणगुणतात. या लोकविरोधी धोरणांच्या विरोधातच जनतेने सत्तेत बदल घडवला, याचे भान दुदैर्वाने युपीए सरकारला नाही. टेलिकॉम क्षेत्र अन् भारतातल्या खासगी बँकांमध्ये 74 टक्के तर राष्ट्रीकृत बँकांमध्ये 49 टक्के परदेशी गंुतवणुकीला परवानगी देण्याचा हट्ट सरकार पुढे रेटते आहे. वस्तुत: डावे पक्ष परदेशी गुंतवणुकीच्या विरोधात नाहीत, मात्र जिथे अत्यावश्यक आहे, तिथेच ती व्हावी, अशी आमची स्पष्ट भूमिका आहे. बहुराष्ट्रीय कंपन्यांच्या हितरक्षणाला अनुरूप नवा पेटंट कायदा येणार होता. डाव्या पक्षांच्या जागरूकतेमुळे मात्र त्यात अनेक दुरुस्त्या सरकारला कराव्या लागल्या. आथिर्क धोरणांबाबत डाव्यांचे सारेच आग्रह सरकार मान्य करील अशी अपेक्षा नव्हतीच, तरीही आमच्या सातत्याच्या पाठपुराव्यामुळे, ग्रामीण मजूरांसाठी फुड फॉर वर्क, ग्रामीण कुटंुबात किमान एका व्यक्तीला रोजगार, त्यासाठी राष्ट्रीय रोजगार हमी कायदा, इत्यादी पाऊले उचलली गेली. प्रॉव्हिडंड फंडावरील व्याजदर पूर्ववत झाला, या घटना स्वागतार्हच म्हणाव्या लागतील.

माहितीच्या अधिकाराचा कायदा संसदेत संमत झाला. विहिंप अन् रा.स्व.संघाच्या कारवायांना परिणामकारक आळा बसला. अल्पसंख्याक समाजाला निर्धास्त वाटायला लागले. क्रमिक पुस्तकांमधले भगवे धर्मांध विकृतीकरण दुरुस्त झाले. घटनात्मक तसेच सरकारी संस्थांवरचा रा.स्व.संघाचा प्रभाव तुलनेने ओसरला. असे काही सकारात्मक बदल वर्षभरात झाले. किमान समान कार्यक्रमाची मात्र ज्या अग्रक्रमाने अंमलबजावणी अपेक्षित होती, तिथे सरकार पहिल्या वर्षात कमी पडले. अजूनही वेळ गेलेली नाही. चार वर्षे शिल्लक आहेत. पहारेकऱ्याची भूमिका आम्ही सोडलेली नाही, सोडणार नाही.

ए.बी. वर्धन, सरचिटणीस,

भारतीय कम्युनिस्ट पक्ष

( कपिल सिब्बल, ए. बी वर्धन आणि विजयकुमार मल्होत्रा यांच्या लेखांचे शब्दांकन सुरेश भटेवरा)

 
</text>
</doc>
