<doc>
<docno>1110265.cms.txt</docno>
<text>
 
संवाद
पराभूत जेता
[ Saturday, May 14, 2005  06:17:22 pm]


... अमेरिका आणि ब्रिटनमध्ये मूलभूत फरक आहे, हे ब्लेअर यांच्या कधी लक्षातच आलं नाही. इतरांचं शोषण करून गब्बर होण्याची या दोन्ही देशांची प्रवृत्ती सारखीच असली, तरी ब्रिटिशांची न्यायबुद्धी अजून शाबूत आहे, याकडं त्यांनी दुर्लक्ष केलं. ज्यांच्या साम्राज्यावर सूर्य मावळत नव्हता त्या ब्रिटनला अमेरिकेचा मांडलिक करण्याचा बट्टा त्यांच्या माथ्यावर लागला तो यामुळंच...

वडिलांची अर्धवट इच्छा पूर्ण करण्याच्या उद्देशानं ते शिक्षण पूर्ण झाल्या-झाल्या राजकारणात उतरले. दृष्ट लागावी इतक्या वेगानं सत्तेची एक- एक पायरी चढत गेले आणि अवघ्या 15 वर्षांत सवोर्च्च पदावर पोहोचले. पण ' लीडर ' बनण्याच्या महत्त्वाकांक्षेनं त्यांच्या प्रगतीला अशी काही खीळ घातलीय, की भविष्यात त्यांना समाजकारणाशिवाय पर्यायच उरणार नाही.

हुजूर पक्षाला मानणाऱ्या घरात 6 मे 1953 रोजी जन्मलेले ' टोनी चार्ल्स लिंटन ब्लेअर ' वडिलांप्रमाणं बॅरिस्टर झाले, तेही ' ऑक्सफर्ड ' मधून. ' हाऊस ऑफ कॉमन्स ' मध्ये डरहॅमचं प्रतिनिधित्व करण्याची त्यांच्या वडिलांची इच्छा हृदयविकारानं ओढवलेल्या अकाली मृत्युमुळं अर्धवट राहिली. कॉलेज जीवनातच साहचर्याच्या आणाभाका घेतलेल्या चेरी यांनी लग्नानंतरही टोनी यांची पाठराखण केली. सासऱ्यांच्या सल्ल्यानुसार ब्लेअर यांनी 1981 मध्ये मजूर पक्षातफेर् डरहॅममधून पोटनिवडणूक लढवली खरी ; पण डिपॉझिट जप्त होण्याची वेळ आली. मात्र, या निवडणुकीनं त्यांना ओळख मिळवून दिली. त्यानंतर दोनच वर्षांनी वयाच्या तिसाव्या वषीर् त्यांनी सेजफिल्डमधून ' हाऊस ऑफ कॉमन्स ' मध्ये प्रवेश करत ' लीडर ' शिडीच्या पहिल्या पायरीवर पाय ठेवला. त्यानंतर त्यांचा अक्षरश: भाग्योदय झाला.

सुरुवातीला मजूर पक्षाच्या व्यापार आणि उद्योग खात्याचे प्रवक्ते म्हणून काम पाहणाऱ्या टोनी यांनी वाक्चातुर्य, तडफ आणि दूरदृष्टी या गुणांनी वरिष्ठांवर छाप पाडली. 1988 मध्ये ते ' शॅडो कॅबिनेट ' मध्ये अर्थमंत्री झाले. 1992 च्या निवडणुकीनंतर शॅडो कॅबिनेटचे गृहमंत्री झाले. ' गुन्हेगारी मोडून काढू, गुन्हेगारीची कारणं संपुष्टात आणू ', ही त्यांची प्रतिज्ञा तेव्हा वृत्तपत्रांची हेडलाइन होती. 1994 मध्ये मजूर पक्षाचे अध्यक्ष जॉन स्मिथ यांचं अचानक निधन झालं आणि पक्षाची सूत्रं ब्लेअर यांच्याकडं आली. ' लीडर ' बनण्यातला हा दुसरा टप्पा.

मजूर पक्षाला राजकारणाच्या केंदस्थानी आणण्याचा त्यांनी विडाच उचलला. पक्ष वाढवण्यापेक्षा तीन वर्षांनी होणाऱ्या निवडणुकीत सत्ता मिळवणं हेच त्यांचं मुख्य उद्दिष्ट होतं. त्यासाठी त्यांनी पक्षाची परंपरागत विचारसरणी बाजूला ठेवली. मजूर पक्ष ' सामूहिक मालकीहक्क ' मानतो, ही पक्षाच्या घटनेतली तरतूद त्यांनी रद्द केली. कात टाकलेल्या पक्षाचं ' न्यू लेबर ' असं नामकरण त्यांनीच केलं. त्याचं फळ त्यांना मिळालं. त्यांच्या नेतृत्वाखाली पहिल्यांदाच निवडणूक लढवणाऱ्या मजूर पक्षानं 1997 मध्ये हुजूर पक्षाची 18 वर्षांची राजवट संपवली. वयाच्या 43 व्या वषीर् पंतप्रधान होणारे ब्लेअर ब्रिटनच्या इतिहासातले दुसरे सर्वांत तरुण पंतप्रधान ठरले. ' लीडर ' होण्यासाठी त्यांनी राजमार्गावरून प्रवास सुरू केला.

ब्रिटनमध्ये त्यांनी अनेक सुधारणा घडवून आणल्या. वंशपरंपरेनं ' हाऊस ऑफ लॉर्डस् ' मध्ये स्थान मिळणाऱ्या 92 जणांचं सदस्यत्व त्यांनी कायमचं रद्द केलं. स्कॉटलंड आणि वेल्समध्ये सार्वमत घेण्याचा मुद्दा शिताफीनं हाताळला. उत्तर आयर्लंडमध्ये सत्तावाटपाबाबत त्यांनी केलेला करार महत्त्वाचा ठरला. त्याबद्दल कृतज्ञता व्यक्त करत आयर्लंडनं त्यांना आपल्या संसदेत भाषण करण्याचा मान दिला. हा मान मिळवणारे ते पहिलेच ब्रिटिश पंतप्रधान ठरले. आरोग्य आणि शिक्षणात 42 अब्ज पौंडांची गुंतवणूक करून, करांचा बोजा न लादता कल्याणकारी योजना राबवून त्यांनी सामान्यांची मनं जिंकली. जनतेनं त्यांना ' लीडर ' म्हणून केव्हाच स्वीकारलं होतं.

पण त्यांची ' लीडर ' ची व्याख्या वेगळीच होती. त्यांना सगळ्या जगाचा ' लीडर ' बनायचं होतं आणि त्यासाठी त्यांनी आपल्याएकमेव आदर्शाशी हातमिळवणी करण्याचा निर्णय घेतला. हा आदर्श होता, अमेरिका! अमेरिकेनं 1999 मध्ये कोसोवात लष्करी कारवाई केली तेव्हा ब्लेअर क्लिंटन यांच्या मदतीला धावून गेले. अमेरिकेच्या जवळ जाण्याची ही सुरुवात होती. अमेरिकेला जॉर्ज बुश यांच्यासारखा युद्धखोर अध्यक्ष मिळाल्यानंतर ब्लेअर यांना ' नंबर 2' बनण्याचा विश्वास वाटू लागला होता. अफगाणिस्तानवरच्या कारवाईत अमेरिकेला लष्करी मदत करेपर्यंत त्यांना विरोध झाला नाही. पण, दहशतवाद ठेचण्याच्या नावाखाली सद्दाम हुसेन यांचा पाडाव करण्यासाठी एक तृतियांश लष्कर अमेरिकेच्या दावणीला बांधून इराकमध्ये तैनात केल्यानंतर मात्र ते टीकेचे लक्ष्य बनले.

इराकवरील आक्रमण ही खोट्या माहितीवर विसंबून केलेली आपमतलबी घिसाडघाई होती, हे सिद्ध झाल्यानंतर बुश-ब्लेअर ही जोडगोळी जगाला राहू-केतूसारखी वाटू लागली. ब्लेअर यांची लोकप्रियता उतरणीला लागली. जॉन प्रिस्कॉटसारखे ज्येष्ठ सहकारी त्यांच्यावर तोफ डागत मंत्रिमंडळाबाहेर पडले. चहुबाजूंनी टीकेचा भडिमार सुरू झाला. ' किंग ऑफ स्पिन ', ' डॉक्टर स्पिन ', ' टोनी बी-लायर ', ' जॉर्ज बुश यांचा 51 वा गव्हर्नर ' अशा शेलक्या विशेषणांनी त्यांची हेटाळणी झाली.

अमेरिका आणि ब्रिटनमध्ये मूलभूत फरक आहे, हे ब्लेअर यांच्या कधी लक्षातच आलं नाही. इतरांचं शोषण करून गब्बर होण्याची या दोन्ही देशांची प्रवृत्ती सारखीच असली, तरी ब्रिटिशांची न्यायबुद्धी अजून शाबूत आहे, याकडं त्यांनी दुर्लक्ष केलं. ज्यांच्या साम्राज्यावर सूर्य मावळत नव्हता त्या ब्रिटनला अमेरिकेचा मांडलिक करण्याचा बट्टा त्यांच्या माथ्यावर लागला तो यामुळंच.

मजूर पक्षाला सलग तिसऱ्यांदा निवडणूक जिंकून देणारे ते पहिले नेते. ब्रिटनच्या पंतप्रधानपदी सलग सर्वाधिक काळ राहिलेलेही ते पहिले. भविष्यात त्यांचा उल्लेख ' अमेरिकेपुढं लाचार झालेले पहिले पंतप्रधान ' म्हणूनही होऊ शकेल. त्यांना भविष्याची शाश्वती राहिलेली नाही. त्यांचे सुरुवातीपासूनचे स्पर्धक गॉर्डन ब्राऊन पंतप्रधानपदावर दावा सांगू लागले आहेत. त्यांच्यातल्या ' लीडर ' ची सद्दी संपत आलीय.

ब्लेअर यांनी लंडनच्या कॅनॉट चौकात साडेतीन कोटी पौंड खर्चून आलिशान घर घेतलंय. त्याचा काही भाग ऑफिसचा आहे. हे ऑफिस असेल , ' ब्लेअर फाऊंडेशन ' चं! राजकारणातून बाद होण्याची वेळ आलीच तर काहीतरी ' स्टँडबाय ' व्यवस्था हवीच की! म्हणून हा फाऊंडेशनचा खटाटोप. आता या खटाटोपाची मदत त्यांना घ्यायला लागतेय की नाही, हे येत्या काही दिवसांत कळेलच...

किरण तारे

 
</text>
</doc>
