<doc>
<docno>1110255.cms.txt</docno>
<text>
 
संवाद
महाराष्ट्राच्या स्थित्यंतराचे समग्र चित्र
[ Saturday, May 14, 2005  06:10:28 pm]


या ग्रंथाने विचारवंतांसमोर बौद्धिक आव्हान उभे केले आहे. तसेच, आजपावेतो ज्यांची चलती होती, अशा सर्व तात्त्विक विचारसरणींना नवी, ताजी वैचारिक मांडणी करण्याचा इशारा दिलेला आहे.

' महाराष्ट्र टाइम्स ' मध्ये ' स्थित्यंतर ' नावाचे साप्ताहिक सदर प्रकाशित होई. त्यातल्या 44 लेखांचे संकलन प्रसिद्ध झाले आहे. त्यातून महाराष्ट्राचे स्थित्यंतर वाचकांपुढे आले आहे. मुंबई, पुणे या गावातील बदलांचे चित्र या पुस्तकात अपरिहार्य होतेच ; परंतु जी अन्य गावे निवडली आहेत, त्यातून महाराष्ट्रातील बदलाचा गाभा साकार होतो. लेखकांनी मूळ गाव वा शहर कसे होते, आज कसे आहे, भौतिक प्रगती अन् संस्कृती यांतील सकारात्मक बाजू, माणुसकीचे रूपांतर यांचे समग्र चित्र चितारले आहे. सारे लेखक जाणकार आणि त्या गावा-शहरात बालपण गेलेले आहेत. त्यामुळे त्यांच्या लेखणीला भावुकपणाचा स्पर्श आहे. त्यांच्या गतस्मृती हीच त्यांच्या लेखणीची प्रेरणा. त्यामुळे भूतकाळ व वर्तमानकाळ यातील फरकांचे तपशील वाचकांसमोर जिवंत होतात.

मानवी जीवन अनित्य आहे. त्यात सतत बदल होत असतो. तो सावकाश घडतो, तेव्हा जाणवत नाही. बदल कधी सरळ तर कधी वक्र रेषेत घडतो. भारत स्वतंत्र झाल्यानंतर बदलाला वेग आला. ते स्वाभाविक होते. आधुनिक राष्ट्र बनण्याचा एवढ्या मोठ्या जनसमूहाने स्वीकार केला होता. हजारो वर्षांच्या प्रजेचे नागरिक बनणे हाच उत्पात होता. 1960 साली महाराष्ट्राची स्थापना झाली. जात, धर्म या गोष्टी दुय्यम ठरल्या. भाषा हेच सर्वांना एकत्र बांधणारे सूत्र बनले. सर्व मराठी नागरिक भाषेच्या माध्यमातून एका पातळीवर आले. प्रगतीची संधी सर्वांसाठी समान असणे हीच गोष्ट विलक्षण होती. आजवरच्या इतिहासाला अज्ञात होती. ' सर्वांना शिक्षण ' हे ध्येय जुन्या समाजरचनेत उलथापालथ घडविणारे होते.

राज्यात रस्ते झाले. पूवीर् रस्त्यांची गरजच नव्हती. सारे जीवनव्यवहार गावात सुरू होत आणि संपत. वेस ओलांडण्याचा प्रसंग दुमिर्ळ. सोयरिकी 5 मैलांच्या आत. बैलगाडी हेच वाहन. रस्त्यांमुळे जीवनाला गती आली. गती आली की, मानसिकतेत बदल होतोच. हायवेमुळे बदल झाले. रस्त्यांच्या कडेची गावे धंदापाण्यात पुढे गेली. पूवीर् फक्त आठवडेबाजारांची गावे परिसरावर प्रभुत्व गाजवत. रस्त्यावरून वाहतूक वाढली, तशी परप्रांती माणसांची आवक वाढली. गावगाड्यावर आघात होऊ लागले. शिक्षणसंस्थांचा प्रसार वाढला. व्यक्तिगत विकासाला चालना मिळाली. सहकारी संस्थांमुळे पिके बदलली, पारंपरिक शेती बदलू लागली, ट्रॅक्टर आले, रासायनिक खते आली, कजेर् मिळू लागली, सिमेंटची घरे उभी राहू लागली, वाहनांचा पूर आला.

लोकसंख्या अफाट वाढली. गावगाडा अभंग होता, तोपर्यंत गावात विषमता असली तरी पोट भरण्यापुरती ' रोजगार हमी ' होती. ज्यांना शेती नव्हती त्यांनी शहरात जगण्याचे मार्ग मिळाल्याबरोबर गावे सोडली. ब्राह्माण-ब्राह्माणेतर वाद पूवीर् सुप्त होता. म. गांधींच्या हत्येनंतर तो स्फोटक बनला. ब्राह्माण शेतीचे मालक असले तरी ते शेतीत कष्ट करीत नसत. त्यांची कुळे राबत. ' बामणाची शेती अन् पाटलाचं टकुरं कवा पिकत नाय ' अशी म्हण होती. कूळ कायदा झाल्यानंतर ब्राह्माणांनी शेती कायमची सोडली. गावात अस्पृश्यांचे हाल होत. डॉ. आंबेडकरांनी त्यांना गुलामीच्या मानसिकतेमधून मुक्त केले. शिक्षण अन् सरकारमधील जागा यामुळे दलितांनी शहराचा रस्ता पकडला. शेतीची मालकी नसलेला मोठा समूह म्हणजे ओबीसी- अलुतेदार, बलुतेदार. यांत्रिकीकरणामुळे शेतीच्या अवजारांमध्ये बदल झाला. रस्ते व एसटी बसमुळे शेजारच्या गावात जाऊन पटकन अवजारांची दुरुस्ती शक्य झाली. त्यामुळे बलुतेदारी नष्ट झाली. हा वर्ग निराधार झाला. त्याची रोजगार हमी संपली. नाइलाजाने हा वर्ग शहरात आला. मुस्लिम ग्रामीण समाजजीवनात सामावले होते. महाराष्ट्रात हिंदुत्ववाद वाढला. देशात जे घडत होते त्याचाही परिणाम होताच. प्रसारमाध्यमांचा प्रसार नि प्रभाव अफाट वाढला. त्यामुळे गावात जे वास्तव नव्हते, तेही धडका मारू लागले. हिंदू-मुस्लिम दंगली भिवंडी, मालेगाव, अहमदनगर, जळगाव अशा संवेदनशील गावांपुरत्या घडत. ते चित्र बदलले. ग्रामीण भागातील मुस्लिमांचे भावनिक जीवन बदलले. असुरक्षितता वाढली. जमेल तसे ते शहरात स्थलांतर करू लागले. जमावाने शहरातील मुस्लिम वस्त्यांमध्ये राहू लागले. शहरातील जीवनात हिंदू-मुस्लिम धागे अलग झाले.

गांधी हत्येनंतरच्या दंगली, नामांतरानंतरच्या दलितांच्या विरोधातील दंगली, वारंवार होणारे हिंदू-मुस्लिम दंगे, तोट्यातील शेती या सर्वांचा एकत्रित परिणाम म्हणजे महाराष्ट्राचे शहरीकरण. शिवाय दर चार-पाच वर्षांनंतर नित्यनेमाने महाराष्ट्रात पडणारा दुष्काळ. अन्य प्रांतांपेक्षा महाराष्ट्रात टँकरने पाणीपुरवठा होणाऱ्या गावांची संख्या सर्वाधिक. ज्या शहरांना धरणातून पाणीपुरवठा होतो, जिथे नळाचे स्वच्छ व भरपूर पाणी मिळते, जिथे आधुनिक शिक्षणाच्या सुविधा आहेत त्या शहरांमध्ये वसती करण्याकडे जनतेचा कल आहे. अमुक एक शहर बरे की वाईट याचा निर्णय करण्यासाठी एक निकष आहे. जिथे भूखंडांची किंमत अधिक आहे त्या शहरामध्ये स्थैर्याची हमी अधिक आहे, असे समजावे. म्हणजेच ते शहर बाहेरून येणाऱ्यांसाठी ठीक असते.

या स्थित्यंतराच्या पार्श्वभूमीवर महाराष्ट्राच्या राजकारणाचे छोटेमोठे प्रवाह उगम पावत आहेत. अजून तरी कोणत्याही पक्षाला या प्रवाहांचे नेमके आकलन झालेले नाही. म्हणून तर राज्यातले राजकारण खंडित व अस्थिर झाले आहे. अस्थिर राजकारणात गुन्हेगारी प्रवृत्ती शिरकाव करतात. पुढील विधानसभा निवडणुकीत 150 आमदार गुन्हेगार असतील, हे सांगण्यासाठी कोणा ज्योतिषाची गरज नाही. भूखंड घेण्याची आथिर्क कुवत नसलेले वर्ग शहरात आले की, ते मोकळ्या जागांवर झोपडी वसाहत उभी करणार हे ओघाने आले. अस्थिर जनसमूह दहशत, आमिष यांना बळी पडतात. सार्वजनिक जीवन आणि निवडणुकीतील मतदान यांत फार फरक नसतो. काँग्रेसचे नेतृत्व जुन्या काळात स्थिर भासायचे ; पण सरंजामशाही मनोवृत्ती व घराणेशाही यांनी ते ग्रासलेले होते. म्हणून मधल्या कालखंडात, आक्रमक नेतृत्वाला शहरात नव्याने आलेल्या म्हणजे एकाअथीर् उपऱ्या असलेल्या जनतेने जवळ केले.

महाराष्ट्रात 50 टक्के जनता शहरांमध्ये आहे. यात अजून वीस टक्के भर पडणार आहे. गरीब, अल्पसंख्याकांना सामाजिक, राजकीय, सांस्कृतिक मुख्य प्रवाहात सामील करून घेण्याचे शहाणपण शहरांमध्ये अजून नाही. बिल्डर वर्गाच्या हातात अर्थकारण, गुन्हेगारी प्रवृत्तींच्या हातात राजकारण, जातीय नेत्यांच्या हातात शिक्षण असे विपरीत चित्र आहे. त्यामुळे अलग अस्मितांची-बेटांवरची-संस्कृती निर्माण झाली. आधुनिकता व समानता या दोन चाकांवर गतिमान संस्कृती अद्याप निर्माण व्हायची आहे. त्यामुळे नवशहरांच्या बकालपणाचे दर्शन या पुस्तकात होते. विषष्ण सूर ऐकू येतो. ते स्वाभाविक आहे ; पण भूतकाळही फार रम्य होता, हे खरे नाही. तो फार थोड्यांसाठी रम्य असला तरी बहुसंख्याकांसाठी तो काटेरी होता. आजच्या बकालपणात निदान उज्ज्वल भविष्याची आस आहे. भूतकाळात भविष्याचे दरवाजे बंद होते. प्रकाश नव्हता. अंधाराची सवय झाल्याने तो बोचत नव्हता, एवढेच.

बाजारीकरणाच्या युगात जुनी संस्कृती आकर्षक पॅकेजमधून विक्रीसाठी बाजारात येईल ; पण ती नित्य जीवनाचा भाग बनू शकणार नाही. ' स्थित्यंतर ' मधील लेखकांनी अनघड वास्तव वाचकांसमोर मांडले आहे. त्या वास्तवाचे कोरेपण, अनलंकृतता, अनघडपणा समर्थपणे आपल्यावर आदळतो. हे लेखकांच्या समर्थ लेखणीचे कौशल्य आहे. हे पुस्तक अस्वस्थ करते. नव्या मार्गांचा शोध घ्यायला प्रवृत्त करते. साचेबंद उत्तरे असली की विचारवंत आळशी बनतात. या ग्रंथाने विचारवंतांसमोर बौद्धिक आव्हान उभे केले आहे. तसेच, आजपावेतो ज्यांची चलती होती, अशा सर्व तात्त्विक विचारसरणींना नवी, ताजी वैचारिक मांडणी करण्याचा इशारा दिलेला आहे.

प्रकाश अकोलकरांचा नाशिकवरचा लेख दिशादर्शक आहे. सर्व उपऱ्यांना नाशिकने कुशीत ऊब दिली. बदलत्या काळानुसार राजकीय नेतृत्व बदलण्याची क्षमता दाखवली. देशात चाललेले राजकीय वादळ समंजसपणे स्वीकारण्याची क्षमता नाशिकमध्ये आहे. डॉ. गुप्तेंना नगराध्यक्षपदी निवडून देण्याची जनतेने दाखवलेली राजकीय प्रगल्भता आणि त्यासाठी विचारवंतांची रस्त्यावर उतरण्याची तयारी ही नाशिकची श्रीमंती. ज्या गावातले विचारवंत हस्तिदंती मनोऱ्यात राहतात, पोकळ उपदेश करण्यात रमतात ; त्या गावात संस्कृती, वैचारिक जीवन व राजकारण यांची डबकी तयार होतात.

' स्थित्यंतर ' हा ग्रंथ प्रकाशित करून महाराष्ट्रातील विचारवंतांना व क्रियाशील सामाजिक कार्यर्कत्यांना पौष्टिक वैचारिक खाद्य मिळाले आहे. हेच या पुस्तकाचे यश आहे.

डॉ. कुमार सप्तर्षी

.............................................. ...

( स्थित्यंतर: संपादन: सारंग दर्शने, अनुभव-अक्षरधन प्रकाशन, मुंबई. पाने: 290, किंमत: 250 रुपये)

 
</text>
</doc>
