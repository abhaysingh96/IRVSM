<doc>
<docno>1110308.cms.txt</docno>
<text>
 
महामुंबई
'शाळा बंद करा; सरकार अडचणीत येईल!'
[ Saturday, May 14, 2005  08:19:55 pm]


शशी करपे

वसई : आधी अनधिकृतरीत्या सुरू असलेल्या शाळा नंतर विनाअनुदान तत्त्वावर अधिकृत होतात! पण हे होत असताना कोणत्याही सोयीसुविधा नसलेल्या या शाळांच्या शैक्षणिक दर्जाचे काय, या प्रश्ानकडे कुणीही लक्ष देत नाही. वसई- विरारसारख्या वाढत्या लोकसंख्येच्या भागात अनधिकृत शाळा उभ्या राहू लागल्या. शहरी भागात अनधिकृत का होईना, शिक्षणाची व्यवस्था तर होते. पण जव्हार-मोखाड्यासारख्या आदिवासी दुर्गम भागातले कित्येक विद्याथीर् शिक्षणाची व्यवस्था नसल्याने सातवीनंतर शाळेत जाऊच शकत नाहीत. खासगी माध्यमिक शाळा अशा भागात चालवणे अशक्य असल्याने संस्थाचालक तिथे शाळा काढण्याची हिंमत करत नाहीत.

जिल्हा परिषदेच्या शाळांची आजची अवस्था अतिशय दयनीय आहे. वसईतल्या जिल्हा परिषदेच्या कित्येक शाळा बंद पडल्या आहेत. तर कित्येक शाळा बंद पडण्याच्या मार्गावर आहेत. याला कारण त्या शाळांमध्ये शैक्षणिक वातावरणाचा अभाव. मोडक्या-तोडक्या इमारती. एकशिक्षकी शाळा. अनेक शाळांना मिळून एकच मुख्याध्यापक. शैक्षणिक सोयीसुविधांचा अभाव असल्याने विद्यार्थ्यांची उपस्थिती रोडावत चालली आहे. म्हणूनच जिल्हा परिषदेच्या शाळा आता नामशेष होताना दिसताहेत. वसईतील चारही नगरपालिकांनी आपापल्या क्षेत्रातील प्राथमिक शाळा ताब्यात घेऊन त्यात सुधारणा करून शैक्षणिक सुविधा देण्याचा प्रयत्न चालवला आहे. पण लालफितीच्या अडचणींमुळे गेल्या तीन वर्षांत पालिकांना शाळा ताब्यात मिळाल्या नाहीत. मग पालकांनीच पाल्यांसाठी खासगी शाळांचा मार्ग स्वीकारला.

वसईत सध्या मराठी माध्यमाच्या 34 आणि इंग्रजी माध्यमाच्या अवघ्या दोन-चारच प्राथमिक-माध्यमिक शाळा आहेत. एवढ्या मोठ्या लोकसंख्येला सामावून घेण्याची त्यांची क्षमता नाही. म्हणून खासगी विनाअनुदानित शाळा सुरू झाल्या. शाळा सुरू करताना लगेचच परवानगी मिळत नसल्याने पहिली दोन- तीन वषेर् अनधिकृत म्हणूनच शाळा चालवावी लागते. त्यानंतर त्या अधिकृत होतात. तीन-चार वर्षांपूवीर् वसईत 35 शाळा अनधिकृत होत्या. यंदा ती संख्या 15 वर आली आहे. शाळा सुरू करण्यासाठी शिक्षण खात्यात मलिदा दिल्याशिवाय कामच होत नसल्याने खासगी संस्थाचालक मनमानीपणे फी आकारणी करतात. फी आकारणीवर शिक्षण खात्याचे कोणतेच बंधन नसल्याने संस्थाचालकांच्या मनमानी कारभाराला लगाम घालणे अशक्य होते. त्यातूनच वसईतल्या दोन-तीन शाळांमध्ये फी वाढीवरून शिक्षण संस्था आणि पालकांमधे तीव्र संघर्ष झाल्याचे पहावयास मिळाले. त्यात शाळाचालकांचीच सरशी झाल्याने अशा आंदोलनापासून पालक लांबच राहत आहेत.

वसईतील कित्येक खासगी शाळा एखाद्या इमारतीत, चाळीत भरत असलेल्या दिसतात. कित्येक शाळांमध्ये मुलांना खेळण्यासाठी ना मैदान आहे, ना वाचनासाठी ग्रंथालय. खासगी शाळांमध्ये सर्वाधिक शाळा इंग्रजी माध्यमाच्याच आढळतात. पालक-विद्याथीर् आत्कृष्ट व्हावेत म्हणून अनेक खासगी शाळांनी आपली नावे ख्रिस्ती मिशनरी शाळांसारखी ठेवली असल्याचे वसईत दिसते. मध्यंतरी वसईतील मिशनरी शाळाचालकांना तशा शाळांशी मिशनरी संस्थांचा संबंध नसल्याचे जाहीर क रावे लागले होते.

अनधिकृत शाळांवर फौजदारी गुन्हे दाखल करण्याची कायद्यात तरतूद आहे. पण शिक्षण खात्याकडून शैक्षणिक वर्ष सुरू होण्यापूवीर् एक जाहीर आवाहन प्रसिद्ध करण्यापलीकडे कोणतीही कारवाई केली जात नाही. शिक्षणचालकांचे संबंधित अधिकाऱ्यांशी संबंध असल्याने अशा शाळांवर कधीच कारवाई होत नाही. उलट अनधिकृत शाळा एक-दोन वर्षातच अधिकृत होतात. आजचे राजकीय पुढारी मेडिकल अथवा इंजिनीअरिंग कॉलेज काढून पैसा कमावण्याच्या मागे आहेत. ' आम्ही शाळा बंद केल्या तर सरकार अडचणीत येईल. आमच्या शाळा आहेत म्हणून प्रवेशासंबंधी तक्रारी नाहीत. आम्ही शाळा बंद केल्या तर सरकार एवढ्या विद्यार्थ्यांना कुठल्या शाळेत प्रवेश मिळवून देणार ?' असा सवाल संस्थाचालक करतात. हा बाजार थांबवायचा असेल तर राज्य सरकारने स्थानिक स्वराज्य संस्थांमार्फत शिक्षणाची जबाबदारी घेतली पाहिजे.

 
</text>
</doc>
