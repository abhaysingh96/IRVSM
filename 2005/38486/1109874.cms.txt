<doc>
<docno>1109874.cms.txt</docno>
<text>
 
महामुंबई
अल्प मतदानात बारच्या बाजूने कौल
[ Saturday, May 14, 2005  12:53:57 am]


म. टा. वृत्तसेवा

नवी मुंबई : मतदानाचे महत्त्व न पटल्याने खारघर ग्रुप ग्रामपंचायतीतील केवळ सात टक्के महिलांचा कौल ' बार सुरू करण्यासाठी ' निर्णायक ठरला आहे. शुक्रवारी कोपरा गावात ' बार हवा की नको ' यासाठी घेण्यात आलेल्या मतदानात 1860 पैकी केवळ 179 महिलांनी मतदान केले. त्यात फक्त 35 महिलांनी बारच्या विरोधात मतदान केले.

कोपरा गावातील क्रांती महिला मंडळाच्या अध्यक्ष जिजाबाई तोडेकर यांनी गेल्यावषीर् अजित पॅलेस बार बंद करण्याची मागणी केली होती. त्यांच्या मागणीनंतर जिल्हाधिकारी भास्कर वानखेडे यांनी पनवेलच्या तहसिलदारांना 15 डिसेंबरला महिलांचे मतदान घेण्याचे आदेश दिले होते. त्यावेळी 483 पैकी 366 महिलांनी मतदान करून 291 महिलांनी बार विरोधात मत टाकली होती. म्हणून जिल्हाधिकाऱ्यांनी बारचा परवाना रद्द केला होता.

मात्र, बारमालक कृष्णा ठाकूर याने या निकालाच्या विरोधात राज्य उत्पादन शुल्क आयुक्तांकडे धाव घेतली. 15 डिसेंबरला झालेले बार विरोधी मतदान एका प्रभागात घेण्यात आले होते. त्याऐवजी संपूर्ण ग्रामपंचायतीतील महिलांचे मतदान घेण्यात यावे, अशी मागणी त्याने केली. बालमालकाचे म्हणणे ग्राह्य धरून ग्रुप ग्रामपंचायतीतील बेलपाडा, खारघर व कोपरी गावातील महिलांचे 13 मे रोजी मतदान घेण्याचे आदेश आयुक्तांनी दिले होते.

बार सुरू करण्याचा बाजूने झालेल्या मतदानामुळे संतप्त झालेल्या कोपरा गावातील महिला पुन्हा मतदान घेण्याचा सरकारचा चुकीचा असल्याचे सांगत आहेत. खारघर व बेलपाडा गावाचा कोपरा गावाशी संबंध येत नाही. त्यामुळे केवळ कोपरा गावातील महिलांचे मतदान घेण्याचा निर्णय योग्यच होता, असे या महिलांना वाटते. बेलपाडा व खारघर गावातील महिलांना बारमालकाने फितवल्याचा आरोपही कोपरी गावातील महिला करत आहेत.

 
</text>
</doc>
