<doc>
<docno>1109868.cms.txt</docno>
<text>
 
महामुंबई
गोरेगावात 'सावरकर उत्सव'
[ Saturday, May 14, 2005  12:49:16 am]


म. टा. प्रतिनिधी

मुंबई : स्वातंत्र्यवीर सावरकर यांच्या कार्याची महती नव्या पिढीला व्हावी यासाठी गोरेगाव (प.) येथील प्रबोधन क्रीडा मंडळात 21 ते 29 मे या कालावधीत ' सावरकर उत्सवा ' चे आयोजन केले आहे. स्वा. सावरकरांच्या 28 मे या जयंतीचे निमित्त साधून नऊ दिवस विविध कार्यक्रमांनी हा उत्सव सजेल. शिवसेना नेते आ. सुभाष देसाई यांच्या संकल्पनेस प्रबोधन संस्थेसह सावरकर उत्सव समितीचे सहकार्य लाभले आहे.

उत्सवाचा प्रारंभ 21 व 22 मे रोजी वक्तृत्व स्पधेर्ने होणार आहे. 22 मे रोजी पुण्यातील विकास पाटील व सहकाऱ्यांनी सावरकरांवर रेखाटलेली 5,555 चौरस फुटांची महारांगोळी उत्सवाचे वैशिष्ट्य असेल. याच दिवशी विद्यार्थ्यांसाठी चित्रकला स्पर्धा आहे. याशिवाय सावरकरांच्या जीवनप्रवासाचे दर्शन घडवणारे छायाचित्र प्रदर्शन, गंथसंपदा यावेळी पाहता येईल.

28 मे रोजी ' सावरकरांचे क्रांतिकार्य आणि सत्कार्य ' कार्यक्रम पार पडेल. यातील पहिले सत्र सकाळी 10 ते दुपारी 12 या वेळेत भरेल. यात बाबासाहेब पुरंदरे, यशवंत पाठक, डॉ. प. वि. वर्तक सहभागी होतील. सायंकाळच्या सत्रात सायंकाळी सहा वाजता सभेचे आयोजन केले आहे. त्यात अंदमान-निकोबारचे नायब राज्यपाल राम कापसे, शिवसेना नेते मनोहर जोशी, भाजप नेते राम नाईक, मुझफ्फर हुसेन, निशिगंधा वाड आदि सहभागी होतील.

तसेच ' वीर सावरकर ' हा चित्रपट 23, 24, 25, 26 मे रोजी गोरेगावात पाच ठिकाणी दाखवण्यात येईल. उत्सवाचा शेवट सावरकर दर्शन-शोभायात्रेने होईल. संपर्क :28722630, 28734869, 28726278, 9821676376.

 
</text>
</doc>
