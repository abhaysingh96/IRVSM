<doc>
<docno>1110253.cms.txt</docno>
<text>
 
संवाद
प्रतिकांच्या पलीकडे...
[ Saturday, May 14, 2005  06:09:48 pm]


माणसाच्या आयुष्यात प्रतिकांचे स्थान किती ? ती आवश्यक असतातच का ? कित्येकांना कित्येकदा असे प्रश्न पडतच असतात. त्यांची उत्तरेही शोधत असतात ते त्यांच्या त्यांच्या परीने. कधी ती सापडतात...कधी नाही. याच उत्तरांच्या तपासाच्या वाटेवर सजगतेने चालताना याच वाटेला फुटलेली एक वेगळी वाट हमखास दिसते. या वाटेवर पाउल टाकणे आणि ते त्याच वाटेवर राखणे, म्हटले तर सोपे, म्हटले तर अवघड. ही वाट माणसाला प्रतिकांच्या पल्याड घेऊन जाणारी. या प्रदेशात शब्द, स्पर्श, नाती, गाव, प्रदेश, देश यांच्या सगळ्या ठाशीव चौकटी नाहीशा होतात आणि उरते ती केवळ मन समृध्द करणारी शहाणीव. ही वाट दृग्गोचर करणारा, साऱ्याच चौकटी सैल करीत मनाचे आकाश निरभ्र-निखळ करणारा असा सानिया यांचा ' ओमियागे ' हा कथासंग्रह.

हा शब्द जपानी. लहान-लहान, सुंदर, सुबक अशा भेटवस्तूंसाठीचा. या वस्तू देणे-घेणे हे जिव्हाळ्याचे, प्रेमाचे प्रतीक. स्नेह व्यक्त करण्याचा तो एक मार्ग, अर्थातच प्रतिकात्मक. या प्रतिकात्मक देण्याघेण्यापलीकडे काय असते, त्यातून ओंजळीत काही हाती पडते का, याचा शोध म्हणजे हे पुस्तक. ' ओमियागे ' शीर्षकाच्या तीन कथा या संग्रहात आहेत. एकाच सूत्रात ओवलेल्या या कथांमधील देशच वेगवेगळे. जपान आणि भारत. या कथांमध्ये वावरणारी माणसे तशी अनेक. त्यातील केंदबिंदूपाशी असलेल्या व्यक्ती- अनिता, जेसन आणि काही प्रमाणात रजत. या तिघांतील-विशेषत: अनिता आणि जेसन यांच्यातील नातेबंधांची वीण या कथांमधून उलगडते. कुठल्याही ढोबळ सुलभीकरणाचा आश्रय न घेता नात्यांतील सूक्ष्मतर स्तर अवलोकित राहणे, हे सानियांच्या लिखाणाचे वैशिष्ट्य.

हेच वैशिष्ट्य या कथांमधून दिसते. या तीन कथांमधील वर्तमानात घटिते तशी फारशी नाहीत. जी काही खळबळ आहे ती भूतकाळात. त्यामुळे संयत लयीत त्या वाहात राहतात. त्या तशा वाहात असताना कथांमधील शब्दांपलीकडचे, प्रतिकांपलीकडचे असे काही मनाच्या तळाशी फुलून येते आणि जाणीव प्रगल्भ करते.

संग्रहातील इतर तीन कथा : सखी, आमंत्रण, निरोप. ' ओमियागे ' प्रमाणेच या तीन कथांच्याही केंदस्थानी आहेत नातेसंबंध. ' सखी ' मधील श्यामल आणि तारा असोत , ' आमंत्रण ' मधील सरिता-निशी- जयतीर्थ असोत वा ' निरोप ' मधील सुजाता-जेसी.. त्यांच्यातील संबंधांचा चढता-उतरता-स्थिर आलेख सानिया तटस्थतेने, मात्र त्याच वेळी जिव्हाळा राखूून रेखाटत राहतात. ही पात्रे म्हणजे केवळ माध्यम. या माध्यमातून माणसांतील विविध प्रवृत्तींचे, मानसिक आंदोलनांचे दर्शन घडते. ' सखी ' कथेचा काही अंशी अपवाद वगळता ' आमंत्रण ' आणि ' निरोप ' या दोन्ही कथांमध्ये मानवी भावभावनांचे अत्यंत सूक्ष्म आणि तरल दर्शन होते. ' सखी ' मध्ये क्वचित ही पातळी कुठेतरी निसटू पाहते.

छान मैफल जमावी, तसे हे सारे लिखाण आहे. दुतलयीतले नसले तरी कुठेही विनाकारण न रेंगाळणारे. सानियांच्या लिखाणाची स्वत:ची आत्ममग्न लय आहे. त्याच लयीत पुढे जात जाणिवांच्या समृद्धतेचा अनुभव हे पुस्तक देते.

राजीव काळे

ओमियागे, राजहंस प्रकाशन, पुणे

पाने: 177 किंमत: 140 रुपये

 
</text>
</doc>
