<doc>
<docno>1110252.cms.txt</docno>
<text>
 
संवाद
आभाळाला भिडलेल्या मातीची गाथा
[ Saturday, May 14, 2005  06:08:50 pm]


हे चित्र काही वर्षांपूवीर्चे. चित्रपटगृहातील गारेगार काळोख. समस्त नजरा पडद्यावर खिळलेल्या. साबणाची, दंतमंजनाची, कुकरच्या वगैरे वगैरे जाहिराती लागतात. संपतात. मग झळकते ' फिल्म्स डिव्हिजन ' नावाची पाटी. प्रेक्षकांमध्ये वेगवेगळ्या प्रतिक्रिया. हं! म्हणजे आता ही फिल्म संपल्यानंतर चित्रपट चालू होणार...च्च! काय कटकट आहे... बोगस सरकारी फिल्म्स सगळ्या... बघूया तर काय आहे ते...! मग अशा वेगवेगळ्या मनोभूमिकेनिशी वेगवेगळे प्रेक्षक समोरच्या पडद्यावरची ब्लॅक अँड व्हाईट फिल्म बघत राहतात.

चित्रपटगृहातला तो गारेगार काळोख आता एसीमुळे अधिकच थंड झाला आहे. त्या साबणाच्या वगैरे जाहिराती आता अधिकच चकाचक झाल्या आहेत. मात्र त्या ब्लॅक अँड व्हाईट फिल्मचा अनुभव कलरफूल वातावरणात गायब झाला आहे. त्याच ब्लॅक अँड व्हाईट फिल्ममागच्या असंख्य आठवणींचा जागर करायचा तर ' फिल्म्स डिव्हिजन ' मध्ये हयात घालवलेल्या नारायण सिंग थापा यांच्याखेरीज योग्य व्यक्ती कोण सापडणार ?

साधारण 1920 चा सुमार. तत्कालीन ' युनायटेड प्रॉव्हिन्स ' मधील (आताचे उत्तरांचल) पिथोरगढ जिल्हा. हा परिसर कुमाऊ टेकड्यांचा. मागास आणि अती दुर्गम. शिक्षणाचा गंध जवळपास नाहीच. याच भागातले मढ-मानले नावाचे दुर्गम खेडे. या खेड्यापासून शाळा सात कि.मी. अंतरावर. पोस्ट ऑफीस 12 किमीवर. हॉस्पिटल 22 किमीवर आणि रेल्वे स्टेशन 120 किमीवर! याच खेड्यात जन्मलेला अशक्त, हडकुळा मुलगा नारायण. त्याचे घर शेतकऱ्याचे ; पण गरिबी पाचवीला पुजलेली. कुटुंबाच्या पोटाची खळगी भरायची कशी, याची भ्रांत वडीलधाऱ्यांना पडलेली. अर्थात नारायणच नाही तर भोवतालची सारीच कुटुंबे तशाच हालअपेष्टा सोसत असलेली. आशेचा एखादाही किरण जागवायला जागा नाही. अशा परिस्थितीतून आलेला नारायण सिंग थापा (मूळ आडनाव धमी) नामक मुलगा मेहनत, धडाडी आणि सचोटी या गुणांच्या जोरावर पुढे जात राहतो आणि फिल्म डिव्हिजनसारख्या प्रतिष्ठित संस्थेत मुख्य निर्मातापदापर्यंत पोचतो... अद्भुत वाटावा असा हा प्रवास उत्तम पटकथालेखक असलेल्या थापा यांनी ' द बॉय फ्रॉम लंबाता ' पुस्तकातून उलगडला आहे. ' लंबाता ' हे नारायण सिंग थापा यांच्या आजोबांनी मढ-मानले येथे बांधलेल्या घराचे नाव. या शब्दाचा अर्थ लांब रस्ता. हे पुस्तक म्हणजे थापा यांच्या आयुष्याच्या रस्त्यावरील वळणे, खाचखळगे, आनंदाची पखरण या साऱ्यांचे कथन आहे.

थापा यांचे आयुष्य असंख्य रोमांचक क्षणांनी गच्च भरलेले. त्यातले महत्त्वाचे टप्पे तसे अनेक. या टप्प्यांवरून त्यांचे आयुष्य वेगवेगळी वळणे घेत राहिले. सर्वात महत्त्वाचा टप्पा म्हणजे त्यांच्या हाती आलेला कॅमेरा! लष्करात शिपाईगिरी करणाऱ्या काकांच्या सांगण्यावरून शिक्षणासाठी गावाची वेस ओलांडणाऱ्या आणि त्यांच्या बदल्यांबरोबरच शिलाँग, क्वेट्टा अशी गावे बदलणाऱ्या थापा यांनी मॅट्रिक झाल्यावर निर्णय घेतला तो लष्करात दाखल होण्याचा. खडतर प्रशिक्षण, परेड, रायफल शूटींग यातून तावून सुलाखून निघतानाच थापा यांच्याकडे आधी रायफलच्या जागी आला तो खडू आणि नंतर कॅमेरा... आणि थापा बनले युद्धछायाचित्रकार! या नव्या भूमिकेचा सराव केल्यानंतर ती वठवण्यासाठी त्यांना मिळालेला पहिला रंगमंच होता तो बर्माचा. दुसऱ्या महायुद्धाच्या धामधुमीचा तो काळ. त्या धामधुमीत त्यावेळच्या ब्रह्मादेशात पेटलेल्या समरांगणात थापा यांनी स्वत:चा जीव अनेकदा धोक्यात घालून युद्धाचा थरार टिपला. पुढे 1948 मध्ये थापा ' फिल्म्स डिव्हिजन ' मध्ये दाखल झाले आणि त्यांच्या आयुष्यातील एका नव्या अध्यायाचा प्रारंभ झाला...

याच अध्यायाने 260 पानी ' द बॉय फ्रॉम लंबाता ' पुस्तकाचा बहुतांश भाग व्यापला आहे. हा भाग म्हणजे एका तऱ्हेने भारतातील (आणि काही प्रमाणात जगातीलही) विविध पातळ्यांवर होत गेलेल्या स्थित्यंतराचा एक दस्तावेजच आहे. न्यूजरील कॅमेरामन म्हणून ' फिल्म्स डिव्हिजन ' मध्ये पाऊल टाकलेल्या आणि पुढे स्वत:च्या कर्तृत्वाच्या जोरावर बढती मिळवत गेलेल्या थापा यांनी कॅमेऱ्याच्या मागे उभे राहून असंख्य विषयांवरील माहितीपट, डॉक्युमेंटरीज केल्या. दुसरे महायुद्ध, भारताला मिळालेले स्वातंत्र्य, पंडित जवाहरलाल नेहरू यांनी पंतप्रधान या नात्याने केलेले पहिले भाषण, प्रगत देशाचे स्वप्न डोळ्यांत बाळगून नेहरूंनी केलेले अफाट काम, त्यांचे दष्टेपण, चीनचे युद्ध, पाकिस्तानचे युद्ध, बांगलादेशची निमिर्ती, देशातील राजकीय स्थित्यंतरे, सत्तापालट, दिल्लीत झालेल्या एशियाड स्पर्धा, एव्हरेस्ट मोहिमा, इंदिरा गांधींची वादळी कारकीर्द, ऑपरेशन ब्लू स्टार, इंदिरा गांधी यांची हत्या, राजीव गांधी यांची हत्या... अशा अनेक घटितांनी गेला 50-60 वर्षांचा कालखंड भरलेला आणि भारलेला आहे. त्यातील अनेक प्रसंगांचे थापा साक्षीदार होते. त्यातील कित्येक महत्त्वाचे क्षण त्यांनी कॅमेऱ्यात बंदिस्त केले. त्यांनी केलेले माहितीपट म्हणजे फिल्म्स डिव्हिजनकडील मोलाचा ठेवा. हा ठेवा गोळा करताना आलेले विविध अनुभव थापा यांच्या लेखणीतून जिवंत उतरले आहेत. त्यातूनच मग कधी तलावातील चंदबिंब कॅमेऱ्यात उतरवता येईल का, असे विचारणारे तरल मनाचे पंडित नेहरू भेटतात. थापा यांची आस्थेवाईक चौकशी करणाऱ्या इंदिरा गांधींचे अनोखे दर्शन होते आणि जोडीला दिसते ती आपल्याकडील मख्ख आणि मठ्ठ नोकरशाही... सत्ताशाही! नोकरशाही, पुढारी, पेंढारी यांच्याबाबतचे उद्विग्न करून टाकणारे असंख्य अनुभव थापा यांनाही आले. त्याबाबत त्यांनी अतिशय परखडतेने पुस्तकात लिहिले आहे. ( खटकते एकच. इंदिरा गांधी यांनी लादलेल्या आणीबाणीचा केवळ प्रसंगपरत्वे आलेला उल्लेखच पुस्तकात आहे. मात्र त्या दमनशाहीच्या निषेधाचा इवलासा सूरही पुस्तकात उमटू नये ? असो!)

पायाला भिंगरी लागलेल्या थापा यांनी पत्नी देवी आणि मुलगा मुकुंद यांच्याबाबत आस्थेने लिहिले आहे. तो भाग हृद्य आहे.

पुस्तकाच्या अखेरीस ' फिल्म्स डिव्हिजन ' च्या डॉक्युमेंटरीज हल्ली चित्रपटगृहांत का दाखवल्या जात नाहीत, यावर त्रोटक टिकाटिप्पणी आहे. त्याच्या जोडीने आलेले थापा यांचे भाष्य महत्त्वाचे आहे. आमच्या पिढीतील मंडळींनी डॉक्युमेंटरीजबाबत उत्तम काम करून ठेवले आहे. आताच्या जगातील बातम्या, माहिती आणि मतमतांतरे लोकांचे हित ध्यानात घेऊन कुठल्या स्वरूपात त्यांच्यापर्यंत पोचवायच्या हे नव्या पिढीनेच ठरवायचे आहे... इती थापा. थापा यांचे हे भाष्य म्हणजे मीडियाला आव्हान आहे आणि आवाहनही.

राजीव काळे

.............................................. .................................................... ................

द बॉय फ्रॉम लंबाता, एन. एस. थापा , ' पहाड पोथी ' प्रकाशन, पाने 260, किंमत : पेपरबॅक आवृत्ती : 250 रु., लायब्ररी आवृत्ती : 400 रु.

 
</text>
</doc>
