<doc>
<docno>1109853.cms.txt</docno>
<text>
 
महामुंबई
माजी नगरसेविकेला अटक
[ Saturday, May 14, 2005  12:44:29 am]


म. टा. प्रतिनिधी

मुंबई : नागालँडहून आणलेला बनावट शस्त्र परवाना सादर करून शस्त्र खरेदी केल्याप्रकरणी विक्रोळी येथील माजी नगरसेविका शालिनी लालसिंग चौहान (43) यांना गुन्हे शाखेने अटक केली आहे. याच प्रकरणात याआधी 27 जणांना अटक करून त्यांच्याकडून 54 बनावट शस्त्र परवाने हस्तगत केले आहेत.

शहरात काहीजणांकडे बनावट शस्त्र परवाने असून ते नागालँड येथून आणल्याची माहिती मिळाल्यानंतर पोलिस उपायुक्त (गुन्हे) धनंजय कमलाकर यांच्या मार्गदर्शनाखाली युनिट क्रमांक चारचे पोलिस निरीक्षक तोंडवळकर आणि पोलिस उपनिरीक्षक शिकेर् नागालँडला रवाना झाले. त्यांनी येथून सोबत नेलेली शस्त्र परवान्यांची यादी तेथे पडताळून पाहिली असता, ती बनावट असल्याचे आढळून आलेे. दिमापूर जिल्ह्यातील सुप्रीम मार्केटमध्ये मटणाचे दुकान चालवणारा अन्वर हुसेन याच्याशी संगनमत करून बनावट शस्त्र परवाने तयार करण्यात आल्याची माहिती मिळाली. हे सर्व परवाने तयार करून ते मुंबईत पुरविण्याच्या कामीही काहीजण गुंतल्याची माहिती होती.

या माहितीच्या आधारे पोलिसांनी 27 जणांना अटक करताना 54 बनावट शस्त्र परवाने हस्तगत केले. याच प्रकरणाचा सखोल तपास करताना शालिनी चौहान यांनीही असाच बनावट शस्त्र परवाना मिळविल्याची माहिती मिळाल्याने त्यांना ताब्यात घेण्यात आले. चौकशीत चौहान यांनी स्वत: नागालँडमध्ये जाऊन बनावट शस्त्र परवाना मिळविल्याची माहिती पुढे आली. या परवान्याच्या आधारे त्यांनी अंबरनाथ येथील इंडियन ऑर्डनन्स फॅक्टरीमधून शस्त्र खरेदी केले होते. पोलिसांनी त्यांना अटक करून त्यांच्याकडून दोन फॅक्टरी मेड पिस्तूले , 12 जिवंत काडतुसे आणि चार शस्त्र परवाने हस्तगत केले आहेत. त्यांना 19 मे पर्यंत पोलिस कोठडी देण्यात आली आहे.

 
</text>
</doc>
