<doc>
<docno>1109833.cms.txt</docno>
<text>
 
महाराष्ट्र
बनावट नोटा तयार करणाऱ्या तिघा तरुणांना अटक
[ Saturday, May 14, 2005  12:28:47 am]


म. टा. प्रतिनिधी

नाशिक : तेलगी प्रकरणामुळे भल्याभल्यांना तुरुंगाची हवा खाली लागली असली तरी देशाच्या सुरक्षिततेशी खेळणाऱ्यांचे धाडस कमी झालेली नसल्याचे शुक्रवारी येथे सिद्ध झाले. जुन्या नाशिकच्या नाटकर लेनमधील एका घरातून पोलिसांनी तिघा तरुणांना बनावट नोटा तयार करताना मुद्देमालासह पकडले.

काळाराम मंदिरपासून हाकेच्या अंतरावर असलेल्या एका घरावर शुक्रवारी पहाटे साडेतीनच्या सुमारास पोलिसांनी एका घरावर छापा मारला. त्या घरातून नाटकर लेनमधील नीरव रमेश जोशी ( 21), सिडकोतील उमेश युवराज चिले ( 24) आणि पंचवटीतील प्रदीप वसंत राठोड ( 26) या तीन युवकांना पोलिसांनी ताब्यात घेतले. हे तिघेही त्या घरात कम्प्युटरच्या साह्याने शंभर रुपयांची नोट स्कॅन करून त्यांची छपाई करत होते. पोलिसांनी त्यांच्याकडून 11 हजार 400 रुपयांच्या बनावट नोटा हस्तगत केल्या. पोलिसांनी या तिघांचीही तपासणी करून त्यांना न्यायालयात सादर केले. न्यायालयाने या तिघांना 17 मेपर्यंत पोलिस कोठडीत ठेवण्याचे आदेश दिले आहेत.

इंजिनीअर चतुर्भूज

पोलिसांच्या लाचलुचपत प्रतिबंधक विभागाने शुक्रवारी निफाड तालुक्यात विद्युत मंडळातील एका लाचखोर इंजिनीअरला मुद्देमालासह पकडले.

निफाड तालुक्यातील वाकद शिवारात साहेबराव संभेराव यांचे शेत आहे. तेथील विहिरीवर विद्युत पंप बसवण्याला परवानगी देण्यासाठी विद्युत मंडळातील उपइंजिनीअर जगदीशप्रसाद भागिरथ तिवारी याने साहेबराव यांच्याकडे तीन हजार रुपयांची लाच मागितली होती. याबाबत साहेबरावांनी लाचलुचपत प्रतिबंधक विभागाकडे तक्रार दाखल केल्यानंतर या विभागाच्या पथकाने सापळा रचून त्यात तिवारीला मुद्देमालासह पकडले.

 
</text>
</doc>
