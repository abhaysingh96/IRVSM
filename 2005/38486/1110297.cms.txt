<doc>
<docno>1110297.cms.txt</docno>
<text>
 
खास बात
वर्ष तर संपलं
[ Saturday, May 14, 2005  08:01:07 pm]


गतवर्षी उन्हाळ्यात पार पडलेल्या लोकसभा निवडणुकीत भारतीय जनता पक्षापेक्षा जास्त जागा जिंकून काँग्रेसने सर्वांचेच अंदाज चुकवले. पण त्याहीपेक्षा मोठा धक्का दिला तो सोनिया गांधींनी! पंतप्रधानपदाचा मुकुट स्वीकारण्यास त्यांनी नकार दिला आणि डॉ. मनमोहन सिंग यांच्यासारख्या अ-राजकीय नेत्याच्या हातात देशाची धुरा आली. त्यांच्या पंतप्रधानपदाच्या कारकीदीर्स येत्या रविवारी एक वर्ष पूर्ण होत आहे. हे वर्ष नेमकं कसं गेलं आणि या वर्षात नेमकं काय घडलं त्याचा लेखाजोखा.

शायनिंग, डार्कनिंग आणि ब्राइटनिंग!

केंदातील डॉ. मनमोहन सिंग यांच्या नेतृत्वाखालील ' युनायटेड प्रोग्रेसिव्ह अलायन्स ' च्या सरकारला एक वर्ष पूर्ण होत असतानाच अक्षय्य तृतीयेच्या मुहूर्तावर मुंबईच्या गेट वे ऑफ इंडियाला पाठीशी ठेवून, एनडीएचे मोजके ज्येष्ठ नेते एकत्र जमले होते. अटल बिहारी वाजपेयी यांच्यापासून जॉर्ज फर्नांडिसांपर्यंत आणि शिवसेनाप्रमुख बाळासाहेब ठाकरे यांच्यापासून प्रमोद महाजनांपर्यंत एनडीएच्या राजवटीची धुरा सांभाळणारे नेतेगण तेथे एकत्र आले होते.

याच व्यासपीठावरून शिवसेनाप्रमुखांनी तमाम मराठ्यांना एकत्र येण्याची हाक दिली. दिल्लीच्या तख्तावर भगवा फडकवण्याचं स्वप्न साकार करा, असं त्या दिग्गजांच्या मेळाव्यात आयुष्याच्या उतरणीला लागलेल्या शिवसेनाप्रमुखांनी भावविवश होऊन उभं केलेलं स्वप्न नेमकं कुणाला उद्देशून होतं, हे सांगण्याचीही गरज नव्हती ; कारण त्याच व्यासपीठावर एनडीएच्या नेत्यांच्या मांदियाळीत न शोभणारी एक बडी हस्ती होती. शरद पवार यांच्या त्या व्यासपीठावरील उपस्थितीमुळे अनेकांच्या भुवया उंचावल्या होत्या. त्यांनाच उद्देशून ठाकरे यांनी हे आवाहन केलं होतं, हे स्पष्ट होतं.

डॉ. मनमोहन सिंग यांच्या सरकारच्या पहिल्या वर्षातच ठाकरे यांनी हे आवाहन केल्यानं वर्षभरात या देशातील राजकीय चक्र कसं उलट-सुलट फिरत गेलंय ते दिसून आलंच ; शिवाय गेलेली सत्ता पुन्हा काबीज करण्यासाठी एनडीएचे नेते कोणत्या थराला जाऊ इच्छित आहेत, तेही उघड झालं.

गतवर्षात या देशाच्या राजकीय व्यवस्थेला अनेक धक्के बसले ; पण त्यातील सर्वात मोठा धक्का हा गतवषीर् देशातील जनतेनेच दिला होता. वास्तवाचं भान असलेल्या आपल्या देशातील सुबुद्ध जनतेनं असे चमत्कार अनेकदा घडवून दाखविले होते. आणीबाणीनंतरच्या निवडणुकीत इंदिरा गांधींचा झालेला पराभव आणि त्यानंतर अवघ्या तीनच वर्षांत त्यांचे मोठ्या थाटामाटानं झालेलं पुनरागमन हाही असाच चमत्कार होता. पण जनता असे चमत्कार घडवून आणू शकते, यावरचा अशाच एका चमत्कारातून सत्तेचा लाभ झालेल्या भारतीय जनता पक्षाच्या नेत्यांचा विश्वास गतवषीर्च्या उन्हाळ्याचा कडाका सुरू होण्यापूवीर् पुरता उडून गेला होता.

त्यात पुन्हा भर पडली होती ती निवडणूक पूर्व आणि मतदानोत्तर चाचण्यांची. कोणत्याही सव्हेर्त भाजपप्रणीत ' नॅशनल डेमॉक्रेटिक अलायन्स ' सत्तेवरून दूर फेकला जाईल, असा निष्कर्ष दुरान्वयानंही निघाला नव्हता. त्यामुळेच मिळेल तो साथी सोबतीला घेऊन का होईना, साडेसहा वर्षं सुखेनैव राज्य करणाऱ्या भारतीय जनता पक्षाच्या बड्या नेत्यांनी स्वबळावर सत्ता संपादन करण्याची स्वप्नं बघायला सुरुवात केली होती. शिवाय तोंडी लावायला ' इंडिया शायनिंग ' आणि ' भारत उदय ' अशा गमजा होत्याच. ' इंडिया ' असा शब्द जाहिरातीत होता, तरी सत्ताधाऱ्यांच्या मनात मात्र ' एनडीए शायनिंग ' च असल्याचं भाजप नेत्यांच्या देहबोलीवरून स्पष्टपणे जाणवत होतं.

पण जनतेनं मात्र साऱ्यांचे अंदाज धुळीला मिळवून काँग्रेसला सत्तेचा मार्ग मोकळा करून दिला. तरी इतिहासात नोंद घेण्याजोगी म्हणतात ती बाब वेगळीच होती. काँग्रेसच्या हातात इतरांच्या साथीनं का होईना सत्ता येणार हे दिसू लागलं, तेव्हाचं चित्र पंतप्रधानपदी सोनिया गांधींच विराजमान होणार असं होतं. काँग्रेसमध्येही त्यांना काही पर्याय नव्हता. 1999 मध्ये एनडीए सरकार अवघ्या एका मताच्या फरकानं कोसळलं, तेव्हाच पंतप्रधान बनण्याची आपली मनीषा सोनियांनी जाहीर केली होती. एवढंच नव्हे तर 271 खासदारांचा आपल्याला पाठिंबा आहे, असं सांगण्यासाठी त्यांनी राष्ट्रपती भवनाचे दरवाजेही ठोठावले होते. पण मुलायम सिंग यांच्या आडकाठीमुळे त्यांचं ते स्वप्न तेव्हा साकार होऊ शकलं नव्हतं. त्यामुळे सत्तासोपानाचा मार्ग काँग्रेसला मोकळा झाल्यावर पंतप्रधानपदासाठी दुसऱ्या कुठल्या नावाची चर्चाही होणं अशक्य होतं. सोनिया गांधींनी मात्र सर्वांनाच जबर धक्का दिला.

इंदिरा गांधींनी आपल्या राजकीय कारकीदीर्त देशाला अनेक धक्के दिले होते. पण त्याहीपेक्षा हा धक्का मोठा होता आणि या एका धक्क्यातच देशाला वेगळं वळण देण्याची शक्ती होती.

पंतप्रधानपद डॉ. मनमोहन सिंग यांच्यासारख्या अर्थतज्ज्ञाकडे सोपविण्याच्या सोनिया गांधी यांच्या एकाच निर्णयामुळे या देशात प्रथमच राज्यकारभार आणि राजकारण यांची विभागणी झाली होती. पंडित नेहरूंपासून वाजपेयींपर्यंत या देशाला लाभलेल्या प्रत्येक पंतप्रधानाला देशाचा कारभार करतानाच राजकारणही सांभाळावं लागलं होतं. आघाडी सरकारच्या काळात वाजपेयींचा वेळ ममता, समता आणि जयललिता यांच्या बरोबरचं राजकारण करण्यातच कसा जात होता, ते तर ' गेट वे ' च्या त्या कार्यक्रमातच ठाकरे यांनी बोलून दाखवलं होतं. यावेळची आघाडी तर मोठी विलक्षण होती. पंतप्रधानपद भूषविण्याची मनीषा आयुष्यभर उरी बाळगलेले पवारांपासून लालू प्रसादांपर्यंत अनेक नेते या आघाडीत होते. शिवाय सोनियांचा नकार जाहीर होताच काँग्रेसमध्येच अनेकांनी गुडघ्याला बाशिंगं बांधली होती. त्यामुळेच यावेळची ही जबाबदारी अधिक काटेरी होती.पण सोनियांनी डॉ. सिंग यांची निवड करून एका दगडात अनेक पक्षी मारले होते.

देशाच्या राजकारणाची सूत्रं सोनिया दुसऱ्या कोणाच्या हातात देऊ शकत नाही, हे जसं त्यामुळे स्पष्ट झालं होतं, तसंच राज्यकारभाराची जबाबदारी आपण स्वत: न स्वीकारता अनुभवी प्रशासकाकडे देऊ इच्छितो, हेही सोनियांनी त्याच निर्णयामुळे दाखवून दिलं होतं.

डॉ. मनमोहन सिंग हे या देशाला मिळालेले सर्वात दुर्बल पंतप्रधान आहेत, अशी ओरड भाजपनं त्यामुळेच सुरू केली होती. पण डॉ. सिंग यांच्या कारभाराला एक वर्ष पूर्ण होत असताना काय चित्र दिसतं ? राजकीयदृष्ट्या दुर्बल असणं, हाच त्यांचा ' प्लसपॉईंट ' ठरला आहे.

राज्यकारभाराचाच विचार करायचा झाला, तर अनेक क्षेत्रांत बाजी मारण्यात डॉ. सिंग यांना यश आलं होतं. 1991 मध्ये आपल्या अर्थव्यवस्थेचे दरवाजे खुले करण्यात आले, तेव्हा डॉ. सिंग यांच्याच हातात देशाच्या अर्थव्यवस्थेची धुरा होती. पण त्यानंतरच्या दीड दशकांतील अनुभवांनी डॉ. सिंग यांना अनेक नव्या गोष्टी शिकवल्या होत्या. आथिर्क सुधारणा तर झाल्याच पाहिजेत ; पण त्याचवेळी त्यांचा थेट लाभ या देशाचा कणा बनू पाहणाऱ्या मध्यम-वर्गापर्यंत पोहोचला पाहिजे. म्हणजेच आथिर्क सुधारणांना ' मानवी चेहरा ' असला पाहिजे, हे त्यांच्या ध्यानात आलं होतं. शिवाय या कृषिप्रधान देशांत शेतकऱ्याला बाजूला ठेवून चालणार नाही, हेही त्यांना कळून चुकलं होतं. नव्या सरकारच्या पहिल्याच अर्थसंकल्पातून त्यांच्या या अधिक परिपक्व भूमिकेची साक्ष पटली आणि जनतेला मोठा दिलासा मिळाला. माहितीच्या अधिकारा-संबधीचा नुकताच मंजूर झालेला कायदा हेही एक मोठं पाऊल आहे.

त्याचवेळी जनरल मुशर्रफ यांना वाटाघाटींच्या पटावर का होईना आपल्या चाली बदलायला भाग पाडून सिंग यांनी आपण अर्थतज्ज्ञ असलो, तरी परराष्ट्र नीतीही आपल्याला चांगलीच कळते, हे दाखवून दिलं.

डॉ. सिंग पंतप्रधान झाले, तेव्हा त्यांच्या पाठीशी ना कुठल्या यात्रेचं वलय होतं, ना अमोघ वक्ता म्हणून त्यांचं नाव देशभरात दुमदुमत होतं. त्यांनी ना कधी कुठल्या जातीपंथाचं राजकारण केलं होतं, ना कधी आपल्या करिष्म्यानं देशाला भारून टाकलं होतं. त्यामुळेच त्यांच्यावरचं भूतकाळाचं ओझंही फार मोठं नव्हतं, ना जनतेच्या त्यांच्याकडून फार मोठ्या अपेक्षा होत्या. शिवाय कधीही भ्रष्टाचाराचे आरोप झालेले नसणं, हा दुमिर्ळ गुणही त्यांच्या पारड्यात होताच.

या पार्श्वभूमीवर कोणत्याही ' बॅग अॅण्ड बॅगेज ' शिवाय पंतप्रधानपदी विराजमान झालेल्या डॉ. सिंग यांचं काम साध्यासीध्या मार्गानं सुरू होतं... आणि राजकारणाची जबाबदारी सोनियांनी स्वीकारली असली, तरी ज्या पद्धतीनं जॉर्ज आणि अरुण शौरी यांना सध्या कोंडीत पकडण्यात आलंय, ते बघता त्यातही डॉ. सिंग यांनी बाजी मारलीय. अर्थात हे जे ' ब्राइटनिंग ' चं थोडंफार काम झालंय त्यावर पंतप्रधान समाधानी आहेत असं मुळीच नाही.

ग्रामीण भागात पायाभूत सुविधा पुरवण्यासाठी हव्या त्या प्रमाणात गुंतवणूक झाली नाही. तसंच ठोकळ राष्ट्रीय उत्पन्नाच्या सहा टक्के खर्च शिक्षणासाठी करण्याचं आश्वासनही पुरं झालेलं नाही. अशा आणखीही बाबी असू शकतात. पण हा मार्ग पसंत नसलेले देशातील अनेक राजकारणी त्यामुळेच या सरकारला एक वर्षाचंही आयुष्यमान द्यायला तयार नव्हते. त्यासाठी मग ज्योतिषांचे दाखले दिले जात होते. एवढेच नव्हे तर डॉ. सिंग यांच्या प्रकृतीचाही मुद्दा उपस्थित करण्यात आला होता.

मात्र आज वर्षानंतर विरोधी छावण्यातलं दृश्य काय आहे ? भाजप आजच संघपरिवाराच्या टीकेच्या ओझ्याखाली दबून गेलाय. शिवाय कधी उमा भारती तर कधी नरेंद मोदी यांच्यामुळे भाजपमधले अंतर्गत विरोधही स्पष्ट होत आहेत. तर चंदाबाबू नायडूंनी एनडीएशी फारकत घेतल्यातच जमा आहे. त्यामुळे ' एनडीए डार्कनिंग ' असंच दिसू लागलंय.

अर्थात वादळाचे ढग सत्ताधारी आघाडीवरही जमा आहेत. लालू प्रसादांनी काहीसा संतप्त पवित्रा धारण केला आहेच. तर या आघाडीला पाठिंबा देणं भाग पडलेल्या मायावतींचाही वेगळा राग आळवणं सुरू झालंय. मुळात लालू, शिबू सोरेन असे अनेक आरोप असलेल्यांना मंत्रिमंडळात घेणं डॉ. सिंग यांना भाग पडलं ते आघाडीच्या राजकारणाची अपरिहार्यता म्हणूनच. त्यामुळेच आता हे ओझं बाळगत त्यांना पुढं जायचंय.

अर्थात पुढची वाट ही तितकी सहज आणि सुखद असणार नाही, याची डॉ. सिंग यांना जाणीव असणारच. प. बंगालमध्ये पुढच्याच वषीर् विधानसभा निवडणुका आहेत आणि आज ज्या मार्क्सवाद्यांच्या पाठिंब्यावर हे सरकार खंबीरपणे उभं आहे, त्यांच्यासाठी या निवडणुका हा प्रतिष्ठेचा विषय असणार, हे उघड आहे. तिथं काँग्रेस विरुद्ध मार्क्सवादी ही लढत कशी होते, त्यावर बरंच काही अवलंबून आहे. तरीही लालू वा मार्क्सवादी यापैकी कोणीच हे सरकार पडू देतील असं वाटत नाही.

कारण तसं घडलंच तर त्यामुळे शिवसेनाप्रमुखांनी ' गेट वे ' वर उभं केलेलं स्वप्न साकार होऊ शकेल. तसं होऊ नये म्हणून तरी हेच सरकार या अट्टल राजकारण्यांना पुढं चालू ठेवावं लागणार आहे!

प्रकाश अकोलकर

 
</text>
</doc>
