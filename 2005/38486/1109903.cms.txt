<doc>
<docno>1109903.cms.txt</docno>
<text>
 
महामुंबई
टेबल ड्युटी नको, आम्ही रूटवरच बऱ्या
[ Saturday, May 14, 2005  01:10:00 am]


सुकृत खांडेकर

मुंबई : आम्ही आमच्या नोकरीवर खूष आहोत, आमची कोणतीही तक्रार नाही, काही रूटवर तर प्रवासी म्हणतात, मॅडम तुम्हीच ड्युटीवर या... या मुलाखती आहेत, एसटीमधील महिला कंडक्टरच्या. मुंबईच्या बेस्ट बसेसची तुलना एसटीशी होऊ शकणार नाही. बेस्ट ही सिटी सव्हिर्स आहे, पण बेस्टच्या महिला कंडक्टरनी केलेल्या तक्रारी एसटीच्या महिला कंडक्टर करीत नाहीत. आम्हाला टेबल ड्युटी द्या, अशी कोणाचीही मागणी नाही.

एसटी महामंडळाच्या मुंबई सेंट्रल कार्यालयात गेल्या काही महिन्यांत भरती झालेल्या महिला कंडक्टर्सबरोबर इंटरॅक्शनचा कार्यक्रम शुक्रवारी योजला होता. एसटीच्या जनसंपर्क अधिकारी नीरा अस्थाना- फाटे यांनी महिला कंडक्टर्सना विविध प्रश्न विचारून त्यांच्या मुलाखती घेतल्या.

एसटीच्या प्रशासकीय विभागात असंख्य महिला कर्मचारी आहेत, पण कंडक्टर म्हणून त्यांची भरती सुरू झाली ती 1995 पासून पण तीसुध्दा अनुकंपा तत्त्वावर. पण 1999 पासून महिला कंडक्टरची भरती खऱ्या अर्थाने सुरू झाली आणि आज ही संख्या 1054 झाली आहे. गेल्या तीन वर्षांत एसटीच्या तीस विभागात झालेल्या भरतीत सर्वात जास्त 164 महिला नागपूर विभागात आहेत, त्याखालोखाल नाशिक विभागात 153, औरंगाबाद 139, अमरावती 109, मुंबई 84 आणि पुणे विभागात 70 महिला कंडक्टर आहेत. महिला कंडक्टर होण्यासाठी किमान 10 वी उत्तीर्ण, उंची 153 सेंमी आणि आरटीओचा कंडक्टर लायन्सस, हे निकष आहेत. पण एसटीतील अनेक महिला कंडक्टर ग्रॅज्युएट आहेत. एसटीमधे एकूण 33 हजार कंडक्टर आहेत. मुंबई सेंट्रल कार्यालयात झालेल्या कार्यक्रमात तृप्ती गोंधळी ( पनवेल), ज्योती जाधव (भिवंडी), ज्योती कदम, वृषाली कातकाडे, अक्षदा राणे (सर्व ठाणे), संध्या हेगिष्टे, साधना चकवे व दीपाली मानकर (कुर्ला नेहरू नगर) यांचा सहभाग होता.

युनिफॉर्म घातल्यानंतर रूबाबात काम केल्याचे समाधान मिळते, घरी लहान मुलांना सोडून आल्यामुळे कधी- कधी त्यांची आठवणही येते, दिवसा ड्युटी करून घरचे स्वयंपाक-पाणीही बघावे लागते, असे सांगताना एसटी प्रवाशांचे अनुभवही अनेकींनी ऐकविले. पनवेल- उरण मार्गावर धावणाऱ्या एसटीमधील कॉलेजच्या मुली म्हणतात, मॅडम, तुम्हीच रोज बसवर या, तुम्ही असलात की मुले आमची टिंगल करायला धजावत नाहीत, असाही अनुभव एकीने सांगितला.

दादर- पनवेल, दादर- अलिबाग, मुंबई- सातारा, भिवंडी- मुंबई, पुणे- सातारा आदी मार्गावर महिला कंडक्टर काम करीत आहेत. प्रेमळ स्वभाव, सहकार्याची भावना आणि मुख्य म्हणजे पान-तंबाखूचे व्यसन नसल्यामुळे महिला कंडक्टर लोकप्रिय होत आहेत.

 
</text>
</doc>
