<doc>
<docno>1109866.cms.txt</docno>
<text>
 
महामुंबई
21 वे शतक आदिवासी साहित्यिकांचे!
[ Saturday, May 14, 2005  12:48:43 am]


म. टा. विशेष प्रतिनिधी

मुंबई : ' एकविसावे शतक हे भारतीय वाङ्मयात नवजागृती आलेल्या आदिवासी साहित्यिकांचे असेल ' असा विश्वास साहित्य अकादमीचे केंदीय सचिव के. सच्चिदानंदन यांनी शुक्रवारी येथे व्यक्त केला.

एशियाटिक सोसायटीच्या दरबार सभागृहात गुलिस्तान व रुस्तम बिलिमोरिया स्मृती व्याख्यानमालेचे सहावे पुष्प ' सायनिंग इन मेनी स्क्रिप्टस: लिटरेचर इन कॉन्टेम्पररी इंडिया ' या विषयावर गुंफताना सच्चिदानंदन बोलत होते. संस्थेने द्विशताब्दीनिमित्त प्रकाशित केलेल्या ' कल्चर अँड द मेकिंग ऑफ आयडेंटिटी इन कॉन्टेम्पररी इंडिया ' या ग्रंथाचे प्रकाशनही प्रारंभी त्यांच्या हस्ते झाले. ' सेज ' प्रकाशनाने प्रकाशित केलेल्या या ग्रंथाचे संपादन कमला गणेश व डॉ. उषा ठक्कर या सदस्यांनी केले आहे. ज्येष्ठ समाजशास्त्रज्ञ डॉ. सुमा चिटणीस व ज्येष्ठ पत्रकार डॉ. अरुण टिकेकर या प्रमुख पाहुण्यांना गंथप्रती सन्मानपूर्वक सच्चिदानंदन यांच्या हस्ते बहाल करण्यात आल्या. ' आतापर्यंत केवळ प्राच्यविद्या या एकाच विषयापुरते आपली ग्रंथनिमिर्ती सीमित ठेवलेल्या एशियाटिक सोसायटीने काळाची गरज उमजून समाजशास्त्रांकडेही आपला मोर्चा या ग्रंथाद्वारे प्रथमच वळवला आहे ' याबद्दल या दोन्ही वक्त्यांनी संस्थेचे अभिनंदन केले.

 
</text>
</doc>
