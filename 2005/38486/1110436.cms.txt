<doc>
<docno>1110436.cms.txt</docno>
<text>
 
महामुंबई
राज्याला मिळणारी जास्तीची वीज केवळ 60 मेगावॉटच
[ Saturday, May 14, 2005  11:58:09 pm]


म. टा. प्रतिनिधी

मुंबई : राज्यातील वीजटंचाईवर मात करण्यासाठी 1210 मेगावॉट वीज पुरवण्याची तयारी केंद सरकारने दाखवली असल्याचा गाजावाजा राज्य सरकारकडून करण्यात येत असला तर प्रत्यक्षात केवळ 60 मेगावॉट वीजच जादा मिळणार असल्याचा दावा विरोधी पक्षनेते नारायण राणे यांनी केला आहे.

पंतप्रधान मनमोहनसिंग यांच्याशी गुरुवारी दिल्लीत भेट झाल्यानंतर राज्याला 1210 मेगावॉट वीज पुरवण्याचे आश्वासन देण्यात आल्याचे मुख्यमंत्री विलासराव देशमुख यांनी सांगितले होते. मात्र, यातील 600 मेगावॉट वीज ही नाफ्त्यावर चालणाऱ्या केंदांकडून मिळणार असून तिचा दर सात रुपये युनिट असणार आहे. त्यामुळे ही वीज घेण्याबाबत एवढ्यात निर्णय होणार नसल्याचे मुख्यमंत्र्यांनी स्वत:च स्पष्ट केले आहे.

उरलेल्या 610पैकी 300 मेगावॉट वीज गुजरातमधील कावास येथून तर 250 मेगावॉट तारापूर अणुऊर्जा केंदाच्या विस्तारित प्रकल्पातून मिळाणार आहे. पण कावास प्रकल्पाला पुरेसा गॅस अजून मिळत नाही तर तारापूर अणुऊर्जा केंदाचा विस्तारित प्रकल्प अद्याप पूर्ण झालेला नाही. तसेच या दोन्ही ठिकाणची मिळून 550 मेगावॉट वीज मिळणार असल्याचे 15 दिवसांपूवीर्च ऊर्जामंत्री दिलीप वळसे-पाटील यांनी सांगितले होते. त्यामुळे पंतप्रधानांच्या भेटीनंतर प्रत्यक्षात केवळ 60 मेगावॉटच अतिरिक्त वीज राज्याला मिळणार आहे. त्यामुळेच मुख्यमंत्री विलासराव देशमुख राज्यातील दिशाभूल करत आहेत, असा आरोप राणेंनी केला.

 
</text>
</doc>
