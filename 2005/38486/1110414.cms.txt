<doc>
<docno>1110414.cms.txt</docno>
<text>
 
देश-विदेश
काश्मीरमध्ये चार अतिरेकी ठार
[ Saturday, May 14, 2005  11:31:47 pm]


वृत्तसंस्था

जम्मू : काश्मीरमध्ये विविध ठिकाणी शनिवारी सुरक्षा दलाबरोबर झालेल्या वेगवेगळ्या चकमकीत चार अतिरेकी ठार तर एक सुरक्षा दलाचा जवान जखमी झाला आहे. ठार झालेल्यांत हिज्बुल मुजाहिदीन संघटनेचे तीन अतिरेकी आहेत.

दोडा जिल्ह्यातील पेमनगर परिसरात अतिरेकी लपल्याची माहिती सुरक्षा दलाला मिळाली होती. त्याप्रमाणे सुरक्षा दलाने विशेष मोहिमेअंतर्गत हा पूर्ण परिसर पिंजून काढला. यावेळी चार तास चाललेल्या चकमकीत 'हिज्बुल'चे दोन अतिरेकी ठार झाले. त्यातील एकाचे नाव अर्शद अहमद टाक आहे. सुरक्षा दलाच्या जवानांनी चकमकीच्या ठिकाणाहून दोन एके 47 रायफली हस्तगत केल्या.

'हिज्बुल'चा एक प्रमुख अतिरेकी अब्दुल गनी भट याला अतिरेक्यांनीच शनिवारी सकाळी बाग-ए-मेहताब परिसरातील निवासस्थानाबाहेर फिरत असताना टिपले. यात जबर जखमी झालेल्या अब्दुलला तातडीने रुग्णालयात नेण्यात आले. मात्र वाटेतच त्याचा मृत्यू झाला. तो हिज्बुलचा माजी मुख्य कमांडर जफर अब्दुल फतेहचा भाऊ होता.

कुपवाडा जिल्ह्यात लानगेट गावातील चकमकीत एक अतिरेकी ठार झाला. तर अनंतनाग जिल्ह्यात अतिरेक्यांनी सकाळी सुरक्षा जवानांवर केलेल्या गोळीबारात एक जवान जखमी झाला.

 
</text>
</doc>
