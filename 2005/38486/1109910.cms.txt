<doc>
<docno>1109910.cms.txt</docno>
<text>
 
महामुंबई
दीड महिन्यात 457 कोटींचा भुर्दंड
[ Saturday, May 14, 2005  01:13:02 am]


धनंजय गोडबोले

मुंबई : विक्रमी लोडशेडिंगमुळे राज्यातील विजेची किमान गरज भागविण्यासाठी महाराष्ट्र वीज मंडळाने बाहेरील राज्याकडून एप्रिल-मे या दोन महिन्यांत 955 दशलक्ष युनिट वीज चढ्या दराने खरेदी केली केली असून त्यापोटी मंडळाला दिवसाला 10 कोटी रुपये याप्रमाणे दीड महिन्यात सरासरी 457 कोटी रुपयांचा भुर्दंड सहन कराला लागला आहे. मे महिन्याच्या पहिल्या पंधरा दिवसांत ही सरासरी दिवसाला 20 कोटी रुपये इतकी आहे.

येत्या पंधरा दिवसांत वीज संकट वाढले तर केंद सरकारने उपलब्ध करून दिलेली नाफ्त्यावर आधारित वीज खरेदी केल्याशिवाय मंडळाला गत्यंतर राहणार नाही आणि त्यासाठी 250 ते 275 कोटी रुपये मोजावे लागतील. अशा परिस्थितीत दररोज सरासरी 25 कोटींचा बोजा मंडळावर पडेल, असे मंडळाच्या वरिष्ठ अधिकाऱ्यांचे म्हणणे आहे. मंडळाच्या अधिकाऱ्यांनी दिलेल्या माहितीनुसार, मेच्या पहिल्या बारा दिवसांत बाहेरील राज्याकडून मंडळाला टाटा पॉवर ट्रेडिंग कापोर्रेशन, अडानी यांच्या माध्यमातून दामोदर व्हॅली, पश्चिम बंगाल आणि गुजरातमधील तसेच पॉवर ट्रेडिंगच्या माध्यमातून आंध्र, पंजाब व गुजरातमधील अशी एकंदर 451 दशलक्ष युनिट वीज सरासरी साडेतीन रुपये दराने खरेदी करावी लागली आणि त्यासाठी 155 कोटी रुपये मोजावे लागले. तर नाफ्ता आधारित कावास प्रकल्पातून साडेपाच ते सहा रुपये दराने 40 कोटी रुपयांची 72 दशलक्ष युनिट वीज खरेदी करण्यात आली.

एप्रिल महिन्यात तुलनेत कमी वीज लागली असली तरी मोफत वीजेची योजना सुरू राहिल्याने बाहेरील राज्ये व केंद सरकारच्या माध्यमातून साडे तीन रुपये दराने 288 दशलक्ष युनिट खरेदी करण्यात आले. याच महिन्यात कावासमधून साडेपाच रुपये दराने 144 दशलक्ष युनिट विजेची खरेदी करणे मंडळाला भाग पडले. शिवाय नॅशनल ग्रीडमधून एप्रिलमध्ये कोट्यापेक्षा 200 दशलक्ष युनिट अधिक वीज ओढल्यामुळे सरासरी अडीच ते साडेपाच रुपये प्रति युनिट याप्रमाणे 70 कोटी रुपयांचा दंड आकारण्यात आला तर मे महिन्याच्या पंधरवड्यात हे प्रमाण अनुक्रमे 55 दशलक्ष युनिट व 20 कोटी रुपये इतके राहिले. राज्य व केंदाचे प्रकल्प याव्यतिरिक्त बाहेरील राज्यातून वीज घेताना प्रति युनिट मागे सरासरी 3 रुपये 67 पैसे इतका पुरवठा खर्च येतो. पण ग्राहकांना ही वीज प्रति युनिट 2 रुपये 90 या दराने उपलब्ध करून दिली जाते. यातील तफावत लक्षात घेता मंडळावर गेल्या दीड महिन्यात प्रचंड आथिर्क बोजा पडल्याचे आढळून येते.

केंद सरकारने 1250 मेगवॉट वीज उपलब्ध करून देण्याची तयारी दर्शविली असली तरी प्रत्यक्षात त्यातील 600 मेगावॉट वीज नाफ्ता आधारित प्रकल्पातून घ्यावी, असे सुचविण्यात आले आहे. या वीजेचा दर सात रुपये प्रति युनिट असा राहणार असल्याने राज्य वीज मंडळाला ते परवडण्यासारखे नाही. मात्र वीज संकट भविष्यात अधिक गंभीर झाले तर ती वीज खरेदी करण्यावाचून गत्यंतर राहणार नाही आणि मग अशा परिस्थितीत 250 ते 275 कोटी रुपयांचा बोजा मंडळावर पडेल, असे सांगितले जाते.

 
</text>
</doc>
