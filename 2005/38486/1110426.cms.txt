<doc>
<docno>1110426.cms.txt</docno>
<text>
 
महाराष्ट्र
महालक्ष्मी एक्स्प्रेसवर भवानगर नजीक दरोडा
[ Saturday, May 14, 2005  11:46:40 pm]


म. टा. वृत्तसेवा

सांगली : काही अज्ञात चोरट्यांनी गुरुवारी रात्री भवानीनगर रेल्वे स्टेशननजीक सिगन्ल ओढून महालक्ष्मी एक्स्प्रेस थांबवली आणि महिला प्रवाशांना लुटले. त्यांचा हा धुडघूस चालू असताना रेल्वे सुरक्षा पोलिसांनी हवेत गोळीबार केल्याने चोरटे पळून गेले. हा प्रकार फासेपारधी गुन्हेगारांकडूनच झाला असावा, असा पोलिसांचा कयास आहे.

सिगन्ल यंत्रणेत बिघाड निर्माण करून या चोरट्यंानी गाडी थांबवली आणि खिडक्यांतून हात घालून महिला प्रवाशांच्या गळ्यातील दागिने चोरण्यास सुरुवात केली. दहशत निर्माण व्हावी यासाठी या रेल्वे गाडीवर दगडफेकही केली. पण रेल्वे सुरक्षा पोलिसांनी हवेत गोळीबार करताच चोरटे घाबरून पळून गेले. पोलिसांनी त्यांची बरीच शोधाशोध केली पण अद्याप कोणी हाती लागलेले नाही.

डॉक्टरांचा लाक्षणिक संप

जिल्हा सरकारी रुग्णांलयातील मेडिसीन विभागाचे डॉ. राजेंद भागवत यांच्यासह तीन प्रमुख डॉक्टरांच्या यवतमाळ येथे तडकाफडकी बदल्या करण्यात आल्याच्या निषेधार्थ निवासी डॉक्टरांनी शुक्रवारी 24 तासांचा लाक्षणिक संप केला. त्यामुळे नियोजित शस्त्रक्रिया पुढे ढकलाव्या लागल्या. तसेच रुग्ण सेवेवरही या संपाचा विपरित परिणाम झाला.

भागवत आणि इतर डॉक्टरांच्या बदल्या त्वरित रद्द न झाल्यास रुग्णालयांतील निवासी डॉक्टर्स बेमुदत संपावर जातील, असा इशारा 'मार्ड' या संघटनेने दिला आहे. या संघटनेतफेर् रुग्णालयाचे अधिष्ठाता डॉ. विलासराव जहागिरदार व जिल्हा शल्यचिकित्सक डॉ. अरुण पोळ यांना देण्यात आलेल्या निवेदनात म्हटले आहे की, गेल्या दोन वर्षांपासून या रुग्णालयांतील अनेक महत्त्वाच्या विभागांची पदे रिक्त आहेत. या रिक्त पदांवर सहयोगी प्राध्यापकांची त्वरित नियुक्ती केली जावी. यातच तीन विभाग प्रमुख डॉक्टरांच्या बदल्या झाल्याने रुग्णालय बंद पडण्याची वेळ आली आहे. निवासी डॉक्टरांकडे दुर्लक्ष होत आहे.

या सर्व मागण्यांच्या संदर्भात आरोग्य मंत्री डॉ. विमल मुंदडा यांची मुंबईत भेट घेेऊन त्यांच्यापुढेही आपली गाऱ्हाणी मांडणार असल्याचे 'मार्ड'च्या पदाधिकाऱ्यांनी सांगितले.

 
</text>
</doc>
