<doc>
<docno>1110250.cms.txt</docno>
<text>
 
संवाद
अवघे विश्वचि माझे घर!
[ Saturday, May 14, 2005  06:03:43 pm]


... घर सजवण्यापेक्षा आहेत ती नाती सांभाळा. अशी वृत्ती ठेवली की, अवघे विश्वचि माझे घर होते. विशेषत: बायकांनी याचा विचार केला ना, तर घरगुती भांडणे खूप कमी होतील...

सीन मनासारखा झाला होता. सकाळी 9.30 वाजल्यापासून शूट चालू होते. आता रात्री 9 वाजता जर पॅकअप केले नाही, तर उद्या कुणी काम करूच शकणार नाही, हे जाणवून पॅकअप करायला सांगितले आणि गेस्ट हाऊसमध्ये येऊन, अंघोळ करून पाचव्या मिनिटाला गाढ झोपले. मी माझ्या घरी नव्हते, तरीही बिनघोर झोपले. बदललेली जागा... अनोळखी वातावरण... घराची ओढ... होमसिक असले प्रकार माझ्या बाबतीत अजिबात होत नाहीत. मी कुठेही अॅडजस्ट करू शकते... बिनातक्रार. म्हणून ' घर ' या गोष्टीला माझ्या दृष्टीने फार महत्त्व नाही. मी हुजूरपागेची विद्याथिर्नी... हॉस्टेलमध्ये वाढलेली... आईवडील परदेशी. नंतर मग लग्न.. शिक्षण.. करिअर.. अक्षरश: मॅरॅथॉन रेससारखे.. अर्थात, बहुतांशी बायकांचे होते म्हणा, पण तरीही त्या घर, त्याची निवड, सजावट यामध्ये रस घेतात... अटॅच असतात. मला हे फिलिंग उभ्या आयुष्यात आले नाही.

लग्न करून तळवलकरांच्या एकत्र कुटुंबात आले. ते घर चांगले शंभर वर्षांचे जुने... एकदम हेरिटेज वास्तू. मला आवडायचे ते. नाही असे नाही. पण घराशी पूर्णपणे असोसिएट होणे मला कधी जमले नाही. एक तर भरपूर माणसे... येणारे-जाणारे. आम्हाला स्वतंत्र बेडरूम मिळाली ती लग्नानंतर 15/20 वर्षांनी. अर्थात तक्रार नाही माझी. पण म्हणून म्हणा किंवा उपजत स्वभाव म्हणा... घर या संकल्पनेसंदर्भात मी उदासीन असते. मला चांगली घरे बघायला आवडतात. पण म्हणून मी पुढाकार घेऊन बापजन्मात डेकोरेशन वगैरे करणे शक्य नाही. आधी पैशाअभावी शक्य नव्हते आणि आता वेळेअभावी. पुन्हा मी या इथल्या घरात माझ्या वडिलांबरोबर राहात आहे. अविनाश गेला आणि माझे घर किंवा त्याबद्दलचे फिलिंग संपले, असे म्हणाना!

इथल्या या दादरच्या घरात, खालच्या मजल्यावर सून, मुलगा, नातवंडे. लेक-जावई आलेत. रुढार्थाने मी सेट्ल आहे.. तृप्त आहे. जबाबदाऱ्या संपलेल्या नाहीत. किंबहुना स्वस्थ बसणे माझा पिंड नाही. त्यामुळेच मी वेगळी राहते. हे माझे घर तात्पुरते आहे. आमच्या जुन्या घराजागी बिनचेहऱ्याचा, रुक्ष, कोरडा, एकछापाचा टॉवर उभा राहतोय. तळवलकरांचे ते जुने घर जेव्हा पडले, तेव्हा खूप वाईट वाटले. काही तरी हरवल्यासारखे वाटले. पण तेवढ्यापुरते. उगाच भूतकाळाचे गळे काढून फायदा नसतो आणि पुन्हा ' घर ' म्हणजे काय ? तुमच्यावरच ते असते. तुम्हीच जर अॅडजस्ट व्हायला नकार दिलात, तर कुठेही सुखी राहू शकणार नाहीत. आत्ता मी राहतेय ती जागा तात्पुरती असल्याने काही केले नाही. फक्त स्वच्छता मी पाहते. बाकी अमुकच हवे आणि तमुकच नाही, हे लाड माझ्या स्वभावात नाहीत. नवे घर सुलेखा ( सूनबाई) सजवणार आहे. मी तिच्या बाबतीत अजिबात ढवळाढवळ करणार नाही ; कारण एकतर आपल्याला काय कळत नाही. दुसरे आपल्या गरजा त्या व्यक्तीला पूर्ण माहीत आहेत आणि तिसरे सगळ्यात महत्त्वाचे म्हणजे, आता या वयात कशाला अधिकार गाजवायचा ? नव्या पिढीला करू देत की. उगाच मालकीचा हव्यास नको. मला जे काही करून दाखवायचे आहे ते माझ्या क्षेत्रात करीन.

माझ्या या अॅटिट्यूडला रुक्ष, माणूसघाणी, काय वाट्टेल ते म्हणतात... पण आहे हे असे आहे. जोपर्यंत तुमच्या मनातली मालकी हक्काची भावना, अधिकार संपत नाही, तोपर्यंत ज्या घरात तुम्ही राहताय, ते फक्त तुमचे बनते. कुटंुबाचे नव्हे. खऱ्या अर्थाने जर घर सजवायचे असेल, तर पझेसिव्हनेस सोडा, हाडामासाच्या माणसांना जास्त जपा. घर सजवण्यापेक्षा आहेत ती नाती सांभाळा. अहो, अशी वृत्ती ठेवली की, अवघे विश्वचि माझे घर होते. विशेषत: बायकांनी याचा विचार केला ना, तर घरगुती भांडणे खूप कमी होतील. तुमच्या ' मी ' ला घराबाहेर काढा आणि ' आम्ही ' म्हणा. जगात कुठेही तुमचे ' घर ' बनवू शकाल... माझा विश्वास आहे...!

स्मिता तळवलकर

( शब्दांकन: शुभा प्रभू-साटम)

 
</text>
</doc>
