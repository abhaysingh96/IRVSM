<doc>
<docno>1109890.cms.txt</docno>
<text>
 
देश-विदेश
न्या. फुकन अहवाल फेटाळला
[ Saturday, May 14, 2005  01:03:27 am]


म. टा. विशेष प्रतिनिधी

नवी दिल्ली : संरक्षण सामग्री खरेदीतील भ्रष्टाचाराची चौकशी न करता केवळ ' संरक्षण खरेदीचे नियम ' आणि ' राष्ट्रीय सुरक्षे ' ची चिकित्साच न्या. फुकन यांच्या चौकशी आयोगाने केल्याचे कारण देत, माजी संरक्षणमंत्री जॉर्ज फर्नांडिस यांना ' क्लीन चिट ' देणारा आयोगाचा वादग्रस्त हंगामी अहवाल केंद सरकारने शुक्रवारी फेटाळून लावला.

लोकसभेत संरक्षणमंत्री प्रणव मुखर्जी यांनी तर राज्यसभेत संसदीय कामकाज राज्यमंत्री सुरेश पचौरी यांनी 47 पानी ' फुकन अहवाल ' सादर केला. संरक्षण खरेदी प्रक्रिया, राष्ट्रीय सुरक्षा, खरेदी व्यवहारात सरकार मधील उच्चपदस्थ, अधिकारी अथवा अन्य संघटनेला कोणताही अनुचित स्वरूपाचा लाभ झाला आहे काय, दोषी व्यक्तींवर करायच्या कारवाईची शिफारस, हे आयोगापुढील प्रमुख मुद्दे होते. त्यातही भ्रष्टाचाराची चौकशी करणे, हाच मुख्य उद्देश होता. मात्र, हंगामी अहवालात पहिले दोन मुद्दे वगळता उर्वरित दोन महत्त्वाच्या मुद्द्यांना स्पर्शही करण्यात आलेला नाही, असे सरकारी निवेदनात म्हटले आहे.

15 पैकी 13 खरेदी व्यवहारांमध्ये अनियमितता आणि नियमांचे उल्लंघन झाल्याचे आयोगाने म्हटले आहे. मात्र, नेमका कोणाला लाभ झाला, याविषयी अहवालात उल्लेख नाही. या व्यवहारांची सखोल चौकशी आवश्यक असल्याची ढोबळ शिफारस आयोगाने केली आहे. आपल्या निष्कर्षांचे कोणतेही ठोस कारण आयोगाने अहवालात नमूद केलेले नाही. फुकन आयोगाचा अहवाल पूर्णत: तर्कहीन असल्याचे सरकारचे मत असल्याने तो स्वीकारण्याऐवजी सर्वच्या सर्व 15 प्रकरणांची चौकशी सरकारने सीबीआयकडे सोपवली आहे. सीबीआय चौकशी पूर्ण झाल्यावरच पुढील कारवाई होईल, असे कृती अहवालात (एटीआर) मध्ये म्हटले आहे.

राष्ट्रीय लोकशाही आघाडीच्या कार्यकाळात नेमण्यात आलेल्या चौकशी आयोगाचे अध्यक्षपद सुरुवातीला न्या. वेंकटस्वामी यांच्याकडे सोपवण्यात आले होते. 25 नोव्हेंबर 2002 रोजी त्यांच्या राजीनाम्यानंतर न्या. फुकन यांच्याकडे अध्यक्षपद सोपवण्यात आले. मात्र, साडेतीन वर्षे उलटूनही चौकशीचे काम पूर्ण झाले नाही. हंगामी अहवालाचा पहिला भाग 4 फेब्रुवारी 2004 रोजी पंतप्रधानांकडे सुपूर्द करण्यात आला.

' चौकशी आयोगाचा गळा घोटण्याचाच हा प्रकार आहे. न्या. फुकन यांच्या अहवालाच्या विश्वासार्हतेवर प्रश्नचिन्ह निर्माण व्हावे, यासाठी आयोगाचा अहवाल सादर करण्यापूवीर् सरकारने त्यांच्या बदनामीची मोहीमच उघडली होती ', अशी जळजळीत प्रतिक्रिया जॉर्ज फर्नांडिस यांनी दिली.

 
</text>
</doc>
