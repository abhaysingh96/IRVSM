<doc>
<docno>1110293.cms.txt</docno>
<text>
 
खास बात
योजना निव्वळ कागदावर
[ Saturday, May 14, 2005  07:59:19 pm]


डॉ. मनमोहन सिंग यांच्या नेतृत्त्वाखालील केंदातील युपीए सरकार निष्क्रिय, अकार्यक्षम आणि अपयशी ठरले असून मंत्र्यांच्या घोषणा आणि सरकारच्या योजना निव्वळ कागदावर आहेत. एनडीए सरकारच्या चांगल्या योजना सिंग सरकारने बंद केल्या आणि जनकल्याणाच्या नावाखाली नव्या योजना अधिक गुंतागुंतीच्या बनवल्या.

लोकसभेत एनडीए विरोधकांचे बहुमत असले तरी युपीए सरकार जनतेसाठी काही काम करीत आहे, असे वर्षभरात कधीच दिसले नाही. महिला, युवक, शेतकरी, कामगार, बेरोजगार कुणासाठीही या सरकारने काहीही केले नाही. वर्षभरात विकासाच्या कोणत्याही नवीन योजना सुरू झाल्या नाहीत. एनडीएच्या कारकीदीर्तील पंतप्रधान सडक योजना, स्वजलधारा पेयजल योजना, मुंबई- कोलकता- दिल्ली- चेन्नई ही महानगरे जोडणारी योजना, ईस्ट-वेस्ट कॅरिडॉर योजना या ठप्प तरी झाल्या आहेत किंवा त्यांची गती मंदावली आहे. अनेक योजनांची फक्त नावे बदलली पण निकष व अटी जाचक बनविल्या. त्यामुळे योजना कागदावरच राहील्या. राजीव गांधींचे नाव देऊन सर्व पाणी योजना एकत्रित केल्या ; पण त्याचे निकष किचकट व कठीण बनवले आहेत. बजेटमधे तरतूद दिसत असली तरी पैसे दिले जात नाहीत.

महाराष्ट्रात विजेची टंचाई असताना केंद सरकारची भूमिका कशी वाटते ? असे विचारता गीते म्हणाले, राज्याला विजेच्या टंचाईने घेरले असताना केंदाची भूमिका सहकार्याची नाही. मुख्यमंत्री विलासराव देशमुख दिल्लीत असताना ऊर्जामंत्री पी. एम. सईद हे त्यांना भेटलेसुध्दा नाहीत, देशमुख यांना केंदीय ऊर्जा सचिवांना भेटून मुंबईला परतावे लागले, ही दुर्दैवाची बाब आहे. आपण व सुरेश प्रभू केंदात ऊर्जामंत्री असताना महाराष्ट्र सरकारला संभाव्य वीज संकटाची कल्पना दिली होती. मौदा पॉवर प्रोजेक्ट सुरू करण्यासाठी आग्रह धरला होता. पण केंदाकडून 300 कोटी रू. चे कर्ज घ्यायचे की अॅडव्हान्स यावरच घोळ घालण्यात आला.

युपीएतील घटक पक्षांचे मंत्री स्वतंत्र सुभेदारासारखे वागत असतात. कोणाचाच कुणाला मेळ नाही. सरकारमध्ये एकवाक्यता व एकोपा दिसत नाही. युपीएच्या सूत्रधार सोनिया गांधीचा प्रभाव कुठे जाणवत नाही. एनडीएच्या काळात आमची कामे होत असत, आता युपीएच्या काळात कामे होत नाही, मंत्री अपॉईंटमेंट देत नाहीत, थेट जाऊन भेटले तर कपाळाला आठ्या घालतात, अशी तक्रार राष्ट्रवादीचे खासदार सदाशिव मंडलिक यांनीच खासदारांच्या बैठकीत केली होती. केंदात महाराष्ट्राचे आठ मंत्री आहेत, त्यांनी केंदाकडून राज्यासाठी वर्षभरात काय मिळवून दिले हे त्यांनीच आपणहून सांगावे.

युपीए सरकारच्या भवितव्याबद्दल बोलायचे तर पुढील वषीर् पश्चिम बंगालच्या निवडणुका आहेत, डाव्या पक्षांना तेथे काँग्रेसशीच लढायचे आहे. डावे पक्षच केंदातील सरकार पाडतील, असे वातावरण आहे.

अनंत गीते

शिवसेना लोकसभा गटनेता

शब्दांकन: सुकृत खांडेकर

 
</text>
</doc>
