<doc>
<docno>1110266.cms.txt</docno>
<text>
 
संवाद
दिल्लीवर भगवा फडकेल?
[ Saturday, May 14, 2005  06:18:27 pm]


... बाळासाहेब ठाकरे गेले काही महिने ' मराठा तितुका मेळवावा ' असे म्हणू लागले आहेत. आता ते दिल्लीवर भगवा फडकावा, अशी मनीषा बोलून दाखवत आहेत. त्यांना मराठा म्हणजे ' मराठी माणूस ' आणि भगवा म्हणजे ' मराठी जनांचा अभिमान ' असे अभिप्रेत आहे, हे गृहित धरले, तर त्यांना मराठी माणसाची संयुक्त आघाडी व्हावी आणि पंतप्रधानपदी मराठी माणूस बसावा, अशा इच्छा असल्याचे वाटते...

काही माणसे अशी असतात की, ती सहज बोलली, असे वाटते, पण त्यांच्या बोलण्यात गूढ अर्थ आणि तर्क असतो. कधी कधी असे वक्तव्य भविष्यवाणीसारखे असते. आजच्या घडीला ते चमत्कारिक, अर्तक्य आणि अनेकदा वेडगळ वाटले, तरी त्याच्या सत्यतेची प्रचीती पुढे येत राहते. शिवसेनाप्रमुख बाळासाहेब ठाकरे यांची विधाने अशीच अनेकदा अकस्मात आलेली आणि संदर्भविरहीत वाटत असली, तरी त्यामागे मोठा विचार असल्याचे नंतर लक्षात येते. त्यांनी पाकिस्तानी क्रिकेट संघाच्या दौऱ्याला विरोध केला, तेव्हा अनेकांनी नाके मुरडली. पुढे पाकिस्तानप्रशिक्षित अतिरेक्यांच्या कारवाया इतक्या वाढल्या की, साक्षात् संसद भवन त्यांचे लक्ष्य बनले. त्यामुळे क्रिकेटच काय, वकिलाती बंद करण्याची पाळी आली. तीच गोष्ट बांगलादेशी घुसखोरांची. ठाकरे यांनी त्याविरुद्ध आवाज उठवला, तर विधानसभेतल्या जागा गेल्या. पण नंतर खुद्द मुख्यमंत्र्यांना अनधिकृत बांगलादेशींचे गाऱ्हाणे दिल्ली दरबारात न्यावे लागले. तेच ठाकरे गेले काही महिने ' मराठा तितुका मेळवावा ' असे म्हणू लागले आहेत. आता ते दिल्लीवर भगवा फडकावा, अशी मनीषा बोलून दाखवत आहेत. त्यांना मराठा म्हणजे ' मराठी माणूस ' आणि भगवा म्हणजे ' मराठी जनांचा अभिमान ' असे अभिप्रेत आहे, हे गृहित धरले, तर त्यांना मराठी माणसाची संयुक्त आघाडी आणि पंतप्रधानपदी मराठी माणूस, अशा इच्छा असल्याचे वाटते.

ठाकरे यांच्या जीवनावरील चित्रचरित्राचे प्रकाशन मुंबईत थाटामाटात झाले. त्याबद्दल बरेच काही छापून आले आहे. संयुक्त महाराष्ट्राच्या स्थापनेनंतर इतका उमदा आणि दिमाखदार समारंभ ' गेटवे ऑफ इंडिया ' ने पाहिला नाही, असे जाणकार सांगतात. या समारंभात स्वत: ठाकरे, भाजपचे प्रमोद महाजन आणि राष्ट्रवादी काँग्रेसचे शरद पवार असे तीन मराठी नेते एका व्यासपीठावर आले, हे महत्त्वाचे. समारंभ चालू असताना ठाकरे आणि पवार व पवार आणि महाजन यांच्यात हळुवार आवाजात काही बोलणे चालू असल्याचे समोरच्या श्रोत्यांना जाणवत होते. अर्थात, गहन राजकीय चर्चा करण्याचे सभेचे व्यासपीठ हे स्थान नव्हे, हे खरेच ; पण पीळ सैल होऊ लागला आहे आणि बर्फ वितळू लागले आहे, हे दर्शवण्याइतके हे गुफ्तगू नक्कीच बोलके होते. हे चित्र ह्रद्य होते, कारण मराठी नेते कधी एकत्र येत नाहीत, हेच महाराष्ट्राच्या दौर्बल्याचे कारण असल्याचे सदासर्वकाळ बोलले जाते. निदान अशा समारंभांच्या निमित्ताने नेते एकमेकांशी बोलले, तर बरेच काही साधता येईल. असो.

या कार्यक्रमात ठाकरे व पवार हे दोघे बरेच मोघम तरीही सूचक बोलले. पवारांनी वारंवार आपले ठाकरे यांच्याशी किती सौहार्दपूर्ण संबंध आहेत, याचा उल्लेख केला व त्याचे स्वयंपाकापासून व्यवसायापर्यंत दाखलेही दिले. पवार आणि ठाकरे यांची इतकी घनदाट मैत्री आहे, हे आपल्याला कसे ठाऊक नाही, याचे समोर बसलेल्या मनोहर जोशींनाही आश्चर्य वाटले असेल. नंतर ठाकरे यांनीही पवारांबद्दल प्रशंसोद्गार काढले आणि मराठी माणसांनी एकत्र यायला हवे, या आपल्या विचाराचा पुनरुच्चार केला. त्याच ओघात त्यांनी दिल्लीवर भगवा फडकवण्याबद्दल सांगितले. हे सारे केवळ योगायोग, की त्यामागे एक निश्चित सूत्र आहे ? अवघ्या पंधरवड्यापूवीर् राज ठाकरे यांनी ' पवार पंतप्रधान झाले, तर आपल्याला आवडेल ,' असे विधान केले होते. पवारांनी त्याची जाहीर टिंगलही केली होती. तरीही ठाकरे यांना दिल्लीवर भगवा फडकावा, असे वाटते, याचा अर्थ काय असावा ?

पवारांकडे केवळ नऊ खासदारांचे पाठबळ असले, तरी दिल्ली सरकारात त्यांच्याकडे तीन मंत्रिपदे आहेत. काँग्रेसच्या पुढाकाराने चाललेल्या या सरकारात पवार समाील झाले, कारण ती त्यांची राजकीय अपरिहार्यता होती. राष्ट्रवादीचे स्वतंत्र अस्तित्व टिकवायचे आणि तरीही कार्यकतेर् राखायचे, तर पायाशी आलेल्या सत्तेला लाथ मारणे त्यांना शक्य नव्हते. मात्र, त्याच वेळी राष्ट्रवादीचे विलिनिकरण करण्याची कल्पना फेटाळून त्यांनी आपण सोनिया गांधींना पूर्ण शरण आलो नाही, हे जगाला सांगितले आणि पुढच्या डावपेचांत सर्व पर्याय मोकळे असल्याचेही सूचित केले. या पर्यायांची पडताळणी करण्याची वेळ आली आहे काय ? हा खरा प्रश्न आहे.

पवारांच्या पुढाकाराने सोनियांच्या काँग्रेसविरूद्ध लोकसभेत आघाडी तयार करण्याची व्यूहरचना भारतीय जनता पक्ष करत असेल, तर ठाकरे यांच्या बोलण्यात बराच अर्थ दडलेला दिसतो. संयुक्त पुरोगामी आघाडीतून पवारांसह लालूप्रसाद, मुलायमसिंह, मायावती ही मंडळी बाहेर पडली, तर सरकार वाचवणे काँग्रेस आणि डाव्या आघाडीला कठीण जाईल. पश्चिम बंगालच्या विधानसभा निवडणुका पुढील वर्षाच्या सुरुवातीस असल्याने डाव्यांचे काँग्रेस सरकार टिकवण्यातले स्वारस्य लवकरच संपुष्टात येईल. लोखंड तापलेले असतानाच त्यावर घाव घालावा, हे समजण्याइतके भाजपचे मॅनेजर्स आता सराईत झाले आहेत. अशावेळी पवार खरेच नेतृत्व करण्यास राजी होतील का, हा खरा प्रश्ान् आहे.

हा जर-तरचा प्रश्न असला, तरी राजकारण हाच शक्यतांचा खेळ असल्याने प्रत्येक जर- तरचा गंभीर विचार करावा लागतोच. यात दोन अडचणी महत्त्वाच्या आहेत. पहिली, मुलायम आणि लालूप्रसाद हे उत्तरेतले दोन नेते पवारांचे नेतृत्व मानतील का ? दुसरा अल्पमतातील पक्षाकडे पंतप्रधानपद गेल्यास काही महिन्यांतच सरकारचा धुव्वा उडतो, हे दिल्लीने चरणसिंह, चंदशेखर यांच्या निमित्ताने सिद्ध केले आहे. पवार असेच अल्पमतातले पंतप्रधान झाले, तर औट घटकेच्या राजवस्त्रांपलीकडे त्यांच्या हाती काय लागेल ?

हे मुद्दे गंभीर असले, तरी राजकारणात अशक्य काहीच नसते. कुणाच्या ध्यानीमनी नसताना नरसिंहराव, देवेगौडा, इंदरकुमार गुजराल आणि आता मनमोहनसिंग पंतप्रधान बनले. तीच संधी पवारांच्या वाट्याला येऊ शकते. 1991 साली त्यांनी या पदावर दावा केला, पण तेव्हा वेळ चुकीची होती. मोरारजी देसाईंनी असाच अयशस्वी प्रयत्न 1968-69 मध्ये केला होता. त्यांना यश आणखी साडेसात वर्षांनी आले, तेही अकस्मात. पवारांनी प्रतिक्षेच्या साडेसातीची दोन चक्रे पार केली आहेत. यश आता त्यांच्या हाकेला ओ देऊ शकेल. प्रश्ान् पवारांची त्यास तयारी आहे का, हा आहे. दिल्लीवर मराठी भगवा फडकवायचा, तर ती पताका वाहून नेणाऱ्याच्या हाती लगाम आणि उरात जोश भक्कम हवा.

भारतकुमार राऊत

 
</text>
</doc>
