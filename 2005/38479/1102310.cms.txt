<doc>
<docno>1102310.cms.txt</docno>
<text>
 
क्रीडा
भारतीय क्रिकेट संघ जानेवारीत पाक दौऱ्यावर
[ Saturday, May 07, 2005  09:15:48 pm]


वृत्तसंस्था

कराची : भारतीय क्रिकेट संघ पुढील वर्षी जानेवारी, फेब्रुवारीत पाकिस्तानचा दौरा करणार असून या दौऱ्यात भारतीय संघ तीन कसोटी तसेच पाच झटपट क्रिकेट सामने खेळणार आहे. तीन वर्षात भारतीय संघाचा हा दुसरा दौरा असेल.

पुढील वर्षी जानेवारीच्या पहिल्या आठवडयात या दौऱ्याला सुरूवात होईल आणि फेब्रुवारीच्या 15 तारखेपर्यत हा दौरा चालेल. सहा संघांचा सहभाग असलेली आशिया चषक क्रिकेट स्पर्धा 18 फेब्रुवारीपासून खेळली जाईल, अशी माहिती पाकिस्तान क्रिकेट मंडळाचे क्रिकेट संचालक सलीम अल्ताफ यांनी दिली. इंग्लंड संघाच्या पाकिस्तान दौऱ्यानंतर भारतीय संघ जवळपास दोन आठवड्याने पाकिस्तानात दाखल होईल.

पाकिस्तान क्रिकेट मंडळाचे अध्यक्ष शहरयार खान हे क््वालालंपूर येथे होणाऱ्या आशियाई क्रिकेट समितीच्या बैठकीला हजर राहतील. तिथे या दौऱ्याच्या कार्यक्रमाबाबत चर्चा होईल. या दौऱ्याचा कार्यक्रम अजून अंतिम झालेला नाही, तात्पुरता कार्यक्रम ठरविण्यात आला आहे. क््वालालंपूर येथे बैठकीदरम्यान दोन्ही देशाचे प्रतिनिधी कार्यक्रम बहुधा निश्चित करतील.

यजमान देश सामन्यांची ठिकाणे व तारखा सुचवतो. सुरक्षाच्या कारणास्तव मागील दौऱ्याच्यावेळी भारताने कराची, पेशावरला कसोटी सामने खेळण्यास विरोध केला होता, मग पाकिस्तानने त्याचीच री ओढत अहमदाबादला कसोटी सामना खेळण्यास नकार दिला. पण भारताप्रमाणे त्यांनीही शेवटी ठरलेल्या ठिकाणीच झटपट क्रिकेट सामने खेळण्यास तयारी दाखवली. पुढील वषीर् कराचीत कसोटी सामना खेळण्याबाबत पाकिस्तान आग्रही आहे. मागील दौऱ्यात झटपट क्रिकेट सामन्यादरम्यान कराचीकरांनी संयम दाखवला, खिलाडूवृत्तीचे दर्शन घडवले होते. टोलेजंग धावसंख्या उभारल्या गेलेल्या या सामन्यात भारताने बाजी मारली तेव्हा त्यांनी भारतीय संघाचे अभिनंदन केले. शिवाय कराचीच्या दृष्टीने जमेची बाजू म्हणजे येथील नॅशनल स्टेडियम सुरेख असून आहे व तेथे उत्तम हॉटेलसुद्धा आहेत. कराची या बंदराच्या शहरात पाहुणा इंग्लंड संघ एक कसोटी तसेच दोन झटपट सामने खेळणार आहे.

 
</text>
</doc>
