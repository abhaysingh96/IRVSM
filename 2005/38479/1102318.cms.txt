<doc>
<docno>1102318.cms.txt</docno>
<text>
 
महामुंबई
पुस्तकांच्या ग्राहकांचं तरी पालिका ऐकेल?
[ Saturday, May 07, 2005  09:33:24 pm]


म. टा. प्रतिनिधी

मुंबई : पुस्तकविक्रेते हे अन्य फेरीवाल्यांपेक्षा वेगळे आहेत, त्यांना वेगळं मानायला हवं, वेगळी ट्रीटमेंट हवी ; हे पालिकेला सांगणार कोण ? ' माला ' चं स्वरूप, त्याचा उपयोग, जुनेपणा आणि ' मूल्य ' आणि सर्वांत महत्त्वाचं म्हणजे त्याचे ग्राहक, या सर्वच बाबतींत पुस्तकं ही फेरीवाल्यांकडून विकल्या जाणाऱ्या ' माला ' पेक्षा वेगळी ठरतात. याबद्दल आता ग्राहकांनी तरी पालिकेला काही सांगावं, अशी पुस्तकविक्रेत्यांची अपेक्षा आहे.

' रस्त्यावर पुस्तकविक्री करणाऱ्या अमुक विक्रेत्याला मी ओळखतो ', अशा अर्थाचं, साक्षात माजी पालिका आयुक्त सदाशिव तिनईकर यांनी लिहिलेलं पत्र इथल्या एका ज्येष्ठ विक्रेत्याकडे आहे ; पण उपयोग काय ? हा निराशेचा युक्तिवाद आता काही पुस्तकविक्रेतेच करू लागले आहेत. ' तुम्ही ग्राहकांच्या सह्यांची मोहीम का नाही सुरू करत ?' या प्रश्ानवर ' आमच्याकडे गेल्या चार महिन्यांत एकंदर एक हजारांवर सह्या-प्रत्येकाच्या फोन वा मोबाइल नंबरसकट-जमल्या आहेत ' हे या विक्रेत्यांचं उत्तर!

एवढं सारं असताना पालिकेच्या पथकानं कारवाई का केली, याची निरनिराळ्या प्रकारची चर्चा या भागात ऐकायला मिळत होती. पुस्तकांच्याच धंद्यात अनेक वर्षं असलेले आणि 2 ऑगस्ट 2004 रोजी सीटीओ इमारतीशेजारच्या फुटपाथवरून हटावं लागलेले एक बुजुर्ग विक्रेते तर , ' मटा ' लासुद्धा काही प्रमाणात दोष देत होते. त्यांच्यामते, सीटीओसमोरच्या- हायकोर्टाच्या भिंतीलगत असलेल्या 11 जणांबद्दल मीडियानं हाइप केली, त्याचा फटका त्यांना बसला! साधं कारण असं आहे की, हायकोर्टाच्या एका बाजूला असलेला हा फुटपाथ ' हॉकर्स झोन ' नाही.

पण इथून पुस्तकं खरेदी करणारे विद्याथीर्, ददीर् कलेक्टर, एखाद्याच विषयाच्या अभ्यासाला वाहून घेतलेले छान्दिष्ट, या सर्वांना त्याची पर्वा नाही... हा ' हॉकर्स झोन ' नसेलही ; पण तो ' बुक झोन ' आहे!

पालिकेला मात्र ' बुक झोन ' वगैरे भाषा समजत नाही. अगदी, झोन पाडण्यासाठी नेमलेल्या त्रिसदस्य समितीलाही ती समजत नसावी... सुनावणीदरम्यान निवृत्त न्यायाधीशांनी एक युक्तिवाद केला तो , ' पारसी धर्मस्थळापासून (भिका बैराम विहिरीपासून) तुमचे धंदे 150 फुटांच्या आत आहेत ' असा! त्यावर , ' फॅशन स्ट्रीट आता या विहिरीलाच भिडलीय ', असं म्हणणं या पुस्तकविक्रेत्यांनी मांडल्यावर त्यांना पुन्हा अर्ज करायला सांगण्यात आलं. या सुनावणीच्या वेळी पालिकेच्या अतिक्रमणविरोधी पथकाचे सुदर्शन आव्हाड हेही हजर असल्याचं समजतं. त्यांनी त्या वेळी कोणतीच बाजू घेतली नाही.

मुंबईच्या ' हॉकर्स झोन ' बाबत 23 जुलै ही सुप्रीम कोर्टाच्या पुढल्या सुनावणीची तारीख आहे. तोवर आपली सुनावणी पूर्ण होणार का, याची चिंता हे 11 पुस्तकविक्रेते करताहेत.

' बुक झोन ' उजाड झाल्यावर पुस्तकविक्रेत्यांनी शनिवारचा दिवस त्याच फुटपाथवर (हुतात्मा चौक ते ओव्हल मैदानाची हायकोर्टाकडली बाजू) घालवला. काही पुस्तकवाल्यांनी फक्त हातांनीच नव्हे ; तर छोट्या टेम्पोतूनही पुस्तकं वाचवली होती. पण हा उरलासुरला मालही पुन्हा शनिवारी सकाळी पालिकेच्या गाड्या घेऊन गेल्या. पुस्तकविक्रेत्यांवर ' दहशत बसवण्या ' त पालिकेचे अधिकारी यशस्वी झाले आहेत!

 
</text>
</doc>
