<doc>
<docno>1102163.cms.txt</docno>
<text>
 
संवाद
खेळ मांडियेला वाळवंटी ठायी..
[ Saturday, May 07, 2005  06:49:29 pm]


वाळवंटातून साकारलेल्या दुबईला जागतिक पर्यटनस्थळाचा दर्जा मिळाला आहे. उत्तुंग व प्रेक्षणीय इमारती, शॉपिंग सेंटर ही या शहराची मर्मस्थाने. त्यात भर पडली आहे ती म्हणजे डेझर्ट सफारी!

या सफारीसाठी मैलो न् मैल पसरलेल्या रखरखीत वाळवंटाचा पर्यटकांना आकषिर्त करण्यासाठी अत्यंत कल्पक वापर केला आहे. या वाळवंटातून पर्यटकांची अगदी थरारक सहल घडवून आणली जाते. त्यामुळे ही सफारी केल्याशिवाय ' दुबई सफर ' पूर्ण झालीच नाही, असे आता देशोदेशीच्या पर्यटकांना वाटू लागले आहे. ' पॅकेज टूर ' चा तो एक भागच बनला आहे.

दुबईपासून (मोटारीच्या) 45 मिनिटांच्या अंतरावर हे सफारी स्थळ आहे. हॉटेलमधून या सफारीचे बुकिंग करता येते. संध्याकाळी साडेतीन-चारच्या सुमारास टोयोटाची लँड क्रूझर गाडी तुम्हाला घ्यायला हॉटेलवर येते. याच गाडीतून डेझर्ट सफारी करायची असते.

सोनरी वाळूने ओतप्रोत भरलेल्या भल्यामोठ्या भूखंडावरील छोट्या-मोठ्या टेकड्या आणि दरीतून अनेक पर्यटकांना घेऊन अशा तीस- चाळीस लँड क्रूझर गाड्यांचा ' तांडा ' एकत्र निघतो. एका मागोमाग एक अशा त्या सुसाट पळतात. मावळतीला आलेल्या सूर्याच्या दिशेने होणारा हा प्रवास वाळूत रूतत, टेकडीवरून घसरत, दरीत कोसळत असा भन्नाट होतो. तुफान आलेल्या सागरावरून एखाद्या नौकेने मार्ग काढत जावे तसा हा प्रवास होत असतो. अगदी क्षणाक्षणाला तुमची लँड क्रूझर ' आता उलटणार ' या भीतीने तुमच्या छातीत धडकी भरलेली असते. तसेच, या थरारक अनुभवाने तोेंडात हास्याच्या लाह्याही फुटत असतात. आणि हो... काहींना उलट्याही सुरू होतात.

दीड-दोन तास असा धमालमस्त प्रवास केल्यावर भर वाळवंटात विश्रांतीसाठी गाड्या थांबतात. त्यावेळी काही पर्यटक त्या अपरंपार वाळवंटावर परस्परांचे फोटो काढून घेतात. त्यानंतर पुन्हा गाड्या सुटतात व पुन्हा एक-दीड तासांचा प्रवास केल्यावर कॅम्पवर पोचतात. या कॅम्पवर ' बैठकी ' ची सोय असते. कॅम्प मंडपाच्या बाहेर दोन ऊंट तुमची वाट पाहत असतात. क्रूझरमधून बाहेर पडल्यावर मग या उंटावरून फेरफटका मारण्याची मौज लुटता येते. त्यानंतर मग ' बैठकी ' साठी फ्रेश व्हायचे! वरती खुले आकाश, आजुबाजूला एकही झाड नाही की रोपटे नाही, केवळ विशाल वाळवंट अशा वातावरणात नर्तकीचा सुमारे तासभर कार्यक्रम होतो. अरबी संगीताच्या ठेक्यावर ती जेव्हा ताल धरते त्यावेळी तिचा पदन्यास पाहून अनेक पर्यटकांच्या छातीचा ठोका चुकतो. ही नर्तकी मग पर्यटकांमधून एकेकास हेरून नृत्यासाठी हाताला धरून आपल्या संगतीला घेते. तिच्या पावलावर पाऊल टाकून नाचणाऱ्यांची एकच भंबेरी उडते आणि त्यांचा हा ' डान्स ' पाहून इतर पर्यटकांची हसून हसून मुरकुटी वळते. सर्व जातीधर्माप्रमाणे देशोदेशीचे पर्यटक अगदी शेजारीशेजारी बसून हा अनोखा आनंद लुटत असतात.

या नृत्यानंतर जेवणाचा कार्यक्रम आणि परतीचा प्रवास. दहा-पंधरा मिनिटांच्या वाळवंटी प्रवासानंतर गाड्या चांगल्या रस्ताने धावू लागतात. त्यामुळे हॉटेलवर आपण लवकर पोचतो. हॉटेलवर पोचल्यावर मात्र प्रत्येक पर्यटकाचा चेहरा या अनोख्या अनुभवाने फुललेला असतो.

एकूण सहा-सात तासांचा या सफारीसाठी प्रत्येकी 250 डरहॅम (तेरा रुपयांना एक डरहॅम) मोजावे लागतात. बारा वर्षाखालील मुलास 180 डरहॅम द्यावे लागतात. हनिमून कपलसाठी जाण्या-येण्याची स्वतंत्र सोय असते. त्यासाठी 1400 डरहॅम चार्ज पडतो.

दुबईला गेल्यात तर या डेझर्ट सफारीचा आनंद तुम्हीही लुटाच!

जॉन कोलासो

 
</text>
</doc>
