<doc>
<docno>1102153.cms.txt</docno>
<text>
 
संवाद
समान्याय...
[ Saturday, May 07, 2005  06:34:19 pm]


तुमच्या घरात कोणते काम कोणी करायचे यावरून खडाजंगी उडते का ? आणि कामाचे वाटप झाल्यावरही प्रत्यक्षात तुमच्या वाट्याचे काम घरातील एकाच व्यक्तीच्या अंगावर पडते का ? ही एक व्यक्ती म्हणजे अर्थातच घरातील गृहिणी. काम कोणतेही असो, स्वयंपाकाचे असो वा वॉशिंग मशीन लावण्याचे. पुरुष मंडळी ही कामे करण्यास शक्यतो टाळतातच. म्हणूनच स्पेनच्या एका संशोधकाने महिलांना खूषखबर देणारे वॉशिंग मशीन काढले आहे. ते मशीन तुमच्या अंगठ्याच्या ठशावर चालते. अशा अर्थाने की एक माणूस सलग दोनदा ते मशीन लावू शकणार नाही. त्याने एक दिवस मशीन लावले व लगेच दुसऱ्या दिवशी मशीनच्या बटनावर हात ठेवला की ते बटन चालूच होणार नाही. कारण ते मशीन बोटांचा ठसा ओळखेल. सलग दोनवेळा एकाच माणसाने मशीन सुरू करू नये, म्हणजेच ती जबाबदारी एकाच माणसावर पडू नये म्हणून ही युक्ती करण्यात आली आहे. मशीनचे नावच ' युवर टर्न ' असे ठेवण्यात आले आहे. स्पेनमधले पुरुष घरात असले की बिअर पिण्याशिवाय दुसरे काहीही करत नाहीत. त्या पुरुषांनीही घरात कामाला लागावे या हेतूने हे मशीन काढल्याचे पेप टोरेस नावाच्या या संशोधकाने सांगितले. हे मशीन घेतानाच पती-पत्नीच्या बोटांचे ठसे त्यावर नोंदवून घेतले जातील. त्यासाठी ते मशीन घरातल्या कम्प्युटरला जोडले जाईल. लागोपाठ एकाच माणसाचे ठसे मशीनच्या बटनावर आल्यास ते सुरू होणार नाही. लहान मुलांचे ठसे ते मशीन स्वीकारतच नाही. त्यामुळे घरातल्या मोठ्या माणसांनाच मशीन लावावे लागेल. अर्थात असे असले तरी ते किती खपेल याबाबत शंकाच आहे. काम टाळण्यासाठी पुरुषमंडळी हे मशीन घेणे टाळतील हा एक भाग झाला. पण यात व्यावहारिक अडचणी बऱ्याच आहेत. नोकरीनिमित्त पती अथवा पत्नी बाहेरगावी गेली तर मशीन लावणार कोण ? घरातल्या मुलांना ते सुरू करता येणार नाही. आता सर्वत्र विभक्त कुटुंब पद्धत असल्याने घरात अन्य कोणी वयस्कर मंडळी असण्याची शक्यता कमीच आहे. असलीच तर उठून मशीन लावण्याची शक्ती त्यांच्यात असली पाहिजे. अशावेळी मशीनचा उपयोग काय ? थोडक्यात, मशीन काढण्यामागील कल्पना चांगली असली तरी व्यावहारिक नाही, हे उघडच आहे.

अशोक पानवलकर

 
</text>
</doc>
