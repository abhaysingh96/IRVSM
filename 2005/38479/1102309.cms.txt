<doc>
<docno>1102309.cms.txt</docno>
<text>
 
क्रीडा
राईट चॉईस बेबी!
[ Saturday, May 07, 2005  09:15:07 pm]


वृत्तसंस्था

कोलकाता : भारतीय क्रिकेट संघाचे प्रशिक्षक जॉन राईट यांचा वारसदार निवडण्यासाठी सुनील गावस्कर प्रभृती पॅनल रविवारी विचारविनिमय करणार आहे.

जगमोहन दालमिया, सुनील गावस्कर, रवी शास्त्री, वेंकटराघवन, रणबीरसिंग महेंद, नायर हे सहा जणांचे पॅनल ग्रेग चॅपल, डीन जोन्स, टॉम मूडी, डेव व्हॅटमोर या माजी ऑस्ट्रेलियन खेळाडूंप्रमाणेच काही माजी भारतीय खेळाडूंच्या नावाचा विचार करील.

साडेचार वर्षाच्या कालावधीनंतर राईट यांनी प्रशिक्षकपद सोडले असून त्याला तीन आठवडे उलटून गेले आहेत. गावस्कर, वेंकटराघवन, शास्त्री हे तीन अनुभवी कसोटीपटू भारतीय क्रिकेट मंडळाच्या बड्या पदाधिकाऱ्यांच्या साथीने नवा प्रशिक्षक निवडतील. सध्याच्या खेळाडूंशी सल्लामसलत करण्यात येणार नसली तरी त्यांचा कल अजमावण्यात येईल. नव्या प्रशिक्षकाबाबत त्यांच्या काय अपेक्षा आहेत हे जाणून घेण्यात येईल. कारण खेळाडूंशीच त्याचा संंबंध येणार आहे, अशी माहिती भारतीय क्रिकेट मंडळातील सूत्रांनी दिली.

सहा जणांचे पॅनल इच्छुकांची यादी कमी करील व आपली शिफारस भारतीय क्रिकेट मंडळाच्या कार्यकारिणीला सादर करील. महिनाअखेरीस कार्यकारिणीची बैठक होईल. काही माजी भारतीय खेळाडूंही प्रशिक्षकपदाच्या शर्यतीत असून यामध्ये संदीप पाटील, रॉजर बिन्नी यांची नावं अग्रस्थानी आहेत. बहुधा अष्टपैलू खेळाडूला प्रशिक्षकपदासाठी झुकते माप देण्यात येईल, असे वाटते.

 
</text>
</doc>
