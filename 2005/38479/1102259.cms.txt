<doc>
<docno>1102259.cms.txt</docno>
<text>
 
महाराष्ट्र
सोलापूर महापालिका उभारणार 'मार्शल लॉ' स्मृतिस्मारक
[ Saturday, May 07, 2005  08:43:52 pm]


म. टा. वृत्तसेवा

सोलापूर : ब्रिटिशांनी पुकारलेल्या ' मार्शल लॉ ' च्या अमृतमहोत्सवी वर्षानिमित्त महापालिकेच्या वतीने येथील पार्क चौकात ' मार्शल लॉ स्मृतिस्मारक ' उभारण्यात असून आंध्र प्रदेशचे राज्यपाल सुशीलकुमार शिंदे यांच्या हस्ते 11 मे रोजी स्मारकाचे भूमिपूजन करण्यात येईल, अशी माहिती महापौर विठ्ठल जाधव यांनी दिली.

ब्रिटिशांच्या जुलमी सत्तेविरोधात सोलापुरातील जनतेने 1930 साली मोठा उठाव केला होता. हा उठाव दडपण्यासाठी ब्रिटिश सरकारने सोलापुरात मार्शल लॉ जाहीर करून चार हुतात्म्यांना फाशीवर लटकवले होते. स्वातंत्र्य चळवळीच्या इतिहासात सोलापुरातील हा उठाव सुवर्णाक्षरांनी लिहिला गेला असून या तेजस्वी इतिहासाला येत्या रविवारी 75 वषेर् पूर्ण होत आहेत. त्यानिमित्त रेल्वे स्टेशन येथील महात्मा गांधी यांच्या पुतळ्यापासून मॅकॅनिकी चौक, पांजरापोळ चौक, टिळक चौक आदी मार्गांवरून रविवारी रॅली काढण्यात येणार आहे. तसेच, सोलापूरचे चार हुतात्मे व शहरातील विविध पुतळ्यांना महापालिकेच्या वतीने पुष्पहार घालून आदरांजली वाहण्यात येणार आहे. स्वातंत्र्यसैनिकांचा महापौरांच्या हस्ते सत्कारही करण्यात येणार आहे.

' मार्शल लॉ ' च्या इतिहासावर ज्येष्ठ इतिहास संशोधक व लेखक य. दि. फडके यांचे व्याख्यान येथील हुतात्मा स्मृती मंदिरात रविवारी सकाळी नऊ वाजता आयोजित करण्यात आले आहे.

भाई छन्नुसिंग चंदेले स्मृती केंद, कॉ. नारायण आडम प्रबोधन केंद, शिवदारे प्रतिष्ठान, डॉ. अंत्रोळकीर स्मृती न्यास, आबासाहेब किल्लेदार ट्रस्ट व कॉ. यु. एन. बेरिया मेमोरियल ट्रस्ट आदी संस्थांनी या व्याख्यानाचे आयोजन केले आहे.

 
</text>
</doc>
