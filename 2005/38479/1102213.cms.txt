<doc>
<docno>1102213.cms.txt</docno>
<text>
 
खास बात
अपील नेमकं कशात असतं?
[ Saturday, May 07, 2005  08:08:28 pm]


स्वेच्छेनुसार कपडे परिधान करण्याच्या (किंवा कमी कपडे घालण्याच्या!) स्त्रियांच्या अधिकारांची सध्या जोरदार चर्चा सुरू आहे. पण हा अधिकार अनिर्बंध आहे, असंही म्हणता येणार नाही. आपला समाज जसा परंपरावादी आहे, तसाच समयानुरूप परिस्थितीशी जुळवून घेणाराही आहे. त्यानुसार सध्या आजूबाजूला अनेक बदल झालेले दिसतात. त्यात स्त्रियांचे पोषाखही आलेच. मात्र, याविषयी वृत्तपत्रांमधून रकानेच्या रकाने भरून जी चर्चा सुरू आहे, त्यातून या विषयाला पुरेसा न्याय मिळेल, असंही वाटत नाही.

स्त्रियांची पोषाखसंहिता हा ना राजकीय विषय ठरतो ना घटनात्मक. तो काही अंशी सामाजिक प्रश्न ठरू शकेल. म्हणूनच, या मुद्द्याकडे राजकीय दृष्टिकोनातून किंवा घटनात्मक हक्कांच्या नजरेतून पाहण्याचे काहीच कारण नाही. या प्रश्नावरील चर्चा ही स्त्रियांच्या घटनात्मक हक्कांची पायमल्ली ठरते, ही ओरड त्यामुळेच फिजूल ठरते. जगातील इतर कोणत्याही संस्कृतींपेक्षा भारतीय संस्कृतीत स्त्रियांचे स्थान उच्च आहे. इथं स्त्रीला कधी देवी, कधी माता, कधी भगिनी मानलं गेलंय. भोगवस्तू या नजरेतून तिच्याकडे पाहिलं गेलेलं नाही. त्यामुळेच, ज्या ज्या वेळी भारतीय समाजात स्त्रियांवर अत्याचाराच्या घटना घडतात, तेव्हा त्या का घडतात याचा सांगोपांग विचार करावाच लागतो.

या घटनांमध्ये पुरुष दोषी असतो की स्त्री, हा मुख्य प्रश्न आहे. पण त्याहीपेक्षा अधिक महत्त्वाचा प्रश्न म्हणजे, समाजात अशा प्रकारचे अश्लाघ्य परिवर्तन का होत आहे. सध्याच्या घटनांना स्त्रियाच अधिक जबाबदार असल्याचा निष्कर्ष काढून काही जण मोकळे होते. हा निष्कर्ष पूर्ण चुकीचा आणि बेपर्वा आहे. पण समस्त पुरुष जातीच्या माथ्यावर खापर फोडणेही चुकीचे आहे.

मात्र या सगळ्या घटनांसाठी एका गोष्टीला सरसकट जबाबदार धरता येऊ शकेल. ती गोष्ट आहे बाजारवाद. ज्या जाहिरात संस्था बाजारवादाचा बेबंद प्रचार आणि प्रसार करतात, त्यांच्या नजरेतून स्त्री म्हणजे एक भोगवस्तूच असते. पाश्चात्त्य कंपन्या, पाश्चात्त्य वस्तू आणि पाश्चात्त्य पैशांवर चालणाऱ्या या जाहिरात संस्था आचार-विचारही पाश्चात्त्यांकडून उधारीवर घेतात. फॅशन रँपवर घातले जाणारे कपडे रोजच्या जीवनात परिधान करता येतील ? मात्र, तसे कपडे बऱ्याचदा किशोरवयीन मुलींसाठी ट्रेंड सेटर ठरतात. समाज किंवा हवामान अशा दोघांनाही हे कपडे अनुकूल नसतात. मीडियातून अशा प्रकारचा प्रभाव युवा वर्गावर नेहमीच दिसून आला आहे. अर्थात याचा अर्थ सगळा दोष युवा वर्गाचाच आहे किंवा त्यांच्यासाठी शाळा- कॉलेजांत ड्रेस कोड असावा, असा मात्र नव्हे. ड्रेस कोडच्या मी पूर्णपणे विरोधात आहे. काही कॉन्व्हेंट शाळांत शिक्षिकांसाठी विशिष्ट ड्रेस कोड असतो. किशोरवयीन मुलांचे चित्त विचलित करणारी वेशभूषा असू नये, हा त्यामागील उद्देश असतो. याचाही प्रतिवाद करता येईल, पण काही पेशांसाठी आक्षेपार्ह वेशभूषा असू नये, ही मूळ भूमिका मात्र पटण्यासारखी आहे.

अंगप्रदर्शन हा आपल्या संस्कृतीचा स्थायीभाव नाही. पोषाख हा अभिरुचीचे निदर्शक असतो. एकच उदाहरण देतो. टीव्हीवर तंग कपडे घातलेल्या मॉडेल्स, अभिनेत्रीही जेव्हा राजकीय पक्षांचा प्रचार करण्यासाठी जनतेसमोर जातात, तेव्हा त्यांना त्या तंग कपड्यांचा उपयोग होत नाही. त्या पारंपरिक पोषाखच परिधान करतात. कारण खरं ' अपील ' त्याच कपड्यांमध्ये असतं.

शेषादी चारी,

भाजप कार्यकारिणी सदस्य आणि विचारवंत

 
</text>
</doc>
