<doc>
<docno>1102147.cms.txt</docno>
<text>
 
संवाद
महानेता
[ Saturday, May 07, 2005  06:27:05 pm]


' बाळ केशव ठाकरे ' ही फोटो- बायोग्राफी 11 मे रोजी अटलबिहारी वाजपेयी, शरद पवार, जॉर्ज फर्नांडिस अशा दिग्गजांच्या उपस्थितीत ' गेट वे ऑफ इंडिया ' च्या साक्षीने प्रकाशित होत आहे. त्या निमित्ताने:

बाळासाहेब ठाकरे यांच्या 11 मे रोजी प्रकाशित होणाऱ्या चित्रचरित्राची प्रस्तावना लिहिताना राज ठाकरे यांनी हत्ती आणि सात आंधळ्यांच्या महानुभावी कथेचा दाखला दिला आहे. बाळासाहेबांना एकेकजण आपापल्या नजरेने कसा पाहतो, हे सांगण्यासाठी. कोणताही माणूस सर्वार्थाने कळणे अशक्यच नसते का ? त्यातही तो माणूस व्यंगचित्रकार, वक्ता, संघटक, संपादक असे सारे असेल तर ? चालत आलेली सत्तापदे त्याने घेतलीच नसतील तर ? ज्याचा शब्द वयाचे सारे बंध तोडून चिरतरूण असेल तर ? ज्याच्या मनस्वीपणातही मेथड असेल तर ? आणि या साऱ्याचा उलगडा करण्यासाठी आपण कधीही लेखणी हातात घेणार नाही, असा त्याचा निर्धार असेल तर ? मग हा माणूस समजून घेणं हे एक आव्हान आहे. ते चरित्रलेखकांना आहे. राजकीय- सामाजिक विश्ोषकांना आहे आणि इतिहासकारांनाही! ही सारी मंडळी आपापले काम करतीलच पण बाळासाहेबांचा कलेचा वारसा ज्याच्या कुंचल्यात, वाणीत सहज उतरलाय त्या त्यांच्या पुतण्याने-राज ठाकऱ्यांनी आपल्या पद्धतीने हा जगावेगळा माणूस ' बाळ केशव ठाकरे ' या चित्रचरित्रातून साकारला आहे. हा काही आल्बम नाही. बारा-चौदा हजार फोटोंचे मंथन करताना राजना आजवर ' मिसअंंडरस्टुड ' राहिलेला माणूस शोधायचा होता. काम अवघड होते. त्यांनी अशी आधीची कामं धुंडाळली तेव्हा त्यांना गांधीजींची परदेशी प्रकाशित झालेली ' फोटो-बायोग्राफी ' आवडली. जसं घडलं तसं मांडायचं असल्यानं पुस्तकात भुजबळ आहेत, तसेच इंदिराजींना भेटणारे बाळासाहेबही. स्वत: बाळासाहेबांनी अमुक फोटो घे आणि तमुक काढ असे तर सांगितले नाहीच, उलट शंका आलेल्या प्रत्येक फोटोची सविस्तर पार्श्वभूमी, त्यावेळचे किस्से सांगितले. त्यांची ही ' फोटोग्राफिक मेमरी ' राज आणि त्यांना मदत करणारे श्वेता जोगळेकर, अंबरीश मिश्र, राजू परुळेकर यांचा उत्साह वाढविणारीच होती. आपल्याला या चरित्रातून कोणताही बॅलन्स साधायचा नाही, कसलेही ' व्हॅल्यू जजमेन्ट ' द्यायचे नाही हा विवेक एकीकडे आणि दुसरीकडे स्वत:ची कलाकाराची नजर यामुळे राज बाळासाहेबांच्या प्रदीर्घ प्रवासातले टप्पे सुरेख सांधू शकले. त्यांच्या पोषाखातील बदल, त्यांचे मॅनरिजम्स, त्यांच्यात सदैव जागी असणारी ' इनर फायर ', त्यांच्यातल्या कलाकाराची संवेदना आणि त्या संवेदनेचा नेत्याच्या रुपातही होणारा पाझर हे सारे फोटोंमधून सामोरे येते. यातले कितीतरी बाळासाहेबांच्या रुढ प्रतिमेला धक्का देणारे आहेत. त्यांचे व्यासपीठावर दिसणारे आक्रमक रूप ते आपल्या माणसांंशी संवाद साधतात, विचारपूस करतात तेव्हा कसे वडीलधारे, प्रेमळ बनते!

बाळासाहेबांच्या विराट सभा, त्यांची आंदोलनं, शिवसेना या तारुण्याचं वरदान असणाऱ्या चिरेबंदी संघटनेची बांधणी हे सारे या चरित्रातून उलगडतेच ; पण आपल्या खांद्याला खांदा देऊन कालपर्यंत लढणारा कार्यकर्ता अंतिम प्रवासाला निघतो तेव्हा त्याला खांदा देण्याचा ओढवलेला प्रसंग! तो फोटोतून समोर येतो तेव्हा बाळासाहेब ठाकरे या नेत्यात दडलेल्या माणसाचे शंभर पुस्तकांमधून होणार नाही, असे दर्शन घडते!

सारंग दर्शने

 
</text>
</doc>
