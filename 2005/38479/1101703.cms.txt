<doc>
<docno>1101703.cms.txt</docno>
<text>
 
महामुंबई
सेंच्युरी रेयॉनचे कामगारनेते सी. आर. यादव यांची हत्या
[ Saturday, May 07, 2005  12:05:21 am]


म. टा. वृत्तसेवा

उल्हासनगर : समाजवादी पक्षाचे महाराष्ट्र प्रदेश सरचिटणीस आणि उल्हासनगरातील सेंच्युरी रेयॉन या प्रख्यात कंपनीतील कामगार एकता या कामगार संघटनेचे महासचिव सी. आर. यादव ( 56) यांची शुक्रवारी दुपारी साडेबाराच्या सुमारास राहत्या घराजवळ चॉपर आणि तलवारीने 20 ते 25 वार करून निर्घृण हत्या करण्यात आली. हल्लेखोर फरारी असून सेंच्युरी रेयॉनवरील वर्चस्वाच्या झगड्यातून ही हत्या झाल्याचा प्राथमिक अंदाज आहे.

कामगार एकता या आगरी सेना प्रणीत कामगार संघटनेची 20 वर्षापूवीर् सेंच्युरी रेयॉनमध्ये मुहूर्तमेढ रोवण्यात तसेच या संघटनेचे अस्तित्व टिकवून ठेवण्यात यांचा सिंहाचा वाटा होता. मुंबई राष्ट्रवादी काँग्रेसचे अध्यक्ष सचिन अहिर तसेच काँग्रेसचे आमदार व भारतीय कर्मचारी कामगार महासंघाचे अध्यक्ष भाई जगताप यांच्या संघटनांनी यादव यांचे वर्चस्व कमी करून सेंच्युरी रेयॉनमध्ये त्यांची कामगार संघटना निर्माण करण्याचा वारंवार प्रयत्न केला होता. मात्र यादव यांचे वर्चस्व कमी करणे या बड्या मंडळींना जमले नव्हते.

शुक्रवारी दुपारी साडेबाराला वाजता उल्हासनगर कॅम्प क्रमांक एकमधील साईबाबा नगरातील व्हीनस अपार्टमेंटमध्ये राहणारे यादव बिल्डिंगखालील सलून-मधून दाढी करून तिसऱ्या मजल्यावर घरी परतत असताना जिन्यात दबा धरून बसलेल्या हल्लेखोरांनी चॉपर आणि तलवारींनी भीषण हल्ला चढवून यादव यांच्यावर 20 ते 25 वार केले. यादव जिन्यातच रक्ताच्या थारोळयात कोसळले. त्यांचे आप्तस्वकीय दोन-तीन दिवसांपूवीर्च गावी गेले असल्यामुळे एक भाचा वगळता त्यांच्या घरी कोणीही नव्हते. भाचा सकाळी झोपलेला असल्यामुळे कंपनीत कामावर जाताना यादव यांनी घराला बाहेरून टाळे ठोकले होते. त्यामुळे हल्ला झाल्यानंतर 15-20 मिनिटांनी त्याच इमारतीतील लता शर्मा यांना यादव रक्ताच्या थारोळ्यात कोसळलेले आढळून आले.

 
</text>
</doc>
