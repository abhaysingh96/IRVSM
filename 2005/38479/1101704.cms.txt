<doc>
<docno>1101704.cms.txt</docno>
<text>
 
महामुंबई
ठाणे, भांडुप, नवी मुंबईही लोडशेडिंगच्या कचाट्यात
[ Saturday, May 07, 2005  12:06:08 am]


म. टा. प्रतिनिधी

मुंबई : महाराष्ट्रात सर्वत्र समान लोडशेडिंग करण्याच्या आदेशावरील शाई वाळते ना वाळते तोच हा आदेश फिरवून पुन्हा एकदा सर्व शहरी भागांना एक (चार तास लोडशेडिंग) आणि सर्व ग्रामीण भागांना दुसरा (नऊ तास लोडशेडिंग) असे ' समान न्याय ' चालू ठेवण्याचा फेरआदेश मुंबई हायकोर्टाच्या नागपूर खंडपीठाने शुक्रवारी दिला आहे. या आदेशामुळे आता ठाणे, भांडुप व नवी मुंबई हे परिसर लोड-शेडिंगच्या कचाट्यात सापडतील.

राज्यातील अन्य शहरांच्या तुलनेत भांडुप, ठाणे आणि नवी मुंबई या शहरामंध्ये वीजवापर जवळपास दुप्पट आहे. त्यामुळे या ठिकाणी लोडशेडिंग केले, तर विजेची मोठी बचत होऊ शकेल आणि बचतीतून इतर शहरांना अतिरिक्त वीज देता येेईल. या भागांतील लोडशेडिंगमुळे वाचणारी वीज, बदललेले हवामान आणि राज्याला उपलब्ध झालेली अतिरिक्त वीज यामुळे समान लोडशेडिंग करणे शक्य होईल. परिणामी शहरी भागाचे लोडशेडिंग चारऐवजी तीन किंवा दोन तासांवर व ग्रामीण भागात लोडशेडिंग नऊऐवजी सात तासांवर आणण्याची शक्यता निर्माण झाली आहे, असे राज्य वीज मंडळातफेर् सांगण्यात आले.

बदललेल्या हवामानामुळे विजेची मागणी कमी झाली असून गेल्या पाच दिवसात लोडशेडिंगचे प्रमाण 3800 मेगा वॉटवरून सरासरीने दोन हजाराच्या आसपास आले आहे. राज्याला 1100 मेगावॉट अतिरिक्त वीज उपलब्ध झाली असल्याने लोड-शेडिंगचे तास कमी करून जनतेला दिलासा देण्याचा मंडळाचा प्रयत्न आहे. मात्र ही अतिरिक्त वीज 15 मेपर्यंत मिळणार आहे तसेच पुन्हा उन्हाचा कडाका सुरू झाला तर लोडशेडिंग वाढवावे लागेल, असे मंडळाच्या अधिकाऱ्यांनी सांगितले.

 
</text>
</doc>
