<doc>
<docno>1102244.cms.txt</docno>
<text>
 
महाराष्ट्र
हेल्मेटसक्तीने चिपळूणकर त्रस्त
[ Saturday, May 07, 2005  08:34:43 pm]


म. टा. वृत्तसेवा

चिपळूण : हेल्मसक्तीचे परिणाम रत्नागिरी जिल्ह्यात पाच मेनंतर दिसू लागले असून आपले अक्षरश: हाल होत असल्याची प्रतिक्रिया नागरिक व्यक्त करीत आहेत. हेल्मेटशिवाय दुचाकी चालविणाऱ्यांना 100 रुपयांपासून 700 रुपयांपर्यंत दंड आकारला जात असून त्यात कोणत्याही प्रकारची सुसूत्रता नसल्याचे ते सांगत आहेत.

चिपळूणमध्ये हेल्मेट वापरणाऱ्यांचे प्रमाण 25 ते 30 टक्के असून रत्नागिरी शहरात हे प्रमाण 40 टक्क्यांपर्यंत आहे. शहर भागात हेल्मेट वापरणे अडचणी आहे आणि त्याकरिताच हेल्मेटसक्ती मागे घेतली जावी, असे बहुतेक नागरिकांचे म्हणणे असून त्यांच्या म्हणण्याचा वाहतूक विभाग विचार करण्यास तयार नसल्याचे सध्याचे चित्र आहे.

हेल्मेटमुळे होणारी गैरसोय आणि हेल्मेटसक्तीतील फोलपणा मांडण्यासाठी येथे प्रसिद्ध वकिल प्रफुल्लचंद दाते यांच्या नेतृत्वाखाली संघटना बांधण्यात आली असून ती लवकरच ' विना हेल्मेट मोर्चा ' काढणार आहे. नागरिकांच्या वतीने एक निवेदनही संघटनेने तयार केले असून त्यासाठी राबविण्यात येणाऱ्या सह्यांच्या मोहिमेत जास्तीत जास्त नागरिकांनी सहभागी व्हावे, असे आवाहन दाते यांनी केले आहे.

दुसरीकडे भर रस्त्यात जागोजागी मोबाइल व्हॅन लावून जागा अडविणारे हेल्मेटविक्रेते नागरिकांची डोकेदुखी वाढवत आहेत. अवाच्या सव्वा किंमतींना हेल्मेट विकणाऱ्या या उपटसुंभांवर कोणाचेही नियंत्रण नाही, असेही नागरिकांचे निरीक्षण आहे.

 
</text>
</doc>
