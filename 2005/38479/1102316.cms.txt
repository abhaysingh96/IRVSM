<doc>
<docno>1102316.cms.txt</docno>
<text>
 
महामुंबई
राय विद्यापीठाच्या विद्यार्थ्यांचे भवितव्य अधांतरीच!
[ Saturday, May 07, 2005  09:31:54 pm]


म. टा. प्रतिनिधी

मुंबई : छत्तीसगढ सरकारच्या खासगी विद्यापीठ कायद्याला सुप्रीम कोर्टाने परवानगी नाकारल्यानंतर या कायद्याअंतर्गत मान्यता मिळालेल्या नवी मुंबईच्या राय विद्यापीठाच्या सुमारे 1 हजार 300 विद्यार्थ्यांच्या भवितव्य अजूनही अधांतरीच आहे.

फेब्रुवारी , 2005 मध्ये कोर्टाने दिलेल्या आदेशामुळे या कायद्याअंतर्गत नोंदणी झालेल्या जवळपास 100 विद्यापीठांची मान्यता काढून घेण्यात आली. त्यात नवी मुंबईच्या राय विद्यापीठाचाही समावेश आहे. बीए, बीकॉम, बीएससी, आयटी, लॉ असे अनेक अभ्यासक्रम या विद्यापीठातफेर् चालविले जात होते. त्यासाठी विद्यार्थ्यांकडून भरमसाठ फी आकारली गेली होती. विद्यापीठाची मान्यता रद्द झाल्याचे वृत्त प्रसारमाध्यमांकडून कळताच येथील विद्यार्थ्यांमध्ये संभ्रमाचे वातावरण निर्माण झाले आहे. त्यातच, विद्यार्थ्यांना या प्रकरणाची संपूर्ण माहिती देण्यात विद्यापीठाच्या व्यवस्थापनाकडून टाळाटाळ होत असल्याची तक्रार काही विद्यार्थ्यांनी नाव न सांगण्याच्या अटीवर केली.

विद्यापीठाच्या हॉस्टेलमध्ये राहत असलेल्या विद्यार्थ्यांना हॉस्टेलच्या दुरुस्तीसाठी खोल्या रिकाम्या करण्याची नोटिस बजावण्यात आल्याने त्यांच्यातील संभ्रम वाढला आहे. एप्रिल उलटल्यानंतरही विद्यार्थ्यांची परीक्षा घेण्यात आलेली नाही.

पैशाबरोबरच शैक्षणिक वर्ष वाया जाण्याच्या भीतीमुळे पालकांनी व्यवस्थापनाशी संपर्क साधण्याचा प्रयत्न केला. पण, त्यांची दिशाभूल करण्याकडेच व्यवस्थापनाचा कल असल्याचे एका पालकाने सांगितले. रायपूरच्या पंडीत रवीशंकर शुक्ला विद्यापीठाची मान्यता घेतल्याचा दावा विद्यापीठाच्या प्रशासनातफेर् करण्यात येत आहे. मात्र, विद्यापीठाच्या सांगण्यावर आपण विश्वास कसा ठेवायचा, असे मत एका विद्यार्थ्याने व्यक्त केले.

 
</text>
</doc>
