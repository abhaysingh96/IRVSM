<doc>
<docno>1102158.cms.txt</docno>
<text>
 
संवाद
महानायकाच्या मनात
[ Saturday, May 07, 2005  06:40:48 pm]


.... नेताजींच्या गेटअपमध्ये कृष्णा बोस यांचे आशीर्वादासाठी पाय धरले. मी वर उठताना आश्चर्य, आनंद, कौतुक अशा अनेकविध भावनांनी भरलेल्या नजरेने त्यांनी मला पाहिलं आणि मी पूर्ण थरारून गेलो. मी ' नेताजी सुभाषचंद बोस ' दिसतो आहे आणि ही मोठीच परीक्षा आपण पास झालो, याची मला त्या क्षणी खात्री पटली...

शाळा संपून खरं तर आता खूप वर्षं झाली. पण अजूनही मला पेपर अकराचा आहे, मी दुपारी दोनला शाळेत पोचतो आहे आणि पेपर होऊन गेला आहे, अशी आणि अशा छापाची स्वप्नं पडतात. स्वप्नात अनेकदा परीक्षा बुडते पण नेताजींच्या पेपरला मी पूर्ण अभ्यास करून दोन महिने आधी पोहोचलो आणि जागेपणी स्वप्नवत विद्याथीर्दशा अनुभवली.

विक्रम गायकवाड या रंगभूषाकारावर माझा चेहरा नेताजींच्या जास्तीत जास्त जवळ नेण्याची जबाबदारी होती. पुण्याच्या या हरहुन्नरी माणसाने चित्रिकरणाआधी वीसेक मेकअप टेस्ट करून माझा चेहरा पूर्णपणे बदलून टाकला. सुरुवात डोकं तासण्याने झाली. सुभाषबाबंूचा चेहरा पूर्ण गोल होता. माझी हनुवटी थोडीशी लहान आहे. त्यासाठी अनेक रबरचिन्स बनवाव्या लागल्या. ही रबर चिन रोज प्रॉस्थेटिकने चिकटवावी लागे आणि एकदा काढली की, दुसऱ्या दिवशी नवीन चिन! याचा मेकअपसुद्धा स्पेशल आहे. म्हणजे ग्लिसरीनयुक्त रंग, फक्त तोच या रबरवर टिकायचा. नेहमीची पॅनस्टीक नाही टिकायची. (एवढ्याशा रबरचिनने काय फरक पडणार ? दाढी लावायची तरी तो चिन पीस लावल्यावरच ? कुठे दिसणार आहे हनुवटी ? वैताग) पण श्यामबाबू कटाक्षाने म्हणायचे , ' चिन दिसणार नाहीये, पण चेहरा बदलणार आहे. ' आणि हे खरं होतं. विक्रमच्या चेहऱ्याच्या बारीक, काटेकोर अभ्यासाला मी मानलं ज्या दिवशी त्यानं मला भुवया थ्रेडिंग करून कोरायला लावल्या आणि हुबेहूब परिणाम साधला. (थ्रेडिंग हा क्लेषदायक अनुभव या निमित्ताने पुरुष असूनसुद्धा वाट्याला आला) या सगळ्या सोपस्कारांना रोज दोन तास लागत!

सिनेमात नेताजींची वेषांतरं खूप आहेत. सुभाषबाबू कलकत्त्यात, मग महम्मद झियाद्दीन एक इन्शुरन्स एजंट मग झियाउद्दीन खान अफगाणी पठाण, त्या नंतर इटालियन काऊंट ह्रह्मद्यड्डठ्ठस्त्रश्ा रूड्डह्ल 5 श्ाह्लह्लड्ड आणि शेवटी नेताजींचा युनिफॉर्म. ही सगळी रुपं उत्तम वठण्यासाठी जी मेहनत पिया बेनेगल म्हणजे श्यामबाबूंच्या मुलीने घेतली ती लाजवाब होती. चाळीस सालातील प्रत्येक कपड्याची जात ते स्टाइल यांचा तिचा अभ्यास वाखाणण्याजोगा होता. पियाशी माझी पहिली भेट झाली तेव्हा ती नेताजींच्या चष्म्याच्या निवडीसाठी. ती मला फाऊंटनला फिरोज दस्तूर अणि कंपनीत घेऊन गेली. त्यावेळी नेताजींचे चष्म्यातले तीसेक फोटो तिच्याकडे होते. त्यांचा विशिष्ट, नेमका आकार आणि काडी न् काडी बरोबर मिळेपर्यंत तिने सहाएक तासांच्या तब्बल दहा मिटींग्ज केल्या. नेताजींच्या लष्करी युनिफॉर्मच्या मोठ्या बुटांसाठीदेखील कलकत्त्यात एका चिन्याच्या खोपटवजा दुकानात आम्ही असेच तास न् तास घालवले. श्यामबाबूंसारखीच असणारी पियाची बारकाईची नजर मला कधीकधी दमवून टाकत असे. पण कामही तितकंच महत्त्वाचं होतं.

सुभाषबाबू अस्खलित हिंदी आणि इंग्रजी बोलत. सरावाने मी हिंदी चांगले बोलत होतो. पण इंग्रजीवर मेहनत घ्यावी लागली. श्यामबाबूना माझं ' मराठी-इंग्लिश ' खूप त्रास देत असे. शाहनाझ पटेल ही इंग्रजी रंगभूमीवरची गुणी अभिनेत्री मला इंग्लिश शिकवत होती. तिनं अगदी न्क्चष्टष्ठ पासून ते संवादांपर्यंत मला सगळं शिकवलं. तिच्या वर्षभराच्या कडक शिकवणीमुळेच मी सिनेमातले इंग्रजी संवाद निभावू शकलो. भाषा बोलत राहिली तर सुधारते आणि वाढतेदेखील यावर माझा विश्वास आहे. पण तिने मला अगदी इंग्रजीचा पापड बनवलं!

शमा झैदी आणि अतुल तिवारी या लेखकद्वयीनं लिहिलेली पटकथा 205 सीन्सची होती. संदर्भासाठी पंचवीस-तीस पुस्तकांची मदत घेतली होती. श्यामबाबूंच्या मदतीने हे काम दोन वर्ष चाललं होतं. मला अभ्यासाला ही सगळी पुस्तकं आणि पटकथा होती. अगदी प्रामाणिक विद्यार्थ्याप्रमाणे मी या पुस्तकांना भिडलोच. झपाटल्यासारखं सगळं दोन महिन्यात वाचून काढलं. मला एका गोष्टीची खात्री होती की बाह्यरूप साधायला खूप गुणी लोकांची मदत होती पण नेताजींची मानसिकता आत्मसात करण्याचा हा एकच मार्ग होता. सुभाषबाबंूनी बलिर्न आणि सिंगापूरहून केलेली नभोवाणीवरची भाषणं ऑफिसमध्ये टेपवर होती. त्यांची मी अक्षरश: पारायणं केली. त्यांच्या आवाजात ओतप्रोत भरलेलं देशप्रेम आणि आव्हान मला माझ्या आवाजात आणायचं होतं.

सर्व तयारीनिशी मी आठवडाभर आधीच युनिटबरोबर पहिल्या शेड्यूलसाठी कलकत्त्यात पोहोचलो. प्रत्येक बंगाली माणूस माझ्याकडे अत्यंत संशयाने पाहत होता. पत्रकार तर नजरेने जाळत होते! माझ्याकडं अविश्वासानं पाहणाऱ्या लोकांना मी काहीच करू शकत नव्हतो. फक्त मला चित्रिकरणाच्या मुहूर्ताची घाई होती. कलकत्त्यात एल्गिन रोड इथे नेताजींचं घर होतं. तिथं आता म्युझियम आहे. या म्युझियममध्ये नेताजींची प्रत्येक गोष्ट अगदी त्यांच्या आवडत्या पेनापासून ते आझाद हिंद फौजेच्या जवानांच्या पगाराच्या पावत्यांपर्यंत सगळं फार जपून ठेवलं आहे. नेताजींचे पुतणे शिशिर बोस आणि त्यांच्या पत्नी कृष्णा बोस (या आता खासदार आहेत) हे म्युझियम फार आत्मीयतेनं सांभाळतात. अशा या ऐतिहासिक स्थळी 23 जानेवारी 2003 रोजी म्हणजे सुभाषबाबूंच्या जयंतीला सिनेमाचा मुहूर्त होता. इत्तफाक, ऐतमाद, कुरबानी असं लिहिलेल्या नेताजींच्या स्मारकासमोर पहिलं दृश्य चित्रित होणार होतं. मुहूर्ताच्या दिवशी भल्या पहाटे साडेपाचला उठून सारा मेकअप केला आणि मी नेताजींच्या घरापाशी पोचलो. आणि त्याच-नेताजींच्या गेटअपमध्ये कृष्णा बोस यांचे आशीर्वादासाठी पाय धरले. मी वर उठताना विलक्षण नजरेने म्हणजे आश्चर्य, आनंद, कौतुक अशा अनेकविध भावनांनी भरलेल्या नजरेने त्यांनी मला पाहिलं आणि मी पूर्ण थरारून गेलो. मी ' नेताजी सुभाषचंद बोस ' दिसतो आहे आणि ही मोठीच परीक्षा आपण पास झालो याची मला त्या क्षणी खात्री पटली. त्यानंतर सिनेमाच्या पूर्ण चित्रिकरणात मला माझ्या ' नेताजी ' दिसण्याबाबत कधीही संशय आला नाही!

सचिन खेडेकर

 
</text>
</doc>
