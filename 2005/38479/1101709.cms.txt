<doc>
<docno>1101709.cms.txt</docno>
<text>
 
महामुंबई
शाकाहारी दादागिरी!
[ Saturday, May 07, 2005  12:08:39 am]


म. टा. प्रतिनिधी

मुंबई : उच्चभ्रूंची वस्ती असणाऱ्या मलबार हिल, मरीन ड्राइव्ह या परिसरात सध्या शुद्ध शाकाहारी जीवनपद्धतीला महत्व आले असून ' व्हेज कम्युनिटी ' च्या शाकाहार लादण्याच्या ' अहिंसक चळवळी ' मुळे या भागातील मांसाहार करणाऱ्यांची पंचाईत झाली असून मांसाहारी पदार्थ बनवणारी काही रेस्टॉरंटच बंद पडत आहेत. मात्र काही बिल्डर मंडळींना या मोहिमेचा लाभ मिळत असल्याने त्यांचा भाव चांगलाच वधारला आहे.

मलबार हिल हा भाग म्हणजे दक्षिण मुंबईतील श्रीमंतांचे वर्चस्व असणारा, समुदाचे सान्निध्य लाभलेला सुखासीन वातावरणाचा भाग. या भागात गेल्या काही दिवसांपासून ' व्हेज कम्युनिटी ' ची मोहीमच चालू आहे. त्यामुळे तेथील दुकानांमध्ये साधे अंडे मिळणेसुद्धा दुरापास्त झाले आहे. या भागात राहणाऱ्या लोकांमध्ये प्रामुख्याने शेअर दलाल, हिरेव्यापारी, कापड उद्योगातील बडे उद्योजक यांचा समावेश आहे.

या मोहिमेमुळे मलबार हिल भागात संजय नारंग यांचे ' रोटी ' हे हॉटेल बंद करावे लागले आहे. त्यांच्या हॉटेलात येणाऱ्या ग्राहकांवरच वरच्या गच्चीतून घाण टाकण्यात येत होती. काहींच्या अंगावर तर शेंगदाण्यांची टरफले आणि इतर कचरा टाकण्याचा प्रयत्न झाला. एका ग्राहकांच्या पार्क केलेल्या मोटारीवर ओरखडे ओढण्यात आलेले आढळले. एकाने रेस्टॉरंटच्या समोरच मोटार पार्क करून मुद्दाम अडथळा निर्माण करण्याचा प्रयत्न केला, असे त्यांनी सांगितले.

' डॉमिनोज पिझ्झा ' चीसुद्धा हीच अवस्था झाली. त्यांच्या मरीन ड्राइव्हवरील ' पिझ्झा हट ' मध्ये अन्य रेस्टॉरंटप्रमाणे शाकाहारी पदार्थच विक्रीला ठेवणे भाग पडले. या भागातील बऱ्याच दुकांनामध्ये तर अंडेसुद्धा विक्रीला ठेवलेले नाही. काही कोल्ड स्टोरेज दुकाने असून ती केवळ दूतावास आणि परदेशी बँका यांच्यामुळे तग धरून असली तरी त्यांच्यावरही बंद पडण्याचा तणाव आहे.

काही सोसायट्यांमध्ये मांसाहारी रहिवाश्यांच्या कचऱ्याच्या पिशव्यांची गुप्त तपासणी केली जात असल्याचा संशय त्यांनी व्यक्त केला. या भागात नव्याने बांधण्यात येणाऱ्या काही इमारतींसाठी तर अपेक्षेपेक्षा अधिक भाव बिल्डर मंडळींना मिळत असल्याचे सांगण्यात आले. त्यामुळे ही मंडळी खूष आहेत.

 
</text>
</doc>
