<doc>
<docno>1102210.cms.txt</docno>
<text>
 
खास बात
फॅशनचा नंगानाच
[ Saturday, May 07, 2005  08:06:40 pm]


तोकड्या कपड्यांवर सामनामधून आलेल्या लिखाणाची बरीच चर्चा झाली. त्या लेखनाचा नेमका उद्देश काय होता ?

सामनातून वाटेवरती काचा गं या मथळ्याखाली लिहून आलं, ती एक बातमी होती आणि ते समाजातील घडामोडींचं प्रतिबिंब होतं. या बातमीने वादळ उठलं, त्यापेक्षा तिचं स्वागत मोठ्या प्रमाणात झालं. इंग्रजी वृत्तपत्रांनीही त्याची दखल घेतली. विविध जातीधर्माच्या लोकांनी त्याचं स्वागत केलं. यात सामना तालिबानी किंवा रुढीवादी आहे, असं कुणाला वाटलं, तर ते साफ चुकीचं आहे. स्त्रियांना संधी मिळाव्यात, त्यांनाही पुरुषांच्या बरोबरीने हक्क असावेत, याच मताचे आम्ही आहोत. पण समाजात जे वास्तव दिसत होतं, ते मांडणं आमचं कर्तव्य आहे.

या प्रश्नावर शिवसेनेची किंवा सामनाची नेमकी भूमिका काय आहे ?

शिवसेना किंवा सामनाच्या भूमिकेपेक्षा हा समाजात उमटलेल्या प्रतिक्रियांचा प्रश्न आहे. समाजात विविध प्रवृत्ती आणि प्रकृतीचे लोक आहेत. कायदा आणि पोलिस हे सर्व अपप्रवृत्तींवर अंकुश ठेवायला समर्थ ठरणार नाहीत, हे वारंवार सिद्ध झालं आहे. त्यामुळे आपलं काय चुकतंय का, याचं आत्मपरीक्षण करण्यात काही गैर नाही.

आताच हा मुलींच्या तंग कपड्यांचा मुद्दा उपस्थित केल्याने मरीन ड्राईव्हसारख्या घटनांमध्ये अडकलेल्या पोलिसाच्या चुकांवर आपण पांघरूण घालतो आहोत, असं तर नाही वाटत ?

ही एक अपप्रवृत्ती आहे. त्यात पोलिस काय किंवा इतर माणसं काय, कुणालाच पाठीशी घालायला नको. गेल्या महिनाभरातलं उदाहरण घ्यायचं, तर 23 बलात्कार झाले. ते सगळे काही पोलिस नव्हते. ही एक हिंस प्रवृत्ती आहे. कुणी तंग कपडे घातले म्हणूनच बलात्कार होतात, असंही आम्हाला म्हणायचं नाही. आतापर्यंत झालेले बलात्कार काही त्या एका कारणामुळे झालेले नव्हते. बिघडणारा माणूस कसाही बिघडतो. माणूस हा जंगलातल्या प्राण्यापेक्षाही हिंस आहे. जंगलातले प्राणीही लळा लावल्यास माणसाळू शकतात, पण माणसाचं तसं नाही.

कपड्यांमध्ये संस्कृती आहे, असं तुम्हाला वाटतं का ? तोकडे कपडे तर पूवीर्ही घातले जायचे...

तसं नाही. पण सध्या पुढारलेपणाच्या नावाखाली फॅशनचा जो नंगानाच सुरू आहे तो नक्कीच अशोभनीय आहे. आपली मुलगी काय करते, हे पालकांना आपल्या डोळ्यांनी बघवणार नाही. मरीन ड्राईव्ह, चौपाटीवर किंवा समुदाच्या कडेला प्रेमी युगुलं ज्या अवस्थेत बसलेली असतात, ती काही आपली संस्कृती नक्कीच नाही. आपण डान्सबारवर बंदी का आणतो ? त्यासाठी अहिल्या रांगणेकर यांच्यासारख्या ज्येष्ठ नेत्यांवर मोचेर् काढण्याची वेळ का येते ? डान्सबारमुळे जर स्त्री बदनाम होते असं आपल्याला वाटतं, तर या प्रश्नाकडेही गंभीरपणे पाहण्याची नक्कीच वेळ आली आहे. संस्कार आणि पालकांच्या प्रयत्नानेच ते होऊ शकतं. पण आजकाल पालकत्वाच्या कल्पनाही बदलत चालल्या आहेत.

पण हे मॉरल पोलिसिंग असावं का ? शिवसेनेची यापुढे भूमिका काय राहणार आहे ?

खाकी वदीर्कडून किंवा कायदे बनवून हे मॉरल पोलिसिंग शक्य नाही. ते समाजाकडूनच व्हायला हवं. समाजातून मॉरल पोलिसिंग झाल्यास गैर काही नाही. शिवसेना कशाला, कोणत्याच पक्षाला हे प्रकार रुचणारे नाहीत. आम्ही या वृत्तातून समाजातलं प्रतिबिंब मांडलं. नैतिकता नसेल, तर समाज कोसळून पडेल. हिंदुस्तान हा नैतिकतेच्या पायावरच उभा आहे. नैतिकता आणि विचाराचं अधिष्ठान हा आपला जगभरात लौकिक आहे. खरोखरच समाजाला दिशा देण्याची गरज असेल, तर नैतिकतेला महत्त्व द्यावंच लागेल.

पण आज असे कपडे सगळ्याच वर्गात सर्रास घातले जातात... म्हणजे समाजालाच अशा प्रकारचा दबाव घालणं नकोसं वाटतंय का ?

पूर्वी लोक चाळीत रहायचे. त्यावेळी शेजार-पाजाऱ्यांचा आपसूक दबाव असायचा. टारगट वाटणाऱ्या पोरांचाच चाळीतल्या मुलींना त्यांच्या रक्षणासाठीही आधार असायचा. पूवीर्च्या गुंडांकडेही नैतिकता होती. गल्लीतल्या दादाचा महिलांना आधार वाटायचा. आज हे काहीच राहिलेलं नाही. त्यामुळे असे कपडे घालून घराबाहेर पडताना कुणाला काही वाटत नाही.

एखाद्या गोष्टीला विरोध केला की ती गोष्ट नाकावर टिच्चून करण्याची प्रवृत्ती आढळते. तुमच्या व्हॅलेण्टाईन डेचा विरोध असाच अल्पजीवी नाही का ठरला ?

ज्या भूमिकेतून आम्ही वाटेवरती काचा गं ही बातमी मांडली, त्याच भूमिकेतून व्हॅलेण्टाईन डेला विरोध होता. आम्ही आमची भूमिका मांडली. त्याचा वारंवार ढोल पिटण्यात काय हशील ? शेवटी आपण कोणत्या संस्कारातून जगायचं, हे ज्याचं त्याने ठरवायचं.

समीर कर्वे

 
</text>
</doc>
