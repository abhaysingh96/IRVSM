<doc>
<docno>1102254.cms.txt</docno>
<text>
 
महाराष्ट्र
39 लाखांची चांदी जप्त
[ Saturday, May 07, 2005  08:41:25 pm]


म. टा. वृत्तसेवा

जळगाव : रेल्वे पोलिसांना मिळालेल्या माहितीच्या आधारे सुरत-वाराणसी ताप्तीगंगा एक्सप्रेसमधून 17 गोण्या व एका हँडबॅगमधून नेत असलेली 39 लाख रुपये किमतीची 550 किलो चांदी पोलिसांनी जप्त केली.

नंदुरबार ते भुसावळ दरम्यान गस्त घालणाऱ्या पोलिसांना सुरत-वाराणसी ताप्तीगंगा एक्सप्रेस मधून 17 गोण्यांमधून चांदी नेली जात असल्याची माहिती मिळाली. गुरुवारी दुपारी चार वाजता ही गाडी भुसावळ येथे आली असता सामान्य दर्जाच्या डब्यात रसिकलाल जयंतीभाई गोयल ( 24) रा. राजकोट या प्रवाशासोबत 17 गोण्या व एक हँडबॅग आढळून आली. चौकशी करता त्यात घरघुती सामान असल्याचे त्याने सांगितले. झडतीअंती मात्र त्यात चांदीचे दागीने आढळून आले. रसिकलाल हा माल घेऊन राजकोटहून वाराणसी येथे जात होता.

रसिकलाल हा वारणसी येथील व्यापारी जितुभाई हरिभाई टाटामिया यांच्याकडे कामाला असून पोलिसांनी त्यास संशयित म्हणून ताब्यात घेतले आहे.

 
</text>
</doc>
