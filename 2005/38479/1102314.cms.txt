<doc>
<docno>1102314.cms.txt</docno>
<text>
 
महामुंबई
लाच घेतल्याच्या खटल्यातील अधिकाऱ्यास 22 वर्षांनी सक्तमजुरी
[ Saturday, May 07, 2005  09:30:18 pm]


म. टा. प्रतिनिधी

मुंबई : लाच घेतल्याच्या खटल्यातील एका वरिष्ठ सरकारी अधिकाऱ्यासह त्याची पत्नी व मुलगा यांना तब्बल 22 वर्षानंतर सेशन्स कोर्टाने सक्तमजुरीची शिक्षा ठोठावली आहे.

' बॉम्बे सिटी सर्व्हे लॅन्ड रेकार्ड ' या खात्यात अधीक्षकपदावर असणाऱ्या प्रभाकर व्हावळ ( 62) यांनी 1983 मध्ये ' एफएसआय ' मध्ये फेरफार करण्यासाठी सरकारी कागदपत्रांमध्ये खाडाखोड केल्याचा आरोप त्यांच्यावर होता. त्याची चौकशी करण्याचे आदेश राज्य सरकारने लाचलुचपत प्रतिबंधक खात्याला दिले होते. या चौकशीचे काम त्यावेळी लाचलुचपत प्रतिबंधक खात्यात असलेले अधिकारी राजन ढोबळे यांच्याकडे सोपविण्यात आले होते.

चौकशीच्या काळात ढोबळे यांना आरोपी प्रभाकर व्हावळ यांच्या बेहिशेबी मालमत्तेची बरीच माहिती मिळाली. त्यासाठी तपास अधिकाऱ्यांनी व्हावळ यांच्या महालक्ष्मी येथील सरकारी निवासस्थानी छापा मारला. तसेच, देना बँकेतील खाती व लॉकर्सही तपासले. प्राथमिक तपासात आरोपीजवळ 66.74 लाख रुपयांची बेहिशेबी मालमत्ता असल्याचे आढळून आले. त्यापैकी 7.9 लाख रुपये रोख , 21.7 लाख रुपयांच्या मुदतठेवी यासह मुंबई व कोल्हापूर येथे मालमत्ता असल्याचे उघड झाले. ही मालमत्ता, बँकेचे खाते आणि लॉकर्स यांना तपास अधिकाऱ्यांनी सील ठोकले. आरोपीचाही कबुलीजबाब घेण्यात आला. 36.74 लाख रुपयांची बेहिशेबी मालमत्ता व्हावळ व त्यांच्या कुटुंबाच्या मालकीची असल्याचे स्पष्ट झाले.

या मालमत्तेपैकी स्थावर मालमत्ता आरोपीची पत्नी उषा व्हावळ व मुदत ठेवीची रक्कम त्यांचा मुलगा राजीव याच्या नावे होती. या प्रकरणात गुन्ह्यात मदत केल्याबद्दल आणखी दोघांविरुद्ध गुन्हा दाखल करण्यात आला होता. या एकूणच प्रकरणाचा तपास करून पुरावा गोळा करण्यसाठी तपास अधिकारी ढोबळे यांना तीन वषेर् लागली होती. त्यासाठी त्यांनी कोल्हापूरच्या बऱ्याच वाऱ्या केल्या होत्या. ढोबळे हे वरिष्ठ पोलिस निरीक्षक असून ते सध्या नायगाव येथे लोकल आर्म युनिटशी संबंधित आहेत. या खटल्यानिमित्त त्यांनी किमान 500 वेळा कोर्टाच्या वाऱ्या केल्या असाव्यात. व्हावळ यांच्याविरुद्ध खटला भरण्यासाठी सरकारकडून मंजुरी मिळण्यातच दोन वषेर् गेली. त्यानंतर 1989 मध्ये आरोपींविरुद्ध आरोपपत्र दाखल करण्यात आल्यानंतर आरोपींना कोर्टाने जामिनावर सोडून दिले.

बेहिशेबी मालमत्तेच्या खटल्याचे प्रकरण नुकतेच सेशन्स कोर्टात न्या. ए. व्ही. पोतदार यांच्या कोर्टात सुनावणीला आले होते. त्यात कोर्टाने व्हावळ व त्यांच्या कुटुंबाला प्रत्येकी तीन वर्षांची सक्तमजुरीची शिक्षा ठोठावली. सरकारी वकील कल्पना चव्हाण यांनी 120 पानी पुरावा सादर केला व आठ साक्षीदार तपासले.

मालमत्ता परत मिळण्यासाठी 1989 व 2004 या काळात व्हावळ यांनी हायकोर्टात व सुप्रीम कोर्टात अर्ज केला होता, त्या मालमत्तेचे प्रकरण अद्याप लघुवाद न्यायालयाकडे प्रलंबित आहे.

 
</text>
</doc>
