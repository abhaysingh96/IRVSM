<doc>
<docno>1102199.cms.txt</docno>
<text>
 
महामुंबई
चूक नेमकी कोणाची?
[ Saturday, May 07, 2005  07:56:36 pm]


संजय व्हनमाने

विरंगुळ्यासाठी तयार करण्यात आलेलं गजबजलेलं सा र्वजनिक ठिकाण. एकीकडे एकमेकांना बिलगलेलं जोडपं नव्या घरात काय सजावट करावी किंवा आपल्या मुलांची नावं काय असावीत याविषयी गप्पा मारतंय तर दुसरीकडे सुनेनं मारलेल्या टोमण्याचं दु:ख जीवनसोबत्याला सांगणारी वृद्धा. आजुबाजूला मध्यमवयीन जोडप्यांची घुटमळणारी मुलं.

हे सुरळीत चाललं असतं. पण कधी ही घडी विस्कटणारा प्रकार घडतो. बाहुपाशात बराच वेळ जखडून बसलेलं एखादं जोडपं भावनांचा बांध फोडून चुंबनांचा वर्षाव सुरू करतात. आजुबाजूच्या लहान मुलांवर याचा काय परिणाम होईल वा महिला वर्गाला यात काही आक्षेपार्ह वाटेल, याचं त्यांना काहीच घेणं-देणं नसतं. अर्थात त्यांचाही नाईलाज असतो. भावना व्यक्त करायला आम्हाला तरी दुसरी ठिकाणं कुठे आहेत, असा सवाल त्यांच्याकडून उपस्थित केला जातो.

अशात लोकांचा प्रक्षोभ होऊन एखादा वाईट प्रकार घडण्याचीही शक्यता असते. उघड्यावर सुरू असणारा हा किळसवाणा प्रकार रोखला जावा यासाठी कोणाचेच दुमत नाही. मात्र त्यासाठी मोजपट्टी कोणती लावणार ? त्यांना सुनावणार कोण ? केवळ पोलिसच हे करू शकतात.

काही पोलिस नेमका याचाच फायदा घेतात. अश्लिल चाळे करणाऱ्या जोडप्यांना दमदाटी करून हाकलून देण्याऐवजी ' ब्लॅकमेलिंग ' करून पैसे उकळले जातात. पोलिसांचा हा प्रकार गैर असला तरी जोडप्यांचीही यात चूक आहेच! पोलिसांनी पैसे उकळण्याइतपत आक्षेपार्ह प्रकार सार्वजनिक ठिकाणी घडूच का द्यावा ?

कायदा युक्तिवाद मानत नाही. कायद्याच्या व्याख्येत सार्वजनिकदृष्ट्या असभ्य ठरणारं कोणतंही वर्तन हे भारतीय दंडविधानाच्या कलम 110 खाली होणाऱ्या कारवाईस पात्र ठरतं. पोलिस याच कलमानुसार कारवाई करतात आणि पोलिसांना याच कलमाखाली 100 रुपये दंड वसूल करण्याचाही अधिकार आहे. त्या मानाने अनेक ठिकाणी पोलिस केवळ दम देऊन युगुलांना सोडून देतात आणि खरोखरीच कारवाई करायची म्हटली, तर फारच गोंधळ उडेल, असं काही पोलिसांचंच म्हणणं आहे.

 
</text>
</doc>
