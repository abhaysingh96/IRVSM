<doc>
<docno>1101716.cms.txt</docno>
<text>
 
देश-विदेश
'एनडीए शायनिंग'चे पितळ उघडे
[ Saturday, May 07, 2005  12:11:40 am]


म. टा. विशेष प्रतिनिधी/ वृत्तसंस्था

नवी दिल्ली : ' इंडिया शायनिंग ' चा डांगोरा पिटणाऱ्या केंदातील भूतपूर्व राष्ट्रीय लोकशाही आघाडी सरकारच्या (एनडीए) कारभारावर नियंत्रक आणि महालेखापरीक्षकांच्या (कॅग) शुक्रवारी संसदेत सादर झालेल्या अहवालात गंभीर स्वरूपाचे ठपके ठेवण्यात आले असून त्यातून ' एनडीए शायनिंग ' चे पितळ उघडे पडले आहे. मुंबईतील सेंटॉर हॉटेल निर्गुंतवणुकीचा संशायस्पद व्यवहार , ' इंडिया शायनिंग ' च्या जाहिरातबाजीवरचा बेहिशोबी खर्च आणि ' ऑपरेशन पराक्रम ' नंतर भूसुरुंगाच्या खरेदीत झालेल्या विलंबाबद्दल ' रालोआ ' ला ' कॅग ' ने पिंजऱ्यात उभे केले आहे.

मुंबईतील जुहू सेंटॉर हॉटेलच्या निर्गुंतवणूक प्रक्रियेत नेहमीपेक्षा वेगळ्या पद्धतीचा अवलंब करून खरेदीदाराला लाभ मिळवून देण्यात आला, असा स्पष्ट ठपका नियंत्रक व महालेखा-परीक्षकांनी ( कॅग) आपल्या अहवालात तत्कालीन राष्ट्रीय लोकशाही आघाडी सरकारमधील निर्गुंतवणूकमंत्री अरुण शौरींच्या नेतृत्वाखालील निर्गुंतवणूक खात्यावर ठेवला आहे. हा अहवाल शुक्रवारी संसदेत मांडण्यात आला.

सेंटॉरच्या निर्गुंतवणुकीत ज्या एकमात्र निविदाधारकाची निविदा स्वीकारण्यात आली, त्या खरेदीदार कंपनीच्या आथिर्क क्षमतेची साधी चौकशीही करण्यात आली नाही. सेंटॉर खरेदी करण्यासाठीचे पैसे खरेदीदाराकडे आहेत की नाही, याची खातरजमा न करता व्यवहार पुढे रेटण्यात आला. त्यामुळे खरेदीची रक्कम अदा करण्यासाठी खरेदीदाराला अनेक सवलतींसह वारंवार वेळ वाढवून द्यावा लागला. उशिराने होणाऱ्या वसुलीसाठी बँक गॅरेंटी घेण्याची कायदेशीर दक्षताही पाळण्यात आली नाही. बाजारभावापेक्षा कमी किंमत होईल अशा रीतीने किंमत निर्धारण प्रक्रिया वापरण्यात आली. विक्रीसाठी किमान आरक्षित मूल्य 101.60 कोटी रुपये ठरवण्यात आले. प्रत्यक्षात हॉटेलच्या मिळकतीची त्यावेळची किंमत 134 कोटी रुपये होती. 1998 पर्यंत सेंटॉर नफ्यात चालत होते. पण निर्गुंतवणूक प्रक्रिया सुरू झाल्याबरोबर त्याची आथिर्क स्थिती ढासळत गेली, याकडे कॅगने लक्ष वेधले आहे. उशिरा वसूल झालेल्या हॉटेलच्या किंमतीवरील तीन कोटी बारा लाख रुपयांचे व्याजही बिनदिक्कत सोडून देण्यात आले. इतकेच नव्हे, तर हा व्यवहार पुरा व्हावा यासाठी निर्गुंतवणूक मंत्रालयाने खरेदीदाराला सोयीस्कर अशा वित्तीय सवलतींसाठी हस्तक्षेपही केला.

अर्थमंत्री पी. चिदंबरम यांनी लोकसभेतील निवेदनात कॅग अहवालातील सेंटॉरच्या वादग्रस्त व्यवहाराचा कोणाचेही नाव न घेता ओझरता उल्लेख केला होता.

रालोआ सरकारने ' इंडिया शायनिंग ' चा डांगोरा पिटण्यासाठी खर्च केलेल्या 63 कोटी रुपयांबद्दल आणि ' ऑपरेशन पराक्रम ' नंतर भूसुरुंगविरोधी उपकरणे खरेदीकरण्यातील शिथिलतेमुळे जवानांच्या जीविताशी खेळ केल्याबद्दलही नियंत्रक आणि महालेखा परीक्षकांनी ( कॅग) धारेवर धरले आहे.

' इंडिया शायनिंग ' साठी होणाऱ्या 63.23 कोटी रुपयांच्या खर्चासाठी अर्थमंत्रालयाने संसदेची मंजुरी घेतली नाही. नंतर ' अन्य देशांशी सहकार्य ' यासाठी असलेले 68 कोटी ' इतर खर्चात ' वळवून जाहिरातीचा खर्च भागवण्यात आला. हे गैर आहे, असे ताशेरे कॅगने अहवालात ओढले आहेत.

पाकिस्तान सीमेवर ' ऑपरेशन पराक्रम ' च्या काळात पेरण्यात आलेले भूसुरुंग काढण्यासाठी 40 विशेष उपकरणे तातडीने आयात करण्याचा प्रस्ताव सरकारपुढे ठेवण्यात आला होता. ही उपकरणे सहा ते नऊ महिन्यांत यावीत, असे त्यात म्हटले होते.

मात्र, प्रत्यक्षात आठ ते 16 महिन्यांत टप्प्याटप्प्याने ही उपकरणे लष्कराच्या हाती पडली. 103 कोटी रुपयांना घेतलेल्या या उपकरणांद्वारे दोन लाख 78 हजार भूसुरुंग काढायला हवे होते. पण ती उशीरा मिळाल्याने तोपर्यंत भूसुरूंग काढण्याचे काम जवानांचा जीव धोक्यात घालून त्यांच्याकडून करून घेण्यात आले. यामुळे या उपकरणांद्वारे फक्त एक हजार 182 भूसुरुंगच या उपकरणांद्वारे काढण्यात आले, अशी संतापजनक माहिती कॅगने अहवालात नोंदवली आहे.

88 हजार कोटींचा कर थकीत

करवसुलीतील ढिलेपणामुळे 2003-04 मध्ये प्रत्यक्ष कराची 88 हजार कोटी रुपयांची रक्कम वसूल होऊ शकली नाही. तसेच सीमाशुल्कातही 39 हजार 704 कोटी रुपये वसूल होऊ शकली नाही, असे कॅगचा अहवाल सांगतो.

 
</text>
</doc>
