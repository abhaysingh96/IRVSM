<doc>
<docno>1101711.cms.txt</docno>
<text>
 
महामुंबई
अखेर हुतात्मा चौक पुस्तकमुक्त!
[ Saturday, May 07, 2005  12:10:14 am]


म. टा. प्रतिनिधी

मुंबई : रस्त्यावरले ग्रंथभांडार म्हणून जगप्रसिद्ध असलेल्या सीटीओसमोरच्या, फाउंटन ते रामदेव पोद्दार चौक या फुटपाथवरल्या 11 पुस्तकविक्रेत्यांना हटवून, चार ट्रक भरून पुस्तकांचा ' अनधिकृत माल ' घेऊन जाण्याची पराक्रमी कारवाई शुक्रवारी महापालिकेच्या अतिक्रमणविरोधी पथकाने केली.

कोणतीही पूर्वसूचना न देता आलेल्या या पथकाला , ' आम्ही तासाभरात तुमच्या ट्रकमध्ये पुस्तके ठेवून देतो. पुस्तकांचे नुकसान नका करू... ' अशी विनवणी काही पुस्तकविक्रेत्यांनी केली, तेव्हा, येथे आलेल्या पथकाचे प्रमुख सुदर्शन आव्हाड यांनी ' हातात जी ऑर्डर आहे त्याप्रमाणेच काम करणार ', असे नियमावर बोट ठेवले. पुस्तकांचा ' माल ' वाटेल तसा भरला गेला. पालिकेच्या दोन फेरीवालेविरोधी मालवाहू गाड्या, दोन कंत्राटी ट्रक आणि एक सुमो अशी पाच वाहने दुपारी दीड-पावणेदोन वाजता येथे धडकली. कलत्या दुपारी, साडेचार वाजता या फुटपाथवर एकही पुस्तक नव्हते. दोन हातांत, फारतर दोन फेऱ्यांत जेवढी पुस्तके वाचवता आली, तेवढीच या विक्रेत्यांनी वाचवली. ' चार ट्रक भरलेल्या या पुस्तकांची मिळून खरेदीकिंमतच 25 ते 30 लाख असावी ', असा अंदाज विक्रेत्यांनीच बांधला आहे.

या 11 पुस्तकविक्रेत्यांनी मुंबईची वाचनसंस्कृती कशी पुढे नेली, त्यांच्याविषयीचा उल्लेख जगभर प्रमाण मानल्या जाणाऱ्या भारतविषयक प्रवासी मार्गदर्शकातही आहे. फेरीवाल्यांचे सुप्रीम कोर्टाच्या आदेशाप्रमाणे झोन पाडण्याच्या कामी नेमण्यात आलेल्या त्रिसदस्य समितीला याच विक्रेत्यांनी 15 मार्च रोजी दिलेल्या अर्जावर परवाच, तीन मे रोजी सुनावणीही झाली. ही सुनावणी अपूर्ण राहिली आणि ' नव्याने अर्ज द्या ' असे पुस्तकविक्रेत्यांना सांगण्यात आले. त्यानंतर अवघ्या तीन दिवसांत पालिकेच्या पथकाने हा पराक्रम केला.

 
</text>
</doc>
