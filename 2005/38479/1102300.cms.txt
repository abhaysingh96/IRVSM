<doc>
<docno>1102300.cms.txt</docno>
<text>
 
देश-विदेश
उमा भारतींचा 'वनवास' संपणार!
[ Saturday, May 07, 2005  09:02:22 pm]


वृत्तसंस्था

नवी दिल्ली : सतत वादाच्या भोवऱ्यात सापडणाऱ्या मध्य प्रदेशच्या माजी मुख्यमंत्री आणि भारतीय जनता पक्षाच्या नेत्या उमा भारती यांचे पक्षात ' राजकीय पुनर्वसन ' करण्यात येईल, असे दिसत असून त्यांच्याकडे कुठली जबाबदारी सोपवायची हे पक्षाध्यक्ष लालकृष्ण अडवाणी यांनी निश्चितही केले आहे.

काही महिन्यांपूर्वी भाजपच्या शिस्तीला सुरुंग लावणाऱ्या उमा भारती सध्या सक्रीय राजकारणापासून चार हात लांब असल्या तरी त्या पुन्हा राजकारणाच्या आखाड्यात उतरतील, असे संकेत दिले ते पक्षाचे सरचिटणीस अरुण जेटली यांनी.

' बीबीसी र्वल्ड ' वरील ' हार्ड टॉक इंडिया ' या कार्यक्रमात करण थापर यांच्याशी बातचीत करताना जेटली यांनी हे संकेत दिले. उमा भारतींवर कुठली जबाबदारी सोपवली जाईल, या प्रश्नाचे थेट उत्तर देण्याचे जेटली यांनी टाळले. मात्र, मध्य प्रदेशात आपला काही ' रोल ' असावा, असे त्यांना वाटणे अगदी स्वाभाविक आहे, अशी पुस्ती मात्र जोडायला ते विसरले नाहीत. त्याबाबत भारती यांनी पक्षाध्यक्ष अडवाणी यांना एक पत्रही धाडले आहे, अशी माहिती जेटली यांनी दिली. आमचा पक्ष एखाद्या कुटुंबासारखा आहे आणि कुठल्याही कुटुंबातील कुणाही ज्येष्ठ सदस्याने मिडीयाशी बोलताना सावध असावे, अशी टिप्पणीही जेटली यांनी यावेळी केली.

राष्ट्रीय स्वयंसेवक संघाचे सरसंघचालक के. सुदर्शन यांनी वाजपेयी सरकारच्या कामगिरीबाबत केलेल्या वादग्रस्त वक्तव्यावर कोणतीही प्रतिक्रिया देण्यास जेटली यांनी नकार दिला. मात्र त्याचवेळी, वाजपेयी सरकारची कामगिरी उत्तम होती...त्याचा आम्हाला अभिमान वाटतो, अशी पुस्ती त्यांनी जोडली.

गौर यांना हटवणार नाही

मांडा : उमा भारती या भारतीय जनता पक्षाच्या एक कार्यर्कत्या आहेत, असे नमूद करून पक्षाध्यक्ष लालकृष्ण अडवाणी यांनी मध्य प्रदेशच्या मुख्यमंत्रिपदावरून बाबूलाल गौर यांना हटवण्यात येणार नाही, असे स्पष्ट केले आहे. मध्य प्रदेशच्या एक दिवसाच्या दौऱ्यावर आलेल्या अडवाणी यांनी येथे पत्रकारांशी बोलताना वरील स्पष्टीकरण केले. उमा भारती यांच्यावर काही जबाबदारी सोपवणार का, असे विचारता, हा पक्षातील अंतर्गत मामला आहे आणि त्यावर असे सार्वजनिकरित्या आपण काहीही भाष्य करणार नाही, असे ते म्हणाले.

 
</text>
</doc>
