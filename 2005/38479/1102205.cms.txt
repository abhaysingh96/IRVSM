<doc>
<docno>1102205.cms.txt</docno>
<text>
 
महामुंबई
दूर चला गया किनारा!
[ Saturday, May 07, 2005  07:59:14 pm]


रेश्मा मुरकर

एस्सेल र्वल्ड, वॉटर किंगडमसारख्या कृत्रिम, महागड्या आणि पर्यावरणाचे नियम गुंडाळणारी फन पार्क्सनी मुंबईच्या पारंपरिक प्रेक्षणीय स्थळांची जागा केव्हाच घेऊन टाकली असली तरी पहिल्यांदा मुंबईत आलेल्याचे पाय पहिल्यांदा वळतात ते समुदाकडे! मोठ्या कुतुहलाने किनाऱ्यांकडे वळलेल्यांचा मग भ्रमनिरासच होतो. कारण आताशा सुर्यास्तापेक्षा तिथला कुजका कचराच डोळ्यांत साठून राहतो. खाऱ्या हवेऐवजी काळ्या, गढुळलेल्या, दुर्गंधीयुक्त पाण्याच्या वासाने जीव नकोसा होतो. मरीन लाईन्स, वरळी सीफेस, हाजीअली अशा ठिकाणी तर प्रदुषणाने डोळेही चुरचुरतात.

खरंतर, पाण्यासारखा पैसा उकळणाऱ्या कृत्रिम वॉटर पार्क्सपेक्षा हे किनारे कित्येक पटीने आनंददायी ठरू शकतात पण आज बहुतांश किनाऱ्यांची रया निघून गेलीय. चौपाट्यांची खरी मजा वाळूत चालण्यामध्ये. कीतीर् कॉलेज ते माहीमच्या खाडीपर्यंत वाळूतून शंख- शिंपले जमा करत पायी जाण्याचा आनंद केवळ ' नॉस्टेल्जिया ' उरलाय. वरळी सीफेसप्रमाणे किनाऱ्यावर कट्टा बांधण्याच्या योजनांनी उरलासुरला आनंदही नाहीसा होणार आहे.

गुंड, तृतीयपंथीयांकडून लूटमार, गर्दुल्ल्यांचा त्रास यामुळेही हे समुद किनारे सुरक्षित राहिलेले नाहीत. अशातच नागरिकांच्या सुरक्षेसाठी नेमण्यात आलेले रक्षकच भक्षक कसे बनतात हे मरीन लाईन्सच्या घटनेने सामोरे आले आहे. इमारतीच्या बांधकामासाठीही चौपाट्यांवर अतिक्रमण करण्यासाठी किनाराप्रेमींना हुसकण्याचे प्रकार वाढतच चालले आहेत.

चौपाट्यांवर निर्मळ आनंद का मिळू नये ? सुशोभीकरण केवळ चौपाट्यांच्या बाहेर तुटकेफुटके निर्माल्य कलश ठेवण्यापर्यंतच मर्यादित का राहावं ? सुशोभीकरण एकवेळ जाऊ देत, पण त्यांची नैसगिर्क देखभाल केली तरी या चौपाट्या त्यांच्या अंगभूत सौंदर्यानं खुलून दिसतील. आणि त्यासाठी स्थानिकांनी पुढे व्हायला काय हरकत आहे ? वरळी सीफेसचं उदाहरण वानगीदाखल देता येईल. पण, तिथेही सीफेसवरची घाण हा डोकेदुखीचा विषय आहे. गणेशोत्सव, नवरात्रोत्सवानंतर दादर आणि माहीमच्या चौपाट्यांची जी सफाई होते तीही खासगी हॉटेलांच्या पुढाकाराने! चौपाटीचं सुशोभीकरण तर दूरच, उलट तिचं विदूपीकरणच झाले आहे. माहीमच्या किनाऱ्यावरून मिठी नदीजवळून जाताना गटाराच्या जवळून गेल्यासारखं वाटतं. खाडीमधल्या तिवराच्या झुडपांना कचऱ्याच्या साम्राज्यानं हटवून टाकलंय.

असं असलं तरी गिरगावच्या चौपाटीच्या सुशोभीकरणाने मुंबईकरांना काहीसा दिलासा दिलेला आहे. आबालवृध्दांना हा परिसर आपलासा वाटतो. खाद्यपदार्थांच्या गाड्यांचे योग्य नियमन, नानानानी पार्क, बालोद्यान, जोडप्यांसाठी बसण्याची व्यवस्था तसेच नेहमी गस्त घालणारी पर्यटन पोलीसांची गाडी यांमुळे एकप्रकारची शिस्त आणि सुरक्षितता या परिसराला लाभली आहे. बाकीच्या चौपाट्यांवरही इतपत ' प्रगती ' झाली तर महानगरातला थोडाफार विरंगुळा शिल्लक राहील.

 
</text>
</doc>
