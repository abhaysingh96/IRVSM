<doc>
<docno>1153995.cms.txt</docno>
<text>
 
महामुंबई
बॉलिवुडचे 'सरकार' गरजतात तेव्हा...
[ Tuesday, June 28, 2005  01:00:19 am]


मंुबई (म. टा. प्रतिनिधी) : त्याच्या वक्तशीरपणाच्या आख्यायिका सांगितल्या जातात, पण नेमकं हे समीकरण चुकलं ते सोमवारी! पांढऱ्या शुभ्र कुडत्यात अमिताभ अवतरला तब्बल सव्वा तास उशिरा! पांढऱ्या कुर्त्यात अभिषेक... बीएमडब्ल्यूमधून स्वारी हजर...अन् गाडीतून उतरल्यावर सारेच सरसावले खरे! पण कॅमेऱ्याला सामोरं जाणाऱ्या पिता-पुत्रांसमोर प्रश्न पडला की, गाडीच्या किल्ल्या कोणाच्या हातात द्यायच्या... मग धावपळ.. बच्चनसाहेबांना चक्क खणखणीत आवाज द्यावा लागला मग दिमतीला मदतनीस आले.

या जोडगोळीची वाट पाहत जेडब्ल्यू मॅरिएटच्या लॉबीत येरझाऱ्या घालताना दिग्दर्शक रामगोपाल वर्मा दिसत होता. त्याच्यामागे बंदूकधारी सुरक्षारक्षक! 'डी'च्या प्रदर्शन काळातील धमकीची आठवण करून देणारा. सारे वलयांकित एका व्यासपीठावर! पितापुत्राचा एकमेकांसोबतचा पहिलावहिला चित्रपट. तांत्रिकदृष्ट्या पहिला नावावर नोंदला गेला 'बंटी और बबली', पण अभिषेकने अमिताभसमोर पहिला शॉट दिला तो 'सरकार'मध्ये.

प्रोमोजमध्ये बाळासाहेब ठाकरे यांच्यासारखा असणारा लुक, थरकाप उडेल अशी दाहक नजर आणि अंगावरची शाल हाताळणाऱ्या हातात रुदाक्षांची माळ. सारं काही थेट बाळासाहेबांशी सार्धम्य सांगणारं! पण या चित्रपटात खरंच 'बाळासाहेब' नाही. तुम्हाला दिसेल तो सुभाष नगारे... असं सांगणारा अमिताभ कॅलक्युलेटिव्ह उत्तरं देत होता. 'सरकार' बाळासाहेब ठाकरे यांच्या आयुष्यावर नसून 'गॉडफादर'वर आधारलेला असल्याचे त्याने सांगितलं.

' सरकार' व्यक्तीच्या ठायी एकवटलेल्या सत्ताकेंदाबाबत भाष्य करतो. आतापर्यंत आलेल्या डॉन आणि अंडरर्वल्डच्या 'रामू'पटांपेक्षा हा वेगळा आहे. वैयक्तिक फायद्या- तोट्याची ही कथा नाही आणि म्हणूनच सामाजिक आशयाची किनार लाभल्यामुळे हा चित्रपट निश्चितच वेगळा असेल.

बाळासाहेबांच्या व्यक्तिरेखेशी संबंध नाही, तर रविवारी बाळासाहेबांना 'सरकार' दाखवण्याची गरज का भासली, असं विचारल्यावर रामगोपाल वर्मा म्हणाला की, बाळासाहेबांना हा चित्रपट दाखवावा लागला नाही, तर ते खास पाहुणे होते आमच्या शोचे. त्यांना चित्रपट आवडला. त्यामुळे 'ठाकरे' सेन्सॉर 'कट' लागला नाही, असंही रामूने आवर्जून सांगितलं.

गेल्या काही वर्षांपासून एकत्रितपणं चित्रपट करण्याचा विचार रामू आणि मी करत होतो. हा योग 'सरकार'मध्ये जुळून आला, असं सांगत अमिताभनं प्रसारमाध्यमांचे 'बूम्स आणि बाइट'मधून सुटका करून घेत चंदेरी रेंज रोव्हरच्या स्टिअरींगचा ताबा घेतला.

' जय महाराष्ट्र' नाही!

बाळासाहेब ठाकरे यांचा लुक असला तरीही या चित्रपटात 'जय महाराष्ट्र'चा नारा घुमलेला नाही, असं एका प्रश्ानला उत्तर देताना रामूने स्पष्ट केले. बाळासाहेब ठाकरे यांच्यासोबत आपण राजकीय व्यासपीठ कधीही 'शेअर' केलं नसलं तरीही त्यांच्यासोबत घरोबा आहे. स्नेह आणि आदराची वागणूक त्यांनी दिली आहे आणि तशी पोचपावती आम्ही दिली असल्याचे अमिताभने सांगितले.

 
</text>
</doc>
