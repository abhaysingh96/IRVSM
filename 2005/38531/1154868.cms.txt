<doc>
<docno>1154868.cms.txt</docno>
<text>
 
लेडीज फर्स्ट
मैत्र जिवांचे....
[ Tuesday, June 28, 2005  11:03:13 pm]


एकटीने आयुष्य जगताना जाणवणारे ताणतणाव मैत्रिणींच्या मदतीने दूर करता येतात. अडचणीच्या काळात सख्यांची साथ हवीहवीशी वाटते. हळव्या क्षणी आपलं हक्काचं कुणी आहे, ही जाणीव केवळ मैत्रीणच देऊ शकते. याच मैत्रीतून एक कुटुंब तयार होऊ शकतं. डोंबिवलीमधल्या अशाच 'मैत्रीण' ग्रुपच्या मैत्रीची कहाणी...

मैत्रीविषयी बोलायला गेलो, तर पुरुषांच्या मैत्रीचे दाखलेच जास्त ऐकू येतात. चित्रपटात हिट झालेली मैत्रीवरची गाणीही तेच सांगत असतात. नाही म्हणायला, बिनधास्त चित्रपट तेवढा दोन मैत्रिणींची गोष्ट सांगून गेला. पण त्यानंतर मैत्रिणींच्या कथा आपल्याला पाहायला मिळाल्या नाहीत. चित्रपटात नसेल, पण प्रत्यक्षातील मैत्रिणींचा दाखला आपल्याला अभिमानाने देता येईल.

डोंबिवलीत कार्यरत असलेल्या जानदीप स्त्री जागृती मंचाच्या 'मैत्रीण' या संस्थेत त्या चारचौघी सहभागी झाल्या. एकट्या स्त्रीच्या प्रश्नांवर काम करणारी ही संस्था आहे. महिन्यातून एकदा होणाऱ्या नियोजित बैठकीला त्या हजर राहत असत. 'मैत्रीण' संस्थेच्या अध्यक्षा भारती मोरे प्रत्येक मीटिंगला एकत्र येण्याचे फायदे, परस्पर सहकार्याचं महत्त्व समजावून सांगत असत. त्यापैकी काही स्त्रिया या बोलण्याने प्रभावित झाल्या. संस्थेत नियमित हजर राहत असल्याने त्यांची परस्परांशी चांगली ओळख झाली. या ओळखीचं रूपांतर मैत्रीत कधी झालं, हे त्यांनाही कळलं नाही.

संपदा वाड, शमा गोखले, लता गांगल, सुषमा बवेर्, रजनी महाजन, आशा लिमये ही त्या सहा मैत्रिणींची नावं आहेत. संपदा सध्या एका खाजगी कंपनीत चांगल्या हुद्द्यावर काम करत आहेत. सुषमा बवेर् रिटायर्ड आहेत आणि सध्या चकल्या, भाजण्या असे पदार्थ बनवून विकतात. रजनी महाजन परीक्षांच्या काळात सुपरविजन करतात. शमा गोखले, लता गांगल, आशा लिमये गृहिणी आहेत. वयाची पन्नाशी ओलांडलेल्या या मैत्रिणींच्या मते, एकमेकींबरोबर वेव्हलेंथ जुळणं अधिक महत्त्वाचं आहे.

एकटीने आयुष्य जगताना जाणवणारे ताणतणाव त्या परस्परांच्या मदतीने दूर करतात. नातेवाईकांशी चांगला संपर्क असूनही त्यांना अडचणीच्या काळात मैत्रिणींची साथ मोलाची वाटते. शमा गोखले यांना डायबिटिसच्या चेकअपसाठी दर महिन्याला डॉक्टरांकडे जावं लागतं. अशा वेळी त्या हक्काने यांपैकी एका मैत्रिणीला सोबत घेऊन जातात.

टीव्हीवरील कार्यक्रम पाहतात, त्याही एकत्र बसूनच. जेवण करायचा कंटाळा आला, तर हॉटेलमध्ये एकत्र जेवायला जातात. आठवड्याला अगर महिन्यातून एकदा शॉर्ट ट्रिपचा बेत आखतात.

यांपैकी दोघींची आथिर्क स्थिती फारशी चांगली नाही. मैत्रिणी हरतऱ्हेने त्यांना आथिर्क स्वावलंबनासाठी मदत करतात. त्या सहा जणींच्या मैत्रीला कुठल्याही सीमारेषा नाहीत. त्यांचा एकटेपणा हाच त्यांच्या मैत्रीतला महत्त्वाचा दुवा आहे. त्यामुळे न सांगताही त्या परस्परांची दु:ख समजू शकतात.

शमा गोखले म्हणाल्या, की आयुष्यात अचानक आलेला एकटेपणा सहन करणं खूप कठीण असतं. त्यातही कारतवेळी स्त्री कोसळते. अशा हळव्या क्षणी आपलं हक्काचं कुणी आहे, ही जाणीव केवळ मैत्रीणच देऊ शकते. या मैत्रिणींकडून हक्काने मी मदत मागते. मला फोन करून डॉक्टरांकडे तपासणीला जायची आठवण त्याच करून देतात.

सुषमा बवेर् आपली भावना व्यक्त करताना म्हणाल्या, 'मैत्री ही मनाची भूक असते. लग्न झाल्यावर जबाबदारीत गुंतल्यामुळे मैत्रिणी दुरावल्या जातात. पण मनात ओढ, आस्था कायम असते. आता पुन्हा नव्या मैत्रिणी मिळाल्या आणि बरं वाटलं.'

लता गांगल म्हणाल्या, 'लहानपणापासूनच मनातलं असं आपण फक्त मैत्रिणीकडेच बोलतो. सुखात आपल्याबरोबर हसणारी आणि दु:खात रडणारी मैत्रीणच असते. माझ्या जिवाभावाच्या सख्या मला 'मैत्रीण' संस्थेमुळे मिळाल्या.'

संपदा वाड आपल्या सख्यांबद्दल बोलताना भावूक झाल्या, 'आपण जिच्याबरोबर रडतो, ती मैत्रीण आपल्या कायम लक्षात राहते. मीही एकटी राहते. माझी दु:खं थोड्याफार फरकाने त्यांच्यासारखीच होती. फक्त त्या दु:खांवर मात करण्याचे पर्याय माझ्याकडे असल्याने त्याची तीव्रता जाणवली नाही. मी माझ्या या संख्यांसोबत हवं ते शेअर करते आणि आम्ही मिळून आयुष्यातले छोटे-मोठे क्षण आनंदाने उपभोगतो.'

रजनी महाजन आणि आशा लिमये या दोघींच्या भावनाही इतर मैत्रिणींशी मिळत्या-जुळत्या होत्या. आयुष्यात आलेल्या कटू अनुभवांवर त्या परस्परांच्या सहकार्याने फुंकर घालत आहेत.

मैत्रीला वय, पैसा, प्रतिष्ठा आदी भौतिक गोष्टींचं बंधन कधीच नसतं. आपल्या सुखदु:खात, बऱ्या-वाईट प्रसंगात आपल्या सोबत असण्याची भावना मैत्रीणच देऊ शकते. आजपर्यंत छातीठोकपणे एक विधान केलं जातं, की दोन स्त्रियांची मैत्री फार काळ टिकणं शक्य नाही. हे विधान आज त्या सहा जणींनी मोडून काढलं आहे. कठीण प्रसंगातही त्यांनी धरलेला एकमेकींचा हा सुटत नाही. थ्री चिअर्स फॉर फ्रेण्डशिप!

कुमुद सरमोकदम

 
</text>
</doc>
