<doc>
<docno>1153955.cms.txt</docno>
<text>
 
देश-विदेश
भाजपचे 2 आमदार अपात्रच
[ Tuesday, June 28, 2005  12:40:50 am]


नवी दिल्ली (वृत्तसंस्था): गोव्यातील दोघा भाजप आमदारांना अपात्र ठरवण्याच्या पणजी खंडपीठाच्या निर्णयाला आव्हान देणारी या दोघांची याचिका दाखल करून घेतानाच, अपात्रतेवर खंडपीठाने दिलेली आणि रविवारीच (26 जून रोजी) संपलेली स्थगिती मात्र सुप्रीम कोर्टाने सोमवारी रद्द केली आहे. गोवा विधानसभेतील मतांची गणिते भाजपसाठी आणखीच व्यस्त करणारा हा निर्णय न्यायमूर्ती डी. एम. धर्माधिकारी आणि न्या. एस. एच. कापडिया या सुटीच्या काळातील न्यायमूर्तींनी दिला.

मुंबई हायकोर्टाच्या पणजी खंडपीठाने भारतीय जनता पक्षाच्या दयानंद मांदेकर आणि राजेन्द आलेर्कर या दोघांची गोवा विधानसभेवर झालेली निवड रद्द ठरवतानाच, सुप्रीम कोर्टाकडे दाद मागण्यासाठी मुदत म्हणून 26 जूनपर्यंत या दोघांना अपात्र आमदार मानले जाऊ नये, असा स्थगिती आदेशही दिला होता. अशीच स्थगिती पुन्हा सुप्रीम कोर्टाकडून मागून घेण्यासाठी वरिष्ठ अॅडव्होकेट मुकुल रोहतगी यांनी विनंती केली; ती कोर्टाने साफ फेटाळली. 'तुम्ही अगोदरच अपात्र ठरले असताना तुम्हाला आमदार मानून विधानसभेत मतदानाचा वा राज्यसभेसाठी मतदार ठरण्याचा हक्क का द्यावा?' असा प्रतिप्रश्ान्च सुप्रीम कोर्टाने केला!

अनुक्रमे वास्को आणि शिवोली या मतदारसंघांतून 2002 मध्ये हे दोघे निवडणूक जिंकले, तिलाच राष्ट्रवादी काँग्रेसच्या चंदकांत उत्तम चोडणकर आणि जोस फिलिप्स डोमिंगो डिसूझा यांनी आव्हान दिले होते. ते ग्राह्य मानून दोघांना अपात्र ठरवणाऱ्या पणजी खंडपीठाच्या निकालावर भाजपने विविध मार्गांनी टीका केली होती; पण आता सुप्रीम कोर्टात सलामीला तरी भाजपला पुन्हा फटकाच बसला आहे.

याचिका दाखल करून घेणारे दोन न्यायमूतीर् सुटीच्या काळातील असल्याने, 'नियमित कोर्ट सुरू होईल तेव्हाच तुमच्या सुनावणीची तारीख ठरेल' असे त्यांनी सांगितले आहे.

 
</text>
</doc>
