<doc>
<docno>1153953.cms.txt</docno>
<text>
 
देश-विदेश
कामे पूर्ण करा, मग बोला!
[ Tuesday, June 28, 2005  12:40:03 am]


पणजी (म. टा. प्रतिनिधी): अगोदर सर्व अर्धवट विकासकामे पूर्ण करा. मग आपोआपच सर्व समस्यांचे निराकरण होईल, असा सल्ला माजी मुख्यमंत्री मनोहर परीर्कर यांनी विद्यमान काँग्रेस सरकारला दिला आहे. पणजीतील कला अकादमीच्या दुर्दशेला मी नव्हे तर काँग्रेसचे विद्यमान सरकारच जबाबदार आहे. या सरकारने विकासकामे थांबवल्यामुळेच कला अकादमीची ही दुरवस्था झाली आहे. त्यामुळे दोष त्यांचाच आहे, असा प्रत्यारोपही परीर्कर यांनी सोमवारी येथे केला.

यंदाच्या पावसाळ्याच्या आरंभालाच कला अकादमीच्या वास्तूमध्ये गळती सुरू झाल्यामुळे तिचे मोठ्या प्रमाणावर नुकसान झाल्याची शक्यता वर्तवण्यात येत आहे. त्यातच भाजप सरकारच्या राजवटीत गेल्या वषीर् झालेल्या आंतरराष्ट्रीय चित्रपट महोत्सवाच्या निमित्ताने कला अकादमीचे नूतनीकरण करण्यात आले होते. परंतु यासाठी वापरलेला पैसा वायाच गेला आहे, अशी नागरिकांची संतप्त प्रतिक्रिया आहे.

परीर्करांनी आपल्यावरील याबाबतचे आरोप खोडून काढताना सांगितले की, भाजप सरकारने चित्रपट महोत्सवासाठी जी आवश्यक कामे होती ती तातडीने करवून घेतली. अन्य विकासकामे टप्प्याटप्प्याने पूर्ण होणार होती. यात कला अकादमीच्या कामाचाही समावेश आहे. मात्र काँग्रेस सरकार आल्यानंतर गेले चार-पाच महिने गोव्यातील सर्व विकासकामे बंदच पडली आहेत. गोवा राज्य साधनसुविधा विकास महामंडळाची (जीएसआयडीसी) कामेही सरकारी अधिकाऱ्यांनी थांबवली आहेत; त्यामुळेच ही परिस्थिती उद्भवली आहे.

भाजप सत्तेवरून गेल्यापासून जीएसआयडीसीने ठेकेदारांना एक पैही दिलेली नव्हती. गेल्याच महिन्यात काय ती 20 लाखांची देणी देण्यात आली. विकासकामे रखडली असल्याने ठेकेदार कामे सोडून जात आहेत. कामे थांबवून बहुधा संबंधितांना पैसे खायचे आहेत, असा आरोप त्यांनी केला.

चित्रपट महोत्सवाशी संबंधित करण्यात आलेली कामे सुमार दर्जाची असल्याचा आरोप योग्य नव्हे. काहींच्या दर्जाबाबत शंका असेलच तर ती कामे ठेकेदाराकडून पुन्हा दुरुस्त करता येतील. पण पिर्ण-वज्री पूल, खरजुवे-पोयरा पूल, काणकोण रुग्णालय, म्हापसा रुग्णालय अशी अनेक विकासकामे रखडूनच पडली आहेत त्यांचे काय? असा सवाल परीर्कर यांनी केला.

 
</text>
</doc>
