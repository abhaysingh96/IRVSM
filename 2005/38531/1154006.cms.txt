<doc>
<docno>1154006.cms.txt</docno>
<text>
 
महामुंबई
6 पोलिसांच्या अटकेची सीआयडीची मागणी
[ Tuesday, June 28, 2005  01:10:45 am]


मुंबई (म. टा. प्रतिनिधी): ख्वाजा युनूस प्रकरणी बनाव रचून तसेच खोट्या साक्षी देऊन हे प्रकरण दडपण्याच्या प्रयत्न करणारे सहा पोलिस अधिकारी व फौजदार यांना त्वरित अटक करून या प्रकरणी अधिक चौकशी होणे गरजेचे आहे, असे सीआयडीने सोमवारी सेशन्स कोर्टात सांगितले. घाटकोपर बॉम्बस्फोट खटल्यातील संशयास्पदरीत्या 'गायब' झालेला पोटा आरोपी ख्वाजा युनूस याचा घाटकोपर येथे पोलिसांच्या मारहाणीमुळेच मृत्यू झाल्याचा पुनरुच्चारही सीआयडीने केला.

संबंधित पोलिसांनी, आपण घाटकोपर येथे गेलोच नव्हतो, पवई येथे होतो, असे कोर्टाला सांगितले. युनूस मरण पावलेला असताना पारनेर येथे अपघात होऊन त्याचा फायदा घेऊन तो पळाला, अशी खोटी साक्ष युनिटच्या प्रत्येकाने जाणीवपूर्वक दिल्याचेही सीआयडीने नमूद केले आहे. बॉम्बस्फोट प्रकरणाचे तपास अधिकारी सहाय्यक पोलिस आयुक्त अंबादास बबन पोटे, सह तपास अधिकारी पोलिस निरीक्षक अरुण बोरुडे व राजेंद सुरेंद जोशी, सहाय्यक फौजदार मंगेश प्रल्हाद महाजन, पोलिस शिपाई दत्तात्रय बबन जोरी व पोलिस हवालदार नरहरी दत्तात्रय बिरमुळे या सहाजणांनी विसंगत आणि खोट्या साक्षी दिल्याचे पुरावे असून अधिक माहितीसाठी त्यांचे 'कस्टोडियल इंटरॉगेशन' करणे गरजेचे आहे असे सीआयडीने सेशन्स कोर्टास सांगितले.

 
</text>
</doc>
