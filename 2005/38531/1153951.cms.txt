<doc>
<docno>1153951.cms.txt</docno>
<text>
 
देश-विदेश
अपयशाचाही विचार करू
[ Tuesday, June 28, 2005  12:39:17 am]


नवी दिल्ली (म. टा. विशेष प्रतिनिधी) : चलनवाढीवर आणि परदेशी कर्जांवर नियंत्रण, परकीय चलनात लक्षणीय सुधारणा, उद्योग क्षेत्राच्या 8.1 विकासदरामुळे औद्योगिक क्षेत्रात चैतन्याचे पुनरुज्जीवन, बचतीच्या प्रमाणात वाढ आणि केंदाच्या आथिर्क तुटीत घट, थेट परदेशी गुंतवणुकीसाठी अनुकूल वातावरण या 10व्या पंचवाषिर्क योजनेच्या जमेच्या बाजू आहेत, असे पंतप्रधान मनमोहन सिंग यांनी राष्ट्रीय विकास परिषदेत सांगितले.

मात्र कृषीक्षेत्राच्या विकासदरात 3.2 टक्क्यांची चिंताजनक घसरण, पायाभूत विकासाच्या कमतरतेचा उद्योगक्षेत्राची विकासगती वाढवण्यास आलेला अडथळा, आरोग्य, शिक्षण आणि लैंगिक समानताविषयक विकासयोजनांची पीछेहाट, आंतरराष्ट्रीय बाजारपेठेत तेलाच्या किमतीत सातत्याने होणाऱ्या चढउतारांमुळे निर्माण झालेली अनिश्चितता, बेरोजगारीची समस्या दूर करण्यात आलेले अपयश, सार्वजनिक क्षेत्रातले रोजगार कमी होणे अशा अपयशांच्या मुद्द्यांचाही आपण गांभीर्याने विचार केला पाहिजे, असेही त्यांनी सांगितले.

कृषीक्षेत्रातील पीछेहाटीबद्दल खंत व्यक्त करतानाच येत्या दहा वर्षांत देशाचे कृषीउत्पन्न दुप्पट करण्याबरोबरच त्यात मूल्यवृद्धी घडवून आंतरराष्ट्रीय कृषी व्यापारात अग्रस्थान मिळवण्याची आग्रही महत्त्वाकांक्षाही पंतप्रधानांनी बोलून दाखवली. यासाठी राष्ट्रीय विकास परिषदेची एक विशेष उपसमिती नियुक्त करण्याची सूचनाही त्यांनी केली. परिणामकारक सिंचनाच्या उपाययोजनेतील अपयशाचा आणि मंदावलेल्या वेगाचा मात्र खेदाने उल्लेख करीत, पाणीवाटपाच्या काटेकोर नियोजनाबरोबरच पडिक जमिनींच्या विकासासाठी नव्या तंत्रज्ञानाची सिंचनव्यवस्था अमलात आणण्याचे आवाहन पंतप्रधानांनी केले.

बाराव्या वित्त आयोगाने सुचवलेल्या सुधारणांमुळे केंद-राज्य संबंधांत वाढणारे सौहार्द, राष्ट्रीय ग्रामीण आरोग्य मिशन, सर्व शिक्षा अभियान आदी योजनांचा आढावा पंतप्रधानांनी घेतला. भारतात बालमृत्यूचे प्रमाण आफ्रिकेतल्या सर्वाधिक मागास देशांपेक्षाही अधिक असावे आणि गेल्या 10 वर्षांत त्यात कोणताही बदल घडू नये, ही साऱ्या देशाला शरमेने मान खाली लावणारी बाब असल्याचा उल्लेख करीत पंतप्रधान म्हणाले, महिला आणि बालकल्याणाकडे आम्ही किती दुर्लक्ष केले, त्याचा हा गंभीर पुरावा आहे.

 
</text>
</doc>
