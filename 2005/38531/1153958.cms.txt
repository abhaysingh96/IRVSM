<doc>
<docno>1153958.cms.txt</docno>
<text>
 
देश-विदेश
कर्नाटकात डान्स बारवर नियंत्रण
[ Tuesday, June 28, 2005  12:41:50 am]


बंगलोर (वृत्तसंस्था) : महाराष्ट्रात डान्स बार बंदीवरून गहजब सुरू असताना कर्नाटक सरकारने परवाना प्रक्रिया कठोर करून आणि त्याची अमलबजावणी पोलिसांकरवी करून बंगलोरमधील अनेक डान्स बारवर अप्रत्यक्ष बंदी आणली आहे.

डान्स बारच्या समस्येवर तोडगा म्हणून कर्नाटक सरकारने 'द लायसन्स अँड कंट्रोलिंग ऑफ प्लेसेस ऑफ पब्लिक इंटरटेनमेंट ऑर्डर 2005' या अधिसूचनेद्वारे पोलिसांना या बारना लागणाऱ्या परवान्यांचे नियंत्रण पोलिसांकडे सोपवले. त्यानंतर अधिसूचनेतील अटींची पूर्तता न करू शकल्यामुळे पोलिसांनी शहरातील 18 डान्स बारचे परवाने निलंबित केले आहेत. या नवीन अधिसूचनेनंतर बारच्या परिसराची तपासणी करणे, वेळेचे बंधन पाळले जाते की नाही यावर लक्ष ठेवणे आदींबाबत पोलिसांना जादा अधिकार देण्यात आले आहेत.

कर्नाटक विधानसभेच्या गेल्या अधिवेशनात काही सदस्यांनी डान्स बारवर बंदी आणण्याची मागणी केल्यानंतर मुख्यमंत्री एन. धरमसिंग यांनी या बारवर कठोर नियंत्रण आणण्यासाठी उपाययोजना करण्याचे आदेश बंगलोरचे पोलिस आयुक्त एस. मारीस्वामी यांना दिले होते.

23 मे रोजी ही अधिसूचना जारी होताच पोलिसांनी डान्स बारकडे मोर्चा वळवला आणि बारमधील रचना अव्यवस्थित असणे, बेकायदा दारूची विक्री करणे, दारू पेगमध्ये विकणे आदी कारणास्तव 18 डान्स बारना टाळे लावले. या सर्व बारचे परवानेही निलंबित करण्यात आले.

पोलिसांच्या या कारवाईमुळे बारमालक हवालदिल झाले आहेत. ही कारवाई म्हणजे अप्रत्यक्षरित्या डान्स बार बंदीच आहे, असा त्यांचा आरोप आहे. डान्स बारच्या मालकांना जेरीस आणण्यासाठीच पोलिस निमित्त शोधून कारवाई करत आहेत. हे असेच चालू राहिल्यास डान्स बार बंद करण्यावाचून पर्याय उरणार नाही, असे काही बारमालकांनी सांगितले. इतर बारही नियमांचे उल्लंघन करत असताना जाणीवपूर्व फक्त डान्स बारवर कारवाई करण्यात येत असल्याचा आरोपही होत आहे.

 
</text>
</doc>
