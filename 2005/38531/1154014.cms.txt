<doc>
<docno>1154014.cms.txt</docno>
<text>
 
महामुंबई
आता राज्य पावसाचे!
[ Tuesday, June 28, 2005  01:15:36 am]


मुंबई (म. टा. प्रतिनिधी) : सुमारे दहा दिवसांपासून मुंबईत बस्तान ठोकणाऱ्या पावसाने सोमवारी जोर आणखी वाढवला आहे. वादळी वाऱ्यासह दिवसभर अधूनमधून कोसळणाऱ्या पावसाने गारवा निर्माण केल्याने मुंबईकर सुखावले होते. मात्र ठिकठिकाणी पाणी तुंबल्याने वाहतुकीचा वेग काही काळ मंदावला होता. त्याचवेळी कोकणात दमदार आगमन करणाऱ्या मान्सूनने विदर्भासह संपूर्ण राज्यावर कब्जा घेतल्याने बळीराजा आनंदात आहे.

पावसामुळे पश्चिम रेल्वेच्या बाहेरगावच्या काही गाड्या विलंबाने धावत होत्या. मात्र मुंबईची लाइफलाइन असलेल्या लोकल वाहतुकीवर परिणाम झाला नाही. मात्र, शहर आणि उपनगरांत काही ठिकाणी रस्त्यावर झाडे उन्मळून पडल्याच्या तक्रारी अग्निशमन दलाकडे दाखल झाल्या होत्या. सायंकाळी दक्षिण मुंबईतील कामाच्या ठिकाणाहून उपनगरातील घरी परतणाऱ्या लोकांना जोरदार वाऱ्यासह पावसाने चांगला तडाखा दिला. सकाळी साडेआठला संपलेल्या 24 तासात कुलाब्यात 14.9 मि.मी. तर सांताक्रूझमध्ये 29.4 मि.मी. इतक्या पावसाची नोंद झाली. येत्या 24 तासांत मुंबई शहरात मध्यम ते जोरदार तर उपनगर भागात मुसळधार पाऊस पडण्याची लक्षणे आहेत.

तलावक्षेत्रातही जोर

मुंबईला पाणीपुरवठा करणाऱ्या तलावांच्या पाणलोट क्षेत्रातही दोन दिवस पावसाचा जोर असून या भागात झालेली पावसाची नोंद पुढीलप्रमाणे (सर्व आकडे सेमी) भातसा 10, वैतरणा 7, तानसा 6, विहार आणि अप्पर वैतरणा प्रत्येकी 5. त्याशिवाय राज्यात महाबळेश्वर 15, चिखली 12, सातारा 8, बारामती 5, रत्नागिरी व हणेर् प्रत्येकी 3 आणि परभणी एक सेमी

कोयना धरण भरू लागले!

कराड (म. टा. वृत्तसेवा) : कोयना धरणाच्या पाणलोट क्षेत्रात गेल्या दोन दिवसांपासून संततधार पाऊस पडत असल्याने धरणाच्या पाणीसाठ्यात वेगाने वाढ होऊन तो 27.14 टीएमसी झाला आहे. पावसाचे प्रमाण असेच राहिल्यास चार जूनला बंद झालेला एक हजार मेगावॉट वीजनिमिर्ती क्षमतेचा चौथा टप्पा लवकर सुरू होऊ शकतो.

शनिवारपासूनच्या संततधार पावसाने पाणीपातळी 631.241 मीटर झाली आहे. धरण परिसरात सोमवारी 55.50 मिमी पावसाची नोंद झाली. गेल्या वषीर् याच काळात कोयना धरणाची पाणीपातळी 637.921 मीटर तर पाणीसाठा 39.35 टीएमसी होता. यंदा 12.21 टीएमसी पाणीसाठा कमी असल्याने वीजनिमिर्तीचा चौथा टप्पा सुरू होण्यात अडचण येत आहे.

माळशेज घाटात दरड कोसळून वाहतूक बंद

मुंबई (म. टा. प्रतिनिधी) : कल्याण-नगर राज्य मार्गावरील माळशेज घाटात सोमवारी सायंकाळी दरड कोसळल्यामुळे या मार्गावरील वाहतूक बंद पडली आहे. दरडीचे ढिगारे उपसून वाहतूक पूर्ववत करण्यासाठी सार्वजनिक बांधकाम खात्याच्या कर्मचाऱ्यांना मदत करण्यासाठी ठाणे ग्रामीण पोलिसांचे एक पथक घटनास्थळी पाठवण्यात आल्याचे सांगण्यात आले.

जुहू आणि वाशीत 3 बुडाले

मुंबई (म. टा. प्रतिनिधी) : जुहूच्या हरे रामा हरे कृष्णा मंदिराजवळच्या खवळलेल्या समुदात सोमवारी दुपारी सव्वादोनच्या सुमारास पोहायला गेलेला एकजण बुडून मरण पावला. आणखी एक जण समुदात बेपत्ता झाल्याची भीती आहे. त्याचवेळी, वाशीतील मिनी सीशोअर येथील तलावात पोहण्यासाठी गेलेला निशांत राजकुमार वर्मा (17) हा बुडून मरण पावला.

 
</text>
</doc>
