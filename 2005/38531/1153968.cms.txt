<doc>
<docno>1153968.cms.txt</docno>
<text>
 
महामुंबई
एनएमटीच्या खाजगीकरणाचा राष्ट्रवादीला ध्यास
[ Tuesday, June 28, 2005  12:45:54 am]


मुंबई टाइम्स टीम

नवी मुंबई : एनएमटीचे नवी मुंबई हद्दीबाहेरील मार्गावर धावणाऱ्या बसेस एकेरी वाहतुकीदरम्यान रिकाम्या धावतात. परिणामी दर महिन्याला तीन लाख रुपये फटका सोसावा लागत आहे. परिवहन प्रशासनाने अनेक ठिकाणी बसथांब्यांचं सिडकोकडून अद्यापि हस्तांतरण केलं नसल्यामुळे खर्च वाढला आहे. या सर्व बाबींसाठी मुदांक शुल्क, हस्तांतरण व नोंदणी शुल्क आदी प्रशासकीय कामकाजावर खर्च करावा लागणार आहे. यामुळे परिवहनचे खाजगीकरण करण्याचा ध्यास सत्ताधारी राष्ट्रवादीने घेतला आहे.

एनएमटीच्या बसेस अंबरनाथ, बदलापूर, मुलुंड, डोंबिवली, खारघर, उरण व पनवेल या ठिकाणी धावतात. या मार्गावर एकेरी वाहतुकीवर प्रवाशी नसतात. त्यामुळे दर महिन्याला तीन लाखांचं नुकसान सोसावं लागत आहे. या आथिर्क नुकसानीपासून बचाव करण्यासाठी अंबरनाथ, डोंबिवली आणि उरण-जेएनपीटी या तीन ठिकाणी दोन कोटी रुपये खर्चून बस आगार व बसस्थानकाचा भूखंड खरेदी करण्याचा प्रस्ताव सादर केला आहे. उरणच्या जेएनपीटी क्षेत्रामध्ये बंदर प्रशासनाने बस आगार बांधण्याची गरज स्पष्ट केली आहे. परंतु या ठिकाणी बस आगारासाठी जेएनपीटी प्रशासनाने आरक्षित दराने जागा देण्याची अपेक्षा परिवहन प्रशासनाने व्यक्त केली आहे. त्यानुसार जागा

मिळाल्यास बांधा, वापरा आणि हस्तांतरित करा. या तत्त्वावर विकसित करण्याचा प्रस्ताव प्रशासनाने मांडला आहे. सध्या परिवहनचे तुभेर् व पनवेलजवळील आसुडगाव या ठिकाणी आगार कार्यरत आहेत. या आगारातून 24 मार्गांवर 201 बसेस चालवल्या जातात.

ही सुविधा पुरेशी परिणामकारक ठरत नसल्यामुळे परिवहनचं

रोजचं उत्पन्न 10 लाख रुपये इतकंच आहे. प्रत्यक्षात 15 लाखापेक्षा अधिक उत्पन्न अपेक्षित असल्याचे परिवहन प्रशासनातील जाणकार सांगतात.

उत्पन्नामध्ये वाढ होण्यासाठी आता यापुढे परिवहन कर्मचाऱ्यांना प्रोत्साहन बक्षिसं देण्याचा प्रशासनाचा मानस आहे. यासाठी नुकत्याच कार्यान्वित झालेल्या आसुडगाव आगारातील कर्मचाऱ्यांना दैनंदिन चार लाख रुपये उत्पन्नाचं उद्दीष्ट ठरवून देण्यात आलं आहे. मात्र तुभेर् या अत्यंत महत्वाच्या बस आगारातून परिवहन विभागाचा कारभार चालतो. या बस आगारातील कामकाजामध्ये सुधारणा केल्यास किमान रोज पाच लाख उत्पन्न जादा मिळू शकतं. याचा प्रत्यय परिवहनला नऊ वर्षं पूर्ण झाल्यानंतर ज्यावेळी सर्व 176 बसेस रस्त्यावर धावल्यामुळे उत्पन्नामध्ये वाढ झाल्यानंतर आला होता. भविष्यात एकूण 10 आगार निर्माण करण्याचं निश्चित करण्यात आलं आहे. सिडकोकडून ही बसस्थानकं जैसे थे तत्त्वावर हस्तांतरित करून घेण्याबाबत परिवहनला कळवण्यात आलं आहे. मात्र यासाठी येणारा सर्व खर्च हस्तांतरण शुल्क, मुदांक शुल्क आणि नोंदणी शुल्काचा लाखो रुपयांचा खर्च परिवहनाला करावा लागणार आहे. यामध्ये एकूण 32 बस थांब्यांचं हस्तांतरणही अद्यापि बाकी आहे. त्यात अनेक महत्त्वाच्या बसथांब्यांचा समावेश आहे. सिडको प्रशासनाच्या ताब्यातील ही सर्व मालमत्ता हस्तांतरित करण्याच्या विषयावर नगरसेवकांनी महापालिकेत अनेक सभा गाजवल्या. मात्र प्रशासनाने हस्तांतरणाबाबत गुळमुळीत धोरण अवलंबल्यामुळे परिवहनाला आथिर्क फटका सोसावा लागत आहे. रबाले व नेरूळ इथल्या आगाराची जागा ताब्यात घेऊन वर्षांपेक्षा अधिक कालावधी लोटला आहे. मात्र आगारांची तांत्रिक कामं अद्यापि सुरू नाहीत. आता या आगारांचे काम, बांधा आणि हस्तांतरीत करा या तत्वावर करण्यासाठी एका खाजगी कंपनीने अहवाल तयार केला आहे. या अहवालातील सुचनांनुसार या दोन आगारांचं काम सुरू करण्याचा व निविदा काढण्याचा प्रस्ताव मंजुरीसाठी मांडण्यात येणार आहे. मात्र कामांना उशीर का झाला याचा जाब विचारण्याचं सौजन्य परिवहन समितीने कधीही दाखवलं नाही. तब्बल नऊ वर्षानंतरही परिवहनचा कारभार व्यवस्थापनाच्या व समिती पदाधिकाऱ्यांच्या उदासिनतेमुळे व्यवस्थित चाललेला नाही. त्यामुळे खाजगीकरणाबाबतचा विचार सुरू झाला आहे.

 
</text>
</doc>
