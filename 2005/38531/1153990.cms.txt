<doc>
<docno>1153990.cms.txt</docno>
<text>
 
महामुंबई
लपवाछपव तपास अधिकाऱ्यांच्या संमतीनेच
[ Tuesday, June 28, 2005  12:58:57 am]


मुंबई (म. टा. प्रतिनिधी) : घाटकोपर बॉम्बस्फोट खटल्यातील आरोपी ख्वाजा युनूस याच्या मृत्यूबाबतचा खोटा पुरावा तयार करणे मुख्य तपास अधिकाऱ्यांच्या संमतीशिवाय होणे अशक्य आहे, असा ठपका सीआयडीने ठेवला आहे.

ख्वाजा युनूस यास घाटकोपर येथे पाठवणे, तेथे त्याचा पोलिसांच्या मारहाणीत मृत्यू होणे, त्यानंतर पुरावा नष्ट करण्यासाठी त्याचा मृतदेह येनकेनप्रकारे नष्ट करणे, त्यानंतर तो पळून गेल्याचा बनाव रचण्यासाठी ठाणे दैनंदिनीत त्याबरहुकूम नोंदी करणे, मृत आरोपीस सचिन वाझे व इतर तिघांच्या ताब्यात दिल्याबाबत खोटा पुरावा तयार करणे या बाबी मुख्य तपास अधिकारी अंबादास पोटे, इतर सह तपास अधिकारी व कर्मचारी तसेच घाटकोपर व अंधेरी युनिटच्या अधिकाऱ्यांनी संगनमत करून घडवून आणल्या, असे सीआयडीने म्हटले आहे.

ख्वाजा व इतर तीन आरोपी सहा जानेवारी 2003 रोजी पवई युनिटमध्येच होते आणि पोलिस निरीक्षक बोरुडे, जोशी व इतर अंमलदार चौकशी करत होते. सचिन वाझे यांच्या सांगण्यावरून ख्वाजाची दुपारी चार ते साडेचार दरम्यान पोलिस निरीक्षक बोरुडे यांच्या कक्षात स्वत: चौकशी केली होती, अशी साक्ष मुख्य तपास अधिकारी पोटे यांनी दिली आहे.

तत्पूवीर् आपण कांदिवली व अंधेरी युनिटमध्ये दुपारी साडेतीन ते चार या काळात प्रशासकीय कामासाठी होतो, असेही पोटे यांनी सांगितले होते. मात्र, त्यांच्या मोबाइलच्या प्रिंट आऊट्स पाहता ते दुपारी तीन वाजून 43 मिनिटांपासून सायंकाळी पाच वाजून 12 मिनिटांपर्यंत घाटकोपर येथेच असल्याचे निष्पन्न झाले आहे.

पवई युनिटकडे परिवहनाची मुबलक साधने असतानाही ख्वाजाचा ताबा वाझे यांना दिला, असे खोटे प्रतिपादन त्यांनी केले. त्या दिवशी सकाळी साडेदहाच्या सुमारास पवई युनिटचे काही अधिकारी व कर्मचारी तसेेच एस.ओ.एस.च्या कर्मचाऱ्यांनी ख्वाजा व इतर तिघा आरोपींना घाटकोपर युनिटमध्ये जिवंत ताब्यात दिले होेते, असेही सीआयडीचे म्हणणे आहे.

ख्वाजाचा मृत्यू झाल्याचे कळाल्यावर पोटे दुपारी तीन वाजून 43 मिनिटांनी घाटकोपर येथे गेले व सायंकाळपर्यंत त्यांनी इतरांच्या मदतीने हे प्रकरण दडपण्यासाठी पलायन नाट्य घडवून आणले, असा स्पष्ट आरोप सीआयडीने केला आहे. अन्य अधिकारी व कर्मचारी संगनमताने या बनावात सामील झाल्याच्या पुराव्यांचे तपशीलही सीआयडीने सादर केले आहेत.

 
</text>
</doc>
