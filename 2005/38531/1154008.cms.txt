<doc>
<docno>1154008.cms.txt</docno>
<text>
 
महामुंबई
राज्य वीज कंपनीच्या नावातूनच 'वीजचोरी'!
[ Tuesday, June 28, 2005  01:12:39 am]


जॉन कोलासो

मुंबई : राज्य सरकारने वीजटंचाई आणि वीजचोरीचा इतका धसका घेतला आहे की, नव्याने स्थापन झालेल्या वीज वितरण कंपनीच्या इंग्रजी नावात 'वीज' या अर्थाच्या शब्दाचा समावेशच नाही. ' महाराष्ट्र स्टेट पॉवर डिस्ट्रिब्युशन कंपनी लि.' या नावाने ही कंपनी अस्तित्वात येणार असल्याचे यापूर्वी जाहीर करण्यात आले असताना ग्राहकांना या कंपनीकडून आलेल्या पहिल्याच वीजबिलावर आधीचे 'महाराष्ट्र राज्य विद्युत मंडळ' हे नाव खोडून त्याच्या खाली केवळ 'महाराष्ट्र स्टेट डिस्ट्रिब्युशन कंपनी लि.' असे छापण्यात आले आहे. त्यामुळे हे बिल अधिकृत आहे की नाही याबाबत अनेक ग्राहकांमध्ये गोंधळ निर्माण झाला आहे.

यासंबंधी कंपनीच्या प्रवक्त्याने सांगितले की, मंडळाचे विभाजन झाल्यावर नव्या कंपनीचे बारसे राज्य सरकारनेच केले आहे. कंपनी रजिस्ट्रारकडे 'महाराष्ट्र स्टेट डिस्ट्रिब्युशन कंपनी लि.' या नावाने नोंदणी झाली आहे. त्यामुळे बिलेही त्याच नावाने पाठवावी लागत आहेत. परंतु, मराठीत 'महाराष्ट्र राज्य वीज वितरण कंपनी लि.' असे नामांतर करण्यात आलेले असून त्याप्रमाणे 'जीआर' काढण्यात आला आहे.

वीज मंडळाचे विभाजन झाल्यानंतर अद्याप कर्मचाऱ्यांची रीतसर विभागणी झालेली नाही. त्यामुळे अनेकांच्या वीजबिलांमध्ये गोंधळ निर्माण झाल्याच्या तक्रारी आहेत. ज्यांची घरे बंद आहेत, त्यांना 'फॉल्टी' मीटर दाखवून मोठ्या रकमांची बिले पाठवण्यात आली आहेत. वितरण कंपनीला रीतसर कर्मचारी मिळालेे नसल्याने हंगामी तत्त्वावर बाहेरून काही कर्मचारी घेण्यात आले आहेत. ते बिले काढत आहेत. तसेच 'मंडळा'च्या ऑफिसातून सर्व कागदपत्रे अद्याप आम्हाला मिळाली नाहीत, त्यामुळे या चुका होत आहेत, असे सांगण्यात आले.

यापूवीर् वीजबिलाचा चेक भरताना त्यावर इंग्रजीत 'एम. एस. ई. बी.' असे लिहिले तरी चालत असे. परंतु सध्या ग्राहकांना पाठवलेल्या बिलांवर चेक कोणत्या नावावर काढायचा, याबाबत कोणत्याही सूचना दिलेल्या नाहीत. 'एम. एस. ई. बी.' लिहिलेले चेक सध्या स्वीकारण्यात येतील. तथापि, यापुढे चेक 'एम. एस. डी. सी. एल.' या नावाने काढावे लागतील, असे प्रवक्त्याने सांगितले.

 
</text>
</doc>
