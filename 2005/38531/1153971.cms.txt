<doc>
<docno>1153971.cms.txt</docno>
<text>
 
महामुंबई
निवाड्यानंतरही पैसे परतीस रेल्वेची टाळाटाळ
[ Tuesday, June 28, 2005  12:47:23 am]


रवींद मांजरेकर

ठाणे : रिझव्हेर्शन असूनही बोगी रद्द झाल्यामुळे, बर्थशिवाय प्रवास करायला लागलेल्या क्षमा परवीन शेख यांना रेल्वेने प्रवासभाड्याचे पैसे, रिफंड आणि खटल्याचा खर्च द्यावा, असा निकाल 7 फेब्रुवारी रोजी ठाण्याच्या जिल्हा ग्राहक तक्रार निवारण मंचाने देऊनही त्याबाबत रेल्वेने काहीच कार्यवाही न करता पैसे परत करण्यात टाळाटाळ केली. यामुळे मंचामार्फत रेल्वेस पुन्हा नोटीस पाठवण्यात आली आहे.

कुर्ला ते गोरखपूर या गाडीत योग्य ते रिझव्हेर्शन असूनही 11 एप्रिल 2002 रोजी लखनऊपर्यंत वयोवृद्ध आईवडिल आणि लहान मुलं यांना बर्थशिवाय प्रवास करावा लागला. वृद्ध मातापिता आणि दोन लहान मुलं, त्यापैकी एक अवघ्या चार महिन्यांचं अशा स्थितीत रेल्वेने पूर्व कल्पना न देता बोगीच रद्द केल्यामुळे 1528 किमीचा, दोन दिवस, एक रात्र एवढा प्रवास खाली बसून करावा लागल्याची तक्रार क्षमा परवीन शेख यांनी रेल्वेच्या विरोधात जिल्हा ग्राहक तक्रार निवारण मंचकडे केली.

मंचच्या अध्यक्षा एस. ए. जामदार आणि ए. जी. सबनीस यांच्या खंडपीठापुढे या तक्रारीची सुनावणी झाली. रेल्वेच्या प्रतिनिधींनी युक्तिवाद करताना तशाप्रकारे रिझव्हेर्शन रद्द करण्यात आलेल्या इतर कोणत्याही प्रवाशांनी तक्रार केली नसल्याचं मंचाला सांगण्यात आलं. त्याचबरोबर तक्रारदाराने पर्यायी व्यवस्था स्वीकारल्याचंही स्पष्ट करण्यात आलं. या अजब युक्तिवादाबद्दल मंचाने रेल्वेच्या प्रतिनिधीला फटकारलं. एवढा मोठा प्रवास ट्रेनमध्ये खाली बसून करणं ही जिकरीची गोष्ट आहे. त्याचबरोबर रेल्वेने केलेली व्यवस्था पर्यायी नसल्याचं स्पष्ट आहे. त्यामुळेच प्रवाशांची गैरसोय झाली हे सिद्ध होतं. बोगी रद्द झाल्याची सूचना रेल्वे स्थानकात डकवण्यात आली होती, या रेल्वेच्या प्रतिपादनाला पुष्टी देणारे पुरावे त्यांना देता आले नाहीत. रेल्वेला फटकारण्याबरोबरच मंचानं तक्रारदारानाही दोन बोल सुनावले. आठ लाख रुपयांच्या नुकसान भरपाईचा दावा तक्रारदारांनी केला होता. तोही अव्यवहार्य असल्याचे मंचाने स्पष्ट केलं.

तक्रारदारांच्या वतीने अॅडव्होकेट रशीद खान यांनी काम पाहिलं. युक्तीवादानंतर मंचाने, रेल्वेने तक्रादाराला भरपाई म्हणून तीन हजार रुपये, प्रवासभाड्यातील फरकापोटीचा रिफंड, केसच्या कारवाईची भरपाई म्हणून पाचशे रुपये देण्याचा निवाडा दिला होता. या निवाड्याची अमलबजावणी सहा आठवड्यात न केल्यास 12 टक्के दरानं व्याज आकारणी करण्यात येणार असल्याचंही स्पष्ट करण्यात आलं. परंतु यासंदर्भात जूनच्या शेवटच्या आठवड्यापर्यंत रेल्वेकडून काहीच कार्यवाही न झाल्यामुळे त्यांना मंचामार्फत पुन्हा नोटीस बजावण्यात आली आहे.

 
</text>
</doc>
