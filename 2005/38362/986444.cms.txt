<doc>
<docno>986444.cms.txt</docno>
<text>
 
महामुंबई
'...तर घरोघर मासे विकणाऱ्या परप्रांतियांना धडा शिकवू'
[ Monday, January 10, 2005  11:38:51 pm]


म. टा. प्रतिनिधी

मुंबई : महापौर व आयुक्तांनी दिलेल्या आश्वासनानुसार येत्या महिनाभरात घरोघर जाऊन मासे विकणाऱ्या परप्रांतीय मच्छिमारांवर कारवाई न झाल्यास आम्हीच त्यांना धडा शिकवू आणि महापालिकेला एका पैशाचेही भाडे भरणार नाही, असा इशारा मुंबईतील माकेर्टमध्ये विक्री करणाऱ्या मच्छिमार महिलांनी महापालिकेसमोर धरणे धरल्यानंतर दिला.

शिवसेना नेते अनंत तरे, रामकृष्ण केणी, माजी महापौर मिलिंद वैद्य यांच्या नेतृत्वाखाली कोळी महिला संघर्ष समितीच्या शिष्टमंडळाने सोमवारी महापौर महादेव देवळे यांची भेट घेऊन या प्रश्नाकडे लक्ष वेधले.

अनंत तरे व केणी म्हणाले की, घरोघरी जाऊन मासेविक्री करण्यास महापालिका कायद्याच्या कलम 410 अंतर्गत बंदी आहे. तरीही बांगलादेशी व परप्रांतीय भैय्ये घरोघरी जाऊन मासे विकतात. हे आरोग्याच्या दृष्टीनेही घातक आहे. या परप्रांतियांच्या विक्रीमुळे माकेर्टमध्ये दिवस-दिवस बसून व महापालिकेला रीतसर कर देऊन मासेविक्री करणाऱ्या महिलांचे मासे त्यामुळे संपत नाहीत. दोन-दोन, तीन-तीन दिवस त्यांचे मासे तसेच राहतात व त्यांचे आथिर्क नुकसान होते. शिवाय महापालिकेचे वर्षाला सहा ते आठ कोटी रुपयांचे नुकसान होते. मराठी माणसाच्या 48 विविध परंपरागत धंद्यांवर परप्रांतियांनी आक्रमण केले, मात्र मच्छिमारीच्या बाबतीत आम्ही तसे होऊ देणार नाही. या व्यवसायातील 40 हजार महिलांना ते परवडणारे नाही, असे केणी म्हणाले. मासे विकणाऱ्या परप्रांतियांची संख्या 20 हजाराच्या घरात आहे, असे ते म्हणाले.

घरोघरी मासे विकण्यास बंदी असल्याने त्यांच्यावर कारवाई झालीच पाहिजे. भैयांवर कारवाई करा, परंतु मच्छिमार समाजाच्या कष्टकरी महिलांवर कारवाई करू नका, असे आयुक्तांना बजावल्याचे महापौरांनी सांगितले. कायद्याचा अभ्यास करून निर्णय घेण्यात येईल, असे उत्तर आयुक्त जॉनी जोसेफ यांनी दिले.

' भैय्या ' शब्दासाठी आग्रह

महापौरांच्या दालनात मच्छिमारांच्या शिष्टमंडळासह महापौरांचे वक्तव्य रेकॉर्ड करण्यासाठी चॅनेलवालेही जमले होते. त्यातच काही अमराठीभाषी वार्ताहरही होते. त्यांनी हिंदीतून महापौरांचे वक्तव्य घेताना, त्यांना भैय्यांवर कारवाई करू, असा शब्दप्रयोग उच्चारण्यासाठी आग्रह धरला. महापौरांनी ते खुबीने टाळले आणि माकेर्टव्यतिरिक्त इतर कुठेही मासे विकताना कुणी आढळल्यास त्यांच्यावर कारवाई होईलच, असे ते म्हणाले.

 
</text>
</doc>
