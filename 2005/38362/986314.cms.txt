<doc>
<docno>986314.cms.txt</docno>
<text>
 
लेख
उजाड महाराष्ट्र आणि बेजबाबदार सरकार
[ Monday, January 10, 2005  08:57:54 pm]


आज वाळूउपशामुळे सर्वत्र नदीच्या पात्रातील पाण्याची पातळी खोल गेली असून, पिण्याच्या पाण्याची समस्या वाढत आहे. पण सरकार त्याबाबत काही करायला तयार नाही. त्यामुळे उद्विग्न होऊन मुख्यमंत्र्यांसह अनेकांना लिहिलेले हे पत्र डोळ्यात अंजन घालणारे ठरावे.

प्रिय.......

आपणा सर्वांना कल्पना आहेच, की दिवसेंदिवस सर्व जगाला मोठ्या प्रमाणावर पाणीटंचाईला सामोरे जावे लागत आहे. भारतही त्यास अपवाद नाही. यापुढे युद्धे झालीच तर ती पाण्यासाठी होतील, असे प्रत्येक सुबुद्ध माणूस सांगत आहे. अमेरिकेसारख्या राष्ट्रानेही उपलब्ध पाण्याचा वापर काटकसरीने कसा करता यावा म्हणून इस्त्रायल सारख्या देशावर यासंबंधात संशोधनाची व त्या दृष्टीने सूचना/शिफारस करण्याची जबाबदारी सोपविली आहे.

वस्तुस्थिती किती गंभीर आहे, हे सर्वांना विदित असतानाही महाराष्ट्रात शासनयंत्रणेला याविषयी फारशी चिंता दिसत नाही. महाराष्ट्र पाणी परिषदेने अभ्यास करून, राज्यातील दुष्काळी भागाला पाणी पुरवण्यासाठी काही मार्ग सुचविले आहेत.

सरकारला यासंबंधात फारशी चिंता नाही, हे धाडसी विधान मी मोठ्या जबाबदारीने करीत आहे. महाराष्ट्र सरकारने दिवसेंदिवस लहान-मोठे नाले तसेच छोट्या-मोठ्या नद्यांतील वाळू उपसण्याच्या कामाला कायदेशीर स्वरूप देऊन प्रोत्साहन दिले आहे. ही अतिशय दु:खाची गोष्ट आहे. यामुळे बेकायदेशीरपणे वाळूचोरी करणारे, वाळू लुटणारे, वाळू पुरवणारे असा मोठा माफिया वर्ग तयार झाला आहे. यातून खून, मारामाऱ्या व भांडणे होत आहेत. यांची शासनाला पूर्णपणे माहिती आहे. चालू वर्षांत तर वाळूचा लिलाव करून महाराष्ट्र शासनाने नदी काठावरील जनतेस उजाड आणि राज्यातील शेतीचे वाळवंट करायचे ठरविलेले दिसते.

महाराष्ट्र शासनास वाळूपोटी वर्षाकाठी पाच-पन्नास कोटी रुपयांचे उत्पन्न मिळत असेल, पण पाच- पन्नास कोटींच्या उत्पन्नासाठी राज्य पाण्याअभावी निकालात काढायचे का ?

आज वाळूउपशामुळे सर्वत्र पाण्याची पातळी, नदीच्या पात्रातील पाण्याची पातळी खोल गेली असून, पिण्याच्या पाण्याची समस्या दिवसेंदिवस वाढत आहे. नदीकाठी गोड पाणी संपून खारे पाणी तयार होत आहे. नदीकाठच्या अनेक गावांना पिण्याच्या पाण्याचा पुरवठा टँकरने करावा लागत आहे. पाण्याचा उगम मुळातच नदी आहे. त्याच नद्यांना आपण उजाड करीत आहोत. शेतकरी व शेतमजूर बेकार होत आहेत. शेतीत पिकत नाही, शेतीला पुरेसे पाणी नाही. उपजीविकेसाठी नदीकाठची गावे स्थलांतर करू लागली आहेत.

त्याचवेळी वाळू व्यवसायात प्रचंड भ्रष्टाचार होऊ लागला आहे आणि फार मोठा आहे. त्याच्या बातम्या गेली 3-4 वषेर् सतत येत आहेत, तरी शासन गप्प आहे, जनता हतबल झाली आहे. राजकारणी व समाजातील गटबाजी ही वाळू उपशाला लागलेली एक मोठी कीड आहे.

म्हणून माझी महाराष्ट्र शासनाला दोन हात व तिसरे मस्तक जोडून विनंती आहे की, वाळूउपसा त्वरित बंद करावा, वाळू वाहतूक थांबवावी, महाराष्ट्रातील शेती, जनावरे, पक्षी यांना वाचवायचे असेल तर वेळीच पावले उचलायला लागतील, नाही तर महाराष्ट्रात मोठा अनर्थ घडेल. आज राज्याच्या ज्या भागातील वाळू संपली आहे. त्या भागात भेट दिली तर तेथे अत्यंत दारुण अवस्था दिसते. पाणलोट विकास क्षेत्र, छोटे तलाव, पाझर तलाव अनेक छोटी व मोठी धरणांचीही कामे झाली आहेत व वेगाने होत आहेत. त्यामुळे नदी पात्रात आता वाळू येण्याची शक्यता थांबली आहे. अशी अत्यंत नाजूक, बिकट आणि भयावह परिस्थिती निर्माण होणाऱ्या परिस्थितीला सामोरे जाण्याअगोदर त्वरित शासनाने पुढाकार घेऊन कार्यवाही करावी.

जगात पाण्यासाठी युद्ध होईल त्या वेळी होईल, महाराष्ट्रात मात्र गावोगावी या लढाया होतील आणि म्हणून केवळ प्रत्यक्ष व अप्रत्यक्ष पैशाच्या आमिषाने, उत्पन्नाच्या अभिलाषेपोटी वाळू उपसा करणे योग्य होणार नाही व या वाळू उपशाला सामाजिक गुन्हा मानावा.

जगामध्ये सर्वत्र बांधकामे चालू आहेत. वाळूला पर्याय शोधले जात आहेत. महाराष्ट्र शासनाने वाळूला पर्याय निर्माण करावा. महाराष्ट्रात दगड आहेत, दगडापासून ही गरज भागू शकते. मी आज सर्वांकडे मोठ्या अपेक्षा ठेवून लिहीत आहे. सर्वांनी या चळवळीला सहकार्य करावे. शासनावर दडपण आणावे, कारण या वाळूउपशामध्ये सर्वांचे हितसंबंध गुंतले आहेत. यास कुठलाही पक्ष अपवाद नाही, म्हणून सर्वांचे याच्याकडे दुर्लक्ष होत असून, अप्रत्यक्ष पाठिंबा आहे, अशा स्वरूपाचे पत्र 15 वर्षांपूवीर् सर्व खासदार, आमदार यांना पाठवलेले होते. मध्यंतरीही सर्व संबंधितांना लिहिले होते. आता न्यायालयात जाऊन दाद मागितली आहे. विशेषत: प्रवरा-गोदावरी नदीला वाळूउपशाची स्थगिती घेण्याबाबत, काही वेळा यशही आले आहे. पण जेव्हा कुंपणच शेत खाते तेव्हा दाद कोणाकडे मागायची ? या बाबतीत उच्च न्यायालयात वेगाने प्रकरणे दाखल होत आहेत. अशा वेळी शासनाने वाळूउपसा स्थगितीला पाठिंबा देऊन महाराष्ट्राला भीषण संकटातून वाचवावे ही नम्र विनंती.उत्तराची वाट पाहत आहे.

आपला,

बाळासाहेब विखे- पाटील

सदस्य, लोकसभा.

 
</text>
</doc>
