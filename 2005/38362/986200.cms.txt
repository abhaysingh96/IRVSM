<doc>
<docno>986200.cms.txt</docno>
<text>
 
महाराष्ट्र
शेकापला हवंय सिडको अध्यक्षपद
[ Monday, January 10, 2005  07:16:36 pm]


मुंबई टाइम्स टीम

कल्याण : केवळ शेकापच्या दबाबतंत्रामुळे राष्ट्रवादीला सिडकोच्या अध्यक्षपदावर पाणी सोडण्याची वेळ आली असल्याचं समजतं. जिल्ह्यातील नेते मात्र पदासाठी अडून बसले आहेत.

डोंबिवलीतील शरद पवारांचे विश्वासू नकुल पाटील यांच्याकडे सिडकोचं अध्यक्षपद होतं. मात्र काँग्रेस आघाडी सरकारने आमदारांऐवजी पक्षातील कार्यर्कत्यांना महामंडळांची अध्यक्ष व उपाध्यक्ष पदं देण्याचं ठरवलं. त्यामुळे राष्ट्रवादीचे आमदार यांच्याबरोबरच ज्येष्ठ नगरसेवक पुंडलिक म्हात्रे, ठाण्याचे नगरसेवक सुभाष भोईर, आमदार पप्पू कलानी इच्छुक असल्याचं समजतं.

शेकापने जरी सिडकोच्या अध्यक्षपदावर दावा असला तरी राष्ट्रवादीकडून हे पद मिळणं शक्य नसल्याचं नेत्यांना वाटत आहे. पालकमंत्री गणेश नाईक यांनी सिडकोसाठी त्यांचे सहकारी राजन चौगुले व डोंबिवलीतील त्यांचे कट्टर समर्थक पुंडलिक म्हात्रे या दोघांच्या पारड्यात वजन टाकलं आहे.

सुभाष भोईर यांच्यासाठी जिल्ह्यातील नाईकविरोधी लॉबीने कंबर कसली आहे. विधानसभा निवडणुकीत पुंडलिक म्हात्रे यांनी अंबरनाथमधील राष्ट्रवादीचे किसन कथोरे यांच्या विरोधात उघडउघड जरी बंड केलं नसलं, तरी आतून मात्र शिवसेनेला छुपी मदत केली होती, असा ठपका त्यांच्यावर आहे. तर आमदार पप्पू कलानी यांनीही कथोरे निवडून येऊ नयेत यासाठी शिवसेनेशी गुप्त संधान बांधले होतं, असंही सांगण्यात येत आहे. त्यामुळे सिडकोचे अध्यक्षपद राष्ट्रवादीकडे राहिल्यास पुन्हा नकुल पाटील यांच्याकडे सोपवलं जाईल. अन्यथा एकमत होत नसल्यास नाईलाजाने शेकापकडे सोपवण्यात येणार असल्याचं सांगण्यात येत आहे.

दुसरीकडे राष्ट्रवादीच्या कार्यर्कत्यांनी मात्र पक्षसंघटनेच्या बांधणीसाठी उपयोगी ठरेल, कार्यर्कत्यांना वेळ देऊ शकेल अशाच नेत्याला अध्यक्षपदी नेमण्यात यावं, अशी मागणी प्रदेशाध्यक्ष अरुण गुजराथी यांच्याकडे केली आहे.

 
</text>
</doc>
