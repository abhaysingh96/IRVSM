<doc>
<docno>986208.cms.txt</docno>
<text>
 
महाराष्ट्र
राज्यात हातभट्ट्या नकोच
[ Monday, January 10, 2005  07:20:27 pm]


मंुबई टाइम्स टीम

नवी मंुबई : राज्यात भविष्यात दारूकांड घडू नयेत यासाठी हातभट्ट्यांचं उच्चाटन करण्याचा निर्धार सरकारने केल्याचं राज्य उत्पादन शुल्कमंत्री गणेश नाईक यांनी सांगितलं.

हातभट्टीची विषारी दारू पिऊन मृत्यू होण्याच्या दुर्घटना भविष्यात रोखायच्या असतील तर देशी दारूच्या दुकानांमध्ये वाढ करावी लागेल, असं वक्तव्य नाईक यांनी केलं होतं. त्यावरून राज्यात बरेच वादविवाद निर्माण झाले आहेत. काही मंडळींनी त्यास विरोध केला आहे. याबाबत नाईक यांनी देशी दारूच्या दुकानांत वाढ करायची की नाही याचा निर्णय राज्य मंत्रीमंडळाने घ्यायचा आहे. मी फक्त माझं मत मांडलं, असं स्पष्ट केलं.

राज्यातील हातभट्ट्या नष्ट करण्यात आल्याने देशी दारूच्या विक्रीत झपाट्याने वाढ झाली. उत्पादन शुल्क खात्याचे उत्पन्न 2,271 कोटींवर पोहोचलं आहे. देशी दारूच्या विक्रीमुळे सरकारचं उत्पन्न तिपटीने वाढलं आहे. या खात्याचं वाषिर्क उत्पन्न पाच हजार कोटी रुपयांच्या घरात नेण्याचा सरकारचा प्रयत्न आहे, असंही त्यांनी सांगितलं.

हातभट्टीची दारू बंद झाल्याने गावठी दारूची चटक लागलेल्या मंडळींनी देशी दारूकडे मोर्चा वळवला आहे. मात्र देशी दारू परवडली नाही तर दारू पिणारी मंडळी, घरातील सोने-चांदी तसंच इतर मौल्यवान वस्तू आणि वेळप्रसंगी घरात काही असेल ते विकून दारूची चटक भागवतील. त्यामुळे हातभट्टी बंद झाल्याचे सामाजिक परिणाम समोर येतील. ते टाळण्यासाठी गोरगरीबांना परवडेल, अशी स्वस्त दारू उपलब्ध करून देणं हाच एकमेव पर्याय आहे. स्वस्त देशी दारू उपलब्ध करून देण्यासाठी देशी दारूचे दर कमी करण्याचा प्रस्ताव लवकरच राज्य मंत्रीमंडळासमोर आणण्यात येईल, असं ते म्हणाले.

राज्यात सर्वप्रथम 1973 मध्ये 4095 देशी दारू विक्रीचे परवाने देण्यात आले. त्यानंतर आजतागायत परवाने देण्यात आलेले नाहीत. त्या वेळी राज्याची लोकसंख्या साडेपाच कोटी होती. तेव्हा 11 हजारांमागे एक देशी दारू दुकान असं प्रमाण होतं. आता तेच प्रमाण 32 हजार लोकसंख्येमागे एक देशी दारू दुकान असं प्रमाण झालं आहे. राज्यात वर्षाला 25 कोटी लिटर देशी दारूचं उत्पन्न होतं. त्यातून सरकारला 2,271 कोटी महसूल मिळतो. पण लोकसंख्या साडेदहा कोटींच्या आसपास असून राज्यात फक्त 4,095 देशी दारू दुकानं आहेत, अशी वस्तुस्थितीही नाईक यांनी निदर्शनास आणली.

हातभट्टी दारूचं समूळ उच्चाटन, गोरगरीब जनतेला परवडेल अशी स्वस्त दारू उपलब्ध करणं, एक्साइज न भरता बाजारात दारू आणण्यानंतर कडक कारवाई, बनावट दारू वितरीत करणाऱ्यांवर तसंच ती विकणाऱ्यांवर कठोर कारवाई आणि हातभट्टीचं निर्मूलन करण्यात अपयशी ठरणाऱ्या अधिकाऱ्यांवर कडक कारवाई करण्याचा निर्धार राज्य सरकारने केल्याचंही गणेश नाईक यांनी सांगितलं.

 
</text>
</doc>
