<doc>
<docno>986320.cms.txt</docno>
<text>
 
अग्रलेख
हे बंध रेशमाचे
[ Monday, January 10, 2005  09:01:17 pm]


दरवर्षी गावात जत्रा भरते, त्याप्रमाणे अलीकडे ' प्रवासी भारतीय दिवस ' चा वाषिर्क उत्सव भारतात चालू झाला आहे.

गेल्या वर्षी दिल्लीत भारतीय जनता पक्षाची राजवट असताना परदेशस्थ भारतीयांना ' भारत दर्शन ' घडवून त्यांच्याकडून काही गुंतवणूक आणता येईल का, याची चाचपणी झाली.

यंदा हाच उत्सव मुंबईत झाला. परदेशात नोकरी- धंद्यानिमित्त जाऊन स्थायिक झालेल्या मूळच्या भारतीयांना आपल्या ' वतन ' ची ' याद ' अधूनमधून येत असते. त्यांना सन्मानपूर्वक भारतात बोलावून त्यांचा पाहुणचार केल्यामुळे त्यांना बरे वाटले असणार.

त्यांच्या आदरातिथ्यासाठी पंतप्रधान मनमोहन सिंग आणि साक्षात राष्ट्रपती ए. पी. जे. अब्दुल कलाम मुंबईत आले. भारतीयांच्या या आदरातिथ्याचा दृश्य- अदृश्य परिणाम परदेशस्थ भारतीयांच्या मनावर निश्चितच होणार. अशा कार्यक्रमाचे फलीत एका रात्रीत दिसत नाही.

त्यासाठी काही काळ वाट पाहावी लागते. परदेशांत राहून यशाची नवनवी शिखरे पादाक्रांत करणाऱ्या भारतीयांना आपल्या मूळ देशाबद्दल मनाच्या एका कोपऱ्यात आस्था व प्रेम असतेच, पण व्यावहारिक कारणांमुळे या नाजूक भावनांचे प्रकटीकरण होतेच असे नाही.

प्रवासी भारतीय दिवसासारखे उपक्रम वर्षा-दोन वर्षातून एकदा करून त्यांना केवळ महोत्सवाचे रूप देण्याऐवजी वर्षभर काही तरी कार्यक्रम केले, तर रेशमी स्नेहबंध अधिक दृढ होतील. भारतीय राज्यघटनेनुसार या देशातील नागरिकांना अन्य कोणत्याही देशाचे नागरिकत्व स्वीकारता येत नाही. तसे केल्यास, त्यांचे भारताचे नागरिकत्व आपोआप रद्द होते.

भारताच्या शेजारच्या पाकिस्तान, बांगलादेश आदी देशांत अशी अट नाही. त्यामुळे मूळचे पाकिस्तानी वा बांगलादेशी लोक ब्रिटन, अमेरिका आदी देशांचे नागरिकत्व स्वीकारल्यानंतरही त्यांच्या देशाचे नागरिक राहू शकतात.

गेल्या परिषदेत अनिवासी भारतीयांनाही असे दुहेरी नागरिकत्व देण्याची सूचना पुढे आली होती. या परिषदेत मनमोहन सिंग यांनी ती मान्य केली, हे या परिषदेचे मुख्य फलीत. अशा दुहेरी नागरिकत्वाचे भावनिक परिणाम महत्त्वाचे ठरतील, तसेच त्यामुळे भारतात गुंतवणूक करण्यास अनिवासींना असलेले अनेक अडथळेही दूर होतील.

जे देश सोडून गेले, त्यांचे नातेवाईक, आप्तेष्ट इथेच राहिले. असे लोक वारंवार भारतात येत असतात, पण नागरिकत्व गेल्याने त्यांना ' पाहुणे ' बनून राहावे लागते. ही परकेपणाची भावना क्लेषकारक असणारच. नागरिकत्व पुन्हा मिळाल्याने ती अडचण दूर होईल. पण अनिवासींच्या भावनिक गुंतवणुकीबरोबरच आथिर्क गंुतवणूक वाढवायची, तर केवळ दुहेरी नागरिकत्व देऊन फारसे काही पदरात पडणार नाही.

त्यासाठी भारतात पोषक वातावरण तयार असायला हवे. दुदैर्वाने भारतातील कालबाह्य अर्थविषयक व कामगार कायदे, जटील न्यायव्यवस्था, सरकारी फायलींना लागलेली भ्रष्टाचाराची कीड आणि अस्थिर राजकारण यांचा एकत्रित परिणाम हा की, भारतात मोठ्या प्रमाणावर गुंतवणूक करण्यात कुणाला स्वारस्य नाही.

भारताशेजारचा चीन हा खरे तर कम्युनिस्ट मनोप्रवृत्तीचा देश. पण काळाची पावले ओळखून चिनी राज्यर्कत्यांनी पोलादी भिंत तोडली आणि जगातील भांडवलदारांना दारे मोकळी केली. भारतीयांनाही परदेशातील भांडवल हवे आहे. पण ते मिळवण्यासाठी जी शिस्त आणि चिकाटी हवी, ती मात्र नाही. या स्थितीत केवळ आपले मूळ गाव भारतात आहे, या कारणाने कुणी अनिवासी इथे रकमांच्या थैल्या मोकळ्या करेल, अशी आशा बाळगणे वेडेपणाचे आहे. असो.

अनेक राज्यांनी या परिषदेत आपापली प्रेझेंटेशन्स सादर केली. त्यासाठी नटनट्यांना आणण्याचा अतिउत्साह काहींनी दाखवला. महाराष्ट्राचे प्रेझेंटेशन आशावर्धक होते, अशा बातम्या आहेत. पण प्रेझेंटेशन्स बघितल्यानंतर अनिवासी भारतीयांनी जळमटे चढलेली आणि बांडगुळे वाढलेली मुंबईतील गिरण्यांची धुराडी पाहिली असतील आणि कारखाने बंद पडल्याने चौकाचौकात असहायपणे उभ्या राहिलेल्या तरुणांचे तांडे त्यांच्या नजरेस पडले असतील, तर त्यांना खरे काय ते कळेलच.

 
</text>
</doc>
