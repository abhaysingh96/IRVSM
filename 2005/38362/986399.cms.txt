<doc>
<docno>986399.cms.txt</docno>
<text>
 
महाराष्ट्र
पुण्याच्या थंडीत पुन्हा वाढ
[ Monday, January 10, 2005  10:54:25 pm]


म. टा. प्रतिनिधी

पुणे : उत्तरेकडून वाहणाऱ्या वाऱ्याची तीव्रता वाढल्यामुळे गेल्या दोन दिवसांमध्ये थंडीत वाढ झाली आहे. येत्या 24 तासामध्ये गारव्यात वाढ होण्याची शक्यता पुणे वेधशाळेने व्यक्त केली आहे. डिसेंबर महिन्याच्या मध्यास थंडी जास्त असते पण यंदा मात्र त्याची तीव्रता कमी होती. त्सूनामीनंतर उत्तर आणि दक्षिणेकडील काही भागात पाऊस झाल्याचे वेधशाळेच्या अधिकाऱ्यांनी सांगितले.

ते म्हणाले की, उत्तरेकडून येणाऱ्या वाऱ्याची तीव्रता अधिक झाल्यास आगामी काळात थंडीमध्ये वाढ होण्याची शक्यता आहे. उत्तरमध्य महाराष्ट्रामध्ये थंडीचा जोर असून विदर्भातील तापमान 12 अंश सेल्सियसच्या खाली आहे, तर दक्षिण मध्य महाराष्ट्रामधील तापमान 13 ते 16 अंश सेल्सियस दरम्यान असून मराठवाड्यामधील तापमान 12 अंश सेल्सियसपेक्षा जास्त असल्याची माहिती वेधशाळेच्या अधिकाऱ्यांनी दिली. पुण्यात 19 डिसेंबर रोजी यंदाच्या मोसमात 8.1 अंश सेल्सियस इतक्या कमी तापमानाची नोंद करण्यात आली. राज्याच्या विविध भागात सोमवारी नोंद झालेले तापमान पुढीलप्रमाणे : पुणे - 10.2, नाशिक- 9, मालेगाव- 11, औरंगाबाद- 10, नागपूर आणि अमरावती- 12.

 
</text>
</doc>
