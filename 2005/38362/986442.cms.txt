<doc>
<docno>986442.cms.txt</docno>
<text>
 
महामुंबई
अपंग व वृद्धांना सोयीस्कर बेस्टच्या नव्या गाड्या
[ Monday, January 10, 2005  11:37:03 pm]


म. टा. प्रतिनिधी

मुंबई : प्रदूषणाला आळा घालणाऱ्या, तसेच अपंग व वयोवृद्धांना सोयीच्या ठरतील अशा लो-फ्लोअर बसेस बेस्टच्या ताफ्यात लवकरच दाखल होत आहेत. मुंबई नागरी परिवहन प्रकल्पाअंतर्गत ( एमयूटीपी) अशोक लेलँड कंपनीच्या 644 बसगाड्या बेस्टच्या ताफ्यात दाखल होत असून सोमवारी बेस्ट मुख्यालयात या खरेदी करारावर स्वाक्षऱ्या झाल्या.

बेस्टच्या वतीने समितीचे अध्यक्ष आशिष चेंबूरकर, महाव्यवस्थापक स्वाधीन क्षत्रिय आणि सदस्य सुनील गणाचार्य तर अशोक लेलँडच्या वतीने व्यवस्थापकीय संचालक आर. शेषशाई यांनी करारावर सह्या केल्या. या 644 बसपैकी 450 बसगाड्या या वर्षाच्या अखेरपर्यंत आणि उर्वरीत गाड्या मार्च 2006 पर्यंत बेस्टच्या ताफ्यात दाखल होतील.

सध्या बेस्ट बसच्या पायऱ्यांची उंची 1050 मि.मी. आहे. मात्र, नव्या गाड्यांत पायऱ्यांची उंची 860 मि. मी. असल्याने अपंग व वयोवृद्ध प्रवाशांसाठी आरामदायी असतील. त्याशिवाय मागील चाकांना एअर सस्पेंशन आणि पुढील चाकांना रबराचे सस्पेंशन बसवल्यामुळे प्रवाशांना धक्के कमी बसतील. बसने अचानक ब्रेक मारला तर पुढच्या सीटवरील प्रवासी बाहेर फेकला जाण्याची भीती असते. यावर उपाय म्हणून पुढच्या सीटला सीट बेल्ट असतील. या गाड्या लगेच ओळखता याव्यात यासाठी त्यांचा आकार व रंग वेगळा ठेवण्यात येणार असल्याचे क्षत्रिय म्हणाले. बेस्टच्या बसगाड्यांना ' सिग्नल रेड ' रंग आहे. मुंबईच्या प्रवाशांनी या रंगाला पसंती दिली आहे. पण सर्वांच्या सूचनांचा विचार करून लाल रंग बदलण्याची योजना आहे. त्यासाठी वाहतूक परिवहन प्राधिकरण आणि राज्य सरकारची परवानगी मागण्यात येणार आहे. या बसेस युरो तीन दर्जाच्या असतील. अपघातांचे प्रमाण कमी करण्यासाठी या बसना रेडीअल टायर टाकण्यात येणार आहेत.

 
</text>
</doc>
