<doc>
<docno>986309.cms.txt</docno>
<text>
 
धावते जग
वाईटातून चांगले
[ Monday, January 10, 2005  08:46:41 pm]


गतवषीर्च्या अखेरीस त्सूनामी लाटांच्या तडाख्याने भारताच्या दक्षिण भागाला दिलेल्या अभूतपूर्व फटक्यामुळे ' किनारपट्टी नियंत्रण कायद्या ' ची ( सीआरझेड) सुबुद्धी संबंधितांना सुचलीच, तर त्यास वाईटातून चांगले असेच म्हणावे लागेल.

त्सूनामी लाटांनी उडवून दिलेल्या या प्रलयानंतर अनेक सागरी किनारा लाभलेल्या काही राज्यांनी या कायद्याची कठोरपणे अंमलबजावणी करण्याचे आवाहन केंद सरकारला केले आहे.

1991 मध्ये हा कायदा अस्तित्वात आला ; पण पहिल्या दिवसापासूनच त्याविरोधात बिल्डर आणि विकासक यांनी लॉबी उभी केली आणि अनेक प्रकरणी या कायद्यातून कोणत्या ना कोणत्या मार्गाने सूट मिळवून बांधकामे करण्यात ही लॉबी यशस्वी झाली.

तामिळनाडूच्या किनारपट्टीवरही अशा प्रकारची अनेक बांधकामे झालेली होती आणि मुंबईत तर या कायद्याचे अनेक ठिकाणी झालेले उल्लंघन आज प्रत्यक्षच बघावयास मिळत आहे. या कायद्यामुळे विकासाला खिळ बसते, असा या बिल्डर लॉबीचा आक्षेप वरकरणी सभ्य वाटला, तरी त्यामागचे इप्सित कधीच दडून राहिलेले नाही.

राजकारण्यांचा प्रत्यक्ष वा अप्रत्यक्ष पाठिंबा असल्याने बडे बिल्डर अनेकदा अशा ' कायदेभंगा ' तून सही सलामत सुटल्याचेही मुंबईत वारंवार दिसून आले आहे. या पार्श्वभूमीवर ' सीआरझेड ' ची कठोर अंमलबजावणी करण्याच्या राज्यांच्या मागणीचे स्वागतच करावे लागेल. पण या कायद्याच्या विरोधात सतत होत असलेल्या हाकाटीमुळे त्याबाबत विचार करण्यासाठी गतवर्षी नेमलेल्या स्वामीनाथन समितीचा अहवाल आता अंतिम टप्प्यात आहे.

त्सूनामीचा तडाखा बसण्यापूर्वी अनेक राज्ये हा कायदा म्हणजे आपल्या अधिकारांवर आक्रमण असल्याची टीका करत असत. पण आता किमान दोन राज्यांना त्याबाबत शहाणपण सुचले असून, त्यांनी या कायद्याची कठोर अंमलबजावणी करण्याची मागणी केली आहे.

विकासकांच्या प्रभावशाली लॉबीला बळी पडून मध्यंतरी या कायद्यातून पर्यटन विकासाच्या नावाखाली रिसॉर्टस्ना काही सवलती देण्याचा निर्णय घेण्यात आला होता. तो कसा अंगाशी आला, ते त्सूनामीने दाखवून दिलेच आहे. त्यामुळेच यापुढे कोणाच्याही दबावाला बळी न पडता या कायद्याची ठामपणे अंमलबजावणी करणे हेच अधिक श्रेयस्कर ठरणार आहे.

 
</text>
</doc>
