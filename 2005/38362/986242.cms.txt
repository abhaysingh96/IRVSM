<doc>
<docno>986242.cms.txt</docno>
<text>
 
महाराष्ट्र
साहित्य संमेलनाची मुहूर्तमेढ
[ Monday, January 10, 2005  07:45:02 pm]


म. टा. प्रतिनिधी

नाशिक : येथे आयोजित करण्यात आलेल्या अखिल भारतीय मराठी साहित्य संमेलनाची मुहूर्तमेढ दिंडी रविवारी मोठ्या उत्साहात पार पडली. रविवारी सकाळी जलतरण तलावाजवळ असलेल्या कुसुमाग्रज यांच्या घराजवळ ज्येष्ठ साहित्यिक बाबुराव बागुल यांनी श्रीफळ वाढवून या दिंडीचा शुभारंभ केला. शहरातील प्रमुख रस्त्यांवर फिरून ही दिंडी संमेलनस्थळी पोचली. तेथे कुसुमाग्रज नगरीत बागुल यांच्याच हस्ते संमेलनाची मुहुर्तमेढ करण्यात आली. याच ठिकाणच्या कै. दादासाहेब पोतनीस ग्रंथ नगरीचे भूमीपूजन मु. श. औरंगाबादकर यांनी केले.

संमेलनाची मुहूर्तमेढ रोवणाऱ्या या दिंडीत विद्यार्थ्यांचे लेझीम पथक सहभागी झाले होते. समुहगीत, समुहनृत्य आदींचाही दिंडीत सहभाग होता. संमेलनाचे स्वागताध्यक्ष डॉ. वसंत पवार, कार्याध्यक्ष विनायकदादा पाटील, महापौर दशरथ पाटील, कवी किशोर पाठक, चंदकांत महामिने, प्रकाश होळकर , ' गावकरी ' चे संपादक अरविंद पोतनीस याच्यासह अनेक मान्यवर यावेळी उपस्थित होते.

 
</text>
</doc>
