<doc>
<docno>986415.cms.txt</docno>
<text>
 
महाराष्ट्र
कैद्याने भिरकावली न्यायाधीशावर चप्पल
[ Monday, January 10, 2005  11:09:26 pm]


म. टा. वृत्तसेवा

कल्याण : वैयक्तिक जातमुचलक्यावर सुटका करण्याची साजीद अजीज शेख या एका दरोड्यातील आरोपीची विनंती कल्याण न्यायालयाचे प्रथमवर्ग न्यायदंडाधिकारी एस. जी. ठुबे यांनी नाकारल्याने संतापलेल्या शेखने त्यांच्यावर भर कोर्टातच पायातली चप्पल भिरकावून मारली.

कोळसेवाडीतील एका दरोड्याप्रकरणी शेखला अटक झाली होती. काही महिन्यांपूवीर् तो जामीनावर सुटला होता. मात्र नंतर न्यायालयातील तारखांना तो सतत गैरहजर राहिल्याने वॉरंट काढून त्याला अटक झाली होती. गेले आठ महिने तो आधारवाडी तुरुंगात होता. सोमवारी सुनावणी सुरू होताच त्याने वैयक्तिक जातमुचलका मागितला. मात्र दरोड्याच्या गुन्ह्यातील आरोपीला जातमुचलका देता येत नाही, असे सांगून याआधी जामीन मिळालेल्या शेखला न्यायाधीशांनी तो नाकारला. चप्पल भिरकावल्याबद्दल त्याच्यावर गुन्हा नोंदवला गेला आहे.

गेल्या शनिवारीही अनिल गुप्ता, जयप्रकाश पाल, राकेश तिवारी, शरफुद्दिन अन्सारी या कैद्यांनी कोर्टातून परत तुरुंगात नेले जात असताना दोन पोलिसांना व्हॅनमध्येच मारहाण केली होती. याप्रकरणीही गुन्हा दाखल झाला आहे. एका महिलेशी अनिल गुप्ता यास बोलायचे होते. पण पोलिसांनी परवानगी नाकारल्याने आरोपींनी शिवीगाळ व मारहाण केली.

 
</text>
</doc>
