<doc>
<docno>986230.cms.txt</docno>
<text>
 
महाराष्ट्र
देवघर पाटबंधारे प्रकल्पाच्या घळभरणीचे काम लौकरच
[ Monday, January 10, 2005  07:38:39 pm]


कणकवली : देवघर पाटबंधारे प्रकल्पाच्या पहिल्या टप्प्यातील घळभरणीचे काम आता तातडीने सुरू करण्यात येणार असून, नुकत्याच झालेल्या कोकण सिंचन महामंडळाच्या बैठकीत या कामास मान्यता दिलेली आहे.

पहिल्या टप्प्यात 169 मीटर तलाकांपर्यंत हे घळ भरणीचे काम करण्यात येणार असून, या कामास जानेवारीच्या तिसऱ्या किंवा चौथ्या आठवड्यात सुरुवात केली जाणार असल्याची माहिती पाटबंधारे खातयाच्या अधिकाऱ्यांनी सांगितली. घळभरणीच्या कामासाठी सुमारे 35 कोटींची आवश्यकता असून, त्यासाठी लागणारा निधी येत्या मार्चपर्यंत देण्याचाही निर्णय घेण्यात आलेला आहे. देवघर मध्यम पाटबंधारे प्रकल्प गेली 20 वषेर् चालू असून, सध्या हा प्रकल्प घळभरणी कार्यक्रमापर्यंत येऊन पोचला आहे. आतापर्यंत या प्रकल्पावर 95 कोटी रु. खर्च करण्यात आलेले आहेत. या प्रकल्पामुळे तब्बल 4 हजार 512 हेक्टर जमीन ओलिताखाली येणार असून, कणकवली आणि देवगड या दोन तालुक्यांतील सुमारे 35 गावांना या धरणाच्या पाण्याचा लाभ होणार आहे.

देवघर प्रकल्पात 98.02 दशलक्ष घनमीटर पाणीसाठा होणार आहे. मुख्य धरणाचे काम प्रगतिपथावर असून, प्रकल्पांतर्गत डाव्या व उजव्या कालव्यांची कामेही जोरात चालू आहेत. 2007 पर्यंत हे धरण पूर्ण करण्याचे नियोजन असले तरी निधी कसा उपलब्ध होतो यावर बरेचसे अवलंबून आहे.

घळभरणीचे काम पूर्ण झाल्यावर सुमारे 406 हेक्टर सिंचन क्षमता निर्माण होणार आहे.

 
</text>
</doc>
