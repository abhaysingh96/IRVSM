<doc>
<docno>986183.cms.txt</docno>
<text>
 
हेल्थ
आजाराला आमंत्रण
[ Monday, January 10, 2005  06:57:18 pm]


नुकतंच 2004 साल संपलं. 2004 सालाचे 365 दिवस सरले. 2004 सालचा हिवाळा, उन्हाळा, पावसाळा ओसरला. चांगल्या घटना घडल्या, वाईट घटना घडल्या. नवीन जीव जन्माला आले आणि कित्येकांनी कायमचे डोळे मिटले. आजारांनी, व्याधींनी आपली किमया दाखवली. मलेरिया, डेंग्यू, सार्स, बर्ड फ्लू या सर्व आजारांनी अखंड जगभर धुमाकूळ घातला. जे घडलं, त्यातून शिकावं, सावरावं आणि घडलेल्या चुका न होवोत ही काळजी घ्यावी, हाच या सरलेल्या वर्षाचा निरोप. पण, कित्येकांना हा निरोप कळत नाही.

स्मोकिंग करणारा मनुष्य हा असाच एक मनुष्य आहे, जो स्वत:च्या हाताने स्वत:चं जीवन नष्ट करतो. स्मोकिंगमुळे फुफ्फुस निकामी होतं, कॅन्सर होऊ शकतो. हे जाणूनही हा मनुष्य ते व्यसन दूर करत नाही. दवाखान्यात येणाऱ्या 16 ते 35 या वयोगटातील जवळजवळ 60 टक्के पुरुष सिगरेट ओढतात. शिवाय या टक्केवारीत स्त्री काही मागे राहिलेली नाही. रेस्तराँ, पब्स, कॅफे, पाटर््यांमध्ये सिगरेट ओढणाऱ्या मुली आता झपाट्याने वाढत आहेत.

34 वषीर्य राकेशकुमारला खोकला, दम्याचा त्रास आणि वाढता तापटपणा या तक्रारी होत्या. सिगरेट ओढणं हे यामागचं कारण आहे, हे सांगितल्यावर त्याने विचारलं , ' डॉक्टर, ऑफिसचं टेन्शन, कामाच्या डेडलाइन्स, रात्रीपर्यंत काम करत राहणं आणि स्ट्रेस या सगळ्यांमधून थोडं शांत होण्यासाठी मी सिगरेट ओढतो. ती सवय मोडणं अशक्य आहे. '

राकेशकुमार जे सांगत होता, त्यात त्याच्या भविष्याचा नाश होता, अंत होता. स्मोकिंग करणाऱ्या सर्व व्यक्तींनी जाणून घ्यावं, की सिगरेटच्या धुराने फुफ्फुसं कमकुवत होतात. माणसाची फुफ्फुसं ही रबरासारखी असतात. त्यात लवचिकता असते. यामुळेच मनुष्य श्वासोच्छवास करत असतो. वातावरणातील हवा, त्यातला ऑक्सिजन या लवचिकतेमुळे फुफ्फुसात खेचला जातो. फुफ्फुसातून हा ऑक्सिजन रक्तात मिसळतो आणि शरीर कार्यक्षम होतं.

सिगरेट, विडी यातील धुरात कार्बन, सल्फर डायऑक्साइड, नायट्रोजन डायऑक्साइड आणि इतर जहाल पदार्थ असतात. हे सर्व पदार्थ फुफ्फुसाची लवचिकता नष्ट करतात आणि फुफ्फुस कमकुवत होतं. श्वासोच्छ्वासाची प्रक्रिया कमजोर होते. वायूतील ऑक्सिजन नीट खेचला जात नाही. रक्तातील ऑक्सिजन कमी होतो. यामुळे धाप लागणं, चालल्यावर दम लागणं, वारंवार खोकला होणं यासारख्या तक्रारी सुरू होतात.

हे दोष फुफ्फुसात निर्माण व्हायला कित्येक महिने लागतात आणि जेव्हा या बदलामुळे त्या व्यक्तीला त्रास जाणवू लागतो, तेव्हा फार उशीर झालेला असतो. कारण सिगरेट, विडीच्या धुरामुळे नष्ट झालेली फुफ्फुसाची लवचिकता सिगरेट सेवन बंद केल्यानंतही पूर्णपणे पूर्ववत होत नाही.

वेळेत स्मोकिंगचं व्यसन सोडल्यास फुफ्फुस ठणठणीत राहू शकतं. एकदा की ष्टद्धह्मश्ाठ्ठद्बष् क्चह्मश्ाठ्ठष्द्धद्बह्लद्बह्य/श्वद्वश्चद्ध 4 ह्यद्गद्वड्ड हे आजार झाले, की पेशण्टला इन्हेलर्स अर्थात पंप घ्यायला लागतात. सालब्युटामॉल, इप्राट्रोपिअम यासारखी औषधं डॉक्टरांच्या सल्ल्यानुसार काही प्रमाणात खोकला आणि दमा यावर नियंत्रण आणू शकतात. काही महिन्यांपासून टायोट्रोपिअम नावाचं औषध या आजारांसाठी उपलब्ध झालं आहे. अर्थात ही औषधं डॉक्टरांच्याच सल्ल्यानुसार घ्यावीत.

सुख हे मानण्यावर असतं आणि दु:खाला सीमा नसते. सिगरेट आणि आजार ही गाथा नवीन नाही. आपलं सुख, आपलं आरोग्य आपल्याच हातात आहे, हे जाणून पुढचं पाऊल टाकणं महत्त्वाचं आहे. नाहीतर आजाराच्या चक्रीवादळात तुम्ही कधी हरवलात, हे कळायचाही वेळ मिळणार नाही.

डॉ. सलील बेंदे

तुम्ही तुमचे प्रश्न किंवा अडचणी डॉ. सलील बेंदे यांना विचारू शकता. आमचा पत्ता - ' सिटी-स्कॅन ', मुंबई टाइम्स, दुसरा मजला, टाइम्स ऑफ इंडिया इमारत, डॉ. डी. एन. रोड, मुंबई - 400001.

 
</text>
</doc>
