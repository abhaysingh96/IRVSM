<doc>
<docno>986216.cms.txt</docno>
<text>
 
महामुंबई: मुंबई टाइम्स
डोंबिवलीतल्या किरणची फोटोग्राफिक सफारी
[ Monday, January 10, 2005  07:26:40 pm]


मुंबई टाइम्स टीम

डोंबिवलीतल्या किरण पावस्करला डोंबिवली काय, जंगल काय, दोन्ही सारखंच! भरतपूर, बांधवगड, बांदीपूर, केरळ आणि तामिळनाडूतली अभयारण्यं... चौफेर फिरलेल्या किरणने डोंबिवलीसारख्या माणसांच्या ' भयअरण्या ' त राहणारे, छांदिष्टाच्याच दृष्टीला दिसणारे पक्षीही गेली काही वर्षं टिपले... नाचण, तांबट, शिंपी हे पक्षी डोंबिवलीत, भरवस्तीतच घरटी बांधतात, ही ' डिस्कव्हरी ' अनेकांना किरण पावस्करमुळे झाली!

किरणचा हा गेल्या सात-आठ वर्षांचा प्रवास आता प्रदर्शनरूपाने लोकांपुढे येतो आहे. डोंबिवली पूर्वेच्या आंबेडकर हॉलमध्ये किरणने टिपलेले पक्षी, वन्य प्राणी, कीटक आणि सरपटणारे प्राणी यांच्या निवडक 100 चित्रांचं ' लेन्स हंट ' हे प्रदर्शन 13 तारखेपासून सुरू होतंय. ' काका हरदास प्रतिष्ठान ' ने पुढाकार घेऊन भरवलेल्या या प्रदर्शनाचं उद्घाटन हरदास यांच्या उपस्थितीत आणि श्रीकांत मलुष्टे यांच्याहस्ते होणार आहे.

प्रदर्शन 17 जानेवारीपर्यंत सर्वांसाठी विनामूल्य खुलं राहील. टीव्हीवर वन्यजीवनाचे कार्यक्रम काही मिनिटं पाहण्यापेक्षा प्रदर्शनातली फेरी अधिक लक्षात राहणारी ठरेल, एवढा ' दम ' या फोटोंमध्ये आहे. हरणांच्या कळपातले नर उन्हात शिंगांची कुस्ती खेळतात ( ' हे भांडण नसतं ; खेळ असतो ,' असं किरण सांगतो), पावसात भिजणारे हत्ती पिल्लाला मात्र पावसापासून जपतात, नाचण पक्ष्याची डोळेसुद्धा न उघडलेली पिलं घरट्याची फांदी हलताच चोच मात्र सताड उघडतात... असा प्राणी-पक्ष्यांचा ' स्वभाव ' किरणने टिपला आहे.

किरणला ' फोटोग्राफिक सोसयटी ऑफ इंडिया ' सह अनेक संस्थांच्या स्पर्धात्मक प्रदर्शनांतली बक्षिसं मिळाली होती. केरळसारख्या ठिकाणीही त्याच्या फोटोंची वाहवा झाली. मात्र, मिलिंद गुणाजीसारखा निसर्गप्रेमी आणि सोनाली खरेसारखी ' डोंबिवलीकर ', या नामवंत कलावंतांची उपस्थिती उद्घाटनालाच असावी, हा किरणचा प्रयत्न चक्क अपयशी ठरलाय! ' डोंबिवली ? केवढं लांब! ' ही प्रतिक्रिया अनेकांकडून आल्याने किरणला कदाचित मुंबईत प्रदर्शन भरवावं लागेल.

अर्थात, तुम्ही नामवंत असा वा नसा ; वन्य जीवनाच्या आणि एकही मनुष्य न दाखवणाऱ्या या फोटोंमधून तुम्हाला निसर्गाबद्दल आणि मानवी सहजप्रवृत्तींबद्दलही विचार करावासा वाटेल.

 
</text>
</doc>
