<doc>
<docno>986316.cms.txt</docno>
<text>
 
लेख
तपासातील त्रुटींवर ढळढळीत प्रकाश...!
[ Monday, January 10, 2005  08:58:51 pm]


एखादा गुन्हा घडल्यानंतर त्याचा तपास करण्याची जबाबदारी पोलिस- यंत्रणेवर असते. तपास सुरू झाला की तो कायद्याच्या चौकटीत बसविण्याचे कौशल्य त्यांनाच करावे लागते. पोलिस- यंत्रणेला प्रशिक्षण देण्यासाठी खास प्रशिक्षण अकादमी असतात. त्यात दिलेल्या प्रशिक्षणात उत्तीर्ण झाल्यानंतर तपासातील खाचखळगे समजून घेण्यासाठी दीर्घ अनुभव लागतो. मात्र काहीवेळा तपास करताना तांत्रिक मुद्यांचे महत्त्वच लक्षात घेतले जात नाही आणि गंभीर गुन्ह्यातील आरोपीसुद्धा तपासातील तांत्रिक दोषांमुळे निदोर्ष सुटतात. अशी उदाहरणे पोलिस खात्याच्या अकार्यक्षमेबाबतच प्रश्ान्चिन्ह निर्माण करीत असतात.

घाटकोपर येथील मॉडेल को-ऑपरेटिव्ह बँकेवर 7 नोव्हेंबर 2000 रोजी दरोडा घालण्यात आला होता. आठजणांच्या टोळीने चाकूचा धाक दाखवून भरदिवसा बँकेतून सुमारे 23 लाख रु.ची रोकड लुटली होती. ती लुटून चोरट्यांनी व्यवस्थापक आणि अन्य कर्मचाऱ्यांना कोंडून ठेवले होते. तपासाअंती पोलिसांनी पाच आरोपींना अटक केली होती व उरलेले फरारी होते. बँकेच्या कॅशिअरने दोघा आरोपींना ओळखले होते. त्याशिवाय त्याने पोलिस परेडमध्ये राहुल मेहता आणि अशोक दिवानी या आरोपींनाही ओळखले होते.

मात्र कोर्टात खटला सुरू झाल्यानंतर कायदेशीर मुद्दे सुरू झाले. त्यावेळी बचाव पक्षाच्या वकिलांनी या कॅशिअरला उलटतपासणीत प्रश्ान् केला असता त्यात त्याने ओळख परेड सुरू असताना तेथे पोलिसही हजर असल्याचे मान्य केले. त्यामुळे पोलिसांची उपस्थिती हा मुद्दा आरोपींच्या पथ्यावर पडला. तसेच ओळख परेडमध्ये एकावेळी तीन आरोपींना उभे करण्यात आले होते. वस्तुत: ओळख परेडच्या सर्वसाधारण प्रक्रियेनुसार एक किंवा दोनच आरोपींना त्या परेडमध्ये उभे करता येते. याशिवाय ओळख परेडमध्ये डमी उभे असतात ; तेसुद्धा योग्यप्रकारे निवडण्यात आले नव्हते. हायकोर्टाने आरोपींच्या ओळख परेडबाबत जे नियम तयार केले आहेत, त्याचे पालन या घटनेचा तपास करणाऱ्या पोलिसांकडून झाले नाही, असा बचाव पक्षाचा मुद्दा कोर्टाने मान्य केला आणि आरोपींना त्याचा फायदा देत त्यांना निदोर्ष सोडून दिले.

अशाप्रकारे तांत्रिक मुद्यावरून आरोपी सुटण्याचे प्रकार बरेचवेळा घडले आहेत. हा काही त्यापैकी नावीन्य असलेला खटला नव्हे. मात्र तपास-यंत्रणेकडून जे काही तपास नियमांचे उल्लंघन होते, त्याचे हे एक ढळढळीत उदाहरण आहे.

तपास-यंत्रणेने गुन्ह्याचा 90 दिवसांत तपास करून आरोपपत्र दाखल केले पाहिजे. पंचनामा करताना त्या घटनेचा सविस्तर व खटल्यासाठी आवश्यक मजकूर त्यात असणे आवश्यक आहे. असे कितीतरी मुद्दे तपासाच्या दृष्टीने अत्यंत महत्त्वाचे असताना पोलिस त्यातच त्रुटी ठेवतात आणि गंभीर गुन्ह्यातील गुन्हेगार मोकळे सुटतात. एमपीडीए आणि एनडीपीएस, लाचलुचपत प्रतिबंधक कायदा, मोक्का आदी कायद्यांत तर तांत्रिक मुद्यांना फारच महत्त्व असते. गुन्हेगाराला एमपीडीए लावण्याच्या आदेशावर पोलिस आयुक्तांची सही नसल्यास हा गुन्हेगार सुटतो.

' मोक्का ' च्या एका गाजलेल्या खटल्यातील आरोपी व बडतर्फ न्यायाधीश. जे. डब्ल्यू. सिंग यांच्याबाबत तर संभाषण टॅप करण्यासाठी सरकारची रीतसर मंजुरीच घेण्यात आलेली नव्हती. तो मुद्दा त्यांच्या पथ्यावर पडला. लाचलुचपत प्रतिबंधक कायद्यानुसार लाच घेणाऱ्या सरकारी कर्मचारी व अधिकाऱ्यावर खटला भरण्यासाठी सरकारच्या मंजुरीचे बंधन आहे. तसेच सरकारी गोपनीयतेच्या कायद्याबाबतही आहे. त्यामुळे अशा त्रुटी ठेवल्या की आरोपीविरुद्ध अन्य पुरावा असूनही तांत्रिक त्रुटीमुळे आरोपी सुटले आहेत.

एखाद्या खटल्यात पुढे आलेला पुरावा लक्षात घेऊन निकाल देण्याबाबत संबंधित कोर्टाच्या न्यायाधीशांना पूर्ण स्वातंत्र्य असते. त्यामुळे निकाल हा प्रत्येक न्यायाधीशाच्या ' सबजेक्टिव्ह सॅटिसफॅक्शन ' वरही अवलंबून असतो. मात्र हा मुद्दा बाजूला ठेवला तरी तपासकार्यातच काटेकोरपणा पाळला गेला नसेल तर तो दोष तपास-यंत्रणेचाच म्हणता येईल. सुमारे 90 टक्के खटल्यांतील आरोपी हे विविध कारणांमुळे निदोर्ष सुटत असतात, असे सवोर्च्च न्यायालयाच्या एका माजी सरन्यायाधीशांचेच मत आहे. त्यात विविध कारणांपैकी ढिसाळ तपास हेसुद्धा महत्त्वाचे कारण आहे. पोलिस आयोगाने पोलिस खात्यातील अनेक त्रुटी दूर करण्यासाठी तपास आणि प्रशासन हे वेगळे करण्याची शिफारस केली आहे. तसेच पाश्चिमात्य देशांत तपास-कार्य करताना पोलिसांना वकिलाचीही मदत दिली जाते. त्यामुळे कायद्याच्या चौकटीत तपास ठेवण्यासाठी त्याचा उपयोग होत असल्याचा त्यांचा अनुभव आहे. या मुद्यांवर बऱ्याचदा चर्चाही झाली आहे ; मात्र त्याचा गंभीरपणे विचारच होत नसल्याचे दिसते.

तपासातील त्रुटींमुळे होत असलेलेे नुकसान प्रचंड आहे. या त्रुटी पोलिसांच्या प्रशिक्षणातच काही कमी आहे का याकडेही बोट दाखवितात. पोलिस-यंत्रणेवर कामाचा प्रचंड ताण असतो, त्यामुळे तपासकार्य नीट पार पडू शकत नसल्याचा युक्तिवाद काहीवेळा केला जातो. मात्र त्याचा परिणाम म्हणून गुन्हेगारांना त्याचा फायदा मिळणे योग्य नाही. हे लक्षात घेऊन हे दोष दूर व्हावेत आणि तपास कार्य कायद्याच्या चौकटीतच व्हावे म्हणून पोलिस-यंत्रणेला मूलभूत सुविधा देण्यासह त्यांच्या मानसिकतेतही बदल करण्याची गरज आहे.

सुरेशचंद वैद्य

 
</text>
</doc>
