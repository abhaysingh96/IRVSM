<doc>
<docno>986397.cms.txt</docno>
<text>
 
महाराष्ट्र
पालिकेनेच टाकला नदीत राडारोडा
[ Monday, January 10, 2005  10:52:52 pm]


म. टा. प्रतिनिधी

पुणे : म्हात्रे पूल ते राजाराम पूल यांच्या दरम्यान असलेल्या शंभर फुटी रस्त्यावरील कृष्णसंुदर गार्डनच्या मागे नदीपात्रात पुन्हा एकदा शेकडो ट्रक राडारोडा टाकल्याचा प्रकार उघडकीस आला आहे. मात्र यावेळी हा राडारोडा कंत्राटदाराने टाकला नसून खुद्द पालिकेनेच तो टाकल्याचे निष्पन्न झाले आहे.

नदीपात्रात राडारोडा टाकण्याचे प्रमाण मध्यंतरी बरेच वाढले होते. त्याला आळा घालण्यासाठी राडारोडा टाकणाऱ्या प्रत्येक ट्रकला 25 हजार रुपये दंड आकारण्यात येईल असे आयुक्त नितीन करीर यांनी जाहीर केले होते. मात्र पालिकेनेच या ठिकाणी सुमारे आठशे ते नऊशे ट्रक राडारोडा टाकल्याचे स्पष्ट झाले असून पालिका प्रशासनानेही ते कबूल केले आहे.

या प्रकाराविरुद्ध पालिकेत आवाज उठवणाऱ्या नगरसेविका वंदना चव्हाण यांनी ही बाब प्रथम निदर्शनास आणून दिली. या ठिकाणी नदीपात्रात मातीचा तात्पुरता बंधारा बांधण्यात आला असून त्यावरून पलीकडे जाण्यासाठी मार्ग तयार करण्यात आला आहे. त्या मार्गावरून ट्रकद्वारे नदीच्या पलीकडेही माती टाकण्यात आली आहे. याविषयी नदीसुधार योजनेचे डेव्हलपमेण्ट इंजिनीयर माधव लाटकर म्हणाले की, नदीपात्राच्या कडेने सेंट्रल वॉल टाकण्यासाठी ही माती येथे आणण्यात आली आहे. तसेच माती वाहून नेण्यासाठी बांधण्यात आलेला तात्पुरता बंधाराही काम झाल्यानंतर काढून टाकण्यात येईल.

या भिंतीची उंची बरीच कमी असते. त्यामुळे ती बांधण्यासाठी एवढ्या मोठ्या प्रमाणावर मातीची गरजच नसते. असे असताना येथे प्रचंड राडारोडा टाकण्यात आल्याची तक्रार चव्हाण यांनी केली. तसेच या ठिकाणचा उरलेला राडारोडा काढू असे आश्वासन प्रशासनाने जरी दिले असले तरी तो राडारोडा नंतर उचलला जात नसल्याचा पूर्वानुभव असल्याचे चव्हाण म्हणाल्या.

आजपर्यंत नदीपात्रात अनेकदा राडारोडा टाकून पात्र बुजवण्याचा खटाटोप करण्यात आला आहे. नुकतेच दीनानाथ मंगेशकर रुग्णालयातून वाहून आणलेला राडारोडा याच ठिकाणी पात्रात टाकण्यात आला होता. संबंधित कंत्राटदाराला त्याचे सुमारे अडीचलाख रुपये दंडही भरावा लागला होता. टाकलेला राडारोडा कंत्राटदारानेच उचलावा, असे अपेक्षित असताना अद्याप तो उचलण्यात आला नाही. याविषयी लाटकर यांना विचारले असता ते म्हणाले की, नदीपात्रात आठ ठिकाणी असा राडारोडा टाकण्यात आला होता. त्या जागामालकांना तसेच कंत्राटदारांना नोटीसा बजावण्याविषयी सिटी इंजिनीयर यांना सांगण्यात आले होते. मात्र अद्याप कोणतीही नोटीस बजावलेली नाही.

 
</text>
</doc>
