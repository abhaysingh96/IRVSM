<doc>
<docno>986318.cms.txt</docno>
<text>
 
लेख
भारताने मदत का नाकारली?
[ Monday, January 10, 2005  08:59:41 pm]


त्सूनामीने भारताला मोठ्या संकंटात टाकलं असलं, तरी या देशाची संकट सहन करण्याची व त्यावर मात करण्याची क्षमता किती आहे हे तपासून पाहण्याची संधीही दिली आहे. त्सूनामीसारखं संकट या देशावर येऊ शकतं असं कधीही कुणालाही वाटलं नव्हतं. त्यामुळे त्याला तोंड देण्याची क्षमता या देशात खरं तर नव्हतीच. पण हे संकट आल्यानंतर काही तासांतच भारतातील आपत्कालीन व्यवस्थापन कामाला लागले. आज ही घटना घडल्याला 15 दिवस उलटून गेल्यानंतर संकटग्रस्त भागात कोणतीही रोगराई पसरलेली नाही, मदत केंदे स्थापन झाली आहेत आणि संकटग्रस्तांना निवारा आणि अन्नधान्य देण्याची व्यवस्था कार्यरत झाली आहे. याचा अर्थ सर्व काही सुरळीत चालू आहे आणि सर्वजण समाधानी आहेत असा नव्हे. पण संकटाच्या धक्क्याने सर्व यंत्रणा कोलमडून पडण्याचा जो धोका असतो, तो टाळण्यात भारतातील आपत्कालीन व्यवस्थापन यशस्वी झाले आहे.

या संकटाने आणखी एका गोष्टीची जाणीव या खंडप्राय देशाला करून दिली आहे. ती ही की, यापुढच्या काळात संकटप्रसंगी आंतरराष्ट्रीय मदत आली नाही, तरी हा देश कोणत्याही संकटाला समर्थपणे तोंड देऊ शकतो. एवढेच नव्हे तर आसपासच्या शेजारी राष्ट्रांच्या मदतीलाही ताबडतोब धावून जाऊ शकतो. त्सूनामीचे संकट आल्यानंतर भारताने 24 तासांत भारताच्या दक्षिण किनाऱ्यावर मदतकार्य सुरू केलेच ; पण हिंदी महासागर परिसरातील आपले शेजारी श्रीलंका, मालदीव आणि इंडोनेशिया या देशांतही मदतकार्य सुरू केले. आजवर जगाचा रिवाज असा होता की, कोणत्याही देशावर कोणतेही संकट आले की, अमेरिका, रशिया ही बडी राष्ट्रे उदारपणाचा आव आणीत मदत देऊ करीत. त्यामुळे जगातल्या सर्व राष्ट्रांना या बड्या राष्ट्रांच्या तोंडाकडे पाहण्याची सवय लागली होती. त्सूनामीचे संकट आल्यानंतर साहजिकच आपल्याकडे मदतीची याचना कधी होते याची अमेरिका वाट पहात होती. पण त्याआधीच भारतीय नौदलाच्या मदत- नौका श्रीलंका, मालदीव आणि इंडोनेशियात पोहोचल्या होत्या. त्यामुळे अमेरिकेला करण्यासाठी काहीच उरले नव्हते. अमेरिकेने जी काही आथिर्क मदत देऊ केली होती ती भारताने स्वीकारली नाहीच ; उलट या तीन आपत्तीग्रस्त देशांना आथिर्क मदत दिली. यातल्या एकट्या श्रीलंकेला 100 कोटी रु.ची मदत देण्यात आली आहे. हे करीत असतानाच भारताच्या मुख्यभूमीपासून दूर असलेल्या अंदमान व निकोबार बेटांवर नौदल व हवाईदलाने बचाव व मदतकार्य सुरू केले. हवाईदलाचा कार निकोबारवरचा तळ संपूर्णपणे वाहून गेला असताना त्या संकटाला तोंड देत या दोन्ही दलांनी या बेटांवर जे मदतकार्य केले, त्याला तोड नाही.

जगात जेव्हा संकटे येतात, तेव्हा मदतीचे निमित्त करून अमेरिका व रशिया सत्तास्पधेर्चा डाव मांडीत असत. आपली प्रभावक्षेत्रे निर्माण करणे हाच या मदतीमागचा हेतू असे. पण भारताने त्सूनामीचा सर्वाधिक फटका बसलेल्या इंडोनेशिया आणि श्रीलंका या दोन देशांना ज्या त्वरेने मदत पोहोचवली, ती पाहून चरफडत बसणे एवढेच अमेरिकेच्या हाती उरले. शेवटी अमेरिकेने श्रीलंकेत एक लष्करी पथक पाठवून आणि इंडोनेशियात परराष्ट्रमंत्री कॉलिन पॉवेल यांना पाठवून आपली मदतीची हौस भागवून घेतली. थोडक्यात, भारताने अमेरिकेची मदत नाकारून आणि संकटग्रस्त देशांना सर्व प्रकारची मदत देऊन हिंदी महासागर क्षेत्रात यापुढे आपण महत्त्वाची भूमिका बजावणार असल्याचे जगापुढे स्पष्ट केले आहे.

संयुक्त राष्ट्रांच्या सुरक्षा परिषदेचे व्हेटोच्या अधिकारासह सदस्यत्व मिळविण्यासाठी प्रयत्न करणाऱ्या भारताला या संकटाने आपले सार्मथ्य दाखविण्याची संधी उपलब्ध करून दिली होती. ही संधी त्याने योग्य प्रकारे साधली आहे. पण आता एवढ्यावरच समाधान मानून चालणार नाही. देशात दरवषीर् कुठली ना कुठली नैसगिर्क आपत्ती येतच असते. तिला कुणाच्याही मदतीविना तोंड देण्याची सतत तयारी ठेवण्याची कायम क्षमता भारताला बाळगावी लागणार आहे. तसेच यावेळच्या मदतीमुळे आशिया व हिंदी महासागर क्षेत्रातल्या देशांच्या भारताविषयीच्या अपेक्षा वाढणार आहेत. त्या पुऱ्या करण्याची क्षमताही ठेवावी लागणार आहे.

दिवाकर देशपांडे

 
</text>
</doc>
