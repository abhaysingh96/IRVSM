<doc>
<docno>986311.cms.txt</docno>
<text>
 
लेख: जाता जाता
कृत्रिम हास्य!
[ Monday, January 10, 2005  08:51:20 pm]


' बाबा, तुम्ही सकाळी आईला घेऊन हसायला का नाही जात ?' ज्यु. चकोरीने विचारलं.

चकोरने एकदा तिच्याकडे नीट बघितलं. ती चेष्टा करण्याच्या मूडमध्ये नाही याची खात्री त्याला पटली.

' आता तुम्हाला सकाळपासून आमचा जाच वाटायला लागला का ?' त्याने मात्र गंमतीने विचारलं.

' बाबा, काय तुम्ही कमाल करता. मी लाफ्टर क्लबच्या बातम्या नेहमी वाचते, म्हणून हा प्रश्ान् विचारला. ' तिने खुलासा केला.

' आम्ही सकाळी गेलो तर इथे काय गोंधळ घालून ठेवाल. ' चकोरीने चर्चा गंभीर वळणावर नेली.

' तू असताना काही वेगळं घडतं का ?' चकोरच्या प्रश्ानत निर्व्याजपणा होता.

चकोरकडे तिने न पाहिल्यासारखं केलं.

' तुला अचानक लाफ्टर क्लबचा पुळका का आला ?' तिने मुलीला विचारलं.

' तसं काही नाही. पण सगळेजण एकत्र जमून हसतात. म्हटलं तुम्ही पण त्यांच्यात सामील व्हावं. ' तिने सांगून टाकलं.

' त्यांच्या हसण्याचा त्रास होतो अशी तक्रार आता बरेच जण करताहेत. ' चकोरने मुलीच्या लक्षात आणून दिलं.

' बाबा मला सांगा, हसणं असं ठरवून आणता येतं का ?' आता मुलगा रिंगणात उतरला.

' खरं सांगायचं तर मी कधी अशा ठिकाणी गेलो नाही. त्यामुळे काही कॉमेंट पास करणं शक्य नाही. आम्ही आपले पु. ल., चिं. वि. जोशी, दिलीप प्रभावळकर अशांची पुस्तकं वाचून आणि लॉरेल अँड हाडीर्, चॅपलीन यांचे सिनेमे बघून खदाखदा हसतो. ' त्याने सावधपणे मत नोंदवलं.

ज्यु. चकोरीने एक झकास जांभई दिली. आज गप्पा फार रंगत नाहीत असंच जणू तिने सुचवलं.

' मला वाटतं, काही कारण नसताना, कृत्रिम हसण्यापेक्षा तिथे जोक्स वगैरे सांगावेत, विनोदी साहित्याचं वाचन करावं. म्हणजे नॅचरल लाफ्टरचे मळे फुलतील. ' मुलाने आयडिया मांडली.

अचानक कन्येचा चेहरा उजळला.

' असं ठरवून हसण्यापेक्षा दिवसभर आनंदी राहणं जास्त महत्त्वाचं आहे. नाहीतर तिकडे खदाखदा हसायचं आणि दिवसभर वाकडं तोंड करून फिरायचं यात काही अर्थ नाही. ' तिने थेट तत्त्वज्ञान मांडलं.

' तुला सांगायला काय जातंय. लोकलमध्ये, स्वत:च्या पायाऐवजी दुसऱ्याच्या पायावर उभं राहायचं, ऑफिसमध्ये बॉसची बोलणी खायची आणि त्यात आनंद मानायचा! धीस इज टू मच! ' मुलाने तिला सुनावलं.

' तू म्हणतोस त्यात तथ्य आहे. पण ही काय सांगते ते जास्त योग्य आहे. ' चकोरीने मुलीची बाजू घेत चर्चा संपवली.

चकोर

 
</text>
</doc>
