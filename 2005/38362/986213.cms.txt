<doc>
<docno>986213.cms.txt</docno>
<text>
 
महामुंबई: मुंबई टाइम्स
बट्ट्याबोळ
[ Monday, January 10, 2005  07:24:15 pm]


एकीकडे मुंबईसाठी पायाभूत सुविधा वाढवण्याच्या मोठमोठ्या बाता मारायच्या आणि दुसरीकडे सध्याच्या तुटपुंज्या सुविधांवर भरमसाट ओझं वाढवत बसायचं. मुंबईत सध्या तरी हाच न्याय सुरू आहे.

राज्य सरकारने त्यात महत्त्वाचा वाटा उचलला असावा. मुंबईची दिखाऊ रंगसफेदी करायची, पण तिच्यावर न पेलवणाऱ्या ओझ्याचा विचार करायचा नाही. गेल्याच आठवड्यात मुंबई महापालिकेच्या सुधार समितीचे अध्यक्ष आशिष शेलार यांनी एका महत्त्वाच्या प्रश्नाला वाचा फोडली.

राज्य सरकारच्या नगरविकास खात्याने राज्यात विशेष टाऊनशिप्स बांधण्यासाठी काही सोयी-सवलती जाहीर केल्या आहेत आणि त्यासाठी प्रचलित कायद्यांमध्ये मोठ्या प्रमाणावर दुरुस्त्याही केल्या आहेत. शहरांप्रमाणेच ग्रामीण भागात छोट्या छोट्या स्वयंपूर्ण नगरींचा म्हणजेच टाऊनशिप्सचा विकास व्हावा, ही या दुरुस्त्यांमागची योजना असावी.

पण तसं करताना मुंबईतही त्या सर्व मुभा देण्यात आल्याने पुन्हा गावाकडे विकास होण्याऐवजी मुंबईचाच बेगडी विकास होण्याची शक्यता अधिक आहे. खरंतर टाऊनशिप ही संज्ञा आपल्याला फारशी समजलेलीच नाही. टाऊनशिपमध्ये शाळा, कॉलेजपासून रुग्णालयं, बाजारपेठा, उद्यानं, क्रीडांगणं, पाकिर्ंगची सुविधा, चांगले रस्ते, निवासी पूरक सेवा या सगळ्यांसाठी लोकांच्या गरजा आणि सोयी लक्षात घेऊन व्यवस्था केली जावी, अशी अपेक्षा असते.

अलिकडेच कारवार येथे उभारल्या जात असलेल्या नौदल तळाच्या निमित्ताने तेथे जाण्याचा योग आला होता. त्यावेळी एखादं शहर कसं वसतं आणि कसं वसायला हवं, या आखीवरेखीव नियोजनाचा उत्कृष्ट नमुना तिथे पाहायला मिळाला होता. मुंबई महानगरीमध्ये असं नियोजन फारच दुर्मिर्ळतेेने पाहायला मिळालं आहे. सिडकोचा विकास त्या पद्धतीवर व्हायला हवा होता. बऱ्याच प्रमाणात तसं नियोजन सुरू होतं. पण हे शहर मुंबईला अपेक्षित प्रमाणात जोडलं गेलं नाही. तसं झालं असतं, तर कदाचित मुंबईवरचा भार बऱ्याच प्रमाणात कमी झाला असता.

थोडक्यात टाऊनशिप म्हणजे एक स्वयंपूर्ण नगरी ठरायला हवी. खरंतर अख्ख्या मुंबईचं नियोजन हे एका विस्तारित टाऊनशिपच्या धतीर्वर अगोदरपासूनच झालेलं आहे. त्यासाठी निकास नियंत्रण नियमावली आणि विकास आराखडा अस्तित्वात आहे. मुंबईच्या भूखंडांवर शाळा, क्रीडांगणं, उद्यानं, रुग्णालयं या सर्व गोष्टींसाठी आरक्षणं ठेवली आहेत, ती त्याच कारणांमुळे. पण जिथे आवश्यकता आहे, तिथे या विकास नियंत्रण नियमावलीत दुरुस्त्या करायच्या नाहीत आणि सध्याच्या कायद्यांना बगल देणाऱ्या थेट दुरुस्त्या अशा प्रकारे करायच्या, की या विकास नियमावलीच्या ढाच्याच्याच त्या मुळावर येतील.

हा सरकारचा शिरस्ता बनला आहे. जुन्या थिएटरमधील पाकिर्ंगची नियमावली किंवा तत्सम नियमांमध्ये मोटारींची संख्या वाढल्यावर बदल करताना भरपूर काळ जातो. पण बिल्डरांसाठी ना विकास क्षेत्रात टाऊनशिप्स उभ्या करायला परवानगी देताना फारसं जाहीर विचारमंथन होत नाही. शहराच्या नियोजनाच्या दृष्टीने हे काही योग्य नाही.

नगरविकास खात्याने केलेल्या या नव्या दुरुस्तीनुसार या टाऊनशिप्सच्या उभारणीसाठी भरघोस सवलती सरकारने देण्याचं ठरवलं आहे. त्यामुळे आतापर्यंत ना विकास क्षेत्रात असलेल्या मुंबईतल्या पावणेदोनशे चौरस किलोमीटर जागेवर नवनवीन निवासी संकुलं उभं राहण्याचं संकट मुंबईवर ओढवणार आहे. आतापर्यंत ना विकास क्षेत्रामध्ये केवळ कृषिआधारित सेवा, बंगले तसंच आयटी पार्क यांनाच मुभा देण्यात आली होती. आता मात्र या क्षेत्रामध्ये निवासी संकुलं उभारण्याची परवानगी मिळणार आहे. हे सगळं एवढ्यावर थांबणार नाही.

100 एकरची जागा या टाऊनशिपच्या व्याख्येत ब सेल आणि त्यासाठी शहरातील 180 चौरस किलोमीटर इतक्या ना विकास क्षेत्रातल्या जागेचा वापर बिल्डर्सकडून होऊ लागेल. बोरिवली, गोराई, भांडुप अशा भागांमध्ये ही जागा आहे. यातली बहुसंख्य जागा वनक्षेत्राच्या आसपास आहे. त्यामुळेच या जागांचा विकास करताना इतर क्षेत्रात लागू असलेलं 15 टक्के मोकळी जागा ठेवण्याचं बंधन विकासकांवर राहणार नाही. अगोदरच आजूबाजूला वनक्षेत्र असल्यामुळे त्याची गरज नाही. पण हा फारच उफराटा न्याय ठरू शकेल, असं जाणकारांचं मत आहे.

एक तर ना विकास क्षेत्रातील जमीन विकासासाठी खुली केल्यामुळे मुंबईचा समतोल बिघडण्यात आणखी भरच पडेल. एकीकडे संजय गांधी राष्ट्रीय उद्यानातील झोपड्या उठवण्यासाठी आपण प्रयत्न करतो आहोत आणि दुसरीकडे ना विकास क्षेत्रात अशी टाऊनशिप्स येण्यासाठी दार खुलं करतो आहोत. हा प्रचंड विरोधाभास आहे. यामुळे मुंबईवरील वन आणि पर्यावरणाचं छत्र आणखीच विरळ होत जाईल. मुंबईचा पर्यावरणीय समतोल त्यामुळे ढासळेेल, यात शंकाच नाही. पण या नव्या इमारतींना आपण पायाभूत सुविधांच्या क्षेत्रात कसं पुरे पडणार ? त्याचं उत्तर कुणीच देत नाही.

एकीकडे मुंबई महापालिकेने स्पष्ट केलं आहे की , 2006 पर्यंत कोणतीही बांधकामं उभी राहिली, तरी त्यांना वाढीव पाणीपुरवठा देणं अजिबात शक्य होणार नाही. तर दुसरीकडे नवी बांधकामं मात्र सुरूच आहेत. मग पाण्याच्या चोऱ्यामाऱ्या आणि काळ्या बाजारातली विक्री अपरिहार्यपणे सुरूच राहणार. पण अशी टाऊनशिप्स आली, तर त्यांना पायाभूत सुविधा पुरवण्याची जबाबदारी महापालिकेला पार पाडावीच लागणार आहे. नव्या दुरुस्तीमध्ये तशी तरतूदच करण्यात आली आहे. इतकंच काय, विकासकांकडून वसूल करण्यात येणारं विकास शुल्क, स्टॅम्प ड्युटी यांच्यातही सवलती देण्याचं राज्य सरकार ठरवत आहे.

हे सगळे बदल करताना राज्य सरकारने नेहमीप्रमाणे मुंबई महापालिकेस गृहित धरून टाकलं आहे. खरंतर याबाबतीत मुंबई महापालिकेला खिचगणतीतही धरलेलं नाही, असंच म्हणायला हवं. कारण या नव्या दुरुस्तीला आव्हान देण्यासाठी महापालिकेला अवघी 30 दिवसांची मुदत आहे आणि तीही या शहराच्या विकासाचा, भल्याबुऱ्यासंबंधीचा निर्णय घेणारी यंत्रणा म्हणून नव्हे! इतर कुणाही आक्षेप घेणाऱ्या व्यक्तीप्रमाणे महापालिका या प्रकरणी आक्षेप-हरकती नोंदवू शकेल. हा प्रकार म्हणजे सुधार समिती आणि महापालिकेच्या अधिकारांवर गदा आहे, असा आक्षेप आशिष शेलार यांनी केला आहेच. आता प्रश्न इतकाच उरतो की, हे अतिक्रमण ते आणि महापालिकेतील सत्ताधारी कसा थोपवू शकतात. आतापर्यंत भूखंडांच्या व्यवहाराच्या बाबतीत अनेकदा राज्य सरकारच्या नगरविकास खात्याने परस्पर निर्णय घेऊन आरक्षण बदलाचे प्रस्ताव सुधार समितीकडे पाठवले. आरोप- प्रत्यारोप आणि समितीतील विरोधापलिकडे आजवर तरी फारसं काही झालेलं नाही. आता मुंबईवर पडणारा हा नवा भार इथले सत्ताधारी रोखू शकतात का, ते पहायचं. एकीकडे पायाभूत सुविधांच्या मर्यादा कबूल करायच्या आणि दुसरीकडे मुंबईवर असा नवा भार टाकत रहायचं, हे काही बरं नाही. अशाने मुंबईचा बट्ट्याबोळच होईल, सिंगापूर, शांघाय नक्कीच नाही.

समीर कर्वे

 
</text>
</doc>
