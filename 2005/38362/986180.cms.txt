<doc>
<docno>986180.cms.txt</docno>
<text>
 
प्रगती फास्ट
करिअरचा पुढचा टप्पा
[ Monday, January 10, 2005  06:54:51 pm]


काही तज्ज्ञांनी करिअरचे चार प्रमुख टप्पे पाडले आहेत. त्यांच्या मते ज्या व्यक्ती करिअर करताना अन्न, वस्त्र आणि निवारा या मूलभूत गोष्टी मिळवण्यासाठी धडपडतात, ते पहिल्या टप्प्यात असतात. दुसऱ्या टप्प्यातील व्यक्ती कुटुंबात आणि समाजात मान मिळवण्याचा प्रयत्न करतात. त्यापुढे काही जण आव्हानं स्वीकारून करिअर करतात, त्यांनी तिसऱ्या टप्प्यात प्रवेश केलेला असतो. शेवटच्या टप्प्यात मात्र फार थोड्या व्यक्ती पोहोचतात. हा टप्पा स्वत:ची विशिष्ट ओळख निर्माण करण्याचा असतो.

आता स्वत:ला प्रश्न विचारा, की तुम्ही नक्की कोणत्या टप्प्यात आहात ? पुढचा टप्पा गाठायचा असेल, तर काय करावं लागेल.

नोकरी वाईट नसते. पण बहुतांश व्यक्ती या पहिल्या टप्प्यात अडकून पडतात. घाण्याला जुंपलेल्या बैलासारखा एकच दिवस, दहा हजार वेळा एकाच पद्धतीने जगतात. पगार कमी, काम जास्त, पिळवणूक होते, असा त्रागा सुरू होतो. काही जण नोकरी सोडतात किंवा त्यांना कामावरून कमी केलं जातं. बहुतांश व्यक्ती मात्र मॅनेजमेण्टला शिव्या घालत आहे तीच नोकरी आयुष्यभर करत राहतात. मॅनेजमेण्टने किंवा मालकाने बदलावं, अशी आशा करणारे स्वत:ला बदलण्याचा प्रयत्न करत नाही.

आज नोकरीचा तुटवडा किंवा व्हीआरएसचा वणवा म्हणजे तुमच्या करिअरला मिळालेला प्रचंड हादरा आहे. पण यातून किती जण धडा घेतात आणि व्यवसायाकडे वळतात ? काही जण हा धक्का सहन करतात तर काही जण आयुष्याला धक्के देण्याचा प्रयत्न करतात. हे धक्के प्रामुख्याने बॉस, लाइफ पार्टनर, शेजाऱ्यांना किंवा स्वत:च्याच मुलांनाही देण्याचा एक अजब खो-खोचा खेळ सुरू होतो.

खो-खोच्या खेळातला खेळाडू जेव्हा दुसऱ्या संघातील खेळाडूला पकडू शकत नाही, तेव्हा तो स्वत:च्याच संघातील खेळाडूला खो देऊन पळायला लावतो. स्वत:च्या बसण्याची सोय होते आणि दुसरा धावत राहतो. असंच या व्यक्ती बॉस/लाइफ पार्टनर/मित्र/मुलांना खो देत सुटतात.

हा खेळ थांबवून पुढच्या पिढीला स्वतंत्र डाव मांडण्याची संधी देणं तुमच्या हातात आहे. तुम्ही बिझनेस करून याची सुरुवात करू शकता. यात स्वातंत्र्य आणि जबाबदाऱ्या दोन्ही आहेत. बिझनेस करताना काय काळजी घ्यावी म्हणजे यश मिळेल ?

बिझनेसच्या पर्यायाची योग्य निवड करणं, हा सगळ्यात महत्त्वाचा टप्पा आहे. बीज चांगलं असलं तर पीक चांगलं येणार. त्याचप्रमाणे योग्य पर्याय निवडला तर बिझनेसमध्ये यश मिळणार. व्यवसाय निवडीसाठी कल्पकतेची आवश्यकता असते. या निवड प्रक्रियेत जास्तीतजास्त पर्याय कल्पनाशक्तीच्या बळावर डोळ्यासमोर उभे करावेत. त्यातील योग्य कल्पना निवडून कामाला सुरुवात करा. व्यवसायात यश मिळणं हे वैयक्तिक क्षमता आणि माकेर्टवरही तेवढंच अवलंबून असतं.

जेफ्री टिमोन्सच्या मते, व्यावसायिकता म्हणजे जिथे इतरांना अव्यवस्था, गोंधळ किंवा विरोधाभास दिसतो. तिथे संधी शोधणं. व्यवसाय निवडीतील पहिल्या टप्प्यात असंख्य कल्पना निर्माण करण्यासाठी तर्कांची नव्हे, तर कल्पकतेची आवश्यकता असते. जास्त तर्क कल्पकतेला खुंटवतात. या कामी कमी वयाच्या मुलांची चांगलीच मदत होऊ शकते. तुमच्यातील लहान मूल अजूनही जिवंत असेल तर मग ही मदत बाहेरून घेण्याची आवश्यकता नाही.

बिपीन मयेकर

 
</text>
</doc>
