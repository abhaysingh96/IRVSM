<doc>
<docno>986310.cms.txt</docno>
<text>
 
धावते जग
साहित्यातील जाचक जात
[ Monday, January 10, 2005  08:48:52 pm]


साहित्याचे श्रेष्ठत्व हे साहित्यमूल्यावरच केले जावे ; जातीच्या निकषावर नव्हे, हे कोकण मराठी साहित्य संमेलनाचे अध्यक्ष माधवराव गडकरी यांनी जाहीरपणे सांगितले, हे बरे झाले.

गडकरी हे मुळात पत्रकार असले, तरी साहित्यिकांच्या वर्तुळात त्यांची मोठी उठबस आहे. त्यामुळे त्यांना या वर्तुळाचे अंतरंग चांगलेच माहीत आहे. म्हणूनच त्यांनी व्यक्त केलेल्या विचारांना महत्त्व आहे.

साहित्याचा प्रांत हा जात, धर्म, पंथ, राजकीय विचार यापलीकडे जाऊन मानवी जीवनाचा वेध घेणारा, त्यातील सुख-दु:ख, वेदना-आक्रोश, मानसिक घुसमट-कुचंबणा, सामाजिक दडपणे-अवहेलना, जीवनातील सौंदर्य आणि कुरूपता, उदात्तता आणि भीषणता यांना शब्दरूप देत असते आणि एकंदरच मानवी जीवनाचे चित्रण करण्याचा प्रयत्न करीत असते.

तो होत असताना अनेक लेखकांवर त्या त्या काळाची बंधने पडतात. काल वाचकप्रिय असलेला लेखक आज अडगळीत जाऊन बसतो आणि एकेकाळी रसिकांच्या गराड्यात असणारा विस्मृतीच्या खोल गतेर्त हरवून जातो. म्हणूनच एखाद्याला ' मोठे ' करण्याचे कोणीही कितीही प्रयत्न केले, तरी त्याला काळ नावाचा पुरुष एक बंधन घालतच असतो.

अलीकडे मात्र या मूलभूत गोष्टीबाबत भान सुटत चालले आहे, असे दिसते. एखाद्याच्या साहित्यिक कर्तृत्वापेक्षा त्याची जात महत्त्वाची ठरते आणि त्याच्या लेखनातील साहित्यिक गुणांपेक्षा त्याची राजकीय विचारधारा प्रबळ ठरते, असे वारंवार दिसून येते.

आज पारितोषिकांचा महापूर आल्यासारखी स्थिती आहे. ही पारितोषिके देणाऱ्या संस्था ज्यांच्या हातात, त्यांच्या मतांच्या लोकांनाच ती दिली जातात. एकापरीने राजकीय पंथ ही एक वेगळी ' जात ' साहित्याच्या प्रांतातही प्रबळ झालेली दिसते. दुसरीकडे प्रकाशकांची लॉबी बलवान असते. त्यामध्ये ज्यांची उठबस, राबता त्यांना अधिक महत्त्व प्राप्त होते.

या लॉबीचीच पुस्तके मोठमोठ्या योजनांमध्ये घाऊक रीतीने खरेदी केली जातात. त्यांनी प्रकाशित केलेल्या पुस्तकांना व्यावहारिक यशाची दारे उघडी होतात. या प्रकारामुळे गुणवान लेखक आणि लहान ताकदीचे परंतु वेगळी वाट चोखाळू पाहणारे प्रकाशक नाऊमेद होतात. अर्थात चाकोरी भेदण्याचा प्रयत्न करणारे किती असतात, असा प्रश्न निर्माण होऊ शकतो. परंतु हा वकिलीथाटाचा बचाव झाला.

आपण करत असलेल्या गोष्टी झाकण्यासाठी दुसरा कशा वाईट गोष्टी करत असतो, हे सांगून आपण धुतल्या तांदळासारखे आहोत, असे भासविण्यासारखाच हा प्रकार आहे.

या सगळ्या गोष्टींमुळे एकंदर साहित्याचीच हानी होते. आजवर मराठीला दोनच ज्ञानपीठ पारितोषिके मिळाली आहेत. याबाबतची खंत बाळगून आपल्या हातून सकस लेखन होण्यासाठी लागणारी कठोर साधना करण्याऐवजी आपल्याच जातीच्या, धर्माच्या पंथाच्या कुंपणात घिरट्या घालण्याची वृत्ती आपण सोडत नाही, तोपर्यंत यात फरक पडेल, असे वाटत नाही.

 
</text>
</doc>
