<doc>
<docno>986236.cms.txt</docno>
<text>
 
महाराष्ट्र
आदिवासींसाठी संमेलने होण्याची आवश्यकता
[ Monday, January 10, 2005  07:42:12 pm]


म. टा. वृत्तसेवा

कराड : बालकुमार वा अन्य साहित्य संमेलने ही नागर वस्तीतच होतात. एखादे साहित्य संमेलन आदिवासी आणि निराधार मुलांच्या सहवासात व्हावे, अशी अपेक्षा ज्येष्ठ साहित्यिका गिरीजा कीर यांनी रविवारी येथे व्यक्त केली. त्या बालकुमार साहित्य संमेलनाच्या समारोप सोहळ्यात अध्यक्षीय समारोपाचे भाषण करताना बोलत होत्या.

गिरीजा कीर म्हणाल्या, संमेलनाला समारोप कधीच नसतो. मी मुंबईची आहे हे विसरूनच गेले दोन-तीन दिवस येथे माहेरवाशीण असल्यासारखी राहिले. संमेलनात झालेल्या साहित्यिक घुसळणीतून बालकुमारांचा निश्चितच लाभ होईल, अशी आशाही त्यांनी व्यक्त केली.

खासदार श्रीनिवास पाटील म्हणाले, कराडकरांना संमेलने यशस्वी कशी करावीत हे चांगलेच ठाऊक आहे. बालकुमार साहित्य संमेलनही कराडकरांच्या साहित्यविषयक जाणिवेत भरच घालणारे ठरेल याचा विश्वास वाटतो.

त्यापूर्वी संमेलनाचे समन्वयक प्रा. अशोक चव्हाण यांनी प्रास्ताविक केले. संमेलनाध्यक्ष गिरीजा कीर यांचा खा. श्रीनिवास पाटील यांच्या हस्ते सत्कार करण्यात आला. संयोजन मंडळातील सदस्यांचाही सत्कार करण्यात आला. शंकर सारडा यांनी आपले विचार व्यक्त केले. खुल्या अधिवेशनातील ठरावाचे वाचन रामकृष्ण बेटावदकर यांनी केल्यावर उपस्थित रसिकांनी हे ठराव मंजूर केले.

 
</text>
</doc>
