<doc>
<docno>985398.cms.txt</docno>
<text>
 
देश-विदेश
पूर्वसूचना आणि पुनर्वसनासाठी यंत्रणा
[ Monday, January 10, 2005  12:05:14 am]


वृत्तसंस्था

नवी दिल्ली : त्सूनामींसारख्या प्रलयाची काही प्रमाणात पूर्वसूचना देणारी स्वतंत्र यंत्रणा निर्माण करण्याचा निर्णय केंद सरकारने घेतला आहे. रविवारी दिल्लीत झालेल्या सर्वपक्षीय बैठकीअंती राष्ट्रीय आपत्ती व्यवस्थापन प्राधिकरण स्थापण्याचाही निर्णय घेण्यात आला. यासंदर्भात पुढील महिन्यात संसदेत विधेयक आणले जाईल.

त्सूनामींमुळे भारतात 10 हजार 12 नागरिक मृत आणि 5 हजार 624 नागरिक बेपत्ता झाल्याची माहिती पंतप्रधान मनमोहनसिंग यांनी दिली. संयुक्त पुरोगामी आघाडीच्या नेत्या सोनिया गांधी, माजी पंतप्रधान अटलबिहारी वाजपेयी, विरोधी पक्षनेते लालकृष्ण अडवाणी आदि उपस्थित होते.

त्सूनामींची पूर्वसूचना देणारी यंत्रणा बसवण्यासाठी जागतिक पातळीवर सुरू असलेल्या प्रयत्नांत भारतही सहभागी झाल्याची माहिती पंतप्रधानांनी दिली. अधिक माहिती आणि मार्गदर्शन घेण्यासाठी सरकारने 21 जानेवारीला भारतीय आणि आंतरराष्ट्रीय वैज्ञानिकांची परिषदही बोलावली आहे.

दरम्यान, या प्रकोपात प्रचंड नुकसान झालेल्या अंदमान निकोबार बेटांवरील लष्करी तळांच्या पुनर्बांधणीला रविवारी सुरुवात झाली. आगामी काळात असा तडाखा बसू नये, यासाठी हे तळ उंचावर बाधण्यात येत आहेत.

 
</text>
</doc>
