<doc>
<docno>986443.cms.txt</docno>
<text>
 
महामुंबई
लो-फ्लोअर बसेसच्या वेगाला स्पीड ब्रेकरचा ब्रेक
[ Monday, January 10, 2005  11:38:05 pm]


म. टा. प्रतिनिधी

मुंबई : बेस्ट उपक्रमाने अत्याधुनिक लो-फ्लोअर बसेस ताफ्यात दाखल करण्यास प्रारंभ केला असला तरी मुंबईच्या रस्त्यातील सुमारे एक हजार अनधिकृत स्पीड ब्रेकर या गाड्यांचा ' स्पीड ब्रेक ' करणार आहेत.

मुंबईतील बेफाम वाहनचालकांना आळा घालण्यासाठी मुंबईतील विविध रस्त्यांवर ' स्पीड ब्रेकर ' टाकण्यात आले आहेत. शाळा, रुग्णालये, मोठ्या निवासी वसाहती किंवा झोपडपट्ट्यांच्या शेजारील रस्त्यांवर स्पीड ब्रेकर टाकण्यात आले आहेत. काही ठिकाणी मुख्य रस्त्यांवर स्पीड ब्रेकर आहेत. परळच्या आंबेडकर मार्गावर काही वर्षांपूवीर् कैद्यांना घेऊन जाणाऱ्या पोलिसांच्या मोठ्या व्हॅनने शाळकरी मुलाचा बळी घेतला होता. त्यानंतर उसळलेल्या आंदोलनानंतर आंबेडकर मार्गावर स्पीड ब्रेकर टाकण्यात आला.

मुंबईत वाहतूक पोलिस, महापालिकेने समन्वय साधून मुंबईच्या गल्ल्या आणि रस्त्यांवर एक हजार स्पीड ब्रेकर बांधले. मात्र, या दोन्ही विभागांकडे नोंद नसलेले ' अनधिकृत ' स्पीड ब्रेकरही मुंबईत तेवढ्याच संख्येने आहेत. ' इंडियन रोड काँग्रेस ' ने आखून दिलेल्या निकषांनुसार स्पीड ब्रेकर बांधणे बंधनकारक आहेत. पण या अनधिकृत स्पीड ब्रेकरबाबत हे निकष न पाळण्ल्याने मुंबईतल्या वाहनांना, विशेषत: बेस्टच्या लो-फ्लोअर बसना त्यांचा अडथळा होत आहे. बेस्टने मध्यंतरी तीन अल्ट्रा लो-फ्लोअर बस मुंबईच्या रस्त्यांवर प्रायोगिक तत्वावर चालविल्या होत्या. पण स्पीड ब्रेकरवर या बसेस आदळत असल्याची तक्रार बस चालकांनीच केली होती. बेस्टच्या ताफ्यात दाखल होणाऱ्या नव्या लो- फ्लोअर बसेसही स्पीड ब्रेकरवर आदळण्याची शक्यता आहेत. मुंबईतील सर्व स्पीड ब्रेकर ' इंडियन रोड काँग्रेस ' च्या निकषांप्रमाणे तयार केले पाहिजेत असे मत बेस्ट उपक्रमाचे महाव्यवस्थापक स्वाधीन क्षत्रिय यांनी व्यक्त केले.

 
</text>
</doc>
