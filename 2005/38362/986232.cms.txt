<doc>
<docno>986232.cms.txt</docno>
<text>
 
महाराष्ट्र
मासळी बाजार गजबजला
[ Monday, January 10, 2005  07:39:25 pm]


म. टा. वृत्तसेवा

रत्नागिरी : त्सूनामी लाटांचा तडाखा कोकणकिनारपट्टीला बसला नसला तरी येथील खवय्यांच्या मनात बसलेल्या त्सूनामीच्या भीतीमुळे मासळी बाजार ओस पडले होते. पण गेल्या दोन दिवसांत लोकांच्या मनातील भीती दूर झाल्याने खवय्यांचा मोर्चा पुन्हा मासळीकडे वळल्याने मासळी बाजार पुन्हा गजबजण्यास सुुरुवात झाली आहे.

' भाऊ ताजे मासे आहेत. आम्ही हेच मासे खातो. आम्हाला कायबी होत नाही. तुम्ही मासे घरी न्या. कायबी झालं तर सांगा. उद्या नाहीतर याल तेव्हा पैसे परत घ्या. ' अशा शब्दांत कोळणी मासे खरेदीला आलेल्यांची रविवारी समजूत घालत होत्या. खवय्येही आपल्या नेहमीच्या कोळणींवर विश्वास ठेवून मासे खरेदी करत होते.

मिरकरवाडा बंदरात गेल्या दोन दिवसांत माशांची प्रचंड उलाढाल झाली. तालीर् मासा मोठ्या प्रमाणात येत होता. एकेका बोटीत किमान तीन ते पाच टनांहून अधिक तालीर् मासा येत होता. सुरमई, पापलेट, हलवा, चिंगुळ आणि माखुल मासे कमीप्रमाणात सापडत आहेत.

सध्या या बंदरात येणाऱ्या सुरमई माशाचा दर 80 ते 90 रुपये असून, पापलेट 250 व 350 रुपयांना मिळत आहे. हा जागेवरचा दर असून किरकोळ विक्रीचे दर चांगलेच वाढले आहेत.

 
</text>
</doc>
