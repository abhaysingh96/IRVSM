<doc>
<docno>986206.cms.txt</docno>
<text>
 
महाराष्ट्र
दिशाभूल
[ Monday, January 10, 2005  07:19:16 pm]


वसई भागात दरोड्यांचा सिलसिला सुरू असल्याने घबराट पसरली होती. त्यामुळे गावांत दरोडा पडल्याचं समजताच अख्खं गास गाव नालासोपारा पोलिस ठाण्यात जमा झालं होतं. डॅनियल फरगोज याला मारहाण करून दरोडेखोरांनी रोख रकमेसह घरातला ऐवज लंपास केला होता. त्यामुळेच गावकरी संतप्त झाले होते. संतप्त जमावाला समोरं जात-जात दरोड्याची माहिती घेताना पोलिस निरीक्षक गणपत माडगुळकर यांना तारेवरची कसरत करावी लागत होती.

त्यातही डोकं शांत ठेवत माडगुळकर यांनी डॅनियलकडून माहिती घ्यायला सुरुवात केली. पण काही वेळातच डॅनियल काहीतरी खोटं बोलतोय हे माडगुळकर यांनी हेरलं. म्हणून त्यांनी डॅनियलची उलटतपासणी केली आणि काही वेळातच डॅनियलचा बनाव सगळ्यांसमोरच माडगुळकरांनी उघडकीस आणला.

गेल्या दोन-तीन महिन्यांपासून लहानसहान घरफोड्यांसह अनेक दरोडे पडत असल्याने रहिवाशांसह पोलिसही हैराण झाले होते. त्यातच गास गावतल्या डॅनियल फरगोज यांच्या घरावर दरोडा पडला होता. दरोडेखोरांनी डॅनियल यांना मारहाण करून त्यांच्या घरात दरोडा टाकला होता. जखमी डॅनियलला घेऊन अख्खं गाव आणि पुढारी जाब विचारायला पोलिस ठाण्यात हजर होते. त्यामुळे वातावरणात तणाव होता. संतप्त गावकरी पोलिसांवरच आरोप करत असल्याने पोलिसांना संयमाने परिस्थिती हाताळावी लागत होती. त्यात माडगुळांवर मुख्य रोष होता. त्याही स्थितीत माडगुळकरांनी गावकऱ्यांना शांत करत तपासाचं काम सुरू केलं. डॅनियलच्या म्हणण्यानुसार पहाटे दोन वाजण्याच्या सुमारास मैं लिओ हूँ दरवाजे खोलो, असा आवाज आला. लिओ ओळखीचा असल्याने डॅनियलने दरवाजा उघडला. तेव्हा सहा बुरखाधारी सशस्त्र व्यक्तींनी घरात प्रवेश केला. नंतर त्यांनी डॅनियलला मारहाण करून साडेचार हजार रुपये रोख आणि काही दागिने घेऊन पोबारा केला. त्यामुळे घाबरलेल्या डॅनियलने सकाळी रात्रीचा प्रकार सांगितल्यानंतर पोलिस ठाण्यात तक्रार दाखल करायला गाव लोटला होता.

डॅनियलची हकीकत ऐकताना माडगुळकरांना तो खोटं बोलत असल्याचं जाणवलं. पण तसं न दाखवता त्यांनी सर्वप्रथम त्याला सरकारी हॉस्पिटलमध्ये पाठवून वैद्यकीय तपासणी करायचा निर्णय घेतला. नंतर माडगुळकरांनी डॅनियलचं घर गाठलं. घरातील एकंदर परिस्थिती पाहता डॅनियल खोटं बोलतोय यावर त्याचं पक्क मत झालं. पोलिस ठाण्यात पोहोचेपर्यंत डॉक्टरांचा अभिप्राय

येऊन पडला होता. त्यावरून माडगुळकरांची खात्री पटली. त्यानंतर त्यांनी डॅनियलची उलटतपासणी सुरू केली आणि डॅनियलचा बनाव सर्वासमोरच उघडा पाडला.

त्या रात्री गास गावात एका लग्नाची पाटीर् होती. पण तिथे आईसोबत गेल्यामुळे डॅनियलला इच्छा असूनही मित्रांसोबत दारू पिता आली नाही. फक्त जेवण घेऊनच डॅनियलला घरी परतावं लागलं होतं. त्यामुळे घरी आलेला डॅनियल खोलीत झोपायला गेला तरी अस्वस्थच होता. अकरा वाजून गेल्यानंतर घरातले झोपल्याचं पाहून डॅनियल पुन्हा त्या पाटीर्त परतला. दोन वाजेपर्यंत मित्रांसोबत त्याने पाटीर् एन्जॉय केली. पण घरात जायचं कसं हा प्रश्न होता. कारण घरातले सगळे दरवाजे बंद होते. म्हणून त्याने बाथरूमच्या छतावर चढून वरच्या मजल्यावर जायचा प्रयत्न केला. पण पत्रा तुटल्याने तो खाली कोसळून जखमी झाला. त्यामुळे तो प्रचंड घाबरला. पाटीर्त जाऊन दारू पिऊन आल्याचं कळल्यानंतर घरचे संतापतील ही भीती होतीच. वसईभर दरोड्यांचं सत्र सुरू होतं. पण आरोपी पोलिसांच्या हाती लागत नव्हते. त्याचा फायदा उचलण्याचं त्याने ठरवलं. त्याने या जखमांचा संबंध दरोड्याशी जोडण्याचं निश्चित केलं. सकाळ होताच त्याने रात्री कसा दरोडा पडला याची कहाणी ऐकवली. गावातल्या मंडळींनाही त्याचं म्हणणं पटलं आणि ते सरळ पोलिस ठाण्यात पोहोचले.

डॅनियलसारख्या तरुणाने स्वत:चा बचाव करण्यासाठी दरोड्याचा बनाव करून अख्ख्या गावाची दिशाभूल केली होती. एकतर सातत्याने दरोडे पडत असल्याने वसईकर भयभीत झाले होते. त्यात डॅनियलवर हल्ला करून दरोडेखोरांनी दरोडा टाकल्याचं सांगण्यात येत होतं. त्यामुळे गावकरी संतप्त झाले होते. संतापाच्या भरात जमाव पोलिसांवर आरोप करत सुटला होता. पण माडगुळकरांसारखा चाणाक्ष अधिकारी चौकशी करत असल्याने डॅनियलचा बनाव उघड झाला. अन्यथा काय झालं असतं याचा विचारही पोलिसांना सहन होत नाही.

शशी करपे

 
</text>
</doc>
