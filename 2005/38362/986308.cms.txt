<doc>
<docno>986308.cms.txt</docno>
<text>
 
बहुतांची अंतरे
संघावर जातीयतेचा शिक्का सत्ताकांक्षींकडून
[ Monday, January 10, 2005  08:45:44 pm]


उमाकांत कामत यांचा '' गरज हिंदू धर्माच्या शुद्धीकरणाची '' हा लेख (म. टा. 29 डिसें.) वाचला. त्यांनी व्यक्त केलेल्या विचारांशी बरेचजण सहमत होतील. काही विधानांसंबंधांत असहमती असू शकते.

पू. डॉ. हेडगेवारांनी तत्कालीन समाजस्थिती व इतिहास लक्षात घेऊन, राजकारणाचा त्याग करून, समाज व पर्यायाने राष्ट्रहितासाठी संघ-स्थापना केली. हजारो वर्षांच्या चिंतनातून सिद्ध झालेल्या विचारधनांत जगाला मार्गदर्शन करण्याची क्षमता असलेल्या हिंंदू तत्त्वज्ञानाचा पाईक असणाऱ्या हिंदू समाजाला उच्चनीचता, जातिभेद, भाषाभेद, दारिद्य आदींमुळे आणि शतकानुशतकांच्या पारतंत्र्यामुळे आलेले औदासिन्य झटकून ' समाज ' म्हणून हिंदूंना संघटित करण्याचे ध्येय साकारण्यासाठी हा प्रयत्न होता.

संघ वृद्धिंगत झाल्यास आपल्या राजकीय स्वार्थसाधनेत बाधा निर्माण होईल, या भीतीने ' जातीयते ' ची व्याख्या न करता संघावर जातीयतेचा शिक्का मारण्यात सत्ताकांक्षी अग्रभागी राहिले. या प्रचाराला राजकीय पातळीवर उत्तर देण्यासाठी जनसंघाचा जन्म झाला. त्याच वेळी हिंदू समाजातील विकृती दूर करून विकृतीविहीन समाजरचनेसाठी विश्व हिंदू परिषदेचा जन्म झाला. शंकराचार्य, साधूसंत यांना मठ-मंदिरांतून बाहेर काढून समाजसेवा करण्यासाठी उद्युक्त करण्यात आले. हिंदू समाजांतर्गत सुधारणांसाठी वनवासी कल्याण आश्ाम, भटके विमुक्त विकास परिषद यांसारख्या अनेक संस्था निर्माण झाल्या.

बहुसंख्य हिंदू समाजाच्या अध:पतित अवस्थेचा फायदा घेऊन त्याला हिंदुस्थानात अल्पसंख्य बनवण्याचे कटकारस्थान आंतरराष्ट्रीय स्तरावर शिजत असतानाच जाती- उपजातींत समाजाला विभागण्याचे काम सत्ताकांक्षी करीत आहेत. लेखकाला ज्या पद्धतीचा हिंंदू समाज अपेक्षित आहे, त्याहीपेक्षा अधिक सुंदर म्हणजे समरसतापूर्ण, सुसंस्कारित, सुसंघटित, शिक्षित अशा हिंदू समाजाची संघाला अपेक्षा आहे व त्यासाठीच तो अखंड कार्यमग्न आहे. आवश्यकता आहे ती यासाठी कार्यरत असलेल्या संस्थांच्या कामांना प्रत्यक्ष भेट देऊन माहिती मिळविण्याची.

वि. दि. खरे, माहीम, मुंबई.

 
</text>
</doc>
