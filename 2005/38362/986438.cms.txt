<doc>
<docno>986438.cms.txt</docno>
<text>
 
महामुंबई
युतीच्याच काळात फोफावल्या खाजगी सुरक्षा एजन्सीज
[ Monday, January 10, 2005  11:35:25 pm]


म. टा. प्रतिनिधी

मुंबई : राज्यातील सुमारे 5 लाख सुरक्षा कर्मचाऱ्यांना कायद्यानुसार किमान वेतन लागू करावे, यासाठी नवीन सुधारणा करण्याच्या प्रस्तावावर कामगार खाते विचार करीत असल्याचे राज्याचे कामगारमंत्री नबाब मलिक यांनी सोमवारी स्पष्ट केले. त्याचवेळी, मनोहर जोशी यांच्या नेतृत्वाखाली शिवसेना- भाजप युतीचे सरकार सत्तेवर असतानाच सुरक्षा रक्षक पुरविणाऱ्या 106 एजन्सीजना सुरक्षा रक्षक कायद्यातून सूट देण्यात आली होती, असे म्हणत सुरक्षा रक्षकांच्या प्रश्नी आपल्यावर होत असलेली टीका अनाठायी असल्याचेच त्यांनी सुचवले.

कामगार खात्याच्या या प्रस्तावावर सध्या वाद सुरू असला तरी याची सुरुवात युती सरकारनेच केली होती, असा दावा मलिक यांनी केला. सुरक्षा रक्षक कायद्याच्या कलम 23 अन्वये 1997 मध्ये सुरुवातीला 29 आणि नंतर 77 एजन्सीजना सूट देण्यात आली होती. युतीच्या या निर्णयाचा फायदा काही निवडक कंपन्यांना मिळून अडीच ते तीन हजार रक्षकांना रोजगार मिळाला असला तरी उर्वरित तीन लाख सुरक्षा रक्षक मात्र त्यापासून वंचित राहिले. सर्वात महत्त्वाचे म्हणजे ज्यांना रोजगार मिळाला त्यांना किमान वेतन मिळते की नाही, हे पाहण्याची कोणतीही यंत्रणा नाही. कारण त्यांना हा कायदाच लागू नाही.

या संदर्भात अधिक माहिती देताना कामगारमंत्री म्हणाले की, सुरक्षा रक्षक मंडळामुळे जेमतेम सोळा- साडेसोळा हजार सुरक्षा रक्षक पंजीकृत असून त्यांना पाच हजार रुपयांच्या आसपास किमान वेतन लागू आहे. प्रत्यक्षात या व्यवसायात राज्यभरात पाच लाखाच्या आसपास लोक काम करतात. एमआयडीसी, सिडको, वखार महामंडळ, महाराष्ट्र राज्य वीज मंडळ आणि मुंबई महानगर पालिकेतही खाजगी सुरक्षा रक्षकांच्या कंपन्यांना कंत्राटे देऊन किमान वेतनाचा कायदा पायदळी तुडविण्याचे काम होत आहे. या सुरक्षा रक्षकांना किमान वेतन तर सोडाच, पण भविष्य निर्वाह निधी सारखे लाभ दिले जात नाही. किमान वेतन दाखवून 600 ते 1000 रुपयांवर त्यांच्याकडून बारा-बारा तास काम करून घेतले जाते. कामावर असताना एखाद्याचा मृत्यू झाला अथवा गंभीर स्वरुपाची इजा झाली तरी नुकसान भरपाई दिली जात नाही. त्यामुळे या पद्धतीत सुधारणा करण्याची आवश्यकता असून त्यासंंबंधीचा प्रस्ताव कॅबिनेट बैठकीपुढे मांडण्यात येणार असल्याचे मलिक यांनी सांगितले.

सुधारण करून सर्व सुरक्षा रक्षकांना सामावून घेतले तर सरकारला प्रत्येक रक्षकापोटी 100 रुपयांची लेव्ही द्यावी लागेल आणि तिचा विनियोग या एजन्सीज्वर नियंत्रण ठेवण्यासाठी करता येईल. सुरक्षा रक्षकाची भरती करताना कठोर अटी लादून सुधारणा करता येण्यासारखी आहे, असे कामगारमंत्र्यांचे म्हणणे आहे.

 
</text>
</doc>
