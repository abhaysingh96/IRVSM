<doc>
<docno>986412.cms.txt</docno>
<text>
 
देश-विदेश
बिहारमध्ये जागावाटपासाठी भाजपने कंबर कसली
[ Monday, January 10, 2005  11:07:30 pm]


वृत्तसंस्था

नवी दिल्ली : बिहारमधील विधानसभा निवडणुकांसाठी रालोआने पासवान यांच्या लोकजनशक्ती पाटीर्ला युतीचा पर्याय खुला ठेवला असून संयुक्त जनता दलाशी जागावाटपाचा निर्णयही सोमवारी जाहीर केला. राज्यात 243 जागांपैकी 105 जागा भाजप तर 138 जागा सं. जनता दल लढवेल, असे यावेळी सांगण्यात आले.

भाजपचे सरचिटणीस अरुण जेटली आणि जद (सं.) चे ज्येष्ठ नेते नितीश कुमार यांनी यासंदर्भात संयुक्त पत्रकारपरिषद घेतली. हा निर्णय अंतिम नव्हे, अद्याप लोकजनशक्तीला दारे खुली आहेत, असे यावेळी नितीशकुमार म्हणाले.

याचा अर्थ आपण पास्वान यांची वाट पाहत आहोत, असा मुळीच नाही ; पण त्यांना इच्छा असल्यास सामावून घेतले जाईल, इतकेच आपले म्हणणे आहे, राजद नेते लालूप्रसाद यादव यांना विरोध करणे, हे आपले लक्ष्य आहे, असे त्यांनी स्पष्ट केले.

भाजप आणि जद (सं.) या दोन्ही पक्षांची धोरणे व अजेंडे वेगवेगळे आहेत पण सरकारस्थापनेच्या हेतूने दोन्ही पक्ष एकत्र आले आहेत, हेही त्यांनी याच बैठकीत सांगितले.

झारखंडमधील जागावाटपाबाबतही विचार झाला असून तेथे सत्ताधारी भाजप 63 जागा तर जद ( सं.) 17 जागा लढवणार आहे.

नामांकनासाठी आदेश

बिहार, झारखंड आणि हरयाणातील विधानसभा निवडणुकांसाठी नामांकन अर्ज दाखल करण्याचे आदेश त्या त्या राज्यांच्या राज्यपालांनी सोमवारी काढले. तीन फेब्रुवारीला हरयाणामध्ये आणि बिहारमधील पहिल्या टप्यासाठी तर 15 फेब्रुवारीला झारखंड आणि बिहारमधील दुसऱ्या टप्प्यासाठी मतदान होईल. तिसऱ्या टप्प्यासाठी मतदान 23 फेब्रुवारीला होईल. नामांकन अर्ज दाखल करण्याची मुदत 17 जानेवारीपर्यंत आहे. 20 तारखेपर्यंत अर्ज मागे घेता येतील.

पोलिस अधिकाऱ्याची बदली

हरयाणातील पोलिस महासंचालक एम. एस. मलिक यांची ताबडतोब बदली करण्याचा आदेश निवडणूक आयोगाने सोमवारी दिला. जनसंपर्क संचालक कुमाल खुल्लर आणि जनसंपर्क उपसंचालक ओमप्रकाश यांच्याही बदलीचे आदेश आयोगाने दिले आहेत.

आचारसंहिता लागू करण्यात आल्यानंतर हवालदार दर्जाच्या पदावर अनेक नेमणुका करण्यात आल्या, त्यामुळे हा बदलीचा आदेश निघाला आहे. आचारसंहितेचा भाग म्हणून मतदान केंदांत छायाचित्रणालाही मनाई करण्यात आली आहे.

हजारोंना अटक

भोपाळ : मध्यप्रदेशात पंचायत राज निवडणुका सुरळीत पार पडाव्यात या हेतूने राज्यात ठिकठिकाणी समाजकंटकांना मोठ्या प्रमाणात अटक करण्यात आले आहे. 16 जानेवारीपासून तीन टप्प्यांत या निवडणुका होत आहेत. वातावरण निर्भय राहावे, म्हणून 74 हजार जणांना अटक करण्यात आल्याची माहिती पोलिसांनी दिली. त्याचबरोबर 13 हजार लिटर बेकायदा दारू , 418 शस्त्रे आणि सव्वातीन लाख रुपये गुंडांकडून जप्त करण्यात आल्याचे पोलिसांनी सांगितले.

 
</text>
</doc>
