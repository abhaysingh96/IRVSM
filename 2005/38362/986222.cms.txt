<doc>
<docno>986222.cms.txt</docno>
<text>
 
महामुंबई: मुंबई टाइम्स
दलाल नकोत, कर्मचारी वाढवा!
[ Monday, January 10, 2005  07:29:39 pm]


हेमंत साटम

वांद्यातील फॅमिली कोर्टाच्या आसपास आपण जरा घुटमळत असाल, तर , ' क्या चाहिये, शादी करानी है ,' असे प्रश्न विचारणाऱ्या अनेकांना तोंड द्यावं लागतं. तिथे आलेल्या अनेकांना कोर्ट मॅरेज किंवा मॅरेज रजिस्ट्रेशनची माहिती हवी असते. ही माहिती देऊ करणारे ' पांडे, शर्मा ' वा तत्सम आडनावांचे दलाल तिथं उपस्थित असतात. रजिस्ट्रेशनसाठी साधारणत: जितके पैसे लागतात, त्याच्या दुप्पट पैसे या दलालांना द्यावे लागतात.

इथे येणारे बरेच जण कर्मचाऱ्यांच्या थंड कारभाराला वैतागून दलालांच्या आसऱ्याला जात असले, तरी कर्मचाऱ्यांचा तुटवडाच या सगळ्या प्रश्नाचं मूळ असल्याची तक्रार कर्मचारी करताना दिसतात.अर्थात ही तक्रार कोणत्याही सरकारी कार्यालयात सरसकट ऐकायला मिळते.

दलालांकडून मात्र मॅरेज सटिर्फिकेट तात्काळ मिळवून देण्याची हमी मिळते. फक्त ' खर्च ' करायची तयारी हवी! ती तयारी दाखवणारं पब्लिक कमी नसल्यानं आणि सटिर्फिकेटसाठी त्या कार्यालयात हेलपाटे घालायला मुंबईकरांना शक्य होत नसल्यानं दलालांची पोटं हमखास भरतात.

कोणत्याही विवाहाला कायदेशीर मान्यता आवश्यक असते आणि प्रत्येक विवाहाची नोंदणी करणं बंधनकारक आहे. त्यासाठी वांदे आणि ओल्ड कस्टम हाऊसमध्ये मॅरेज रजिस्ट्रेशन ऑफिसेस आहेत. दक्षिण मुंबईतल्या विवाहांच्या नोंदणीसाठी ओल्ड कस्टम हाऊस तर पूर्व आणि पश्चिम उपनगरांतील नोंदणीसाठी वांद्याच्या ऑफिसात जावं लागतं.

उपनगरांतील वस्ती गेल्या काही वर्षांत सतत वाढत गेली. त्यामुळे मुंबई शहरापेक्षा उपनगरांतच अधिक विवाह होत असल्यानं नोंदणीसाठी वांद्यातील ऑफिसमध्ये प्रचंड वर्दळ असते. या गदीर्चा फायदा ' तात्काळ मॅरेज सटिर्फिकेट सेवा ' पुरवणाऱ्या दलालांना होतो.

वांदे ऑफिसच्या बाहेरचे हे दलाल सटिर्फिकेट मिळण्यासाठी किमान एक हजार रुपये खर्च येईल, असं सांगतात. तीन साक्षीदार नसले, तरीही ते मिळवून देऊ, पण त्यासाठी 300 रुपये एक्स्ट्रा मोजावे लागतील, असं सांगण्यात येतं.

या सगळ्याला गिऱ्हाईक तयार झालं, की 100 रुपये अॅडव्हान्स घेऊन फॉर्म भरून घेतला जातो. मग अमूक एका दिवशी सकाळी दहा वाजण्याच्या आत या, म्हणजे लवकर काम होईल, असं आश्वासन दिलं जातं. दलाल सगळी व्यवस्था करेल, अशा भ्रमात राहणाऱ्या मंडळींना प्रत्यक्षात मात्र रांगेत उभं राहूनच आपलं सटिर्फिकेट मिळवावं लागतं!

मॅरेज सटिर्फिकेटसाठी महाराष्ट्र मॅरेज अॅक्ट 1998 नुसार लग्नानंतर 90 दिवसांपर्यंत अर्ज भरताना 100 रुपयांच्या स्टॅम्प फीसह 50 रुपये फी भरावी लागते. त्यानंतर, पण एका वर्षाच्या आत 100 रुपये फी, तर विवाहाला त्याहून अधिक काळ लोटला असल्यास स्टॅम्प फीसह 200 रुपये फी भरावी लागते. आवश्यक कागदपत्रांत वधू-वरांच्या वयाचा दाखला, रेसिडेन्स प्रुफ, तीन साक्षीदारांचे पुरावे, लग्नपत्रिका, ती नसेल तर अॅफिडेव्हिट, पुराव्यांची अॅटेस्टेड कॉपी आवश्यक असते. परराज्यांतील वधू-वर असल्यास ' स्पेशल मॅरेज अॅक्ट ' (1954) लागू होतो. त्यासाठी वेगळा अर्ज भरावा लागतो. एवढी कागदपत्रं घेऊन कार्यालयात वधू-वरांनी तीन साक्षीदारांसह जावं लागतं. तिथे कागदपत्रांची शहानिशा होते, यासाठी थोडा वेळ लागत असला, तरी त्यामागचं खरं कारण अपुरा स्टाफ आणि जागेची कमतरता असल्याचं कर्मचारी सांगतात. काही तासांच्या अवधीत विवाह नोंदणीची प्रक्रिया पार पडते. पण ती जटील असल्याचं गृहित धरून अनेक जण दलालांच्या भूलथापांना बळी पडतात.

त्यामुळे 200 ते 300 रुपयांमध्ये होणाऱ्या कामासाठी तिप्पट पैसे द्यायला जाणाऱ्यांनी या भूलथापांना बळी पडू नये, असं आवाहन नेहमी करण्यात येतं. विवाह नोंदणीच्या दोन्ही कार्यालयांत जाणाऱ्यांच्या नशिबी दलालांमुळे केवळ आथिर्क आणि मानसिक त्रासच येतो.

वांद्यातलं रजिस्ट्रेशन - वर्षाला सुमारे 12,000

ओल्ड कस्टम हाऊसमधलं रजिस्ट्रेशन- वर्षात सुमारे 4 हजार

 
</text>
</doc>
