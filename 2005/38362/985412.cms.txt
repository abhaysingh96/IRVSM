<doc>
<docno>985412.cms.txt</docno>
<text>
 
महामुंबई
बिल्डरांच्या घशात
[ Monday, January 10, 2005  12:13:13 am]


नरेंद पाठक

मुंबई : झोपडपट्टीवासीयांच्या पुनर्वसनासाठी तसेच मध्यमवगीर्यांसाठी कमी किंमतीच्या घरांची आवश्यकता असताना, हे कार्य करण्यासाठीच निर्माण करण्यात आलेल्या महाराष्ट्र गृहनिर्माण प्राधिकरणाने (म्हाडा) जमीनविक्रीच्या ' व्यवसाया ' ला प्राधान्य दिले असून मुंबईतील कोट्यवधी रुपये किंमतीचे भूखंड परस्पर बिल्डरांला विक्रीसाठी खुले केले आहेत. मुंबई महापालिकेला रस्ते विकासासाठी भूखंडाची गरज असताना ती डावलून या, जवळपास 12 हजार घरे बांधता येतील एवढ्या क्षेत्रफळाच्या राखीव भूखंडाची विक्री करण्यात आली आहे. सुमारे 200 कोटी रु. किंमतीच्या भूखंड विक्रीला स्थगिती देण्याची मागणी मुंबई महापालिकेतफेर् केली जात आहे.

घरे बांधण्यासाठी ' म्हाडा ' प्राधिकरणाला निधीची गरज असल्याने शहर आणि उपनगरात विविध ठिकाणी असलेल्या सुमारे 30 एकर क्षेत्रफळाच्या 67 भूखंडांची विक्री करण्यात येत आहे. हे भूखंड मुंबईतील झोपडपट्टीवासीयांच्या पुनर्वसनासाठी वापरले असते, तर त्यावर सुमारे 12 हजार सदनिका बांधता आल्या असत्या, शिवाय प्राधिकरणाला त्यावर टीडीआरही मिळाला असता. याशिवाय महापालिकेला रस्त्यांच्या रुंदीकरणासाठी त्याआड येणाऱ्या घरांतील रहिवांशाचे पुनर्वसन करावे लागते. त्यासाठी महापालिकेने राज्य सरकारकडे भूखंडाची मागणी केली असताना ती डावलून ही विक्री होत आहे. हा ' व्यवहार ' माजी मुख्यमंत्री सुशीलकुमार शिंदे यांच्या काळात झाला आहे.

या 67 भूखंडामध्ये अनेक निवासी वापरासाठी आहेत, तर काही भूखंड शाळा, सिनेमा थिएटरे यासाठी राखीव आहेत. या भूखंडासाठी निविदा मागवण्यात आल्या होत्या, त्यामुळे केवळ बिल्डरांच्या फायद्यासाठी ही विक्री करण्यात आली नसल्याचे सिद्ध होते, असा ' म्हाडा ' च्या अधिकाऱ्यांचा दावा आहे. मात्र भूखंडाचे आरक्षण बदलण्याचा निर्णय राज्य सरकारने स्वत:कडे घेतला असल्याने ' म्हाडा ' धूळफेक करीत असल्याचा आरोप महापालिकेच्या सुधार समितीचे अध्यक्ष आशिष शेलार यांनी केला आहे. भूखंडविक्रीच्या निर्णयाची चौकशी व्हावी, अशी मागणी त्यांनी केली आहे.

राज्य सरकारने जर हे भूखंड झोपडपट्टीवासीयांच्या पुनर्वसनासाठी हे भूखंड दिले असते, तर मुंबई क्षेत्रविकास प्राधिकरणाला त्यावर 12 हजार घरे बांधता आली असती तसेच त्यावर पाच टीडीआर मिळाला असता. ' म्हाडा ' ला निधीच हवा होता, तर तो त्या टीडीआरच्या वापरातूनही मिळाला असताच. त्यामुळे निधी उभारण्यासाठी ही विक्री होत असल्याचा दावा संशयास्पद आहे. या भूखंड विक्रीला राज्य सरकारने स्थगिती द्यावी, अशी मागणी महापालिकेतफेर् केली जाणर असल्याची माहिती शेलार यांनी दिली.

 
</text>
</doc>
