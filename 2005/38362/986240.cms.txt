<doc>
<docno>986240.cms.txt</docno>
<text>
 
महाराष्ट्र
आपत्तीग्रस्त मच्छिमारांना एक कोटींची मदत जाहीर
[ Monday, January 10, 2005  07:43:37 pm]


म. टा. वृत्तसेवा

रत्नागिरी : रत्नागिरी, रायगड, सिंधुदुर्ग जिल्ह्यांतील आपत्तीग्रस्त मच्छिमारांना एक कोटी रु. मदतनिधी जाहीर झाला असून, केवळ बोटींच्या नुकसानीचाच अधिकृत पंचनामा झाला असल्याने सध्यातरी त्यांनाच शंभर टक्के अर्थसाह्य मिळणार आहे, असे चित्र आहे.

रत्नागिरी किनारपट्टीतील 97 बोटींच्या मच्छिमारांना तब्बल 36 लाख 58 हजार रु. मिळतील, अशी माहिती मत्स्य उपसंचालकांकडून उपलब्ध झाली आहे.

मिरकडवाडा बंदरातील नुकसानग्रस्त बोटींची संख्या अधिक आहे. जैतापूर, राजापूर, राजीवडा किनारपट्टी तसेच दापोली तालुक्यातील आडे बंदरातील एका बोटीचा अर्थसाह्य मिळण्यात समावेश झालेला आहे. घरामध्ये पाणी घुसणे, शेताचे आणि सुक्या मासळीचे झालेले नुकसान यांचा मात्र अजिबात विचार झालेला नाही. मत्स्य खात्याने ती जबाबदारी महसूल यंत्रणेची असल्याचे सांगून तेथील दंडाधिकाऱ्यांकडून पंचनामे घेऊन जिल्हा प्रशासन नुकसाननीबाबत पाहील, असे सांगितले.

महसूल यंत्रणेने सुरुवातीला मच्छिमार बोटींचे केलेले पंचनामे व आता बंदरखात्याने केलेले पंचनामे यात तफावत असल्याने मच्छिमारांना अधिक नुकसानभरपाईवाढ मिळणार आहे. बंदर खात्याच्या पंचनाम्यानुसार मच्छिमारांना बोटींच्या नुकसानीची भरपाई मिळेल.

सध्या मच्छिमार रिकामे आहेत. त्यांचा दैनंदिन खर्च अंगावर पडतो आहे. मच्छिमारी बंद पडल्याने खर्च वाढतो आहे. यासंबंधी शासनाने मात्र विचार केलेला नाही.

 
</text>
</doc>
