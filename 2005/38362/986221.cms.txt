<doc>
<docno>986221.cms.txt</docno>
<text>
 
महामुंबई: मुंबई टाइम्स
शुभेच्छा झाल्या, सौजन्याचं काय?
[ Monday, January 10, 2005  07:28:29 pm]


प्रवीण मुळ्ये

रविवार संध्याकाळ... राष्ट्रपती ए. पी. जे. अब्दुल कलाम प्रवासी संमेलनात सहभागी होण्यासाठी जाण्याच्या मार्गावर दोन तास आधीपासूनच चोख बंदोबस्त होता. पादचाऱ्यांना रस्ता ओलांडायलाही पोलिसांनी बंदी केली होती. सीएसटी रेल्वे स्टेशनच्या मागे बंदोबस्ताच्या ठिकाणी मात्र वेगळंच चित्र पाहायला मिळत होतं. काही पोलिस लोकांना एका बाजूनं रस्ता न ओलाडण्याच्या सूचना करत होते,

पण त्याचवेळी दुसरीकडून रस्ता ओलांडणाऱ्यांना मात्र तेथील पोलिसांची कोणतीच आडकाठी नव्हती. हे असं का ? असा शुल्लक प्रश्न करणाऱ्या दोन पादचाऱ्यांना बंदोबस्तासाठीच्या पोलिसांच्या रुदावताराला सामोरं जावं लागलं. पादचाऱ्यांशी हुज्जत घालणाऱ्या त्यातल्याच एका पोलिस हवालदारानं चढ्या आवाजात विचारलं ' आम्हाला शहाणपणा शिकवू नका ' पासून ते ' पोलिस म्हणजे काय तुमचे गुलाम आहेत का ?' इथपर्यंत अनेक गोष्टी पोलिसांनी त्या पादचाऱ्यांना सुनावल्या.

शाळा कॉलेजांशी संपर्कमोहिमा, सोसायट्या आणि संस्थांशी बैठका, या माध्यमातून सर्वसामान्यांच्या मनात पोलिसांविषयीची प्रतिमा सुधारण्यासाठी वरिष्ठ अधिकारी नव्या वर्षात नव्या जोमानं कामाला लागलेत. पण त्याचवेळी काही मुजोर पोलिस कर्मचाऱ्यांच्या वाढत्या गैरवर्तनामुळे पोलिसांच्या चांगल्या कामांवर पाणी पडत असून सर्वसामान्यांमधील त्यांची प्रतिमा अधिकच खालावत आहे.

नववर्षाच्या शुभेच्छा देणारी 10 लाख ग्रिटींग कार्ड्स मुंबईतल्या 83 पोलिस स्टेशन्सच्या हद्दीत पोलिसांतफेर् स्थानिकांना वाटण्यात येत आहेत. सर्वसामान्यांमधील पोलिसांची इमेज बदलण्याबरोबरच ' आम्ही तुमच्यासोबत आहोत ' हा विश्वास लोकांमध्ये निर्माण करण्यासाठी शुभेच्छा संदेशाचा आधार घेण्याची वेळ वरिष्ठ पोलिस अधिकाऱ्यांवर आली आहे. पण त्याचवेळी क्षुल्लक कारणासाठी सर्वसामान्यांना वेठीला धरण्याच्या वाढत्या घटनांमुळे पोलिसांच्या सौजन्याची ' ऐशीतैशी ' झाल्याच्या उदाहरणांत काही दिवसांत वाढ झाली आहे.

दारूच्या नशेत ठाण्यातील वर्तक नगर भागांत एका पोलिसाकडून झालेल्या मारहाणीत प्रशांत टीसी या तरुणाला प्राण गमवावे लागले. त्यावेळी सहकाऱ्याला वाचवण्याच्या अट्टाहासापायी त्याच्या विरोधात केस नोंदवून घ्यायलाही पोलिसांनी सुरुवातीला टाळाटाळ केल्याचा आरोप रहिवाशांनी केला होता. पुढे या केसचा तपास कितपत प्रभावशाली होईल, याबाबतही ठाणेकर साशंक आहेत.

दोनच दिवसांपूर्वी रस्त्यात चालताना धक्का लागल्याने एका कॉलेज विद्यार्थ्याला पोलिसाचा बेदम मार खावा लागला होता. एका शुल्लक गोष्टीसाठी मिळालेल्या भयानक शिक्षेमुळे तो मुलगा आणि त्याच्या मित्रांच्या नजरेतली पोलिसांची प्रतिमा कायमची ढासळली आहे. पोलिसांत जाऊन न्याय मिळण्याची शक्यता नसल्याने तक्रार न नोंदवण्याचा निर्णय त्या विद्यार्थ्यांनी घेतला. कॉलेज फेस्टिवलवरून रात्री उशिरा घरी जाताना पोलिसांच्या रुदावताराला सामोरं गेलेल्या मुलुंड भागातल्या दोन विद्यार्थ्यांच्या मनातही पोलिसांविषयी कायमची भीती निर्माण झाली आहे.

केवळ ग्रिटींग वाटून अथवा सौजन्य सप्ताह साजरे करून पोलिसांच्या सर्वसामान्यांच्या मनात गढूळ होत चाललेली पोलिसांची प्रतिमा सुधारणार नाही, असं अनेक मुंबईकरांना वाटतं. सर्वसामान्य लोकांशी उद्धटपणे वागणं, पोलिस स्टेशनमध्ये सर्वार्नाच गुंडासारखी वागणूक देणं , ' मी म्हणजेच कायदा ' या तोऱ्यात दंडेली चालवणं, असा अनुभव पोलिसांबाबत नेहमीच येतो. असं असताना पोलिस व सर्वसामान्यांमधील दरी निर्माण करण्याचे सारे प्रयत्न व्यर्थ असल्याचे निवृत्त पोलिस अधिकारीही मान्य करतात. शुभेच्छा संदेशावर पैसे खर्च करण्याऐवजी पोलिसांच्या मनात सौजन्य निर्माण करण्यासाठी तेच पैसे सत्कारणी लावावेत, अशी परखड पण सार्वत्रिक प्रतिक्रिया पोलिसांनी नव्या वर्षात घेतलेल्या नव्या भूमिकेवर उमटत आहे.

 
</text>
</doc>
