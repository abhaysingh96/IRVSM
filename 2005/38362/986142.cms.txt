<doc>
<docno>986142.cms.txt</docno>
<text>
 
सदर
जनरेशन गॅप
[ Monday, January 10, 2005  06:29:40 pm]


ट्रेनच्या डब्यात डोकावून बघितलंत, तर ग्रुपिझम म्हणजे काय असतं हे लक्षात येईल. जनरेशन गॅप हा प्रकारही इथे जिवंत असतो. मग कॉलेज विरुद्ध ऑफिस किंवा ब्युटीपार्लर विरुद्ध किचन असा वाद रंगतो. काकूवर्ग आणि मुली यांचे विचार एकमेकींना टक्करतात. अशातच काहीतरी घटना घडते आणि दोन पिढ्यांमधला हा तणाव आपोआप दूर होतो...

' काय या मुली! आज म्हटलं गाडीत जरा झोपावं, तर नुसता उच्छाद मांडला आहे. किती मोठमोठ्याने गप्पा मारतात. इतरांचा जरासुद्धा विचार करत नाहीत ,' हे संवाद आहेत महिलांच्या डब्यातल्या ' काकूवर्गा ' चे. हा समस्त ' काकूवर्ग ' कॉलेजमध्ये जाणाऱ्या मुलींवर बराच उखडला आहे. या मुलींचं तारसप्तकात चाललेलं हसणं, बोलणं नाहीतर त्यांच्या कॉलेजमध्ये साजरे होणारे वेगवेगळे डेज.

कॉलेजमध्ये साजऱ्या होणाऱ्या फ्रेण्डशिप डेमुळे तर महिलांच्या डब्यातलं वातावरण बरंच तापतं. लेलेकाकू म्हणतात , ' काय बाई हे नवीन फॅड! अंगावर आधीच कमी कपडे, त्यात शरीरभर मिळेल तिकडे नुसती नावंच नावं. ' राऊतकाकंूनाही या सर्व गोष्टींचा राग. त्या म्हणाल्या , ' आम्हीही कॉलेजमध्ये गेलो, मजा केली. आजकालच्या पोरींना संस्कृती, मर्यादा या गोष्टीच माहीत नाहीत. '

अशा या काकूंचा राग फक्त डेजवरच नसतो. तो मुलींच्या वागण्याबोलण्याच्या तऱ्हांवरही असतो. सकाळी विरारहून 6.20 ची दादर लोकल पकडणाऱ्या महिलांमध्ये शिक्षिकांचा जास्त समावेश असतो. सकाळी लवकर उठावं लागत असल्याने गाडीत एखादी डुलकी काढण्याच्या त्यांच्या बेतावर मुली पाणीच फिरवतात. याबाबत वर्तकबाई म्हणतात , ' सकाळी जरा हवेची जागा बघून झोपावं, तर यांचं नुसतं च्यॅवच्यॅव! एवढ्या मोठ्या आवाजात गप्पा मारतात, की डब्याला कळतं. ' चौधरीबाई म्हणाल्या , ' या मुलींना तर काळवेळेचं भानच नसतं. नुसता तोंडाचा पट्टा सोडतात आणि सगळ्यांना वैताग आणतात. जणू काही या एकट्याच डब्यात आहेत, आजूबाजूला कोणीच नाही. '

याबाबत मुलींना विचाराल, तर त्यांच्या प्रतिक्रिया मात्र थंड. नेहा म्हणाली , ' आम्ही कॉलेजला जातो. नवीन काहीतरी बघतो, ऐकतो. ते सर्व मैत्रिणींबरोबर शेअर करायला मजा येते. त्यात एक वेगळीच एक्साइटमेण्ट असते. यामुळे कोणाला त्रास का व्हावा ?' केतकीनेही नेहाच्या सूरात सूर मिसळला. ती म्हणाली , ' आम्ही आता एन्जॉय करणार नाही, तर कधी करणार ? या काकू नाही का, जुनी आणि देवाची गाणी म्हणत ? मग त्यांना का आमच्या प्रत्येक गोष्टीचा राग येतो. ' स्वातीने मात्र वेगळं मत मांडलं. ' हो, कधीकधी मजा करताना आम्ही मर्यादा ओलांडतो. मान्य आहे, पण त्यामुळे कोणाला त्रास होत नाही ना हे बघतोच. पण या काकूंना कायमच आमच्याविषयी अढी. मग आम्ही काय करावं ?'

असं हे काकू व कॉलेजमधल्या मुलींचं तणावचं नातं. हे असं असलं तरी कधीकधी चित्र वेगळंच दिसतं. एखादी बाई थकली असेल तर याच मुली उठून पहिल्यांदा जागा देतील. याच मुली काकूंना भाजी निवडण्यात, स्वेटर विणण्यात मदत करतात. काही काकू व मुलींमध्ये गट्टी जमते.

तशा सर्व काकूही खडूस नसतात. एखाद्या मुलीला चक्कर आली तर तिला बसायला जागा देतात, पाणी देतात. परीक्षा असेल तर मुलींना आपला त्रास होणार नाही ना, हे बघतात. एखादा बायकांचा ग्रुप जर पाटीर् करत असेल, तर एकट्या-दुकट्या मुलीला आपल्याला सहभागी करून घेतात. तर असं हे या काकू व कॉलेजमधल्या मुलींची लव अॅण्ड हेट रिलेशनशिप. त्यांचा एकमेकांवर जेवढा राग, तेवढंच प्रेमही आहे. कारण काकू या मुलींमध्ये स्वत:ला किंवा आपल्या मुलीला आणि मुली काकूंमध्ये आपली आई शोधतात. त्यांच्या या नात्यात तणाव आहे, तो जनरेशन गॅपमुळे. पण कधीकधी नात्यांमध्ये असणारी गॅप त्या नात्याला अधिक दृढ करू शकते.

रश्मी पुराणिक

 
</text>
</doc>
