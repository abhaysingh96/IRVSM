<doc>
<docno>986398.cms.txt</docno>
<text>
 
महाराष्ट्र
शिवसैनिकांनी पुन्हा आंदोलने उभारावीत
[ Monday, January 10, 2005  10:53:36 pm]


म. टा. प्रतिनिधी

पुणे : चळवळ, आंदोलने हा शिवसेनेचा आत्मा असून शिवसैनिकांनी मरगळ झटकून आंदोलने पुन्हा सुरू करावीत, असे आवाहन लोकसभेचे माजी अध्यक्ष मनोहर जोशी यांनी केले.

राज्यातील विकासकामांचा आढावा घेण्यासाठी शिवसेनेच्या सर्व खासदारांनी एकत्रितपणे प्रत्येक जिल्ह्यांना भेटी देण्याचा कार्यक्रम आखला असून त्याचा प्रारंभ सोमवारी पुण्यातून झाला. सकाळी विभागीय आयुक्तालयात खासदारांनी विविध खात्याच्या अधिकाऱ्यांशी चर्चा केल्यानंतर सायंकाळी शिवसैनिकांसाठी मार्गदर्शन मेळावा झाला. त्यावेळी जोशी बोलत होते. शिवसेनेचे बारा खासदार यावेळी उपस्थित होते. विनोदी शैलीत कानपिचक्या देत जोशीसरांनी पदाधिकाऱ्यांचा वर्ग घेतला. शिवसेनेचा चैतन्यमय भूतकाळ मांडून संघटनेत शिरलेल्या अपप्रवृत्तींवरही आसूड ओढले.

सत्ता न मिळाल्यामुळे आता शिवसेना संपली असे बऱ्याच जणांना वाटते मात्र, सेनाप्रमुखांनी डरकाळी फोडली तर काय होते हे सर्वांना ज्ञात आहे. जनतेच्या प्रश्नांसाठी ज्या प्रमाणात आंदोलने करायला हवीत तेवढी झाली नाहीत तसेच शिवसेनेचे पदाधिकारी आणि जनता यांमधील समन्वय कमी झाल्यामुळेच सत्तेपासून दूर रहावे लागल्याची खंत व्यक्त करून ते म्हणाले की, राज्यात सर्वात मोठा प्रश्न विजेच्या भारनियमनाचा आहे. शिवसैनिक त्याबद्दल जाब विचारताना दिसत नाही. शंकराचार्यांना अटक झाल्यानंतर मोचेर् निघाले नाहीत. सावकरांचा अपमान झाला तरी महाराष्ट्र पेटून उठला नाही. त्सुनामीग्रस्तांसाठी आपण मदत मिरवणुका काढीत नाही. मरगळ झटकून ' सर्वांपेक्षा वेगळा ' ही ओळख शिवसैनिकांनी परत एकदा निर्माण करावी.

मराठी माणसावर अन्याय होईल तेव्हा धावून गेले पाहिजे आणि हिंदुत्व वाचवण्यासाठी जीवाची कुर्बानी दिली पाहिजे. शिवसैनिकाचा एक हात मागणी करण्यासाठी असतो आणि दुसरा हात गरज पडल्यास गळा धरण्यासाठी असतो, याचीही त्यांनी आठवण करून दिली.

खेडचे खासदार शिवाजीराव आढळराव-पाटील यांनी प्रास्ताविकात मेळाव्यामागची संकल्पना स्पष्ट केली. पदाधिकारी, लोकप्रतिनिधी मोठ्या संख्येने यावेळी उपस्थित होते.

 
</text>
</doc>
