<doc>
<docno>986141.cms.txt</docno>
<text>
 
सदर
फाळणी
[ Monday, January 10, 2005  06:28:34 pm]


मांसाहाराच्या दुष्परिणामांबाबत जागृती करण्यासाठी जैन समाजातल्या डॉक्टरांची एक परिषद मुंबईत भरणार आहे. डॉ. जीवराज शहा त्या संयोजन समितीचे अध्यक्ष आहेत. इंडियन मेडिकल कौन्सिलच्या आचारसंहितेप्रमाणे डॉक्टरी हा एक मानवी सेवाधर्म असल्याने डॉक्टरांना जात किंवा इतर कोणताही धर्म नसतो. त्यामुळे कोणतेही डॉक्टर स्वत:च्या जातीधर्माची कधी वाच्यता करत नाहीत किंवा आलेल्या रुग्णाला औषधोपचार करण्यापूवीर् त्याची जात किंवा धर्म विचारत नाहीत. अशावेळी फक्त जैन धर्माचे डॉक्टर स्वत:ला ' जैन ' म्हणवून वेगळी परिषद घेत असतील तर त्याचे दूरगामी दुष्परिणाम होण्याची दाट शक्यता नाकारता येत नाही. सर्व जातीधर्मांमध्ये डॉक्टर्स असतात आणि त्याचे रितीरिवाजदेखील वेगवेगळे असतात. पण जेव्हा ते सार्वजनिक क्षेत्रात सेवाधर्माचं कंकण बांधून उतरतात तेव्हा स्वत:ची जात आणि धर्म विसरून एक प्रेषित म्हणून आपल्या कार्याला वाहून घेतात. डॉक्टर हा समाजातला सवोर्च्च पातळीवरचा, मानवधर्माला वाहून घेतलेला एक आदरणीय वर्ग आहे. आजपर्यंत त्यापैकी कोणत्याही जातीधर्माच्या डॉक्टरांनी आपला वेगळा वर्ग निर्माण केला नाही.

शिखांनी कधी शीख डॉक्टरांची असोसिएशन स्थापन केली नव्हती किंवा मुसलमानांनीदेखील स्वत:ची वेगळी चूल मांडली नव्हती. डॉ. लिऑन डिसूझा, डॉ. सी. मोराइस, डॉ. बोजिर्स असे अनेक कॅथलिक डॉक्टर्स झाले पण कधीही त्यांनी आपण ख्रिस्ती धर्माचे आहोत असं भासवलं नाही. मात्र जैन डॉक्टरांनी ही विचारसरणी संपूर्ण जैन समाजाला आणि त्या समाजाच्या परंपरेला बदनामी करणारी आहे याची जाणीव परिषदेच्या ठेवायला हवी.

जैन समाज हे आपल्या देशाचे एक मोठं भूषण आहे. महावीराचा उपासक असलेला हा समाज सर्व देशभर विखुरला असून जिथेजिथे त्यांचं अस्तित्व आहे तिथेतिथे त्या समाजाने मानवधर्माची शिकवण देण्याचं कार्य केलं आहे. त्यासाठी शिक्षणसंस्थांपासून प्रसिद्धीमाध्यमांपर्यंत अनेक प्रभावी माध्यमांची स्थापना त्यांनी केली आहे. त्यामुळे एक आदर्श समाज म्हणून सर्व धर्माचे लोक त्यांच्याकडे आत्तापर्यंत पाहत आले आहेत. पण अलिकडच्या काळात दुदैर्वाने या समाजातली स्वत:चं नेतृत्व निर्माण करणारी मंडळी अशा पद्धतीने वागत आहेत की ज्यामुळे तो समाजच इतरांपासून अलग पडण्याची शक्यता आहे. अशा उपद्व्यापी लोकांची चाहूल तीन वर्षांपूवीर्च मुंबईकरांना लागली. जैन हा शाकाहारी समाज आहे. त्यांनी काही निवासी सोसायट्या या शहरात काढल्या, त्याबद्दल कोणी आक्षेप घेतला नाही. मात्र त्या सोसायटींच्या दारावर ' मांसाहाऱ्यांना प्रवेश नाही ', अशा पाट्या लागल्या. त्यामुळे साहजिकच त्याची प्रतिक्रिया उमटली. एवढंच नव्हे तर स्वत:ला जैन म्हणवून घेणाऱ्या काही तथाकथित पुढाऱ्यांनी ' नॉन-व्हेज ' हॉटेलसमोर निदर्शनं करून बहिष्कार टाकण्याची धमकी दिल्याने त्या हॉटेल्सनी नॉन-व्हेज पदार्थ बंद केले.

हे अति झालं. सर्व सवलती घेण्यासाठी या शहराला कॉस्मॉपॉलिटन म्हणायचं. पुन्हापुन्हा सर्वधर्मसमभावाची शिकवण गळी उतरवायची आणि इतरत्र मात्र ' इतर धमिर्यांना प्रवेश नाही ' अशा पाट्या लावायच्या, हे कोणत्याही कायद्यातच नाही, तर नीतिमत्तेतदेखील बसत नाही. पण सहनशीलतेचं दुसरं नाव ' मुंबईकर ' असल्याने अशा पाट्या दिल्ली-कोलकात्यात नव्हे तर फक्त मुंबईत लागल्या. कोणी काय खावं हा ज्याचात्याचा प्रश्ान् आहे. त्यामुळे शाकाहारींना मांसाहारी करणं किंवा मांसाहारींना शाकाहारी करणं हा व्यक्तीस्वातंत्र्यावर केलेला प्रहार आहे. अगोदरच या शहरात अठरा पगड जातींची गदीर् झाली आहे. त्यात आणखी मांसाहारी आणि शाकाहारी या जाती नकोत. केवळ जैनच नव्हे तर ब्राह्माण समाजदेखील शाकाहारी आहे. तीनशे वर्षं तो या मुंबईत वास्तव्य करून आहे. अनेक ठिकाणी त्यांच्या ब्राह्माणवाड्या आहेत. पण त्यांनी कधीही तिथल्या मांसाहारींना जागा विकण्यास प्रतिबंध केला नाही. उलट शहरात जाल तिथे, मग चाळ असो किंवा सोसायटी, मांसाहारी व शाकाहारी वर्षानुवर्षं शेजारी म्हणून गुण्यागोविंदाने राहत आहेत.

असं असताना अलिकडेच डोकं वर काढणारा हा मांसाहारींच्या विरोधातला विषारी प्रचार थांबवला नाही तर अकारण नको ते जातीभेद निर्माण होतील. शाकाहाराचा प्रचार करणंदेखील समजण्यासारखं आहे ; पण त्यासाठी मांसाहारींविरोधी आंदोलन आणि बहिष्कार या गोष्टी कदापि क्षम्य मानता येणार नाहीत. एखादा धर्माचा ध्वज हातात घेऊन कोणी या शहराची मांसाहारी आणि शाकाहारी अशी फाळणी करत असेल तर जैन धमिर्यांसहित सर्वांनी त्याला विरोध केला पाहिजे.

मुंबई शहर तिन्ही बाजूने पाण्याने वेढलं असल्याने माशाशी वैर करण्याचा धोका कोणी पत्करला नाही. त्यावर जगणारा कोळी समाज आणि कोळीवाडे जागोजागी आहेत. मांसाहाराला बंदी केल्यावर आमच्या कोळीबांधवांनी जगायचं कसं ? काही सवंग लोक अशी आंदोलनं करतात, पण डॉक्टरांसारख्या प्रतिष्ठित व मानवधर्माचा स्वीकार केलेल्या वर्गाने अशाप्रकारे वेगळी परिषद घेणं हे अत्यंत चुकीचं आणि तेवढंच धोक्याचं आहे. डॉ. जीवराज यांनी असं उपद्व्याप करून स्वत:च्या धर्माला आणि पेशाला कलंक लावून अशा फाळणीला हातभार लावू नये.

प्रमोद नवलकर

 
</text>
</doc>
