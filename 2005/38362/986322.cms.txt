<doc>
<docno>986322.cms.txt</docno>
<text>
 
अग्रलेख
शंकराचार्यांना जामीन
[ Monday, January 10, 2005  09:05:12 pm]


कांची पीठाचे शंकराचार्य जयेंद सरस्वती यांना काही अटींवर जामीन मंजूर करण्याचा सुप्रीम कोर्टाचा निर्णय हा तामिळनाडू पोलिसांना धक्काच आहे.

कांचीपूरम येथील वरदराजपेरुमल मंदिराचे व्यवस्थापक शंकररामन यांची भाडोत्री मारेकऱ्यांकरवी हत्या करण्याच्या कटाचे सूत्रधार असल्याच्या आरोपावरून शंकराचार्य यांना दिवाळीच्या काळात मोठ्या नाट्यपूर्ण रीतीने आंध्र प्रदेशात जाऊन तामिळनाडू पोलिसांनी अटक केली होती. तेव्हापासून बहुतांश काळ ते न्यायालयीन कोठडीत होते.

याचा अर्थ ते दोन महिने पोलिसांना चौकशीसाठी उपलब्ध होते. या काळात एकूण 17 जणांना अटक करण्यात आली आहे. कटाची आखणी आणि अंमलबजावणी यांत महत्त्वाची भूमिका निभावल्याचा आरोप असलेले अप्पू उर्फ कृष्णसामी आणि रवी सुब्रह्माण्यम हे फरारी आरोपी विशेष तपास पथकाच्या ताब्यात आले,

त्यालाही दहा-पंधरा दिवस उलटले आहेत. अशा स्थितीत शंकराचार्यांनी कटात बजावलेल्या भूमिकेविषयीचे ठोस प्रथमदर्शनी पुरावे पोलिसांना मिळवता आले नसतील, तर जामीन मिळणे हा शंकराचार्यांचा हक्कच आहे.

' जामीन हा नियम आणि कोठडी हा अपवाद ', हे फौजदारी प्रक्रियेचे सर्वमान्य प्राथमिक तत्त्व आहे. शंकराचार्यांच्या जागी अन्य कुणीही असते, तरी त्याला या तत्त्वाचा फायदा मिळालाच असता. शंकराचार्य हे देशात बहुसंख्य असलेल्या हिंदूधमीर्यांचे एक धर्माचार्य. त्यांची अटक हा संवेदनशील ठरू शकणारा विषय. सुदैवाने सर्वसामान्य हिंदूंनी चिथावणीला बळी पडण्याचे नाकारले आणि भारतातील ' कायद्याच्या राज्या ' वरच्या आपल्या विश्वासाची प्रचीती जगाला दिली.

शंकराचार्य म्हणून त्यांच्यावरील आरोपांच्या तपासात कोणताही ढिलेपणा दाखवला जाऊ नये, मात्र केवळ कुरघोडीच्या राजकारणाचा भाग म्हणूनही शंकराचार्यांना गोवले जाऊ नये, ही सर्वसामान्य भारतीयांची अपेक्षा राहिली. त्यामुळेच शंकराचार्य प्रकरणाच्या तपासाबाबत चाललेल्या राजकीय आरोपप्रत्यारोपांच्या धुरळ्यापासून जनता अलिप्त राहिली.

मात्र प्रारंभीच्या काळात ज्या आत्मविश्वासाने तामिळनाडू पोलिसांनी आरोप केले, त्याला दुजोरा देण्याइतका पुरावा मात्र ते गेल्या दोन महिन्यांत गोळा करू शकलेले नाहीत. तसा तो गोळा न करण्यास कोणतेही निमित्त ते सांगू शकत नाहीत. कारण राज्यातील अण्णादमुकच्या सरकारचाच नव्हे, तर प्रमुख विरोधी पक्ष असलेल्या करुणानिधींच्या दमुकचाही ' नि:पक्षपाती ' तपासाला पाठिंबा आहे. भाजप आणि तथाकथित हिंदुत्ववादी संघटनांनी बंद, मोर्चे अशा मार्गांनी निषेध व्यक्त केला असला, तरी तो प्रतिकात्मकच राहिल्याने त्यामुळे तपासात अडथळे आले, असे कारण द्यायची सोय नाही.

अप्पू आणि रवी सुब्रह्माण्यम हे दोन प्रमुख सूत्रधार ताब्यात आले की कटाचे सर्व धागे जुळून येतील, असे सांगत याआधी शंकराचार्यांची न्यायालयीन कोठडी वाढविण्याची मागणी केली जात होती. यापैकी अप्पू हाती लागला त्याला तीन आठवडे, तर रवी सुब्रह्माण्यमच्या अटकेला दहा दिवस उलटून गेले आहेत.

या काळात त्यांच्या जबानीतून हाती आलेली माहिती ताडून पाहण्यासाठी शंकराचार्य न्यायालयीन कोठडीत उपलब्ध होते. अशा स्थितीतही पोलिसांना शंकराचार्यांचा कटातील सहभाग दर्शवण्याइतका प्रथमदर्शनी पुरावा मिळवता आला नसेल, तर अधिक काळ त्यांना कोठडीत ठेवण्याचे समर्थन होऊ शकत नाही.

जामीन नाकारण्यामागील मुख्य हेतू हा आरोपीने पुरावे नष्ट करू नयेत, तपासाला मदत करणाऱ्यांवर दडपणे आणून तपासाच्या प्रगतीत अडथळे आणू नयेत वा स्वत: फरारी होऊ नये, हा असतो. शंकररामन यांच्या हत्येसाठी आथिर्क व्यवहार झाल्याचा आरोप पोलिसांनी केला होता.

मठाच्या आथिर्क व्यवहाराविषयीची कागदपत्रे ताब्यात घेण्यास साठ दिवसांचा काळ पुरेसा आहे. शिवाय कोर्टाने शंकराचार्यांना मठापासून दूर राहण्याची तसेच पासपोर्ट जमा करण्याची अट घालून, जामिनाच्या दुरुपयोगाला आळा घालण्यासाठी आवश्यक ती पाऊले उचलली आहेत. अशा स्थितीत तामिळनाडू पोलिसांची आता खरी कसोटी आहे.

एका महिलेला मोठी आथिर्क मदत शंकराचार्यांनी केल्याच्या माहितीला तपासाच्या प्रारंभीच्या टप्प्यात अवाजवी प्रसिद्धी देताना, तामिळनाडू पोलिसांनी सवंग बेजबाबदारपणाचे प्रदर्शन केले होते. त्यामुळे सरकारच्याच हेतूंविषयी संशय निर्माण झाला. सुप्रीम कोर्टाने आता शंकराचार्यांना जामीन दिला, याचा अर्थ तामिळनाडू पोलिसांनी अटकेचा बनाव रचल्याचा निष्कर्ष कोर्टाने काढला असा होत नसला, तरी या निर्णयामुळे पोलिस आणि जयललिता सरकार यांच्यावरील दबाव वाढणार, हे निश्चित.

 
</text>
</doc>
