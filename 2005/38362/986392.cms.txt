<doc>
<docno>986392.cms.txt</docno>
<text>
 
महाराष्ट्र
इतिहासाच्या वस्तूनिष्ठ आकलनासाठी भेदभाव टाळण्याची गरज
[ Monday, January 10, 2005  10:49:50 pm]


म. टा. प्रतिनिधी

पुणे : शालेय इतिहासाच्या पुस्तकांमध्ये सरधोपटपणे पुरोगामी मानल्या जाणाऱ्या घटना, व्यक्ती आणि प्रतिकांचे उदात्तीकरण तसेच पुरोगामी मानल्या न जाणाऱ्यांची उपेक्षा हे सूत्र आढळत आहे. त्यामुळे विद्यार्थ्यांमध्ये इतिहासाचे वस्तुनिष्ठ आकलन होऊ शकत नाही, असा अक्षेप रामभाऊ म्हाळगी प्रबोधिनीच्या ' महाराष्ट्र पाठ्यपुस्तकांवर क्ष-किरण ' अहवालात घेण्यात आला आहे.

इयत्ता पाचवी ते आठवीच्या अभ्यासक्रमात पुढील शैक्षणिक वर्षापासून बदल होत असल्यामुळे आधीच्या अभ्यासक्रमातील उणिवा, तसेच चांगल्या बाबी यानिमित्ताने राज्य सरकार आणि महाराष्ट्र राज्य पाठ्यपुस्तक निमिर्ती अभ्यास संशोधन मंडळाला या अहवालातून कळवण्यात येत आहेत, असे प्रबोधिनीचे महासंचालक विनय सहस्त्रबुद्धे यांनी पत्रकार परिषदेत सोमवारी सांगितले. प्रबोधिनीचे संशोधन संचालक यशवंत ठकार, तसेच रवींद साठे यावेळी उपस्थित होते.

शिक्षणाचे भगवीकरण होत आहे, हा राजकीय आरोप असल्याचे सहस्त्रबुद्धे यांनी सांगितले. ते म्हणाले की, कोणताही राष्ट्रपुरुष हा एका विशिष्ट समाजाचा नसून तो देशाचा असतो, हा आग्रह माजी केंदीय मनुष्यबळ मंत्री डॉ. मुरली मनोहर जोशी यांनी धरला, यात काहीच गैर नाही. सध्याच्या पाचवीच्या इतिहासाच्या पुस्तकात डॉ. बाबासाहेब आंबेडकरांचा उल्लेख ' दलितांचे नेते ' असा करण्यात आला. कोणत्याही राष्ट्रीय नेत्यांचा अवमान होणार नाही, याची काळजी पाठ्यपुस्तक मंडळाने घेतली पाहिजे.

भगवीकरणापेक्षा शालेय अभ्यासक्रमात परकीय क्षेत्राला येत असणारे अवास्तव महत्त्व कमी करून एतद्देशीय विषय प्राधान्याने समाविष्ट केले जावेत, अशी मागणी सहस्त्रबुद्धे यांनी केली.

शिक्षणतज्ज्ञ डॉ. प्र. ल. गावडे, ठाण्याचे अशोक टिळक आणि जळगावचे एम. डी. राव या तिघांच्या मार्गदर्शनाखाली आठ माध्यमिक शाळांच्या शिक्षकांच्या समीक्षा-गटाने हा 115 पानी अहवाल तयार केला आहे. पाठ्यपुस्तके शिकणाऱ्या विद्यार्थ्यांचा रचनाबद्ध अभिप्राय (स्ट्रक्चर्ड फिडबॅक) घेण्याची पद्धतही तातडीने सुरू केली जावी, अशी मागणी प्रबोधिनीचे वरिष्ठ कार्यक्रम अधिकारी राजेंद नन्नवरे यांनी केली आहे. ते म्हणाले की, मराठी, हिंदी, इंग्रजी, इतिहास, भूगोल, नागरिकशास्त्र आणि सामान्य विज्ञान या विषयांवरील समीक्षेत वस्तुनिष्ठता यावी, अशीच त्यामागची भूमिका आहे.

अभ्यास विद्यार्थ्याच्या दृष्टिकोनातून केवळ उद्बोधकच नव्हे, तर रंजकही हवा, अशी अपेक्षा व्यक्त करून नन्नवरे म्हणाले की, महाराष्ट्राबाहेर छापल्यामुळे या पुस्तकांमध्ये अशुद्ध व्याकरणापासून द्विरुक्तीपर्यंत अनेक चुका आहेत. पाचवी आणि सातवीच्या इतिहासात काही किरकोळ तपशीलाचा अपवाद वगळता धडेच्या धडे जसेच्या तसे छापले आहेत. त्यातील चित्रेही तीच वापरली असल्यामुळे विद्यार्थ्यांना त्यामध्ये कोणतेही नावीन्य राहिलेले नाही. याशिवाय कालखंडात गौतम बुद्ध, वेद काळ, रामायण महाभारत काळ यामध्ये 100 वर्षांचा फरक पडला आहे. तसेच भारतीय कालगणनेची संदर्भ न देता केवळ परकीय कालगणनेवर आधारित माहिती त्यामध्ये आहे.

 
</text>
</doc>
