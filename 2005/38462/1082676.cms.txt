<doc>
<docno>1082676.cms.txt</docno>
<text>
 
देश-विदेश
प्रश्न अडवाणींनी काय करावे हा!
[ Wednesday, April 20, 2005  12:02:53 am]


म. टा. विशेष प्रतिनिधी

नवी दिल्ली : भारतीय जनता पक्षाचे नेतृत्व तरुण पिढीच्या हाती सोपवण्याविषयी सरसंघचालक सुदर्शन यांनी दिलेला सल्ला योग्यच असून, माझ्याबाबतीत काहीच प्रश्न् नाही, मात्र अडवाणींनी काय करावे हे ते स्वत: वा पक्षच ठरवेल, असा प्रतिटोला हाणीत माजी पंतप्रधान अटलबिहारी वाजपेयी यांनी मंगळवारी प्रथमच या विषयावर थेट प्रतिक्रिया व्यक्त केली.

संसदेच्या बजेट अधिवेशनाचे दुसरे सत्र सुरू होण्यापूर्वी मंगळवारी सकाळी झालेल्या भाजप संसदीय पक्षाच्या बैठकीनंतर पत्रकारांनी वाजपेयींना गाठले असता अचानक वाजपेयींनी सुदर्शन यांच्या सल्ल्याचे स्वागत करून सर्वांनाच धक्का दिला.

' माझ्यापुरते बोलायचे झाले तर सध्या मी कोणत्याही पदावर नाही वा एखादी विशेष जबाबदारीही माझ्यावर सोपवण्यात आलेली नाही. पक्षाध्यक्ष अडवाणींनी काय करावे, हा प्रश्न् त्यांनाच विचारायला हवा, त्यांच्याबाबतचा निर्णय एकतर ते स्वत:च अथवा पक्ष घेऊ शकतो, मी अधिक काय सांगणार ,' असा सर्वांचे लक्ष वेधून घेणारा खास वाजपेयी शैलीतला भीमटोला दिवसभर संसद परिसरात चचेर्चा विषय राहिला. भाजपचे नेतृत्व करण्यास दुसऱ्या पिढीत अनेक नेते तयार आहेत, अशी पुस्तीही त्यांनी जोडली.

एका वृत्तवाहिनीला मध्यंतरी दिलेल्या मुलाखतीत सुदर्शन यांनी वाजपेयी व अडवाणींवर उघड शरसंधान केले. दोघांनीही निवृत्त होऊन पक्षनेतृत्व तरुण पिढीच्या हाती सोपवावे, असा त्यांच्या मुलाखतीचा आशय होता. वाजपेयींनी त्यावर तात्काळ कोणतीही प्रतिक्रिया व्यक्त केली नव्हती. पुण्यात ' गीत रामायणा ' च्या सुवर्णमहोत्सवी सोहळ्यात, सुदर्शन यांच्या उपस्थितीत त्यांनी ' मरनेसे नही, लेकीन बदनामीसे डर लगता है ' अशी अप्रत्यक्ष प्रतिक्रिया नोंदवली होती.

वाजपेयींच्या पंतप्रधानपदाच्या कालखंडाविषयीही सुदर्शन यांनी या मुलाखतीत अनेक स्फोटक विधाने केली होती. विशेषत: राष्ट्रीय सुरक्षा सल्लागार ब्रजेश मिश्ाा व वाजपेयींचे जावई रंजन भट्टाचार्य यांच्या सरकार आणि पक्षातल्या हस्तक्षेपाविषयी स्पष्ट शब्दांत नाराजी त्यांनी नोंदवली होती. सुदर्शन यांच्या विधानांनी आपणास वेदना झाल्या काय, त्याविषयी आपले नेमके म्हणणे काय ? असे थेट विचारता काही क्षणांचा ' पॉज ' घेत वाजपेयी म्हणाले : ये उनके विचार है। सबको अपनी अपनी राय देने का पूरा अधिकार है। मैने सुदर्शनजी का साक्षात्कार पढा है। इस विषयपर समय आनेपर कुछ कहूँगा।

 
</text>
</doc>
