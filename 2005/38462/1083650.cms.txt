<doc>
<docno>1083650.cms.txt</docno>
<text>
 
देश-विदेश
'सरकारच्या प्रतिज्ञापत्रांत विरोधाभास नाही'
[ Wednesday, April 20, 2005  10:55:23 pm]


म. टा. विशेष प्रतिनिधी

नवी दिल्ली : सुप्रीम कोर्टात सरकारतफेर् दाखल करण्यात आलेल्या दोन्ही प्रतिज्ञापत्रात कोणतीही विसंगती अथवा विरोधाभास नाही. माजी संरक्षणमंत्री जॉर्ज फर्नांडिस यांना कोणत्याही प्रतिज्ञापत्रात सरकारने ' क्लीन चिट ' दिलेली नाही. कारगिल संरक्षणखरेदीत दोषी आढळल्यास फर्नांडिस असोत की अधिकारी कोणालाही माफ केले जाणार नाही, असे निवेदन वादग्रस्त प्रतिज्ञापत्रांच्या संदर्भात संरक्षणमंत्री प्रणव मुखर्जी यांनी लोकसभेत सादर केले.

सभागृहात उसळलेल्या अभूतपूर्व गदारोळामुळे मुखजीर् यांना निवेदनाचे वाचन करणे अशक्य झाले होते. अखेर संसदेच्या पटलावर उपरोक्त निवेदन ठेवल्याचे त्यांनी जाहीर केले.

पहिल्या प्रतिज्ञापत्रात संरक्षणखरेदी प्रक्रियेची व्याख्या आणि सरकारतफेर् करण्यात आलेल्या कार्यवाहीचे तपशील आहेत. तर दुसऱ्या अतिरिक्त प्रतिज्ञापत्रात, भविष्यात सरकारतफेर् करण्यात येणाऱ्या कार्यवाहीची रूपरेखा आहे. दोन्ही प्रतिज्ञापत्रे काळजीपूर्वक वाचल्यास, त्यात कोणताही विरोधाभास नाही अथवा कोणालाही सरकारने ' क्लीन चिट ' दिलेली नाही, हे स्पष्ट होते.

धनंजय चौहान यांनी कारगिल शस्त्रखरेदी संदर्भात सुप्रीम कोर्टात दाखल केलेल्या एका जनहित याचिकेवरील न्यायालयाच्या निदेर्शानुसार सरकारने पहिले प्रतिज्ञापत्र 10 मार्चला सादर केले. कारगिल युद्धाच्या वेळी अत्यंत कमी वेळात संरक्षण खरेदी करावी लागली त्याचे तपशील या प्रतिज्ञापत्रात आहेत. या खरेदी प्रक्रियेत 1992 च्या शस्त्रखरेदी नियमांचे उल्लंघन झाले नसले, तरी खरेदी प्रक्रिया पूर्णत: योग्यप्रकारे पार पडल्याचा कोणताही उल्लेख नाही.

14 मार्च रोजी सुनावणीच्या वेळी पहिले प्रतिज्ञापत्र परिपूर्ण नसल्याचे अॅटनीर् जनरल यांनी न्यायालयाच्या निदर्शनाला आणून दिल्यानंतर अतिरिक्त प्रतिज्ञापत्र सादर करण्यात आले. ते नियंत्रक तथा महालेखापरीक्षक (कॅग) तसेच केंदीय दक्षता आयोगाचा अहवाल आणि संसदेच्या लोकलेखा समितीच्या अहवालाच्या सद्यस्थितीसंबंधी आहे. न्यायालयाच्या निदेर्शानुसारच 13 एप्रिलला सरकारने अतिरिक्त प्रतिज्ञापत्र सादर केले.

यामध्ये महालेखापरीक्षकांनी नमूद केलेल्या आक्षेपांवर सरकारतफेर् भविष्यात करण्यात येणाऱ्या कार्यवाहीचे तपशील आहेत. अहवालातील आक्षेपानुसारच माजी संरक्षणमंत्री फर्नांडिस तसेच अधिकाऱ्यांकडून झालेल्या कथित गैरव्यवहारासंदर्भात 23 शस्त्रखरेदी प्रकरणांची चौकशी सरकारने सीबीआयकडे सोपवली आहे.

5 एप्रिलच्या पत्रपरिषदेत एका राजकीय नेत्याने स्वत:ला सरकारतफेर् ' क्लीन चिट ' मिळाल्याचे घोषित करून टाकले. प्रतिज्ञापत्रे वाचल्यास विरोधकांनी वस्तुस्थितीचा विपर्यास केल्याचे कोणाच्याही लक्षात येईल, असे प्रणव मुखजीर् यांनी फर्नांडिस यांचे नाव न घेता निवेदनात म्हटले आहे.

 
</text>
</doc>
