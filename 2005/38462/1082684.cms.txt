<doc>
<docno>1082684.cms.txt</docno>
<text>
 
महामुंबई
बंदी अधिकृत डान्सबारपुरतीच
[ Wednesday, April 20, 2005  12:09:29 am]


म.टा. प्रतिनिधी

मुंबई : डान्सबारवरील बंदी ही मुंबईतील 307 अधिकृत बारपुरतीच मर्यादित असून डिस्को, पब, लेडिज सव्हिर्स, ऑकेर्स्ट्रा व अन्य मनोरंजनाची साधने उपलब्ध राहणार असल्याने या मायानगरीतील आंबटशौकिनांच्या आनंदावर विरजण पडण्याची शक्यता नाही आणि सरकारचा त्यावर अंकुश आणण्याचा विचार नाही, असे उपमुख्यमंत्री आर. आर. पाटील यांनी स्पष्ट केले.

डान्सबारमध्ये 75 हजार बारबाला कामाला असून सरकारने त्यावर बंदी घातल्यास त्यांच्या रोजीरोटीवर परिणाम होण्याची शक्यता आहे. त्यामुळे नवा सामाजिक प्रश्ान् निर्माण होईल, असा बागुलबुवा निर्माण केला जात आहे. मात्र त्यात फारसे तथ्य नाही. सरकारच्या माहितीनुसार, या व्यवसायात फक्त 11 हजार मुली कामाला आहेत. त्यांच्या याद्या देण्यास बार मालकांना सांगितले आहे. कदाचित ते पूर्ण याद्या देत नसतील. हे डान्सबार म्हणजे गुन्हेगारी जगताचे अड्डे झाल्याने त्यांच्यावर कारवाई करण्याची गरज होती, असे आर. आर. यांनी स्पष्ट केले.

संस्कृती रक्षणाचा ठेका सरकारने घेतलेला नसला, तरी कायदा आणि सुव्यवस्थेची जबाबदारी सरकारची आहे. डान्सबारचे मालक गंुड पाळत असल्याने आजूबाजूच्या रहिवाशांना त्रास होतो. तसेच या परिसरात राहणाऱ्या महिलांना छेडखानीच्या तक्रारी आल्याने सरकारने त्याची गंभीर दखल घेतल्याचे ते म्हणाले. डान्सबारमध्ये बांगला देशातून मुली आणल्या जातात याची सरकारकडे पूर्ण माहिती असून त्यांच्याकडे भारतात राहण्याचा अधिकृत परवाना नसेल तर संबंधित बार मालकांच्या विरोधात देशविरोधी स्वरूपाचे गुन्हे दाखल केले जातील, असा इशाराही त्यांनी दिला.

डान्सबारवरील बंदीची घोषणा आर.आर. पाटील यांनी बजेट अधिवेशनात केली होती. या बंदीची अमलबजावणी संदर्भात कायदा करण्याची आवश्यकता आहे. कोर्टात सरकारची भूमिका स्पष्ट करण्यासाठी काय करावे लागेल याचा विचार करण्यासाठी त्यांनी मंगळवारी राज्याचे अॅडव्होकेट जनरल आणि वरिष्ठ पोलिस अधिकारी तसेच संबंधित खात्याच्या सचिवांची बैठक बोलाविली होती. मुंबई पोलिस कायद्यात दुरूस्ती करून बंदीची अमलबजावणी केली जाऊ शकते, असे यावेळी सुचविण्यात आल्याचे समजते. मात्र कोर्टात ही भूमिका कितपत मान्य होते याची चाचपणी करण्याची सूचना पाटील यांनी दिल्याचे सांगितले जाते.

 
</text>
</doc>
