<doc>
<docno>1083428.cms.txt</docno>
<text>
 
महामुंबई
डी. शिवानंदन यांच्याकडून प्रियांकाचं कौतुक
[ Wednesday, April 20, 2005  06:34:27 pm]


टाइम्स टीम

ठाणे : भिवंडीची प्रियांका रामवाणी ही चार वर्षांची चिमुरडी पहिली ' दक्ष नागरिक ' ठरली आहे. पोलिस आयुक्त डी. शिवानंद यांनी ' दक्ष नागरिक ' योजना नुकतीच सुरू केली आहे. एखादा गुन्हा घडत असल्याचं समजताच रहिवाशांनी त्याची माहिती देऊन पोलिसांना सहकार्य करावं, असा या योजनेचा उद्देश आहे.

भिवंडी इथे फ्लॅटमध्ये घुसून प्रियांका रामवाणी हिच्या आईचा गळा दाबून खून केला आणि दागिने चोरून नेले होते. या प्रकरणाची एकमेव साक्षीदार ही चिमुरडी होती. ' मृत्यू ' म्हणजे काय, हे समजण्याचं तिचं वय नाही. आईवर कोणता प्रसंग गुदरलाय याचीही तिला कल्पना नव्हती. घरातलं वातावरण नेहमीसारखं नाही एवढंच फार तर तिला जाणवत असावं. पोलिस म्हणजे काय, हेही तिला माहित नसावं. अशा विलक्षण परिस्थितीत ती ज्या धाडसानं वागली त्याबद्दल तिचं सर्वत्र कौतुक होत आहे. ' वो अंकल पहिले आके गया था ' हे तिच्या तोंडून उत्स्फुर्तपणे निघालेले उद्गारच पोलिसांना तपासाची नेमकी दिशा ठरवण्यासाठी मार्गदर्शक ठरले. गुन्हेगार परिचितांपैकी आहे, त्यांच्या घरी यापूवीर् तो येऊन गेलेला आहे, हा दुवा पोलिसांना उपयुक्त ठरला. तिने केलेल्या वर्णनावरून त्या गुन्हेगाराचं रेखाचित्र पोलिसांनी तयार केलं आणि त्याच्या हातात बेड्या पडल्या.

ठाण्याचे पोलिस आयुक्त डी. शिवानंदन यांनी या चिमुरडीचं कौतुक ' खरीखुरी दक्ष नागरिक ' या शब्दात केलं आहे. ठाणे वैभव वासंतिक क्रिकेट स्पधेर्च्या पारितोषिक वितरण समारंभात प्रमुख पाहुणे म्हणून ते बोलत होते.

' डोंबिवलीला एका रहिवाशांच्या घरावर पडलेल्या दरोड्यानंतर मी त्या ठिकाणी भेट दिली. तेव्हा लोकांनी मला पाहण्यासाठी गदीर् केली. परंतु प्रत्यक्ष दरोड्याच्या वेळी शेजारपाजाराचे वा आसपाचे रहिवासी दरोड्याच्या वेळी मदतीसाठी धावून गेले नाहीत. अनेक उन्हाळे-पावसाळे पाहिलेले लोकही त्यामध्ये असतील. या पार्श्वभूमीवर प्रियांका या चार वर्षांच्या मुलीचं धैर्य अलौकिक आहे. ती खरोखरच दक्ष नागरिकासारखी वागली आहे. केवळ तिच्यामुळेच या गुन्ह्याचा छडा 48 तासांच्या आत लागून अचूक गुन्हेगार पोलिसांचा हाती लागला. ' वो अंकल आके गया था ' एवढंच सांगून ती थांबली नाही. तर ओळखपरेडमध्येही या काका गुन्हेगाराला तिने अचूक ओळखण्याचं धाडस दाखवलं. '

आयुक्तांनी केलेल्या कौतुकामुळे पोलिस आयुक्तालयात सुरू झालेल्या योजनेमध्ये ' पहिला दक्ष नागरिक ' बनण्याचा मान प्रियांकाने मिळवला अशी प्रतिक्रिया व्यक्त होत आहे.

 
</text>
</doc>
