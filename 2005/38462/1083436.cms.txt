<doc>
<docno>1083436.cms.txt</docno>
<text>
 
महामुंबई
गॉगल्सना कोरियन दणका!
[ Wednesday, April 20, 2005  06:40:01 pm]


प्रवीण मुळ्ये

मुंबई माकेर्टवर चीनचं आक्रमण वाढतंय, हे सगळ्यांनाच ठाऊक आहे. पण चीनच्या पावलावर पाऊल ठेवत स्वस्त आणि मस्त वस्तूंची गॅरेण्टी देत दक्षिण आशियातले इतर देशही मुंबईत स्थायिक होत आहेत. कडक उन्हाळ्यापासून वाचण्यासाठी मुंबईकरांनी डोळ्यावर चढवलेल्या गॉगल्सवर दिसणारी कोरियन छाप हे याचंच उदाहरण आहे. अगदी 20 ते 50 रुपयांमध्ये बाजारात मिळणारे हे गॉगल्स इतके आकर्षक आहेत की, ते डोळ्यांना अल्हाददायक आहेत का, हा विचारही मागे पडतोय. पण यामुळे मुंबईत गेली अनेक वर्षं राज्य करणाऱ्या ' रे बॅन ', ' पोलिस ' अशा ब्रॅण्डेड कंपन्यांचा बिझनेस मात्र चांगलाच ' थंड ' होऊ लागलाय.

कडक सूर्यकिरणांपासून डोळ्यांचा बचाव करण्याबरोबरच सौंदर्य खुलवणारे ब्रॅण्डेड ग्लासेसचे अनेक पर्याय मुंबईकरांसमोर आहेत. पण सातशे ते पाच हजार रुपयांपर्यंतच्या या गॉगल्सच्या तुलनेत तितकेच आकर्षक गॉगल्स 20 ते 50 रुपयांत मिळाले तर... यावर विश्वास बसणं कठीण असलं तरी, कोरियानं मुंबईत ही किमया केली आहे. त्यामुळेच ब्रॅण्डेड गॉगल्सकडे वळणारी पावलं आता कोरियन गॉगल्सच्या प्रेमात पडत आहेत. ' मेरे पास कोरियासे आये हुए गॉगल्सके सौ से जादा ऑप्शन्स है... ' फोर्ट भागात गॉगल विकणारा इमरान सांगत होता. चीनपेक्षा कोरियातून येणाऱ्या गॉगल्सवर चांगले पैसे सुटत असल्यामुळे बहुतेक रस्त्यावर कोरियन गॉगल्सची जत्रा फुलल्याचंही त्यान सांगितलं. इमरान आणि त्याच्या दुकानाचवळ गॉगल विकणाऱ्या शब्बीरकडे दिवसभरात 150 ग्राहक येत असतात. ' देडसोमेंसे 70 लोगो को हम पटा लेते हैं ' असं सांगणारा शब्बीर या गॉगल्समधून किती यूव्ही प्रोटेक्शन मिळतं, असा प्रश्न विचारल्यावर मात्र ' वो अपुनको मालूम नहीं ' असं सांगून ग्राहकाला पटवायला लागतो.

देशातलं गॉगल माकेर्ट हे एक हजार कोटी रुपयांचं आहे. यात 68 टक्केवाटा मुंबईचा आहे. पण आश्चर्याची गोष्ट म्हणजे या उत्पन्नातील 90 टक्के वाटा अनब्रॅण्डेड गॉगल कंपन्यांच्या खिशात जात असून या बहुतेक कंपन्यांचा उगम कोरियात आहे. देखणं रूप आणि स्वस्त किंमत, ही खासियत असणाऱ्या कोरियन गॉगल्समुळे काळबादेवी, भेंडीबाजार, धारावीच्या छोट्या गॉगल निर्मात्यांवर दुकानं बंद करायची वेळ आली आहेे.

या अनब्रॅण्डेड कंपन्यांशी टक्कर देण्यासाठी रे बॅन, गुची, अर्मानीसारख्या कंपन्यांनी अनेक डिझाइन्स, नाइट गॉगल्स, स्पोर्ट्स लूक गॉगलची भलीमोठी रेंज बाजारात आणली आहे. त्याचबरोबर किमतीही खाली आणल्या आहेत. पण अनब्रॅण्डेड कंपन्यांनी ही नवी डिझाइन्स तातडीनं ' कॉपी ' करण्याची शक्कल लढवली आहे. ग्राहकांना आकषिर्त करण्यासाठी ब्रॅण्डेड कंपन्यांच्या नावाशी सार्धम्य साधण्याचंही त्यांनी ठरवलं आहे. त्यामुळे अनब्रॅण्डेड गॉगल्सपासून असणाऱ्या धोक्यांविषयी लोकांना जागृत करण्यासाठी मोहीम हाती घेण्याचा निर्णय ब्रॅण्डेड कंपन्या घेत आहे.

हे गॉगल्स नॉन ऑप्टिकल ग्लासेस, अॅक्रॅलिकशिट, प्लास्टिकपासून बनवतात. त्यामुळे ते खरंतर डोळ्यांना हानीकारक असतात. त्यामुळे लोकांनी सावध राहायला हवं. गॉगल अल्टा प्रोटेक्टिव आहे का, याची खात्री करण्याची उपकरणंही अनेक गॉगल्सच्या दुकानांत मिळतात, अशी माहिती आय स्पेशालिस्ट डॉक्टर आदित्य कपिल यांनी दिली. कडक उन्हात डोळ्यांना गारवा देण्याचं काम ग्लासेस करत असले तरी, ब्रॅण्डेड आणि अनब्रॅण्डेड गॉगल कंपन्यांमध्ये चढत्या उकाड्याबरोबरच वातावरण तापत चालले आहे.

 
</text>
</doc>
