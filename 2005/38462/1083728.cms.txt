<doc>
<docno>1083728.cms.txt</docno>
<text>
 
देश-विदेश
तीस्ताची लेखी तर जाहिराची तोंडी परीक्षा होणार!
[ Wednesday, April 20, 2005  11:53:42 pm]


वृत्तसंस्था

नवी दिल्ली : तीस्ता सेटलवाड यांच्याइतकी जाहिरा शेख ही परिपक्व, सुशिक्षित व साक्षर नाही त्यामुळे तीस्ता यांनी आपली बाजू लेखी स्वरूपात मांडावी तर ााहिराची तोंडी उलटतपासणी घ्यावी, असा निर्णय ' बेस्ट बेकरी ' प्रकरणी सुप्रीम कोर्टाने नेमलेल्या उच्चस्तरीय समितीने घेतला आहे.

चौकशीसाठी केवळ आपल्यालाच बोलावले गेले तीस्ता सेटलवाड यांना नाही, असा मुद्दा जाहिराच्यावतीने उपस्थित करण्यात आला होता. त्यावर हे स्पष्टीकरणात्मक भाष्य समितीने केले आहे. तसेच विसंगत विधाने जाहिरा शेखने केली असल्याने तिची चौकशी होत आहे. गरज भासल्यास तीस्ता सेटलवाड यांचीही चौकशी होईल, असेही समितीने स्पष्ट केले.

या प्रकरणात तीस्ता सेटलवाड आणि जाहिरा शेख यांच्यापैकी कोण खरे बोलत आहे, याचा शोध घेण्यासाठी सुप्रीम कोर्टाने ही समिती नेमली आहे. या समितीच्या कामकाजात खो घालण्याचा प्रयत्न जाहिराच्यावतीने मंगळवारी करण्यात आला. समितीबाबतच्या आक्षेपांबाबत बुधवारी सुप्रीम कोर्टात तिने अर्ज करावा, असे समितीने सांगितले होते. त्यानुसार जाहिराने न्या. अरजित पसायत यांच्याकडे अर्ज केला होता. त्यावर, हे प्रकरण कोर्टाकडे सोपवले जाणार नाही आणि कोणत्याही परिस्थितीत समितीचे कामकाज रोखले जाणार नाही, असे न्या. अरजित पसायत यांनी स्पष्ट केले. दरम्यान, समितीने तीस्ता सेटलवाड यांना प्रश्ानवली दिली असून 21 एप्रिलपर्यंत उत्तरे मागितली आहेत. त्यात, मधु श्रीवास्तव व बिट्टू श्रीवास्तव यांनी जाहिरा वा तिच्या आप्ताला पैसे देताना आपण प्रत्यक्ष पाहिले आहे काय तसेच बेस्ट बेकरी कांडात जाहिरासह आपण सहअर्जदार कोणत्या आधारावर झालात, या प्रश्ानंचा समावेश आहे.

 
</text>
</doc>
