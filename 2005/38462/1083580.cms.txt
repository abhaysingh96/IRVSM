<doc>
<docno>1083580.cms.txt</docno>
<text>
 
महामुंबई
अश्लील पोस्टर्स, जाहिरातींना आळा घालण्याची मागणी
[ Wednesday, April 20, 2005  09:14:06 pm]


म. टा. प्रतिनिधी

मुंबई : शाळा आणि कॉलेज यांच्या परिसरात लावण्यात येणारी अश्लील पोस्टर्स व जाहिराती, टेलिव्हिजन व वृत्तपत्रांत येणारे स्त्रियांचे कमी वस्त्रातील फोटो, उलटसुलट पेमप्रकरणाच्या टीव्ही मालिका आदी प्रकार थांबण्यासाठी राज्य सरकारने कडक कारवाई करावी, अशी विनंती काँग्रेसचे आमदार संजय दत्त यांनी विधान परिषदेच्या सभापतींकडे केली आहे.

डान्सबार व गावठी दारूबाबत राज्य सरकारने जी ठोस पावले उचलली, त्याचप्रकारे अश्लीलतेविरोधातही खंबीर भूमिका घ्यावी, अशी मागणी त्यांनी केली.

टीव्हीवर 24 तास अश्लीलतेने कळस गाठला आहे. गाण्यांच्या रिमिक्समधून युवा पिढीवर वाईट संस्कार होतील, असे हावभाव केले जात असून कमी कपड्यातील अश्लील डान्स हाच तरुणांचा आदर्श होत चालला आहे, असे दत्त यांचे म्हणणे आहे.

सरकारी प्रकाशने

राज्य सरकारच्या मुदणालयात अनेक पुस्तके प्रकाशित होत असून त्यात प्रामुख्याने सरकारी कायदे, नियतकालिके, शब्दकोेश, थोर व्यक्तींची पुस्तके यांचा समावेश आहे. ही प्रकाशने केवळ मुंबई व नागपूर या प्रमुख शहरांमध्येच उपलब्ध असल्याने अन्य भागातील रहिवाशांना ही प्रकाशने मिळवण्यासाठी बराच त्रास होत आहे. हे लक्षात घेऊन तालुकास्तरावर ही प्रकाशने तहसिलदार कार्यालय, जिल्हाधिकारी कार्यालयाबाहेर उपलब्ध करावी, त्यासाठी असे स्टॉल गरीब, अपंगांना दिले जावेत, अशी सूचनाही दत्त यांनी केली आहे.

 
</text>
</doc>
