<doc>
<docno>1083432.cms.txt</docno>
<text>
 
महामुंबई
दोघींना जिवंतपणीच आलं मरण..
[ Wednesday, April 20, 2005  06:35:58 pm]


हेमंत साटम

ही कथा पूर्वापार चालत आलेल्या संस्कृतीचं पालन करत पुरुषावर विश्वास टाकणाऱ्या भारतीय नारीची. आताच्या काळातील संदर्भ बदलले, तरी स्त्रियांना भोगाव्या लागणाऱ्या व्यथांची पूर्वापार कथा तीच राहिलीय. हीच कथा भोगावी लागलीय ती या दोघींना. या दोघींना विश्वासाच्या बदल्यात मिळालीय एड्सची लागण. त्यातली एक मध्यमवगीर्य घरातील सुंदर, तल्लख बुद्धी असलेल्या तरुणी आणि दुसरी उच्चभ्रू घरातील उच्चशिक्षित सून. आतापर्यंत केवळ पेपरात वाचलेला एड्सचा महाराक्षस आपल्याच शरीरात घुसल्याची जाणीव झाल्यावर त्या दोघींना जिवंतपणीच मरण आल्यासारखं वाटलं. एड््सचं संकट अगदी नेक्स्ट डोअरपर्यंत कसं येऊन ठेपलंय, त्याचाच दाखला देणाऱ्या या दोन घटना आहेत, खुद्द डॉक्टरांच्या तोंडूनच ऐकलेल्या.

मॉडेल किंवा अॅक्ट्रेस म्हणून सहजपणे संधी मिळू शकेल असं या तरुणीचं सौंदर्य. नुसतंच सौंदर्य नाही, तर अभ्यासातही हुशार. कलाक्षेत्रात करिअर करायचं, असं ठरवून आर्ट कॉलेजमध्ये प्रवेश घेतला. अल्पावधीत मित्र-मैत्रिणींबरोबर शिक्षकांमध्ये तिच्याविषयी चांगलं मत झालं होतं. तिथला अभ्यास, मित्र- मैत्रिणींबरोबर दंग असतानाच एक टपोरी टाइप तरुण बाइकवरून कॉलेजमध्ये तिच्या पाठोपाठ घिरट्या घालू लागला. लेक्चर्सपेक्षा नाक्यावर रमणारा हा तरुण त्याच कॉलेजमधील विद्याथीर्. बड्या घरचा वाया गेलेला, अशी याची प्रतिमा. मवाली पोरांमध्ये याचं उठणंबसणं. साहजिकच ही तरुणीही त्याच्याकडे दुर्लक्ष करायची. मध्येच एकदा फिल्मी स्टाइलपणे त्याने तिला प्रपोझ केलं. अनेकदा नकार देत शेवटी ती त्याच्या प्रेमाच्या जाळ्यात ओढली गेली. तिचा सगळाच गुप चाट पडला. काहींनी तिला समजावयाचा प्रयत्न केला. त्याचा काहीच उपयोग होणारा नव्हता.

शेवटी कॉलेजच्या आवारात दोघंही मनसोक्तपणे फिरताना दिसू लागली. ती अनेकदा तर त्याच्या बाइकवर दिसायची. तरीही तिचं अभ्यासातलं लक्ष कमी झालेलं नव्हतं. असाच काळ उलटून काही महिने-वर्षं उलटली. दोघं कुठे-कुठे फिरू लागल्याची चर्चा होत असे. मग अचानक दोघांचे अफेअर बेक झाल्याची बातमी फुटली. ती मग एकएकटी राहू लागली. यामागचं कारण भयानक होतं, तिच्याबरोबर राहण्याचा कंटाळा आलेल्या त्या तरुणाने तिला सरळ सांगितलं , ' मला एचआयव्ही झालाय आणि तो आता तुलाही झालाय ,' असं स्पष्ट सांगत त्याने तिच्याशी संबंध तोडला. ती मुलगी आता डॉक्टरांकडे जाऊन आजारावर उपचार करून घेतेय. तो तरुण काय करतोय ते माहीत नाही. त्या मुलीचे आई-वडील तिच्यासाठी स्थळं शोधतायत आणि ती ते टाळण्याचा कसोशीने प्रयत्न करतेय.

दुसरी घटना खानदान वगैरे शब्द उच्चारल्या जाणाऱ्या गर्भश्रीमंत कुटुंबातली. एका सुस्वरूप तरुणीचं तितक्या तालेवार घरातील तरुणाशी लग्न झालं. सुरुवातीचा काळ आनंदात, मजेत व्यतीत झाला. पण काही महिन्यांनी छोट्या छोट्या आजारांनी त्रास द्यायला सुरुवात केली. सुरुवातीस तिने दुर्लक्ष केलं. ताप येणं, अशक्तपणा यासारख्या समस्या खूप त्रास देऊ लागल्या. तेव्हा अखेर डॉक्टरांकडे जाण्याचा निर्णय घेतला गेला. डॉक्टरांनी चेकअप करून ब्लड टेस्ट करायला सांगितलं. तो रिपोर्ट धरणीकंप घडवणारा होता, तिला एचआयव्हीची लक्षणं आढळली. तातडीने डॉक्टरांनी नवऱ्याला बोलावलं, तेव्हा त्याने धक्कादायक कबुली देऊन टाकली. मीही त्याच भयंकर गोष्टीचा शिकार झालोय, हे त्याचं विधान पत्नीच्या अंगावर काटा आणणारं होतं.

 
</text>
</doc>
