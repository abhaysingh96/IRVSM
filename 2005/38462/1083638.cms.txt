<doc>
<docno>1083638.cms.txt</docno>
<text>
 
देश-विदेश
आफ्रिकेसाठी भारत-चीन स्पर्धा
[ Wednesday, April 20, 2005  10:50:17 pm]


वृत्तसंस्था

वॉशिंग्टन : पुढील 15 वर्षात आफ्रिकेसोबतचे राजकीय संबंध दृढ करण्यासाठी भारत परराष्ट्रीय धोरणात आमूलाग्र बदल करेल, असे अमेरिकेतील ' नॅशनल इंटेलिजंट काउन्सिल ' या 15 हेरसंस्थांच्या शिखर संस्थेने नमूद केले आहे.

भारताप्रमाणे चीनदेखील आफ्रिकेशी राजकीय संबंध प्रस्थापित करण्यासाठी तितकाच प्रयत्नशील आहे. मात्र, दक्षिण आफ्रिकेचा तैवानला असलेला राजनैतिक पाठींबा सोडल्यास दक्षिण आफ्रिकेशी राजकीय चढाओढ करण्याची आपल्याला इच्छा नाही, असे चीन सध्या म्हणत आहे. मात्र ' नॅशनल इंटेलिजंट काउन्सिल ' च्या निरीक्षणानुसार, आफ्रिकेच्या नेत्यांनी चीनशी राजकीय घसट वाढवण्याचे प्रयत्न सुरू ठेवले आहेत आणि त्यांना चीनने प्रतिसाद दिला आहे.

आफ्रिकेबरोबर फ्रान्स व ब्रिटन यांचे चांगले संबंध आहेत. त्यामुळे या देशाशी भविष्यात चीनचे संबंध जसजसे चांगले होतील तसेतसे ब्रिटन व फ्रान्सचे आफ्रिकेसोबतचे संबंध दुरावत जातील, असेही संस्थेने म्हटले आहे.

असे असले तरी, भौगालिक परिस्थिती आणि इंग्रजी भाषेमुळे आफ्रिकेची भारताशी जवळीक होण्याच्या अधिक संधी आहेत. डावपेचांचा भाग म्हणून हिंदी महासागराकडे भारताचे लक्ष राहील, असे संस्था म्हणते. यासाठी भारत परराष्ट्रीय धोरण आखेल आणि त्याचा पुरावा म्हणजे भारत, ब्राझील व दक्षिण आफ्रिका (आयबीएसए) या देशांचा फोरम, असे ' नॅशनल इंटेलिजंट काउन्सिल ' ने नमूद केले आहे.

 
</text>
</doc>
