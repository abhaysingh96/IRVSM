<doc>
<docno>1083499.cms.txt</docno>
<text>
 
धावते जग
दुदैर्वी आत्मघात
[ Wednesday, April 20, 2005  07:52:02 pm]


एखाद्या गोष्टीची भीती व्यक्तिगत पातळीवर बसली आणि तिला सामाजिक तिरस्काराची जोड मिळाली की काय होऊ शकते, याचे उदाहरण म्हणजे दोन एचआयव्हीबाधितांनी केलेल्या आत्महत्या. हे दोन्ही आत्मघात लहान गावात नव्हेत, तर मुंबईत झाले आहेत.

आपल्या आयुष्यात अंधाराखेरीज काही नाही, या नैराश्यापोटी या दुर्घटना घडल्या आहेत. त्याला आणखीही एक किनार आहे ; ती सामाजिक अवहेलनेची. एखाद्याला कर्करोग आहे असे कळले तर त्या व्यक्तीबाबत करुणा निर्माण होते. परंतु एखाद्याला एचआयव्हीची लागण झाल्याचे कळताच त्या व्यक्तीबाबत घृणा निर्माण होते.

समाजाची ही धारणा बदलावयाची तर त्यासाठी लोकांना या रोगाचे स्वरूप आणि या विषाणूच्या प्रसाराचे मार्ग समजावून सांगायला हवेत. दुसरे असे की या विषाणूचा संसर्ग होणे आणि पूर्ण विकसित एड्स होणे या दोन बाबी भिन्न आहेत. या विषाणूचा संसर्ग झाला म्हणजे लगेचच त्या व्यक्तीला एड्स होत नाही आणि तात्काळ तो यमसदनास जात नाही. त्यासाठी काही काळ जावा लागतो. तो नेमका किती हे प्रत्येकाच्या शरीरप्रकृतीवर, जीवनशैलीवर आणि आहार-विहारवर अवलंबून असते.

दहाएक वर्षांपूर्वी या विषाणूवरील औषधे सहजपणे उपलब्ध नव्हती आणि ती महागही होती. आता औषधे उपलब्ध आहेत आणि पूवीर्पेक्षा ती तुलनेने स्वस्तात मिळत आहेत. अर्थात याबाबत रामबाण उपाय अजूनही गवसलेला नसल्याने या विषाणूची लागण होऊ न देणे, हाच सवोर्त्तम मार्ग आहे.

मात्र हे ज्ञान समाजाच्या सर्वच स्तरांपर्यंत पोहोचणे आवश्यक आहे, तसेच या विषाणूची लागण झाल्यानंतर संबधिताला धीर देणे, त्याच्या मनाचे संतुलन राखणेही अत्यावश्यक असते. त्यासाठी प्रशिक्षित समुपदेशकांची गरज असते. एका आकडेवारीनुसार मुंबईत सुमारे चार लाख लोक एचआयव्हीबाधित आहेत आणि ही संख्या वाढतेच आहे. या मोठ्या संख्येला पुरी पडतील इतकी आरोग्य केंदे आणि समुपदेशक नाहीत, अशी तक्रार आहे. अर्थात ही यंत्रणा उभी करण्यासाठी पैसा लागणारच. परंतु एचआयव्ही आणि एड्सचा मुकाबला करण्यासाठी जगभरातून प्रचंड पैसा येत असतो.

कित्येक बिगरसरकारी संस्थांनाही तो मिळतो. हा सारा निधी या साथीचा मुकाबला करण्यासाठी कसा खर्च होतो, याचा तपास होण्याची गरज आहे. हा पैसा लोकशिक्षण आणि आरोग्यसेवा पुरविण्याऐवजी कन्डोमचे वाटप करण्यात आणि दिखाऊ परिषदा व मेळावे भरवण्यातच खर्च होत असेल, तर त्याची योग्य दखल घेण्याची वेळ आता आली आहे. या रोगाची साथ पसरणे आपल्याला परवडणारे नाहीच ; परंतु समाजात नैराश्येपोटी आत्मघात करण्याची वेळ सामान्य माणसावर येणेही चांगले नाही. लोककल्याणकारी राज्याला ते न शोभणारे आहे.

 
</text>
</doc>
