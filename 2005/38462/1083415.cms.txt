<doc>
<docno>1083415.cms.txt</docno>
<text>
 
प्रगती फास्ट
सीफूडचा हायप्रोफाइल बिझनेस
[ Wednesday, April 20, 2005  06:26:01 pm]


सीफूड बिझनेसला लोप्रोफाइल कॅटेगरीत टाकल्यामुळे इथल्या करिअरच्या संधींकडे नेहमीच दुर्लक्ष झालं आहे. पण संग्राम सांवत या उमद्या तरूणाने ही समीकरणं मेहनतीने बदलून टाकली. ' एस सी फूड बझार प्रा.लि. ' ही भारतातील पहिली सीफूड डिस्ट्रिब्युशन आणि ऑन लाइन ऑर्डर स्वीकारणारी कंपनी , ' पेस्काफ्रेश ' बॅण्ड माकेर्टमध्ये लाँच करून इण्डस्ट्रीला संघटीत करण्याचा प्रयत्न केला आहे.

सीफूड आणि त्याव्यतिरिक्त काहीच नाही, अशाच वातावरणात संग्राम मोठा झाला. घरच्या बिझनेसचं बाळकडू मिळालं आणि त्यामुळे सिडनहॅम कॉलेजमधून बीकॉम झाल्यावर संग्रामने याच बिझनेसमध्ये करिअर करायचं ठरवलं. पण त्याआधी त्याने बोस्टनमध्ये जाऊन एण्टरप्रेन्युअरशिप विषयात एमबीए केलं.

परदेशात जाण्यामागे निव्वळ कोर्स करणं हा हेतू नव्हता. तिथली सीफूड इण्डस्ट्री जवळून पाहायची होती. तिथल्या कामाच्या पद्धती, ट्रेण्ड्स याचा अभ्यास करायचा होता. संग्रामने एका कॅनेडियन सीफूड कंपनीत सेल्स मॅनेजर म्हणून काम करायला सुरुवात केली. तीन वर्षांचा अनुभव गाठीशी बांधून तो भारतात आला.

भारतातील सीफूड डिस्ट्रिब्युशनला दिशा देणारं पहिलं पाऊल संग्रामने उचललं. त्याने देशातील पहिली ' एस सीफूड बझार ' ही कंपनी स्थापन केली. गोवा, रत्नागिरी, गुजरात आणि मुंबईतील विविध ठिकाणांहून कंपनीत सीफूड आणलं जातं. सीफूडचा समुद ते कंपनी आणि कंपनीपासून ग्राहकापर्यंतच्या प्रवासात दर्जा टिकवणं, हे संग्रामसमोरचं पहिलं आव्हान होतं. त्यासाठी डीप फ्रीज, बर्फ, टेम्परेचर आणि दजेर्दार टेक्नॉलॉजी असलेलं इन्फ्रास्ट्रक्चर उभारलं. त्याच्या कंपनीला अमेरिकन मान्यता मिळाली आहे. आंतरराष्ट्रीय पातळीवर फूड बिझनेसमध्ये येण्यासाठी आवश्यक असलेलं युनायटेड स्टेट्स फूड अॅण्ड ड्रग अॅडमिनिस्ट्रेशनचं प्रमाणपत्र त्याने मेहनतीने मिळवलं आणि भारतातच नव्हे, तर परदेशातही सीफूड डिस्ट्रिब्यूट करण्यात तो यशस्वी झाला. हाय टेक टेक्नॉलॉजी इन्फ्रास्ट्रक्चरच्या बाबतीत मर्यादित राहणार नाही, याची संग्रामने विशेष काळजी घेतली आहे. भारतातील पहिली ऑनलाइन ऑर्डर स्वीकारणारी सीफूड कंपनी म्हणून खासियत तयार केली.

पारंपरिक मासे विकण्याच्या पद्धतीला संग्राम या टेक्नॉलॉजीच्या बळावर आव्हान देतो. त्याच्या मते मासे कुणाकडून विकत घेता यापेक्षा ते ताजे आहेत का, यावर सीफूड खाण्यातील मजा अवलंबून असते. सीफूडची होम डिलिव्हरी करणारी एखादी कंपनी अस्तित्वात आहे, यावर अजूनही कुणाचा विश्वास बसत नाही. तरीही संग्रामला भारतीयांना सीफूडसाठी कंपनीकडे वळवणं, फारसं कठीण वाटत नाही. मुळात ही संकल्पना नवीन असल्यामुळे याची माहिती लोकापर्यंत पोहोचवणं आवश्यक आहे, असं त्याला वाटतं. सीफूडमध्ये ब्रॅण्डिंग संकल्पना यायला थोडा वेळ जाणार असल्याचं तो मान्य करतो. पण तरीही या प्रतिकूल वातावरणात त्याने ' पेस्काफ्रेश ' ब्रॅण्ड माकेर्टमध्ये आणला.

जनरल कॅटेगरीतील ग्राहक मिळवण्याआधी त्याने हॉटेल्स आणि क्लबचं माकेर्ट काबिज करण्याचा प्रयत्न केला आहे. एस सीफूड ही भारतातील एकमेव सीफूड डिस्ट्रिब्युशन कंपनी असल्यामुळे स्पर्धाच नाही, असं कुणाला वाटलं तरी संग्रामला हे मान्य नाही. पारंपरिक पद्धतींना आव्हान देण्यासाठीही तुम्हाला खूप मेहनत घ्यावी लागते, हे तो अनुभवावरून सांगतो.

मासे खाण्यातील मजा काही अनोखी असली तरी या इण्डस्ट्रीत करिअर करणं आजही कमीपणाचं मानलं जातं. नवीन पिढी यावर उत्तर शोधण्याचा प्रयत्नच करत नाही, अशी खंत संग्राम व्यक्त करतो. सीफूड बिझनेसला आंतरराष्ट्रीय पातळीवर इण्डस्ट्रीचा दर्जा मिळाला आहे. भारतातही सीफूडला प्रचंड मागणी आहे. त्यामुळे विद्यार्थ्यांना मॅनेजरपासून इंजिनीअरिंग, टेक्नॉलॉजीपर्यंतचे विविध जॉब्स मिळू शकतात. शिवाय बिझनेससाठी तर खूपच वाव असल्याचं तो आवर्जून सांगतो.

मिताली तवसाळकर

 
</text>
</doc>
