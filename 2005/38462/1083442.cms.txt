<doc>
<docno>1083442.cms.txt</docno>
<text>
 
महाराष्ट्र
पंढरपुरात चैत्री यात्रा उत्साहात
[ Wednesday, April 20, 2005  06:58:56 pm]


म.टा.वृत्तसेवा

पंढरपूर : भक्तजनांचे लाडके माहेर असणाऱ्या पंढरीत दीड लाख भाविकांच्या उपस्थितीत बुधवारी चैत्री एकादशी यात्रेचा सोहळा उत्साहात साजरा झाला.

चंदभागेच्या पात्रामध्ये उजनी धरणाचे पाणी सोडण्यात आल्यामुळे भाविकांनी स्नानासाठी गदीर् केली होती. दर्शनाची बारी दर्शनमंडपाबाहेर पोहचली होती. बारीतील भाविकांना मंदिर समितीच्या वतीने सरबत वाटण्यात येत होते. दर्शनाचा वेग मिनिटाला 45 भाविकांपर्यंत पोचल्याने रांगांसाठी बांधण्यात आलेल्या तात्पुरत्या कठडे रिकामे पडले होते.

मंगळवारी रात्री मोटरसायकलला जीपने उडवल्यामुळे एका तरुणाचा जागीच मृत्यू झाला. त्याने संतप्त झालेल्या परिसरातील लोकांनी पुणे रस्त्यावर एक तास रास्ता रोको केला. त्यामुळे शेकडो वाहने आणि भाविक रस्त्यातच अडकून बसले. येथील लोक काही रस्ते वनवे बनवण्याची तसेच गतीरोधक बनवण्याची मागणी बरेच दिवस करत आहेत. त्याकडे सार्वजनिक बांधकाम खात्याने कायम दुर्लक्ष केल्याने लोक संतापले होते.

एकादशीला पांडुरंगाचे दर्शन घेऊन चंदभागेचे पाणी कावडीने शिखर शिंगणापूरला नेण्याची परंपरा आहे. त्यासाठी मुंगी घाटातील अवघड रस्ताच वापरण्याचा कावडप्रमुखांचा आग्रह उपमुख्यमंत्र्यांनी मान्य केल्यामुळे, याबद्दल सुरू असलेला वाद संपला आहे.

दरम्यान, प्रसादाचे लाडू मंदिरात न बनवता, भक्तनिवासात बनवण्याचा निर्णय मंदिर समितीने घेतला आहे. कारण त्यासाठी मंदिरामध्ये गॅस सिलिंडर आणि रॉकेलचा साठा करून ठेवावा लागत असे.

 
</text>
</doc>
