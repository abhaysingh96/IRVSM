<doc>
<docno>1083725.cms.txt</docno>
<text>
 
महामुंबई
घोषणा व तिरंगा म्हणजेच देशभक्तीपर सिनेमा नव्हे
[ Wednesday, April 20, 2005  11:52:32 pm]


म. टा. वृत्तसेवा

नवी मुंबई : ' वंदे मातरम ' आणि ' जय हिंद ' घोषणा देणारी पात्रे उभी केली किंवा वारंवार तिरंगा फडकताना दाखवला की, देशभक्तीपर सिनेमा तयार होतो, हे सूत्रच आपल्याला मान्य नाही. त्यामुळे ' स्वदेस ' हा टिपिकल देशभक्तीपर सिनेमा नाही, असे प्रतिपादन त्याचे दिग्दर्शक आशुतोष गोवारीकर यांनी नेरूळ येथे केले.

डॉ. डी. वाय. पाटील विद्यानगरीतील इंजिनिअरींग आणि मेडिकलच्या विद्यार्थ्यांसाठी मंगळवारी ' स्वदेस ' चा खास शो झाला. त्यानंतर विद्यार्थ्यांशी संवाद साधताना गोवारीकर यांनी ही भूमिका मांडली.

संघटित प्रयत्नांसाठी आपल्या देशात त्सुनामीसारखी घटना घडावी लागते. एरव्ही आपण ढिम्मच असतो. आज देशातील प्रत्येक प्रश्न त्सुनामीइतका रौद रूप धारण करू पाहत असताना संघटित प्रयत्नांनीच त्यातून मार्ग निघू शकतो. ' स्वदेस ' मधील मोहन भार्गव देशभक्ती आळवण्यापेक्षा संघटित होण्याची गरज दर्शवतो, असे मत त्यांनी व्यक्त केले.

आज वेगाने जागतिकीकरण होत आहे. शहरांमध्ये विकासाची गंगा वाहत असताना ग्रामीण भागांतील परिस्थितीबाबतही विचार केला पाहिजे. ' लगान ' आणि ' स्वदेस ' मुळे आपल्यावर ग्रामीण दिग्दर्शक असा शिक्का बसण्याची शक्यता आहे. मात्र, ग्रामीण भागाचा विचार केल्याशिवाय विकासाच्या कल्पना पूर्ण होऊ शकत नाहीत, अशी ठाम समजूत असल्याने असा शिक्का बसला तरी आपल्याला त्याची पर्वा नाही, असे त्यांनी स्पष्ट केले.

मोहन भार्गव हरीदासला भेटतो ते दृश्य आपल्याला सर्वाधिक भावले. शाहरूख खानची प्रतिमा पाहता त्याला मोहन भार्गवच्या भूमिकेत बसवणे आव्हानात्मक होते, असे त्यांनी सांगितले.

संस्थेचे संचालक विजय पाटील, अजिंक्य पाटील, पुष्पलता पाटील, आशुतोष यांच्या आई किशोरी, वडील अशोक, पत्नी सुनीता आणि बहीण आश्लेषा हेही यावेळी उपस्थित होते.

 
</text>
</doc>
