<doc>
<docno>1083513.cms.txt</docno>
<text>
 
अग्रलेख
भुयारातील काळोख
[ Wednesday, April 20, 2005  07:59:48 pm]


मुंबईच्या समस्या आणि त्यांच्यावर उत्तरे शोधण्याला अचानक गती आली आहे. दहा वर्षांपूर्वी, शिवसेना-भाजप युतीचे सरकार आल्यानंतर, शिवसेनाप्रमुख बाळासाहेब ठाकरे आणि सार्वजनिक बांधकाम खात्याचे मंत्री नितीन गडकरी यांनी मुंबईत वाहतूक ही सर्वात मोठी अडचण असून, त्यावर उड्डाणपुलांचे जाळे उभारणे हा मार्ग आहे असे ठरवले.

मुंबईत उड्डाणपुलांमुळे वाहने वेगाने जाऊ लागली ; पण त्यामुळेच मुंबईत मोटारींची संख्या भरमसाठ वाढल्याने गदीर्च्या वेळी वाहतूक कोंडीची समस्या निर्माण झाली आहे. मुंबईचे स्वरूप बघता येथे सार्वजनिक वाहतूक व्यवस्था बळकट करणे याला पर्याय नाही, हे उघड आहे. आणि हे साधताना निव्वळ मुंबईचा नव्हे, तर थेट कर्र्जत, विरार ते पनवेलपर्यंतच्या पट्ट्याचा विचार करायला हवा.

आजही लोणावळा ते पुणे या भागातून मुंबईत नोकरी, व्यवसायाच्या निमित्ताने येणाऱ्यांची संख्या काही हजारांत आहे. या सगळ्या बाबींचा विचार दिल्लीत बसणारे सनदी अधिकारी आणि सत्ताधारी करतात असे वाटत नाही. त्यामुळे ज्या योजना सहजतेने पूर्ण करता येतील, अशा रेंगाळत पडत आहेत आणि अवाढव्य खर्चाची भुयारी रेल्वे आता हाती घेण्यात येत आहे. या पर्यायाचा विचार तीन दशकांपूवीर्च झाला होता. तेव्हा इतकी गुंतवणूक करणे आवाक्याबाहेर असल्यामुळे तो मागे पडला आणि उपनगरी मार्गाची कामे अपेक्षेइतक्या त्वरेने हाती घेण्यात आली नाहीत.

आताही आखण्यात आलेल्या मेट्रो रेल्वेबाबत वादंगांना सुरुवात झालेली आहेच. जगभर वापरण्यात येणारी स्टँडर्ड गेज पद्धत वापरावी, असा आग्रह धरला जातो आहे. यावर रेल्वेचा दावा असा आहे की, भारतीय रेल्वे वापरात असलेल्या ब्रॉडगेजचा वापर झाल्यास नियोजित मेट्रो रेल्वे आणि सध्याची रेल्वे यांच्यात समन्वय साधणे सोपे जाईल. शिवाय ब्रॉडगेजचे तंत्रज्ञान भारतात विकसित झालेले आहे ; तर स्टँडर्ड गेजसाठी आपल्याला परदेशी कंपन्यांवर अवलंबून राहावे लागेल.

सध्या जरी स्टँडर्ड गेज ब्रॉडगेजपेक्षा पंचेचाळीस टक्के स्वस्त पडणार असे वाटत असले, तरी दीर्घकालीन विचार करता ब्रॉडगेजचा पर्याय स्वीकारला जावा असे आग्रही प्रतिपादन करणारे काही तज्ज्ञ आहेत हे लक्षात घ्यायला हवे. स्टँडर्ड गेजचा आग्रह धरणारे ई. श्रीधरन यांनी कोकण रेल्वे आणि दिल्लीतील भुयारी रेल्वे उभारणीचे आव्हान यशस्वीपणे पेलले असल्यामुळे त्यांच्या भूमिकेबद्दलही संशय घेण्याचे कारण नाही. त्यामुळेच, पंतप्रधानांच्या कार्यालयातील राज्यमंत्री आणि मुंबईच्या समस्यांबाबत सुसूत्रीकरणाची जबाबदारी सोपवण्यात आलेले पृथ्वीराज चव्हाण यांनी हा प्रश्न्, पंतप्रधान नेमतील त्या तज्ज्ञ समितीकडे सोपवावा अशी भूमिका घेतली आहे.

दरम्यान, मेट्रो रेल्वे होण्यासाठी किमान आठ ते दहा वर्षे लागतील आणि या काळात अनेक ठिकाणी वाहतुकीची कोंडी होईल हे लक्षात घेऊन उपनगरी रेल्वे कार्यक्षम करण्याचा विचार व्हायला हवा.

दिवा-वसई मार्गार्वर नियमित लोकल्स सोडणे, ठाणे-पनवेल मार्गावर लोकल्सची संख्या वाढवणे, कर्जत- पनवेल मार्ग त्वरेने खुला करणे, ठाणे- कुर्ला मार्ग सहापदरी करणे अशा योजनांना गती देण्याची गरज आहे. गदीर्च्या वेळी चार किंवा सहा डब्यांची उपनगरी फास्ट एसी लोकल सोडण्याची योजना रेल्वे मंडळाने फेटाळून लावली होती. ती पुन्हा तपासून बघायला हवी.

रेल्वे अधिकाऱ्यांनी अनेक योजना सुचवल्या आहेत. मेट्रोची वेळखाऊ व खचिर्क योजना हाती घेण्यापूर्वी या योजनांचा विचार करून मुंबईकरांचा प्रवास सुखी करण्यास प्राधान्य द्यायला हवे.

 
</text>
</doc>
