<doc>
<docno>1083711.cms.txt</docno>
<text>
 
महामुंबई
विद्यापीठात आज 'सारे जहां से अच्छा'
[ Wednesday, April 20, 2005  11:47:14 pm]


म. टा. प्रतिनिधी

मुंबई : सन 1904... लाहोर शहरात देशभक्त लाला हरदयाल यांनी यंग मेन्स ख्रिश्चन असोसिएशन (वायएमसीए) पासून फुटून यंग मेन्स इंडियन असोसिएशन ( वायएमआयए) स्थापन केली होती. संस्थेच्या सदस्यांना मार्गदर्शन करण्यासाठी त्यांनी आपले गुरू डॉ. अल्लाना इक्बाल यांना बोलावलं. इक्बाल तेथे आले. पण त्यांनी भाषण करायच्याऐवजी उभं राहून चक्क गायला सुरुवात केली. ते गात होते ' सारे जहां से अच्छा हिंदोस्तां हमारा ' आणि सारं सभागृह मंत्रमुग्ध झाल्यागत देशप्रेमाने ओतप्रोत भरलेलं ते गीत ऐकत होतं... त्याच अमरगीताची शताब्दी 21 एप्रिल रोजी इक्बाल यांच्या स्मृतिदिनी मुंबई विद्यापीठात साजरी होते आहे.

भारतीयांच्या मनात ' सारे जहां से अच्छा ' हे गीत खोल जाऊन बसलंय आणि त्याची मोहिनी शंभर वर्षांत तसूभरही कमी झालेली नाही. स्वातंत्र्य चळवळीत तर या गीताला मंत्राचं सार्मथ्य आलं होतं. महात्मा गांधी येरवडा जेलमध्ये असताना हे गीत सतत म्हणत असत. पहिला भारतीय अंतराळवीर राकेश शर्मा अंतराळात असताना तत्कालीन प्रंतप्रधान इंदिरा गांधी यांनी त्याला, तिथून भारत कसा दिसतो, असं विचारलं तेव्हा त्याने , ' सारे जहां से अच्छा हिंदोस्तां हमारा ', हेच उद्गार काढले होते. मनमोहन सिंग यांनी पंतप्रधानपदाची सूत्रं स्वीकारल्यानंतर घेतलेल्या पहिल्या पत्रकार परिषदेत इक्बालचं हेच काव्य उद्धृत केलं होतं. आणि आता तर देशभरातल्या अनेक मोर्बाल फोन्सवर हीच रिंगटोन गुंजतेय... ' सारे जहां से अच्छा '.

आपल्या देशप्रेमाची साक्ष इतरांना पटवण्यासाठी बसता-उठता ' सारे जहां से अच्छा ' गुणगुणणाऱ्या राजकारण्यांना मात्र या गीताला शंभर वर्ष पूर्ण झाल्याची कल्पना नसावी. कारण त्यादिशेने सांस्कृतिक पातळीवर कोणतीच हालचाल अद्याप दिसत नाही. तथापि मुंबई विद्यापीठाच्या उर्दू विभागाने मात्र इक्बाल यांच्या स्मृतिदिनाचं औचित्य साधून ' सारे जहां से अच्छा ' चा शताब्दी समारंभ करायचं ठरवलं आहे. ' इक्बाल यांचे उर्दू काव्यातील योगदान आणि त्यांचा राष्ट्रीय विचार ' या विषयावर परिसंवाद होणार आहे. उर्दू साहित्याचे अभ्यासक अब्दुस सत्तार दळवी ' महात्मा गांधी, उर्दू आणि इक्बाल ' या विषयावर निबंध सादर करणार आहेत. सुमा अनिल सहगल आणि मुर्तझा खान डॉ. इक्बाल यांच्या काही कविता सादर करणार आहेत.

 
</text>
</doc>
