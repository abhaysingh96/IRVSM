<doc>
<docno>1083583.cms.txt</docno>
<text>
 
महामुंबई
बनावट डॉलर बनवण्याचे रसायन विकणाऱ्यास अटक
[ Wednesday, April 20, 2005  09:20:03 pm]


म. टा. प्रतिनिधी

मुंबई : बनावट अमेरिकन डॉलर बनविण्याचे रसायन पुरविणाऱ्या दक्षिण आफ्रिकेच्या नागरिकास विलेपालेर् पोलिसांनी अटक केली आहे. या रसायनामध्ये डॉलरच्या आकाराचे कोरे कागद बुडविल्यानंतर त्याचेे हुबेहूब डॉलर बनतात. मात्र, त्यावरील आकड्यांवरून बनावटपणा उघड होतो.

एरिक स्मिथ ( 20) असे या भामट्याचे नाव आहे. त्याने एका वृत्तपत्रात जाहिरात देऊन व्यवसाय करू इच्छिणाऱ्यांना संपर्क साधण्याचे आवाहन केले होते. त्यानुसार दिल्लीतील अशोक कुमार या व्यवसायिकाने स्मिथशी संपर्क साधला. स्मिथने त्याला अमेरिकन डॉलर बनविण्याचा व्यवसाय सुरू करण्याचा सल्ला दिला. एका विशिष्ट प्रकारच्या रसायनामध्ये कोरे कागद बुडविल्यानंतर त्याचे अमेरिकन डॉलर कसे तयार होतात, हे त्याने अशोक कुमारला प्रात्याक्षिकासह दाखवून दिले. त्यामुळे अशोक कुमारने हा व्यवसाय करण्यास संमती दर्शविली.

स्मिथच्या सांगण्यावरून त्याने एक लाख 30 हजारांची रक्कमही सुरुवातीला दिली. त्यानंतर स्मिथने 16 एप्रिल रोजी त्याला व्यवसाय सुरू करण्यासाठी मोठ्या प्रमाणावर अमेरिकन डॉलर दिले. मात्र, हे डॉलर बनावट असल्याचे ध्यानात आल्यानंतर अशोक कुमारने ताबडतोब विलेपार्ले पोलिसांशी संपर्क साधला.

पोलिसांनी उपनगरातील एका हॉटेलवर छापा घालून स्मिथला अटक केली. कोरे कागद व रसायनाचा मोठा साठाही पोलिसांनी हस्तगत केला.

 
</text>
</doc>
