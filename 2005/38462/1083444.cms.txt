<doc>
<docno>1083444.cms.txt</docno>
<text>
 
महाराष्ट्र
सातारा जिल्ह्यात टँकरमुक्ती साधणार
[ Wednesday, April 20, 2005  07:02:13 pm]


म.टा.वृत्तसेवा

कराड : विविध सरकारी योजना राबवून पावसाचे पाणी अडवल्याने सगळा जिल्हा टँकरमुक्त होऊ शकेल, असा विश्वास सातारा जिल्हा परिषदेचे मुख्य कार्यकारी अधिकारी डॉ. जगदीश पाटील यांनी पाटण येथे व्यक्त केले. निर्मलग्राम आणि पाणीटंचाई योजनेच्या आढावा बैठकीत ते बोलत होते.

पाण्याचे सोत बळकट करण्यासाठी सरकारने कोट्यवधी रुपये खर्च करूनही परिस्थिती बदलली नाही. त्यामुळे सरकारी विभागांनी एकत्रितपणे लोकसहभागातून पावसाचे पाणी अडवण्यासाठी नियोजन करणे आवश्यक आहे, असेही ते म्हणाले.

जिल्हा ' हागंदारीमुक्त ' करण्यासाठीही प्रयत्न सुरू आहेत. जिल्ह्यातील सर्व ग्रामसेवकांनी स्वत:च्या घरी शौचालये बांधली आहेत. सर्व सरकारी आणि निमसरकारी कर्मचाऱ्यांना 31 मेपर्यंत घरी शौचालये बांधणे बंधनकारक करण्यात आले आहे. तोपर्यंत शाळांतही शौचालये बांधली जातील.यासाठी प्रत्येक गावासाठी पाच हजार रुपये लोकवर्गणी योजना राबवली जात आहे.

 
</text>
</doc>
