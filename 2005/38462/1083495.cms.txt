<doc>
<docno>1083495.cms.txt</docno>
<text>
 
धावते जग
खबरदारीचा उपाय
[ Wednesday, April 20, 2005  07:49:59 pm]


भारतातील सर्व विमान कंपन्यांमध्ये वैमानिकांसह सर्व कर्मचाऱ्यांच्या नोकरीबाबत मंगळवारी झालेला निर्णय योग्यच आहे.

आपल्याकडे विमान कंपन्यांची संख्या वाढली, आधी होत्या त्यांनी विमानांची संख्या वाढवली. एअर इंडिया, इंडियन एअरलाइन्स यांच्या जोडीला जेट, सहारा, एअर डेक्कन, रॉयल एअरवेज आले. त्यात किंगफिशरची भर लौकरच पडेल. त्यामुळे या कंपन्यांना लागणाऱ्या कर्मचारीवर्गातही मोठी वाढ झाली.

खालच्या कर्मचाऱ्यांबाबत फारसा प्रश्न् आला नाही. परंतु, वैमानिकांची भरती करण्यात मात्र अडचणी होत्या. दुसऱ्या विमानसेवेचे कुशल वैमानिक स्वत:कडे खेचून घेण्यात अन्य कंपन्यांमध्ये स्पर्धा सुरू झाली.

एखादा कुशल व अनुभवी वैमानिक नोकरी सोडून गेला, तर त्याची जागा भरणे फारच कठीण असते. परदेशी पायलट नेमण्याची प्रक्रिया अजून मागीर् लागलेली नाही आणि देशी पायलटचे प्रशिक्षण व भरती यांच्या प्रक्रियेत सुलभता आलेली नाही.

यामुळे वैमानिकांची कमतरता अधिक त्रासदायक ठरू शकते. म्हणूनच, नोकरी सोडताना वैमानिकाने आपल्या कंपनीला किमान चार महिने आधी नोटीस देणे आवश्यक आहे, असे आता ठरविण्यात आले आहे. हेतू हा की, नवीन वैमानिक नेमताना वा नोकरीत असलेल्यांना अधिक प्रशिक्षण देऊन कुशल वैमानिकांच्या जागेसाठी तयार करता यावे. तोच न्याय इंजिनीअर व तंत्रज्ञांबाबतही लावण्यात आला आहे. असे करताना वैमानिक वा अन्य कर्मचाऱ्यांच्या नोकरीबदलावर कोणतेही निर्बंध घालण्यात आलेले नाहीत, हे विशेष. वैमानिकापासून साध्या तंत्रज्ञापर्यंत प्रत्येकाच्या प्रशिक्षणावर कंपनी भरमसाठ खर्च करत असते. तो वाया जाऊ नये, यासाठी कोणतीही कंपनी प्रयत्न करतच राहणार. तरीही प्रतिस्पर्धी कंपनीचे सर्व स्तरावरचे कर्मचारी आपल्याकडे खेचून घेण्याचे प्रकार एवढे वाढले की शेवटी केंदीय हवाई वाहतूक खात्याला हस्तक्षेप करावा लागला.

या निर्णयामुळे आपल्यावर अन्याय झाला आहे, असे वैमानिकांना वाटण्याचे कारण नाही. अधिक वेतनाची दुसरी नोकरी बघण्याचा त्यांना जेवढा हक्क आहे, तेवढाच विमान कंपन्यांनाही आपल्या सेवांवर विपरीत परिणाम होऊ नये, असे बघण्याचाही आहे. सर्व कंपन्या एका भाषेत बोलू लागल्या, तर आपल्याला जादा भाव मिळणार कसा, अशी चिंता वैमानिकांना पडण्याचे कारण नाही.

सर्व कंपन्या कर्मचाऱ्यांच्या पगारात जवळपास समानता आणणार आहेत. याचा अर्थ असा की कर्मचाऱ्यांना नोकरी बदलताना पगार हा निकष वाटणार नाही. यात सर्वांचेच हित आहे.

 
</text>
</doc>
