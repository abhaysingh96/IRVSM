<doc>
<docno>1083439.cms.txt</docno>
<text>
 
महाराष्ट्र
भारनियमनाचा त्रास आणखी वाढणार?
[ Wednesday, April 20, 2005  06:57:30 pm]


म. टा. वृत्तसेवा

सांगली : शहरी व ग्रामीण भागात वीज भारनियमन वाढले असून त्यामुळे सर्वसामान्य जनता मात्र त्रस्त झाली आहे. शहरी भागात तीन तास भारनियमन सुरू होते, ते आता चार ते पाच तासापर्यंत वाढविण्यात आले आहे, तर ग्रामीण भागात ते सहा-सात तासापर्यंत वाढण्याची शक्यता आहे. याचा अनिष्ट परिणाम शेती व पिण्याच्या पाणीपुरवठ्यावर झाला आहे. याबाबत लोकांत कमालीचा असंतोष धुमसत आहे.

राज्याला सध्या 12 ते 13 हजार मेगावॅट वीजेची गरज आहे, प्रत्यक्षात तीन ते साडेतीन हजार मेगावॅट वीज कमी मिळत आहे. त्यामुळे वीज भारनियमन वाढविल्याशिवाय दुसरा पर्याच नाही. पण या परिस्थितीमुळे शहरी व ग्रामीण भागातील जनतेत संतापची लाट निर्माण झाली लोकांचे ' कायदा हातात ' घेण्याचे प्रकार वाढत चालले आहेत. यामध्ये शेतकरी संघटना अग्रेसर दिसते.

आधीच कडक उन्हाळ्याचे दिवस, त्यात पाणी आणि विजेची तीव्र टंचाई यामुळे नागरिक संतप्त झालेले दिसतात. वीज मंडळाच्या कार्यालयांना घेराव घालणे, अभियंते व कर्मचारी यांना डांबून ठेवणे, मारहाण करणे आदी प्रकार सुरू झालेले आहेत. पुरेसे पाणी आणि तेही नियमितपणे मिळत नाही म्हणून मिरज येथे नुकतेच नागरिकांनी पाणीपुरवठा मंडळाच्या कार्यालयावरच हल्ला चढविला, कार्यालयाची नासधूस केली आणि अधिकाऱ्यांना घेराव घालून डांबून ठेवले. चोरीची वीज पकडली म्हणून जत तालुक्यात एका वीज कर्मचाऱ्याला हातपाय बांधून बेदम मारण्यात आले.

अशा या वाढत्या हिंसक प्रकारामुळे वीज व पाणीपुरवठा मंडळाचे अभियंते, कर्मचारी सध्या चिंताग्रस्त झालेले आहेत.

 
</text>
</doc>
