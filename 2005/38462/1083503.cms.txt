<doc>
<docno>1083503.cms.txt</docno>
<text>
 
लेख
चीनवर विश्वास ठेवावा काय?
[ Wednesday, April 20, 2005  07:55:31 pm]


हिंदी-चिनी भाई भाईचा घोष चीनने पुन्हा सुरू केल्यानंतर 1962 च्या चिनी आक्रमणाची आठवण होऊन भारतीय जनमानस संभ्रमित होणे साहजिक आहे. चीनवर आतातरी विश्वास ठेवावा काय याचा कुणी गंभीरपणे विचार करू लागला, तर त्यात आक्षेप घेण्यासारखे काही नाही. राजकारणात कुणीच कुणावर कायमचा विश्वास ठेवीत नसतो हे खरे ; पण राजकारण हे अविश्वासावरही चालत नाही. शब्द आणि कृती यांच्यात सुसंगती दिसू लागली की राजकारणातही विश्वास ठेवता येतो.

चीनचे पंतप्रधान वेन जिआबाओ यांनी गेल्या आठवड्यातल्या भारत-दौऱ्यात अशा सुसंगतीचा प्रत्यय दिल्यामुळे त्यांच्याविषयी खात्री बाळगता येईल अशी आशा निर्माण झाली आहे. जून 2003 मध्ये अटल बिहारी वाजपेयी यांच्या चीन- दौऱ्याच्या वेळी चिनी नेत्यांनी सिक्कीमबाबत भारताचा दावा मान्य करण्याचे आश्वासन दिले होते. पण अधिकृतपणे तसे जाहीर केले नव्हते. त्यामुळे चीनच्या हेतूबाबत शंका घेतली जात होती. पण या भारत- दौऱ्यात जिआबाओ यांनी सिक्कीमला भारताचा भाग दाखविणारा चिनी नकाशाच पंतप्रधान मनमोहन सिंग यांना दिला. त्यांनी हा नकाशा सादर केल्यामुळे दोन्ही देशांमधडील दीर्घकाळ भिजत पडलेला सीमाप्रश्ान्ही लवकरच सुटण्याची आशा निर्माण झाली आहे. डेंग-राजीव गांधी यांच्या भेटीत प्रत्यक्ष नियंत्रण रेषेवर शांतता पाळण्याचे दोन्ही देशांनी मान्य केले होते. त्यानंतर गेली अनेक वषेर् ही नियंत्रण रेषा शांत होती. त्यामुळे परस्पर विश्वास वाढीस हातभार लागला. आता ही रेषा दोन्ही देशांतील संपर्करेषा करण्याचा निर्धार जिआबाओ यांनी व्यक्त केला आहे. याचा अर्थच असा की, दोन्ही देशांतील व्यवहारात आता सीमेचा अडसर ठरणार नाही. व्यापारी व अन्य देवाणघेवाणीसाठी ही सीमा ओलांडणे सुलभ करण्यात येईल. विशेषत: सीमावतीर् भागातील लोकांचे नातेसंबंध सीमेच्या दोन्ही भागांत असतात, त्यांना परस्परांना भेटणे सुलभ करण्यात येईल. सीमावादाबाबत भारताला चीनचीच भूमिका थोड्या-फार फरकाने मान्य करावी लागणार आहे. पण दोन्ही देशांचे व्यापक हित लक्षात घेऊन व काहीशा देवाणघेवाणीने हा वाद मिटतो आहे, हे मोलाचे आहे.

या बदल्यात चीन भारताला काय देतो हे पाहणे महत्त्वाचे आहे. सिक्कीमवरचा भारताचा दावा चीनने मान्य केलाच आहे. शिवाय तवांगसह संपूर्ण अरुणाचलवरचा दावा चीन सोडण्याची शक्यता आहे. त्याबदल्यात भारताला अक्साई चीनवरचा दावा सोडावा लागेल. याशिवाय भारताला संयुक्त राष्ट्रांचे कायम सदस्यत्व देण्यास चीनचा पाठिंबा असेल. पण व्हेटोच्या अधिकाराबाबत चीन इतक्यात भारताला पाठिंबा देईल असे वाटत नाही. कारण लवकरच तैवानबाबत मोठा वाद उपस्थित होण्याची शक्यता आहे. या प्रश्ानवर जपान आणि अमेरिका चीनविरुद्ध एक झाले आहेत. या वादात भारत चीनला नि:संदिग्ध पाठिंबा देणार आहे का, यावरच भारताला व्हेटोचा अधिकार देण्यास चीनचे समर्थन अवलंबून आहे. याशिवाय चीनबरोबर भारताने मुक्त व्यापार करार केल्यास अन्य काही राजकीय व व्यापारी लाभ भारताच्या पदरात पडू शकतात.

भारत- चीन संबंधात असे काही ' पण, परंतु ' असणार आहेतच. भारत-अमेरिका संबंध कसे वळण घेतात याकडे चीनचे बारीक लक्ष असणार आहे. येत्या काळात भारताचे अमेरिका, रशिया आणि जपान या देशांशी कसे संबंध असतील यावर चीनचा भारताकडे पाहण्याचा दृष्टिकोन ठरेल. त्यावरच चीनचे पाक, बांगलादेश व म्यानमारबरोबरचे संबंध अवलंबून असतील. या देशांमध्ये चीनने वेगवेगळ्या कारणांनी हातपाय पसरले आहेत. त्यामागे भारताला घेरणे हा उद्देश आहे. भावी काळात भारत-चीन संबंधात लक्षणीय सुधारणा झाली, तरच चीन या देशांतील आपल्या लष्करी हालचाली थांबवील.

चीन येत्या 20-25 वर्षांचा काळ डोळ्यापुढे ठेवून हालचाली करतो आहे. भारताशी संबंध सुधारणे हा या हालचालीचाच एक भाग आहे. बुद्धिबळात ज्या हेतूने कॅसल बिल्डिंग केले जाते, त्याच हेतूने भारताबरोबरचा वाद मिटवून चीनने आपली दक्षिण सीमा सुरक्षित करण्यास सुरुवात केली आहे. पुढची मोठी ठिणगी अमेरिकेबरोबर पडणार आहे. खरे तर चीन अमेरिकेबरोबर कोणताही वाद घालण्यास उत्सुक नाही. सर्वांच्या सहकार्याने त्याला आथिर्क प्रगती साधायची आहे. त्यात सध्या त्याला कोणताही अडथळा नको आहे. पण चीन अधिक बलाढ्य होण्याच्या आतच त्याला अटकाव करणे शक्य आहे, हे अमेरिकेने ओळखले आहे. तैवान हे दोन्ही देशांतील भांडणाचे कारण ठरणार आहे. अमेरिकेला जपानची साथ आहे. त्यामुळेच सध्या चीनमध्ये जपानविरोधी वातावरण तापवीले जात आहे. या वादात भारताला अत्यंत कौशल्याने व तारेवरची कसरत करीत चालावे लागणार आहे. चीनबरोबर दृढ होत असलेल्या संबंधांचा फायदा घेऊन पाकिस्तानला आवरावे लागेल. त्याचबरोबर अमेरिकेशीही चांगले संबंध ठेवून विज्ञान व तंत्रज्ञान क्षेत्रात सहकार्य वाढवावे लागेल. दोन महासत्तांमधल्या वादात भारताला नेहमीच अलिप्ततावादाची मदत होते. यापुढच्या काळातही आवश्यक ते फेरबदल करून अलिप्ततावादाचीच कास भारताला धरावी लागेल.

थोडक्यात, चीनवर विश्वास ठेवावा की नाही या प्रश्ानचे उत्तर होय किंवा नाही असे असू शकत नाही. हे उत्तर बरेचसे परिस्थिती सापेक्ष आहे. पण चीन आपला शेजारी असल्यामुळे त्याच्याशी चांगले संबंध ठेवण्याचा प्रयत्न करावा एवढे मात्र नक्की सांगता येईल.

दिवाकर देशपांडे

 
</text>
</doc>
