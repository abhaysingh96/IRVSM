<doc>
<docno>1083707.cms.txt</docno>
<text>
 
महामुंबई
सारा गेम पॉकेटमनीसाठी
[ Wednesday, April 20, 2005  11:45:56 pm]


म. टा. प्रतिनिधी

मुंबई : ओशिवरा येथील एका ज्वेलर्सवरील दरोड्याप्रकरणी दोघा तरुणांना पोलिसांनी गजाआड केले आहे. यातील एक तरुण उच्चभ्रू घरातील असून पॉकेटमनी मिळावा आणि गरीब मित्राची परिस्थिती सुधारावी यासाठी त्याने हा कट रचल्याची माहिती चौकशीत उघड झाली आहे.

अंधेरी लोखंडवाला कॉम्प्लेक्स ओशिवरा येथे 15 एप्रिल रोजी अश्विनी ज्वेलर्सवर दोघा बुरखाधारी तरुणांनी दरोडा घातला होता. दुकानातील सोन्याचा ऐवज बॅगांमध्ये भरून त्यांनी होंडा सिटी गाडीतून पोबारा केला. दुकानातील कर्मचाऱ्यांनी दुकानाचे मालक विक्रम कोलाडी यांना फोन करून घडल्या प्रकाराची माहिती दिली होती. दुकानापासून जवळच राहणारे कोलाडी इमारतीखाली उतरले असता त्यांना नोकरांनी सांगितलेल्या वर्णनाची होंडा सिटी गाडी समोरच दिसली. त्यांनी ताबडतोब स्वत:कडील परवानाधारक रिव्हॉल्व्हरने दोन गोळ्या झाडल्याने चोरट्यांना एक बॅग तेथेच सोडून पळावे लागले होते.

या प्रकरणाचा तपास करताना नानावटी रुग्णालयात एक तरुण जखमी अवस्थेत दाखल झाल्याची माहिती ओशिवऱ्याचे सहायक पोलिस निरीक्षक जगदीश साहील व पोलिस शिपाई अभय दुधवडकर यांना मिळाली. त्यांनी कसून चौकशी केली असता दरोड्यावर प्रकाश पडला.

जेम्स अल्मेडा ( 19) नावाच्या या तरुणाने त्याचा मित्र जगदीश डाया ( 19) याच्या मदतीने हा दरोडा टाकला होता. प्रकाश कॉलेजमध्ये शिकणाऱ्या या दोघांपैकी अल्मेडा सुखवस्तू घरातील असून त्याच्या वडिलांचा कारखाना व दोन गाड्या आहेत, तर डायाची परिस्थिती हलाखीची! जेम्सला पॉकेटमनी कमी मिळत असल्याने तो वाढावा आणि मित्राचीची परिस्थिती सुधारावी यासाठी दरोड्याचा कट रचण्यात आला. दोघांनी गावठी कट्टे विकत घेऊन हा कट पारही पाडला. मात्र, ज्वेलर्सच्या मालकाने मध्येच गाडी अडवल्याने त्यांची पंचाईत झाली. गाडी सोडून पळताना एक बॅग मागे राहिल्याने ती आणण्यासाठी गेलेल्या जेम्सला एक गोळी लागली होती. याचे घरी स्पष्टीकरण देताना त्याने आपल्याला लुटण्याचा प्रयत्न झाल्याची थापही मारली होती. चोरलेले 83 लाखांचे दागिने त्याने त्याची बहिण सबा दळवी हिच्याकडे दिले होते.

पोलिसांनी या बहिणीसह तिच्या आणखी दोन साथीदारांना तसेच डायाला अटक केली आहे. जेम्सवर अद्याप उपचार सुरू आहेत.

 
</text>
</doc>
