<doc>
<docno>1083560.cms.txt</docno>
<text>
 
अर्थव्यवहार
चोला म्युच्युअलचा 'ग्लोबल अॅडव्हांटेज' फंड
[ Wednesday, April 20, 2005  09:05:38 pm]


म. टा. बाजार प्रतिनिधी

मुंबई : जगभर स्वत:चा वेगळा ठसा उमटवणाऱ्या भारतीय कंपन्यांमध्ये गुंतवणूक करणारा महत्त्वाकांक्षी ओपन एंडेड डायव्हसिर्फाइड इक्विटी फंड चोला म्युच्युअल फंडाने आणला आहे. चोला ग्लोबल अॅडव्हांटेज नावाच्या या फंडाचे वैशिष्ट्य म्हणजे, किमान 20 टक्के उत्पन्न निर्यातीमधून मिळवणाऱ्या कंपन्यांमध्येच हा फंड गुंतवणूक करणार आहे. फंडासाठी नोंदणी मंगळवारी सुरू झाली, तिची मुदत 16 मेपर्यंत आहे.

या योजनेअंतर्गत दहा रुपयांची युनिट्स (अधिक अॅप्लिकेबल लोड) उपलब्ध आहेत. जागतिकीकरणात सहभागी झालेल्या कंपन्यांची प्रगती अधिक वेगाने होते, आणि म्हणूनच त्यांतील गुंतवणूकही फायदेशीर ठरते, हे चोला ग्लोबल अॅडव्हांटेज फंडाचे मुख्य सूत्र आहे. भारतातील रिटेल गुंतवणूकदारांच्या गरजांनुसार ग्लोबल अॅडव्हांटेज फंडाची आखणी करण्यात आल्याचे चोला म्युच्युअल फंडाचे सीईओ शशी कृष्णन यांनी सांगितले. शेअर बाजारात चढ-उतार होत असले, तरी एकंदरित भारतीय भांडवली बाजारांची स्थिती चांगली आहे आणि थोडीफार घबराट गुंतवणुकीसाठी योग्यच असते, असेही त्यांनी सांगितले. केवळ आयटी आणि फार्मा क्षेत्रातीलच नव्हे, तर इतरही अनेक क्षेत्रांत भारतीय कंपन्यांनी सातत्याने चांगली कामगिरी केली आहे. आम्ही एकूण 123 कंपन्यांत गुंतवणूक करणार असल्याने, ती सुरक्षितच असेल, असे चोला म्युच्युअल फंडाचे पाठक यांनी सांगितले.

 
</text>
</doc>
