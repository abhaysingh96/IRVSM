<doc>
<docno>1083715.cms.txt</docno>
<text>
 
महामुंबई
वरिष्ठ पोलिस निरीक्षकास हायकोर्टाचा दणका
[ Wednesday, April 20, 2005  11:48:15 pm]


म. टा. प्रतिनिधी

मुंबई : डिंपल कोठारी या विवाहितेने लग्नानंतर अवघ्या एका वर्षात केलेल्या आत्महत्येचा सीबीआय तपास करण्याचे आदेश मुंबई हायकोर्टाने दिले असून भायखळा पोलिस ठाण्याच्या वरिष्ठ पोलिस निरीक्षक अशोक टाकळकर यांनी तपासात ढिसाळपणा दाखविल्याबद्दल त्यांच्यावर कडक ताशेरे ओढले आहेत. तसेच, त्यांना 10 हजार रुपयांचा दंडही कोर्टाने ठोठावला.

या घटनेचा तपासच योग्य तऱ्हेने करण्यात आल्याचे दिसत असल्याने यापुढे टाकळकर यांच्याकडे गंभीर गुन्ह्याचा तपास देऊ नये, असे हायकोर्टाने स्पष्ट केले आहे. राज्य सरकार त्यांच्यावर शिस्तभंगाची कारवाई करू शकते, असेही मत न्या. आर. एम. एस. खांडेपारकर व न्या. पी. व्ही. काकडे यांच्या खंडपीठाने व्यक्त केले आहे.

तपासावर आपल्या वरिष्ठ अधिकाऱ्यांचेही नियंत्रण होते, असा मुद्दा टाकळकर यांनी कोर्टापुढे उपस्थित केला होता. तो लक्षात घेता, हे प्रकरण सीबीआयकडेच देण्याशिवाय पर्याय नाही. मात्र, सीबीआयने केवळ या घटनेचा तपासच नव्हे तर टाकळकर व त्यांच्या वरिष्ठांनी या घटनेच्या तपासाबाबत काही त्रुटी ठेवल्या आहेत का, याचीही चौकशी करावी, असे कोर्टाने म्हटले आहे.

बस्तीमल पोरवाल यांची मुलगी डिंपल कोठारी हिचे जून 2003 मध्ये लग्न झाले होते. 12 ऑगस्ट , 2004 ला तिने घरातील पंख्याला ओढणीने गळफास घेऊन आत्महत्या केली, असा गुन्हा भायखळा पोलिस ठाण्याने नोंदवून घेतला. ही आत्महत्या नसून तो खूनच आहे, असे तिच्या वडिलांचे म्हणणे असूनसुद्धा पोलिसांनी त्यांची विनंती मान्य केली नाही. आपले गाऱ्हाणे घेऊन ते पोलिस आयुक्तालयात गेले असता तेथेही त्यांना न्याय न मिळाल्याने अखेर त्यांनी हायकोर्टात धाव घेतली.

तपासअधिकारी टाकळकर यांनी तर, शवविच्छेदन अहवालानुसार आपण तपास केल्याचा दावा कोर्टापुढे करीत, तपासावर वरिष्ठांचेही नियंत्रण होते, असे नमूद केले. मात्र, हायकोर्टाने शवविच्छेदन अहवाल वाचला असता काही महत्त्वाचे मुद्दे समोर आले. डिंपलचा मृत्यू गळा आवळून झाला असून तिच्या गळ्यावर आवळल्याच्या खुणा आहेत. हनुवटीवर मारल्याच्या खुणा असूनही त्याबाबत टाकळकर यांनी डॉक्टरांचे मत घेतलेले नव्हते. ज्या ओढणीने डिंपल हिने आत्महत्या केल्याचे पोलिसांचे म्हणणे होते, ती पंचनाम्यात देण्यात आलेली नव्हती. बेडरूमध्ये आत्महत्या करताना तिने पायाखाली खोका घेतला होता, असे नातेवाईकांचे म्हणणे आहे. तो खोका पोलिसांनी तातडीने जप्त न करता तो 10 जानेवारी 2005 ला ताब्यात घेतला. सीआरपीसी कायद्यानुसार विवाहितेचा विवाहानंतर सात वर्षात मृत्यू झाला तर त्या घटनेची मॅजिस्टेटने चौकशी करण्याची तरतूद असताना त्याचीही दखल घेण्यात आलेली नाही, असे कोर्टाच्या निदर्शनाला आले. या सर्व त्रुटी ठेवल्याबद्दल कोर्टाने तीव्र नाराजी दाखवित हे प्रकरण सीबीआयकडे सोपविले.

 
</text>
</doc>
