<doc>
<docno>1083413.cms.txt</docno>
<text>
 
प्रगती फास्ट
करिअर चॉइसचं महत्त्व
[ Wednesday, April 20, 2005  06:24:14 pm]


दहावीनंतर करिअरसाठी कोणतं क्षेत्र निवडायचं, हे सगळ्यांनाच माहीत असतं. पण दहावीनंतरच का, त्यात पालकांचा सहभाग किती असावा, करिअर गायडन्स सेण्टर किंवा कौन्सिलर्स यात कशा प्रकारची मदत करतात, यासारख्या प्रश्नांची उत्तरं मात्र बहुतांश व्यक्तींकडे नसतात. चुकीच्या निर्णयाने पश्चात्तापाची वेळ येऊ नये, म्हणून वेळीच विचार केलेला बरा.

' काय मग, आता पुढे काय ,' असा प्रश्न दहावीची परीक्षा पास झालेल्या प्रत्येक विद्यार्थ्याला सगळे जण विचारत असतात. हल्ली तर पालकांनाही याचं उत्तर द्यावं लागतं. अशा वेळी बहुतांश विद्याथीर् आणि पालक ' करिअर गायडन्स सेण्टर ' ची मदत घेणं पसंत करतात. पण मुळात करिअर गायडन्स सेण्टरवर त्यांचा काही पूर्ण विश्वास नसतो. या सेण्टर्सविषयीची माहिती ऐकिव असते.

त्यामुळे सेण्टरमध्ये जाण्यापूवीर् आणि कदाचित नंतरही करिअर गायडन्स का घ्यावा, या सेण्टरमध्ये नेमकं काय करतात, त्याचा उपयोग होतो का, यासारख्या प्रश्नांची उत्तरं अपूर्ण राहतात. काहीतरी सल्ला घेऊन पाहावा, म्हणून इथे वळतात. गायडन्स सेण्टरचा सल्ला घेण्यापूवीर् तुम्हाला काही गोष्टी माहीत असल्या पाहिजेत. सर्वप्रथम याच वयाच्या टप्प्यावर करिअर निवडण्याची संधी का दिली जाते ?

विद्यार्थ्यांमध्ये या वयात अनेक शारीरिक आणि मानसिक स्थित्यंतरं होत असतात. मानसशास्त्राच्या दृष्टिकोनातून ' आपली एक स्वतंत्र ओळख असावी ' ही मूलभूत गरज याच काळात तीव्र होते. ' आहे तसा/तशी मला सगळ्यांनी स्वीकारावं ,' ही भावना त्यामागे असते. याच काळात बौद्धिक गरजासुद्धा जाणवू लागतात.

एखाद्या गोष्टीचा खोलवर विचार करणं सुरू होतं. प्रश्नांची उत्तरं समाधानकारक आणि बुद्धीला पटतील अशीच हवी असतात. कुणीतरी मोठं म्हणजे डॉक्टर, अभिनेता किंवा अगदी राजकीय नेतासुद्धा त्यांना व्हायचं असतं. यात एकतर पालकांसारखंच कुणीतरी व्हायचं किंवा पालकांपेक्षा पूर्णपणे वेगळं काहीतरी करून दाखवण्याची इच्छा असते. त्यामुळे इथे त्यांना योग्य दिशा मिळाली, तर त्याचा खूप उपयोग होऊ शकतो.

दहावीनंतर घेतलेला निर्णय चुकीचा असेल, तर त्याचे परिणाम ग्रॅज्युएशननंतर जाणवू लागतात. ध्येय पूर्ण करण्यासाठी आवश्यक असलेल्या गोष्टींच्या किंवा स्वत:मधल्या मर्यादा आणि कमतरता जाणवायला लागतात. शिवाय काही विद्याथीर्-पालकांनी आखून दिलेल्या मार्गाचा बिनबोभाट स्वीकार करतात. ' मी हे का करायचं, माझं तर हे स्वप्न नव्हतं. हे करण्याची मला आवड नाहीये... ती माझी क्षमताही नाहीय ,' असे मनात येणारे विचार ही मुलं दाबून टाकतात. याचा परिणाम म्हणजे मुलांना लवकर औदासीन्य, नैराश्य येतं. पालकांच्या मताला निव्वळ विरोध करायचा, या हेतूनेही काही विद्याथीर् चुकीची वाट निवडतात. या टप्प्यावर पश्चात्ताप करण्याची वेळ विद्यार्थ्यांवर येऊ नये म्हणून निर्णय खूप विचार करून घेतला पाहिजे.

स्वत:ची ओळख शोधणं किंवा अस्तित्वाचा शोध घेणं, एखाद्या ठराविक क्षेत्रात करिअर करण्याची इच्छा असणं, हे सगळंच महत्त्वाचं आणि स्वाभाविकही आहे. परंतु हा शोध घेताना, करिअर ठरवताना, शास्त्रोक्त मार्गदर्शनाचीही गरज आहे. याचा विचार मुलं आणि पालकांनी करणं गरजेचं आहे. त्यासाठी मुलांना एक स्वतंत्र व्यक्ती म्हणून आईवडिलांनी स्वीकारलं पाहिजे. या वयात वेगवेगळे प्रयोग करू देणं, त्यांचे सगळे गुण हेरून ( अगदी आपल्याला न पटणारे, रुचणारेसुद्धा) त्यांना संधी उपलब्ध करून देण्याचं स्वातंत्र्य पालकांनी त्यांना द्यावं.

एखादी गोष्ट आपण का करतो किंवा का करत नाही, याचा खुलासा मोकळेपणाने मुलांनीही पालकांना द्यायला हवा. लहानसहान आवडीनिवडी आणि छंद मुलांना आपलं ध्येय ठरवण्यासाठी आणि ते साध्य करायला शिकवतात. स्वत:ची व्यावसायिक ओळख शोधण्यासाठी अभ्यासेतर कलागुणांचा उपयोग होतो, हे पालक आणि मुलं, दोघांनीही लक्षात घ्यायला हवं. कारण मुळात स्वत:ची महत्त्वाकांक्षा शोधण्यासाठी त्याचा उपयोग होतो.

' महत्त्वाकांक्षा एकतर असते किंवा नसतेच ,' असं म्हणणं अयोग्य आहे. किंवा एखाद्या विशिष्ट वयामध्ये महत्त्वाकांक्षा अचानक निर्माण होते, असंही नाही. ती हळूहळू मनामध्ये रुजते आणि म्हणूनच महत्त्वाकांक्षेचा जाणीवपूर्वक शोध घ्यावा लागतो. त्यासाठी स्वत:च्या क्षमतेचा शोध घ्यावा लागतो. करिअर कौन्सिलर आणि गाइड्स तुम्हाला यात मदत करतात.

करिअर गायडन्सची गरज खालील गोष्टींवरून तुमच्या लक्षात येईल.

* करिअर करण्यासाठी साठ ते सत्तर हजार असंख्य क्षेत्रं आहेत. त्यामुळे काय निवडावं याविषयी मनामध्ये विचारांचा गोंधळ आणि संभ्रामावस्था असते, ती दूर करता येते.

* विद्यार्थ्यांना अगदी नवनवीन क्षेत्रांविषयी माहिती मिळते.

* मुलांना त्यांच्या गरजा, बुद्धिमत्ता, क्षमता, इण्टरेस्ट, कला गुण, विशेष कौशल्य हे सगळं शोधून त्यांच्या पर्सनॅलिटीची शास्त्रोक्त माहिती मिळते.

* तसंच मुलांना स्वत:च्या आरोग्याविषयी विस्तृत माहिती, त्यांच्या कार्यक्षमतेच्या किमान-कमाल मर्यादा याविषयी माहिती करून घेऊन, त्याचा स्वीकार करून, आथिर्क गणितात ( पालकांच्या) बसतील अशा कोणत्या संधी आहेत, त्याचा उपयोग कसा करायचा याविषयी मार्गदर्शन ' करिअर गायडन्स ' किंवा करिअर कौन्सिलिंग सेण्टरमधून घेता येतं.

करिअर गायडन्स सेण्टरमध्ये जाऊन तज्ज्ञांचं मार्गदर्शन घेतलं, मुलं आणि आईवडील या दोघांनीही सकारात्मक सहभाग घेतला तर मुलांना योग्य ती दिशा मिळणं अगदी सहज शक्य आहे.

वृषाली आठले

 
</text>
</doc>
