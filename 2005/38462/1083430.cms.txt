<doc>
<docno>1083430.cms.txt</docno>
<text>
 
महामुंबई
मित्राचा त्रास
[ Wednesday, April 20, 2005  06:35:11 pm]


चित्रपटातील खुनाचं दृश्य पाहून सोळा वर्षांच्या मुलाने बारा वर्षांच्या मित्राचा ब्लेडने गळा चिरून खून केला. मृतदेहावरून त्या मुलाचा कुणीतरी सराईत गुन्हेगारांनेच खून केला असावा, अशा भ्रमात असलेल्या पोलिसांचा तपासच चुकत गेला. पण एका कर्तव्यदक्ष रहिवाशामुळे खुनाचं रहस्य उघडकीस आलं.

नालासोपारा पोलिस ठाण्याच्या हद्दीत 12 वर्षांच्या मुलाचा मृतदेह सापडल्याची खबर मिळताच पोलिस उपअधीक्षक डॉ. महेश पाटील यांनी पोलिस इन्स्पेक्टर बाजीराव भोसले आणि सबइन्स्पेक्टर नितीन ठाकरे यांच्यासह घटनास्थळी धाव घेतली. मृत मुलाच्या गळ्याची नस कापून टाकण्यात आली होती. या व्यतिरिक्त अंगावर इतर कोणतीही जखम नव्हती. त्यामुळे हा खून एखाद्या सराईत गुन्हेगारानेच केल्याचा संशय पोलिसांना आला. मुलाचं नावं-गावं कळल्यानंतरच खरं कारण समजू शकणार होतं. भोसले यांना काही तासांतच मृत मुलाचं नाव रोशन असून तो गोखिवरे गावातल्या एका शीतपेय बनवणाऱ्या कंपनीत तो कामाला होता, असं समजलं. कंपनीच्या मालकाला रोशनबद्दल काहीच माहिती नव्हती. गेल्या दोन-तीन वर्षांपासून तो तिथे कामाला होता. उत्तर प्रदेशातून आलेल्या रोशनचे इकडे कुणीही नातेवाईक अथवा गावचंही नसल्याने त्याच्याबद्दल जास्त माहिती मिळू शकली नाही. त्यामुळे तपासकामात अडथळे येत होते.

पोलिसांनी रोशनच्या कंपनीतल्या कामगारांची चौकशी सुरू केली. देवाणघेवाण अथवा पैशांवरून रोशनशी कुणाचं बिनसलं असेल काय, याचाही शोध घेण्यात आला. पण कोणतीही माहिती हाती लागत नव्हती. रोशन त्या दिवशी अहमद नावाच्या एका कामगारासोबत गेल्याचं पोलिसांना सांगण्यात आलं. त्याची चौकशी केली तर भलतंच प्रकरण बाहेर आलं. रोशनच्या कंपनीतल्या महिलेचं तिथल्याच कामगारासोबत अनैतिक संबंध होते. त्याची माहिती रोशन आणि अहमदला होती. त्यामुळे घाबरलेल्या त्या महिलेने अहमदला अडकवण्यासाठी दिशाभूल करणारी माहिती पोलिसांना दिली. या गदारोळात तपासाची दिशा बदलून दिवसही वाया गेले.

खुनाच्या बरोबर दीड महिन्यांनी गोखिवरे गावातल्या धामिर्क नावाच्या कर्तव्यदक्ष रहिवाशाने हवालदारामार्फत डॉ. पाटील यांच्याशी थेट संपर्क साधला. त्यामुळे काही तासांतच रोशनच्या खुनाचं रहस्य उघड झालं आणि आरोपीही गजाआड झाला. गोखिवऱ्याच्या फादरवाडीत राहणाऱ्या रोशनची तिथल्याच अमित गोईल याच्याशी ओळख झाली. ते दोघेही समवयस्क असल्याने दोघांची गट्टी जमली. कामावरून परत आले की रोशन अमितसोबत खेळायचा. अमितला काही वाईट सवयी होत्या. तो चोरून दारू, सिगारेट पित असे. याची माहिती रोशनला होती. निरागस रोशनने एकदा त्याबद्दल अमितच्या घरी सांगितलं. त्यावरून अमितला घरी मार बसला. अमितचे घरचे मग त्याला या गोष्टीवरून वारंवार रागवत असतं. अमितवर बारीक लक्ष ठेऊन असत. त्यामुळे अमितच्या मनात राग उफाळून येत असे. हे सर्व रोशनमुळेच झाल्याने अमित रोशनवर चिडून होता. पण त्याने तसं कधी उघड केलंच नाही. मात्र घरातून जाच वाढत गेला तसं अमितच्या मनात रोशनबद्दल संतापाची भावना वाढीस लागली. व्यसनाच्या आड येणाऱ्या रोशनला धडा शिकवण्याचा त्याने निश्चय केला. अमितच्या मनातील असंतोषाची रोशनला पत्ता नव्हता. नेहमीप्रमाणेच संध्याकाळ झाली की तो अमितला शोधत असायचा.

अमितला चित्रपट पाहायचं भारी वेड. त्या वेडापायीच त्याच्या मनात रोशनचा खून करायचं आलं. अतिशय पद्धतशीरपणे, सराईत गुन्हेगारालाही लाजवेल अशाप्रकारे रोशनला संपवण्याचा निर्णय घेतला होता. 18 फेब्रुवारीच्या संध्याकाळी रोशन नेहमीप्रमाणे अमितकडे आला. तयारीनिशी असलेल्या अमितला रोशनला फिरायला जायचं सांगून एव्हरशाइननगरात आणलं. तिथून फिरत-फिरत दोघेही बांधकाम सुरू असलेल्या इमारतीच्या आडोशाला आले. त्या वेळी संध्याकाळ झाली असल्याने अंधार पडू लागला होता. संधी साधून अमितने रोशनवर हल्ला करून त्याला जमिनीवर पाडलं. रोशनला काही कळायच्या आतच खिशातलं ब्लेड काढून मानेजवळची शीरच कापून टाकली. प्रचंड रक्तस्त्राव झाल्याने रोशन जागीच गतप्राण झाला. अमितने अगदी थंड डोक्याने घर गाठलं.

दुसऱ्याच दिवशी फादरवाडीत रोशनच्या खुनाची बातमी आली. पोलिसही चौकशीसाठी वारंवार येत होते. पण त्याच्यावर कुणाचा संशयही येण्याचं कारण नसल्याने तो बिनधास्त होता. खुनाच्या काही दिवसानंतरच अमितने त्याच्या एका जवळच्या मित्राजवळ रोशनचा आपणंच खून केल्याचं सांगून टाकलं. मनातील भीतीपोटी असावं अथवा आणखी काही कारणामुळे पण अमित बोलून गेला. तेव्हा त्याच्या मित्राने ही गोष्ट कुणाजवळही बोलू नकोस असा उलटा दम भरला. म्हणून नंतर अमितने त्याची कुठेच वाच्यता केली नाही. मात्र कुठून तरी ही बातमी धामिर्कच्या कानावर आली.

नालासोपारा पोलिसांनी अमितला अटक केली, तेव्हा रोशन घरी चहाड्या करत असल्यानेच त्याचा खून केल्याची कबुली अमितने दिली. हिंदी चित्रपटात अशी दृश्य आपण अनेकवेळा पाहिली होती त्यामुळे रोशनचा खून करताना अडचण आली नाही, असं अमितने जेव्हा सांगितलं तेव्हा पोलिसही चक्रावून गेले.

शशी करपे

 
</text>
</doc>
