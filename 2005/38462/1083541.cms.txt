<doc>
<docno>1083541.cms.txt</docno>
<text>
 
महाराष्ट्र
अडेल जावयाला बडगा!
[ Wednesday, April 20, 2005  08:38:22 pm]


म. टा. प्रतिनिधी

नाशिक : लग्न ठरवताना 21 हजार रुपयांची वरदक्षिणा आणि मानपानाचे आश्वासन पदरात पाडून घेतल्यानंतर साखरपुडा उरकून घेत पुढे फ्लॅटसाठी एक लाख रुपये मागणाऱ्या भावी जावयाला पोलिस कोठडी दाखविण्याचे धाडस एका वधूपित्याने दाखविले आहे.

येथील इंदिरानगरात राहणाऱ्या बाबुराव बागले यांच्या मुलीशी दिंडोरी तालुक्यातील विलास कोंडाजी मोरे याचा विवाह ठरला होता. 21 हजार रुपये हुंडा आणि सर्व मानपान करून घेण्याची बोली त्याने बागलेकडून पदरात पाडून घेतली होती. त्यानंतर 30 जानेवारीला वाड़निश्चयाचा कार्यक्रम होऊन देवघेवही झाली. तसेच 11 मे ही लग्नाची तारीख निश्चित केली गेली.

त्यासाठी बागले यांनी मंगल कार्यालय आरक्षित केले. लग्नाच्या या तयारीत त्यांचे 50 हजार रुपये खर्चही झाले.

दरम्यान, हे लग्न जमविणारे मध्यस्थ पिंटू बोंबले हे बागले यांच्याकडे गेले आणि त्यांनी ' फ्लॅट घेण्यासाठी एक लाख रुपये द्यावेत ' असा विलासचा निरोेप त्यांना दिला. त्यानंतर दोन महिने बागले यांनी विलासला समजविण्याचा भरपूर प्रयत्न केला. मात्र, त्याने आपला हेका कायम ठेवत लग्न मोडण्याची धमकी बागले दिली. अखेर बागले यांनी पोलिस ठाण्यात धाव घेऊन विलास, त्याचा भाऊ आणि वहिनी, मध्यस्थ पिंटू बोंबले, मधुकर बोंबले यांच्याविरोधात फिर्याद दाखल केली.

 
</text>
</doc>
