<doc>
<docno>1083584.cms.txt</docno>
<text>
 
महामुंबई
बँक कर्मचाऱ्यांचा वेतनवाढ करार रखडला
[ Wednesday, April 20, 2005  09:20:43 pm]


म. टा. प्रतिनिधी

मुंबई : बँक कर्मचाऱ्यांच्या वेतनवाढीबाबत सहमती झाली असली तरी एकतृतियांश कर्मचाऱ्यांच्या निवृत्तीवेतनाचा भार उर्वरित कर्मचाऱ्यांनी उचलण्याची अपेक्षा ' इंडियन बँक असोसिएशन ' कडून करण्यात येत असल्यामुळे कोंडी निर्माण झाल्याचे समजते.

बँक कर्मचारी व अधिकाऱ्यांसमोर 1992 च्या सुमारास पेन्शन वा भविष्य-निधी असा पर्याय ठेवण्यात आला होता. मात्र, त्याकाळात व्याजाचे दर अधिक असल्यामुळे बहुतेकांनी भविष्यनिधीचा पर्याय स्वीकारला होता. मात्र, आता व्याजाचे दर घसरल्यामुळे बहुसंख्य कर्मचारी व अधिकारी निवृत्तीवेतनाचा पर्याय स्वीकारू इच्छित आहेत. त्यामुळे पुन्हा एकदा असा पर्याय स्वीकारण्याची संधी देण्याची मागणी कर्मचारी व अधिकारी संघटनांकडून ' आयबीए ' कडे करण्यात येत आहे. मात्र, बँकांवर आथिर्क भार येणार असल्यामुळे ' आयबीए ' ची त्याला तयारी नसल्याचे सांगण्यात येते.

दुसरीकडे ज्या कर्मचाऱ्यांनी निवृत्तीवेतनाचा पर्याय स्वीकारला आहे, त्या कर्मचाऱ्यांच्या निवृत्तीवेतनाची पूर्तता करण्यात तूट येत असल्याने त्याचा भार उर्वरित कर्मचाऱ्यांनी पेलावा, अशी जगावेगळी अपेक्षा आयबीएकडून धरण्यात येत असून याला सर्वच कर्मचारी व अधिकारी संघटनांचा विरोध आहे. निवृत्तीवेतनाचा पर्याय पुन्हा खुला करावा वा ही अट मागे घ्यावी, अशी संघटनांची मागणी आहे.

गुरुवारी कर्मचारी संघटना व आयबीए यांच्यात पुन्हा वाटाघाटी होणार आहेत.

 
</text>
</doc>
