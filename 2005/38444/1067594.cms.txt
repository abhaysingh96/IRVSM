<doc>
<docno>1067594.cms.txt</docno>
<text>
 
देश-विदेश
बसचे दरवाजे नेत्यांसाठी बंदच
[ Saturday, April 02, 2005  10:58:52 pm]


वृत्तसंस्था

इस्लामाबाद/ जम्मू : येत्या सात तारखेस श्रीनगर- मुजफ्फराबाद बससेवेच्या पहिल्या फेरीत सहभागी होण्याची इच्छा असलेल्या भारतीय नेत्यांना पाकिस्तानने परवानगी नाकारल्याचे तीव्र पडसाद उमटताच, कुठलाही वाद टाळण्यासाठी हा निर्णय घेण्यात आला, अशी सारवासारव पाकने केली आहे. या नकाराचे पडसाद शनिवारी जम्मू-काश्मीर विधानसभेत उमटले आणि सभागृहाचे कामकाज तहकूब करण्यापर्यंत वेळ आली.

श्रीनगर-मुजफ्फराबाद दरम्यान धावणाऱ्या पहिल्या बसमध्ये प्रवास करण्याची इच्छा असलेल्या दहा राजकीय नेत्यांना परवानगी नाकारण्याचा निर्णय पाकने शुक्रवारी जाहीर केला. या निर्णयावर भारतात तीव्र प्रतिक्रिया उमटताच शनिवारी पाकच्या परराष्ट्र खात्याचे प्रवक्ते जल्लील अब्बास यांनी त्याबाबत खुलासा केला. हा विषय तसा नाजुक आहे. त्याबाबत वाद निर्माण करण्यासाठी अनेकजण टपलेले आहेत. त्यांना ती संधी मिळू नये याचसाठी आम्ही या राजकीय नेत्यांना परवानगी नाकारली, असे अब्बास म्हणाले. फाळणीमुळे दुरावलेल्या लोकांना त्यांच्या आप्तांना भेटण्याची संधी मिळावी, हा या बससेवेमागील मुख्य हेतू आहे. त्यामुळे अशा मंडळींनाच त्यात प्राधान्य मिळायला हवे, असा युक्तिवादही त्यांनी केला.

या पहिल्या बसमधून जाणाऱ्यांची जी यादी भारताने प्रारंभी सादर केली होती त्यात या राजकीय नेत्यांची नावे नव्हती. त्यांचा समावेश नंतर करण्यात आला, असेही अब्बास म्हणाले.

काश्मीर विधानसभेत गोंधळ

पाकने दिलेल्या नकाराचे तीव्र पडसाद शनिवारी अपेक्षेनुसार जम्मू-काश्मीर विधानसभेत उमटलेच. सभागृहाचे कामकाज प्रश्नोत्तराच्या तासाने सुरू होताच नॅशनल कॉन्फरन्सच्या आमदारांनी हा विषय उपस्थित केला. हुरियत कॉन्फरन्स आणि अतिरेकी संघटना यांच्या तालावर पाकिस्तान नाचत आहे. त्यामुळेच त्यांनी काश्मीरमधील नेत्यांना प्रवेश नाकारला, अशी टीका करीत या आमदारांनी जोरदार निषेध नोंदवला. त्याचबरोबर, पहिल्या बसमधून प्रवास करणाऱ्या प्रवाशांची यादी फुटली कशी, असा सवालही काही आमदार करीत होते.

मुख्यमंत्री मुफ्ती मोहम्मद सईद यांनी पाकची भूमिका दुदैर्वी असल्याची टिप्पणी केली. मात्र, याचा कुठलाही परिणाम बससेवेवर होणे उचित ठरणार नाही, असेही ते म्हणाले. मुख्यमंत्री याबाबत आपले म्हणणे मांडत असतानाही नॅशनल कॉन्फन्सच्या आमदारांचा गोधळ सुरूच राहिल्याने सभागृहाचे कामकाज काही काळ स्थगित करण्यात आले.

 
</text>
</doc>
