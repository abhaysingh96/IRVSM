<doc>
<docno>1067566.cms.txt</docno>
<text>
 
संवाद
क्या तलाश हैं, कुछ पता नहीं...!
[ Saturday, April 02, 2005  10:16:16 pm]


.. यंदा जयंतरावांवर निवडणुकीची टांगती तलवार नव्हती. पी.चिदम्बरम यांच्याप्रमाणे डाव्यांच्या वटारलेल्या नजरा नव्हत्या. अशावेळी आथिर्क विकासाला निश्चित दिशा देणारे बजेट मांडण्याची संधी त्यांना होती. पण तसे करताना अनेकांची खप्पामजीर् झाली असती. कदाचित् आंदोलनांना तोंड द्यावे लागले असते. तो धोका पत्करण्याऐवजी त्यांनी सावधगिरीचा मार्ग धरला. यामुळे त्यांचा बचाव होईल, पण राज्याचे काय ?..

महाराष्ट्राच्या बजेटवर बरीच चर्चा झाली. विधानसभेत जी चर्चा झाली, तिला अर्थमंत्री जयंतराव पाटील यांनी दणकट उत्तर दिले. त्याच्या बातम्याही प्रसिद्ध झाल्या. आता बजेट विधिवत् संमत होण्याचे आन्हिक बाकी आहे. विधानसभेतील पक्षीय बलाबल पाहता त्यात काही अडचण येणार नाही. त्यानंतर उरते की, केवळ सैद्धान्तिक चर्चा. अशी चर्चा बहुधा निष्फळ असल्याने कुणालाच त्यात स्वारस्य नाही. तरीही विधानसभेचे अधिवेशन चालू असेपर्यंत तरी या विषयावर विविध व्यासपीठांवर चर्चा चालू राहायला हवी, कारण अर्थसंकल्प ही केवळ एकदाच घडणारी घटना नसून ती सतत चालणारी प्रक्रिया आहे. त्याच्यावरील चर्चा केवळ विधिमंडळाच्या सभागृहांपुरती मर्यादित राहून उपयोगाचे नाही. विधिमंडळाच्या पलीकडे सामान्य जनतेची आणि तज्ज्ञांची अदृश्य सभागृहे असतात. त्यात व्यक्त होणाऱ्या मतांचाही सरकारच्या कारभारावर वचक राहायला हवा. म्हणून अग्रलेख व अन्य स्तंभांतून मतप्रदर्शन झाल्यानंतरही हा लेखन प्रपंच.

गुरुदत्तच्या ' कागज के फूल ' मध्ये कैफी आझमींनी ओळी लिहिल्या , '.. जाएंगे कहाँ पूछता नहीं, चल पडे मगर रास्ता नहीं, क्या तलाश है, कुछ पता नही.. ' अगदी वेगळ्या पार्श्वभूमीवर लिहिल्या गेलेल्या या विराणीतील भावना अर्थमंत्र्यांच्या मनात असावी, असे त्यांच्या अर्थसंकल्पाच्या भाषणावरून सारखे भासत राहते. साखर कारखानदारीचे बाळकडू प्यालेले जयंतराव पोरगेल्या वयातच सहकारी साखरेच्या आणि नंतर राज्याच्या राजकारणात आले आणि बहरले. त्यांची बुद्धिमत्ता, शिक्षण आणि त्यांना मिळालेला वारसा यामुळे हा तरुण नेता पुढे राज्याचे नेतृत्व करू शकेल, असे मानायला जागा आहे. पण ते स्वप्न सत्यात आणायचे, तर केवळ स्वप्नच पाहून चालणार नाही. त्यासाठी रात्रीसुद्धा जागे राहून काम करावे लागेल. जयंतरावांकडून अशा मोठ्या अपेक्षा असल्याने अपेक्षाभंगाचे शल्यही मोठे आहे.

अर्थसंकल्पाच्या आकडेवारीच्या जंजाळात जाण्याचे कारण नाही. कारण अनेकदा आकड्यांची गणिते फसवी उत्तरे देत राहतात. शिवाय, सामान्य जनतेचा आकड्यांपेक्षा दृश्य परिणामांवर अधिक विश्वास असतो. जयंतरावांचा अर्थसंकल्प ' शिलकी ' आहे. गेल्या बारा वर्षांच्या तुटीच्या चक्रानंतर यंदा प्रथमच राज्याच्या तिजोरीत शिल्लक राहणार, या भावनेने ते आणि राज्यकतेर् स्वत:वरच खूष आहेत. अर्थसंकल्पात शिल्लक दाखवणे, हे अर्थमंत्र्यांचे कसबच मानले पाहिजे. पण कागदावर ' शिल्लक ' दाखवणे, हे अर्थमंत्र्यांचे केवळ उद्दिष्ट असता कामा नये. तशी अपेक्षाही नाही. याचे कारण अर्थसंकल्प तयार करताना खर्चाची गणिते जुळावीत, म्हणून विकासाच्या योजनांना फाटा देण्यात शहाणपणा नाही. कोणतीच कामे केली नाहीत, तर शिल्लक आणखी वाढवता येईल. पण अर्थसंकल्पाचे ते उद्दिष्ट नसते.

महाराष्ट्र कर्जाच्या गतेर्त आहे. त्यातून बाहेर पडायचे, तर महसुली उत्पन्न वाढायला हवे. ते वाढते आहे, असे अर्थमंत्री मानतात. कागदावरही तसे दिसते. पण वास्तव काय आहे ? करांची वसुली वाढली खरी, पण करचुकवेगिरी त्याहीपेक्षा अधिक वाढली. योजनांवरील खर्चाचे प्रमाण ' कल्याणकारी ' राज्यव्यवस्थेत सर्वाधिक असायला हवे. ते कमी होत चालले. जयंतराव त्याची दिशा बदलू शकले नाहीत. राज्याच्या आथिर्क वाढीचा वेग वाढवायचा, तर शेती आणि उद्योगांचे उत्पन्न वाढायला हवे. या दोन्ही क्षेत्रांत महाराष्ट्राची अधोगती चालूच आहे. गेल्या दहा वर्षांत शेतीचे उत्पन्न झपाट्याने घसरले. औद्योगिक विकासावर सरकारचा भर असेल, तर असे होणे अपरिहार्यही आहे. पण शेतीचे उत्पन्न कमी होत असताना शेतीवर अवलंबून असणाऱ्याची संख्या त्या प्रमाणात कमी झाली नाही. ज्यांचे राजकारण शेतकऱ्यांवरच अवलंबून आहे, अशा राज्यर्कत्यांकडून शेती विषयावर इतक्या औदासिन्याची अपेक्षा नाही.

महाराष्ट्र एकेकाळी उद्योगाच्या क्षेत्रातील ' महा ' राज्य होते. आज अवस्था अशी आहे की, देशातील एकही प्रमुख उद्योगपती महाराष्ट्रात नवा उद्योग सुरू करण्याच्या मनस्थितीत नाही. आधी गुजरात, मग आंध्र व कर्नाटक आणि आता तामिळनाडूकडे उद्योगपतींची तोंडे वळली असताना केवळ कंपन्यांची रजिस्टर्ड ऑफिसे मुंबई व महाराष्ट्रात नोंदलेली आहेत, म्हणून महाराष्ट्राला औद्योगिकदृष्ट्या संपन्न मानायचे, तर ती स्वत:ची फसवणूक ठरते.

मुंबईत गेल्या पंधरा वर्षांत उद्योगधंद्यांची जशी पीछेहाट झाली, तशी जागतिक मंदीच्या काळातही कोणत्याही शहराची झाली नसेल. न्यूयॉर्क, टोकियो, लंडन, सिंगापूर, शांघाय या शहरांची समृद्धी वाढत असताना मुंबई मात्र बकाल होत चालली. फ्लायओव्हर्स, मोठाले मॉल्स आणि झकपक मल्टिप्लेक्स उभी राहिल्याने शहर सुंदर दिसते खरे, पण जे जे सुंदर भासते, ते निरोगी असतेच असे नव्हे. या शहराला कॅन्सर झाला आहे. पण ते मानायची कुणाची तयारी नाही. इथे प्रश्न परप्रांतियांचा किंवा कोणत्याही राजकीय पक्षाच्या अभिनिवेशाचा नाही. ज्या शहरात दररोज 45 लाख लोक लोकलने प्रवास करतात, त्या शहरात रेल्वेचे ट्रॅक वाढवण्याचे प्रस्ताव गेली दहा वषेर् एका खात्यातून दुसऱ्या खात्याच्या टेबलांवर ताटकळत पडून राहतात. तिथे पाच वर्षांत 56 फ्लायओव्हर बांधण्याच्या योजना मात्र तातडीने मंजूर होतात आणि सागरातून रस्ते काढायलाही पर्यावरण खात्याला अडचण वाटत नाही. या विकासाची दिशा कोणती ?

यंदा जयंतरावांवर निवडणुकीची टांगती तलवार नव्हती. केंदातील पी. चिदम्बरम यांच्याप्रमाणे डाव्यांच्या वटारलेल्या नजरा सतावत नव्हत्या. आमदारांच्या पळवापळवीची आणि त्यामुळे सरकारच धोक्यात येण्याची शक्यता नव्हती. अशावेळी राज्याच्या आथिर्क विकासाला निश्चित दिशा देणारे आणि पुढील पाच वर्षांचा ' रोड मॅप ' दाखवणारे बजेट मांडण्याची संधी त्यांना होती. पण तसे करताना अनेकांची खप्पामजीर् झाली असती. कदाचित् मोचेर् आणि आंदोलनांना तोंड द्यावे लागले असते. तो धोका पत्करण्याऐवजी त्यांनी सावधगिरीचा मार्ग धरला. यामुळे त्यांचा बचाव होईल, पण राज्याचे काय ?

गरिबीचा संसार करणारी गृहिणी मोठ्या शिताफीने रात्रीच्या उरलेल्या भाताला खमंग फोडणी लावून ' फोडणीचा भात ' करते. यात एखादा बटाटा किंवा टोमॅटो घालते आणि यालाच ' पुलाव ' म्हणतात, असे मुलांना सांगते. मुले काही काळ फसतात, पण पुढे त्यांना आपल्या आईची हुशारी आणि अपरिहार्यता या दोन्हीची जाणीव होते. महाराष्ट्रातील जनतेला ही जाणीव होण्याच्या आत ' पुलाव हवा, तर गरिबी हटवा, एक दिवस उपाशी राहा, पण उद्या खराखुरा पुलाव खाऊ ,' असे सांगण्याची धमक सरकारात हवी. ती नसल्याने ' चल पडे मगर रास्ता नही ', अशी वहिदा रहमानसारखी अवस्था अर्थमंत्र्यांनी करुन घेतली. ती कीव करण्यासारखी आहे.

भारतकुमार राऊत

 
</text>
</doc>
