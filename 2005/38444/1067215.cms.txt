<doc>
<docno>1067215.cms.txt</docno>
<text>
 
देश-विदेश
20 राज्यांत 'व्हॅट'ची अमलबजावणी सुरू
[ Saturday, April 02, 2005  12:08:33 am]


वृत्तसंस्था

नवी दिल्ली : देशातील 20 राज्यांनी गेल्या पाच दशकांपासून अमलात असलेल्या विक्री कराला सोडचिठ्ठी देऊन त्याऐवजी ' व्हॅट ' ची अमलबजावणी शुक्रवारपासून सुरू केली. केंदीय विक्री करासह इतर अनेक कर असताना त्याबरोबरच ' व्हॅट ' अमलात आणण्यास विरोध असलेल्या व्यापारी संघटनांनी पुकारलेल्या तीन दिवसांच्या ' बंद ' चा शुक्रवारी शेवटचा दिवस होता. या ' बंद ' ला देशभर संमिश्र प्रतिसाद मिळाला आहे.

एकीकडे अशा प्रकारच्या ' व्हॅट ' च्या अमलबजावणीला व्यापाऱ्यांचा तीव्र विरोध असताना उत्तर प्रदेश, तामिळनाडू, उत्तरांचल आणि भारतीय जनता पक्षाची सरकारे असलेल्या पाच राज्यांमध्ये ' व्हॅट ' तूर्त अमलात येणार नाही व जुनीच कररचना तेथे चालू राहणार आहे. केंद सरकारने ' व्हॅट ' च्या अमलबजावणीसाठी नियुक्त केलेल्या ' एम्पॉवर्ड कमिटी ' चे सचिव रमेश चंद यांनी सांगितले की , 20 राज्यांनी ' व्हॅट ' स्वीकारला असून, मेघालयात पुढील आठवड्यात तो अमलात येईल.

तामिळनाडूतील विधानसभा निवडणुकीनंतर तेथेही ' व्हॅट ' ची अमलबजावणी सुरू होण्याची शक्यता आहे.

बहुसंख्य राज्यांनी ' व्हॅट ' ची अमलबजावणी सुरू केल्यामुळे भारताचा समावेश आता गेल्या चार वर्षांत जलदगतीने ही करपद्धती स्वीकारणाऱ्या मोजक्याच राष्ट्रांमध्ये झाला आहे.

 
</text>
</doc>
