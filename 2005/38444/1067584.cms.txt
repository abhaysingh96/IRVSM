<doc>
<docno>1067584.cms.txt</docno>
<text>
 
देश-विदेश
बिहारच्या सत्तास्थापनेसाठी पासवान-नितीश चर्चा
[ Saturday, April 02, 2005  10:57:19 pm]


वृत्तसंस्था

पाटणा : ' ना लालू ना रालोआ ' या भूमिकेशी चिकटून राहिलेले रामविलास पासवान आणि संयुक्त जनता दलाचे नेते नितीश कुमार यांनी एकत्र येऊन बिहारमध्ये सत्तास्थापनेसाठी चाचपणी सुरू केली असून भारतीय जनता पक्षाला चार हात लांब ठेवत तमाम लालू विरोधकांची मोट बांधण्याची मोहीम या दुकलीने हाती घेतल्याचे दिसत आहे.

बिहारमधील जनतेने दिलेल्या खंडित जनादेशामुळे बहुमताचे गणित किचकट होऊन बसले आणि त्या परिस्थितीत राज्यात राष्ट्रपती राजवट लागू झाली. हे किचकट गणित सोडवण्यासाठीच्या प्रयत्नांना शनिवारी अचानक वेग आला. लोकजनशक्ती पक्षाचे सवेर्सर्वा रामविलास पासवान यांनी समाजवादी पक्षाचे प्रदेशाध्यक्ष दद्दन सिंग उर्फ दद्दन पहेलवान यांची त्यांच्या निवासस्थानी भेट घेतली. त्यांच्यात चर्चा सुरू असतानाच तेथे दाखल झाले नितीश कुमार. या तिघांत मग सरकार स्थापनेबाबत बराच वेळ चर्चा झाली. या चचेर्नंतर, बिगर भाजप तसेच बिगर लालू अशा स्वरूपाचे सरकार स्थापन करण्यासाठी समाजवादी पक्षाचा पाठिंबा राहील, असे पहेलवान यांनी पत्रकारांना सांगितले.

किमान समान कार्यक्रम

चचेर्च्या माध्यमातून बहुमताचे गणित सोडवण्याचे प्रयत्न करणाऱ्या नितीश कुमार यांच्या संयुक्त जनता दलाने भाजप तसेच लालूंचे राष्ट्रीय जनता दल वगळून इतर सहा पक्षांना तसेच अपक्ष आमदारांना किमान समान कार्यक्रमाचा मसुदा धाडला आहे. सत्तास्थापनेबाबत चर्चा करण्याचे निमंत्रणही त्यासोबत आहे. खुद्द नितीश कुमार यांनीच पत्रकारांना ही माहिती दिली. या हालचालींतून भाजपला वगळलेले आहे, म्हणजे बिहारच्या खडकावर रालोआचे तारू फुटल्याचे मानायचे का, या प्रश्नावर थेट उत्तर देण्याचे त्यांनी टाळले. सध्या तरी आम्ही लक्ष केंदित केले आहे राजदेतर पक्षांवर. भाजपबाबत काय करायचे ते नंतर ठरवू, असे ते म्हणाले.

संयुक्त जनता दलाचे 55, लोकजनशक्तीचे 29, मार्क्सवादी लेनिनवादी पक्षाचे सात, भाकपचे तीन, समाजवादी पक्षाचे चार, बहुजन समाज पक्षाचे दोन, राष्ट्रवादीचे तीन आणि 17 अपक्ष असे सारे एकत्र झाले तर 120 आमदार होतात. 243 सदस्यांच्या विधानसभेत बहुमतापेक्षा हे संख्याबळ केवळ दोनने कमी आहे, असे गणित नितीश यांनी मांडले.

भाजपचा पाठिंबाच!

सरकार स्थापनेच्या हालचालींत सध्या भाजप कुठे दिसत नसला तरी नितीश यांच्या प्रयत्नांना भाजपचा पाठिंबाच आहे, असे पक्षाचे उपाध्यक्ष सुशीलकुमार मोदी यांनी म्हटले आहे. बिहारमध्ये सरकार स्थापनेसाठी हालचाली करण्याबाबतचे सर्वाधिकार रालोआनेच त्यांना दिले आहेत, असा दावाही मोदी यांनी केला.

 
</text>
</doc>
