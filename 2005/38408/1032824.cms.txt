<doc>
<docno>1032824.cms.txt</docno>
<text>
 
लेख: आयफेल टॉवर
जुने लेखक आऊट, नवीन लेखक इन
[ Friday, February 25, 2005  08:36:48 pm]


सध्या इंग्लंडमध्ये एक वाद राजकीय नसूनही रंगतोय. सर्व थरांतून त्यावर उलटसुलट प्रतिक्रिया व्यक्त केल्या जात आहेत. शालेय मुलांवर त्याचा कसा परिणाम होईल याविषयी चर्चांना उधाण आलं आहे. हा वाद आहे शाळेतील मुलांच्या इंग्रजी अभ्यासक्रमाचा! इंग्लंडमध्ये रूढ असणारा इंग्रजी विषयाचा अभ्यासक्रम 1989 मध्ये बॅरनेस थॅचर यांनी बनवला होता. कालानुरूप त्यात थोडेफार बदलही होत राहिले. मात्र वर्षानुवषेर् शेक्सपिअर, डेनिअल डेफो, विल्यम काँनग्रीव, केथ डग्लस, जॉन मिल्टन, रॉबर्ट हेरिक, हेन्री वॉगन असे अनेक कथा, कादंबरीकारांचे धडे, उतारे, कविता मुलांच्या प्राथमिक शिक्षणात कायम राहिले. पण आता शेक्सपिअर वगळता या बहुतेक लेखकांना शालेय पुस्तकातून डच्चू मिळणार असल्याचे दिसते. त्यांच्याऐवजी मॉडर्न जमान्याचे, फँटसी कथा लिहिणारे टोकीन, फिलिप पूलमन, बूकर पुरस्कार विजेत्या अँड्रा लॅवी, इयान मॅकवनसारख्या लेखकांचा समावेश अभ्यासक्रमात होईल.

जुन्या लेखकांना काढून नव्यांना घेण्यामागचे कारण मात्र कोणीच स्पष्ट करताना दिसत नाही. काहींच्या मते, मुलांना आधुनिकतेची शिकवण जरुरी आहे, तर काही जणांना नवीन लेखकांचे लिखाण म्हणजे समाजाचे प्रतिबिंब असल्याचे वाटते. शिक्षकांनी मात्र थोडा वेगळा विचार मांडला आहे, लेखकांची संख्या वाढवण्यापेक्षा, आहेत त्यांच्या पुस्तकांचा सखोल अभ्यास झाला पाहिजे, मग लेखक कोणताही असो. तसेच इंग्रजी साहित्याचे 1914 च्या पूवीर् व नंतर असे विभाजनही शिक्षकांना खटकल्याचे त्यांनी म्हटले आहे.

या वादामुळे आता मुलांची वाचनपद्धती, त्यांनी काय वाचावे किंवा वाचू नये, जुन्या लेखकांपेक्षा नवे लेखक कसे चांगले आहेत, असे अनेक वाद यातून पुढे आले आहेत. पण वाचन ही गोष्ट फक्त शाळेपुरती मर्यादित न राहता मुलांना त्याचा छंद जडावा, जास्तीत जास्त पुस्तक वाचून त्यांनीच लेखक ठरवावेत असा सारासार विचार मात्र सध्या बाजूलाच राहिलेला दिसतो. नवे लेखक जर सध्याच्या समाजाचा आरसा असतील तर पारंपरिक लेखक जुन्या समाजाचे अंतरंग मुलांना उलगडून दाखवतील. साहित्यातील अनेक पैलू मुलांना शिकवतील.

 
</text>
</doc>
