<doc>
<docno>1031561.cms.txt</docno>
<text>
 
महामुंबई
राष्ट्रवादीची कोंडी
[ Friday, February 25, 2005  12:12:46 am]


म. टा. प्रतिनिधी

मुंबई : न्या. पी. बी. सावंत यांनी ठपका ठेवल्याने सुरेश जैन, नवाब मलिक, विजयकुमार गावित या मंत्र्यांना आणि आमदार पद्मसिंह पाटील यांना ताबडतोबीने अटक करावी, अशी मागणी एकीकडे शिवसेना-भारतीय जनता पक्षाच्या युतीने केलेली असताना दुसरीकडे ए. आर. अंतुले, शिवाजीराव निलंगेकर या ठपका ठेवण्यात आलेल्या मंत्र्यांना राजीनामा द्यावा लागला होता, अशी आठवण काँग्रेस प्रदेशाध्यक्ष प्रभा राव यांनीही करून दिल्याने राष्ट्रवादी काँग्रेस राजकीय कोंडीत सापडला आहे.

या मंडळींना अटक केली नाही, तर तीव्र आंदोलन करण्याचा इशारा युतीने दिला आहे. त्याचवेळी काँग्रेसने ' परंपरे ' ची आठवण देत नैतिक भूमिका घेतली. त्यामुळे विधिमंडळाच्या अर्थसंकल्पीय अधिवेशनाच्या तोंडावर राष्ट्रवादी प्रचंड अडचणीत आला आहे. विरोधकांनी राष्ट्रवादीवर हल्ले चढवण्यास सुरुवात केली असताना काँग्रेसनेही राष्ट्रवादीपासून फटकून राहण्याचे संकेत दिले आहेत. त्यामुळे सत्ताधारी आघाडीतही राष्ट्रवादी एकाकी पडला असून अधिवेशनात या पक्षाला एकट्याने विरोधकांशी सामना करावा लागेल, अशी चिन्हे आहेत.

राष्ट्रवादीचे प्रवक्ते वसंत चव्हाण यांनी मात्र सावधगिरीचा पवित्रा घेऊन आधी आयोगाचा अहवाल जाहीर होऊ द्या, त्यातील आरोपांची शहानिशा झाल्यानंतर या प्रकरणाची मंत्रिमंडळात चर्चा होऊन काय तो निर्णय होऊद्या, त्याला राष्ट्रवादीची हरकत असणार नाही, असे स्पष्ट केले. या मंत्र्यांवर भ्रष्टाचाराचे आरोप करणारे ज्येष्ठ समाजसेवक अण्णा हजारे यांच्यावरही आयोगाने ठपका ठेवल्याचे वृत्त वाचनात आले असून समान न्यायाच्या तत्वाने त्यांच्यावरही कारवाईची अपेक्षा असल्याचे चव्हाण म्हणाले. हा अहवाल सरकारला सादर झाल्यानंतर लगेचच त्यातील माहिती बाहेर येते, ही अतिशय गंभीर बाब असून मुख्यमंत्र्यांनी हा अहवाल फुटला कसा याची चौकशी केली पाहिजे, अशी मागणी त्यांनी केली. प्रदेश काँग्रेसच्या अध्यक्षांनी याबाबतीत थेट प्रतिक्रिया व्यक्त करण्यास नकार दिला, मात्र खुबीने अशा प्रकरणातील परंपरेची आठवण करून दिली. मात्र, ही राष्ट्रवादीची अंतर्गत बाब असल्याने त्यांनीच काय तो निर्णय घ्यायचा आहे, असे सांगण्यास त्या विसरल्या नाहीत.

आंदोलनाचा इशारा

न्या. सावंत अहवाल जनतेसाठी प्रकाशित करावा अशी मागणी शिवसेना व भाजपने गुरुवारी येथे केली. या मंत्र्याविरुध्द मुख्यमंत्र्यांनी कारवाई न केल्यास तीव्र आंदोलन करण्याचा इशारा उभय पक्षांनी दिला आहे.

तिन्ही मंत्र्यांचे राजीनामे घेऊन त्यांची सखोल चौकशी करण्याचे आदेश राज्य सरकारने द्यावेत अशी मागणी भाजपचे प्रदेशाध्यक्ष नितीन गडकरी यांनी केली. तर दोषी मंत्र्यांविरुद्ध फौजदारी गुन्हे दाखल करण्याची मागणी विरोधी पक्षनेते नारायण राणे यांनी केली आहे.

सध्यातरी नो कॉमेंट्स!

नवी दिल्ली (म. टा. विशेष प्रतिनिधी) : न्या. पी. बी. सावंत यांच्या अहवालातील सर्व पैलूंवर सर्वंकष चचेर्शिवाय राज्य सरकार कोणत्याही निष्कर्षाला येऊ शकत नाही. हा अहवाल बुधवारीच सरकारला मिळाला आहे. यासंदर्भातल्या साऱ्या प्रक्रियेला साहजिकच काही वेळ लागेल. सरकारचा कारवाई अहवाल (अॅक्शन टेकन रिपोर्ट एटीआर) जोपर्यंत तयार होत नाही, तोपर्यंत कोणतीही प्रतिक्रिया व्यक्त करणे मला उचित वाटत नाही, असे मुख्यमंत्री विलासराव देशमुख यांनी गुरुवारी दिल्लीत स्पष्ट केले.

सावंत आयोगाचा अहवाल बुधवारी राज्य सरकारच्या हातात आला असताना गुरुवारी मुख्यमंत्री तातडीने दिल्लीत दाखल झाल्यामुळे स्वाभाविकच मुख्यमंत्र्यांना या अहवालावरील प्रश्ानंच्या भडिमाराला सामोरे जावे लागले. हा अहवाल सरकार जाहीर करणार आहे का ? ठपका असलेल्या मंत्र्यांवर कोणती कारवाई करणार ? आपले सरकार निष्कलंक असावे, असे आपल्याला वाटत नाही का ? या साऱ्या प्रश्ानंना ' सध्या नो कॉमेंट्स ' असे संदिग्ध उत्तर मुख्यमंत्र्यांनी दिले.

 
</text>
</doc>
