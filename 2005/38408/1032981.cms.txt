<doc>
<docno>1032981.cms.txt</docno>
<text>
 
महामुंबई
'इंडियन आयडॉल'चे परीक्षक पक्षपाती?
[ Friday, February 25, 2005  11:58:47 pm]


म. टा. प्रतिनिधी

मुंबई : इंडियन आयडॉलच्या अंतिम फेरीत अभिजित सावंत हा अमित सानापेक्षा सूर, ताल, भावना अशा सर्व अंगाने काकणभर सरसच होता पण चार परीक्षकांपैकी फराह खान व सोनू निगमने पक्षपात केल्याचा आरोप होऊ लागल्याने सोनी टी.व्हीवरचा एक कोटीचा पुरस्कार असलेल्या या लोकप्रिय कार्यक्रमाच्या विश्वासार्हतेबद्दल शंका व्यक्त होत आहे.

देशभरातील कोट्यवधी प्रेक्षकांनी गुरुवारी रात्री इंडियन आयडॉलची अंतिम फेरी श्वास रोखून पाहिली. दोघांनाही प्रेक्षकांच्या पसंतीची पोचपावती एसएमएस पाठवून मिळत होती. पण अन्नु मलिक, सोनु निगम, फराह खान आणि काजोल या चार परीक्षकांपैकी फराह खान आणि सोनू निगमने पक्षपात केल्याचा आरोप आता केला जाऊ लागला आहे. खरेतर इंडियन आयडॉलची निवड प्रेक्षकांच्या मतांवर केली जाणार असली तरी परीक्षकांची मते आणि त्यांची वाक्ये प्रेक्षकांवर प्रभाव पाडू शकतात असे मत व्यक्त होत आहे. जगविख्यात संतूरवादक पं. सतीश व्यास यांनी स्पधेर्चे परीक्षक अभिजीत सावंतबाबत पक्षपात करीत असल्याचा आरोप केला. फराह खानने तर अमित सानाची उघडपणे बाजू घेतली. सोनू निगम मात्र पूर्णपणे मत व्यक्त करीत नव्हता पण कृतीतून तो अमित सानाच्या बाजूने होता असे मतही व्यास यांनी व्यक्त केले. पक्षपाताची उदाहरणे देताना पं. व्यास म्हणाले, अमित सानाने सादर केलेल्या गाण्यानंतर फराह खान उभे राहून पाठिंबा दिला. अभिजित सांवत दिसायलाही देखणा आहे. पण ' मै लुक्स को जादा महत्व नही देता पर अमित के गले मे सूर है ' अशा टिप्पणी करुन पक्षपातीपणा केल्याची शंका घेण्यास वाव असल्याचे मत व्यास यांनी व्यक्त केले. संगीताची जाण असलेल्या नौशाद, सज्जाद, ओ. पी. नय्यर, पं. शिवकुमार शर्मा, किशोरी अमोणकर यांना आमंत्रित करणे योग्य झाले असते. अमित साना दुय्यम नाही. तो आत्मविश्वासाने गातो. पण अभिजीतमध्ये सूर, ताल, भावनांचा अतिशय सुरेख संगम आहे. प्रत्येक मराठी माणसाने अभिजीतच्या बाजूने कौल देण्याचे आवाहन पं. व्यास यांनी केले.

ज्येष्ठ गायक सुरेश वाडकर यांनी स्पधेर्त पक्षपात होत नसल्याचे ठामपणे सांगितले. खरं तर त्याची चर्चाच होऊ नये. दोघेही स्पर्धक चांगले आहेत त्यामुळे स्पर्धा खूप आहे. कोणीही विजयी होऊ शकतो. नव्या पिढीतील गायक अमेय दाते म्हणाला, पक्षापाताती शक्यता कमी आहे. कारण प्रेक्षकांच्या पसंतीवर विजेता निवडला जाणार आहे. चॅनेलने मते लपवली तरच पक्षपात होईल. पण चॅनेल असे करणार नाही. ख्यातनाम मराठी पॉप गायिका वैशाली सामंत म्हणाल्या, पक्षपातीपणा कोणाच्याही हातात नाही. दोन्ही स्पर्धक तुल्यबळ आहेत.

 
</text>
</doc>
