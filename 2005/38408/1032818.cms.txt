<doc>
<docno>1032818.cms.txt</docno>
<text>
 
लेख: नोंद
विवेक पंडित
[ Friday, February 25, 2005  08:31:27 pm]


शिवसेनाप्रमुख बाळासाहेब ठाकरे यांनी अकरा महिन्यांपूर्वी संघटनेत दाखल झालेले विवेक पंडित यांच्यावर ठाणे जिल्हा प्रमुखपदाची (ग्रामीण) जबाबदारी दिली आहे.

ठाणे जिल्ह्यात संघटनाबांधणीच्या दृष्टीने आनंद दिघे हे ' ढाण्या वाघ ' समजले जात. त्यांच्याइतका संघटनेसाठी रात्रंदिवस कष्ट करणारा हाडाचा कार्यकर्ता पंडित यांचा रुपाने शिवसेनेला मिळाला आहे.

शालेय जीवनापासून राष्ट्र सेवा दलाच्या मुशीत घडलेल्या 47 वर्षांच्या पंडितांचा आजवरचा प्रवास संघर्षमय आहे. जयप्रकाश नारायण यांची संपूर्ण क्रांतीची चळवळ शिगेला पोहोचली असताना, ते राष्ट्र सेवा दलाच्या राष्ट्रीय कार्यकारिणीत होते.

त्यावेळच्या युवापिढीने आणीबाणीविरोधी केलेल्या आंदोलनात त्यांनी सहभाग घेतला. जनता सरकारचा प्रयोग फसल्यानंतर त्यांनी पत्नी विद्युल्लता हिच्यासोबत आदिवासी भागांत स्वतंत्रपणे कार्य करण्याचे ठरविले.

त्यासाठी 1979 साली ' विधायक संसद ' ची स्थापना केली. वेठबिगारीच्या प्रथेविरुद्ध या भागांत कॉ. गोदूताई परूळेकर यांच्याप्रमाणेच त्यांनी आवाज उठवून वेठबिगारांची मुक्तता केली.

त्यांचे पुनर्वसन, सावकारांनी बळकाविलेली जमीन भूमीपुत्राला मिळवून देण्याबरोबरच, आदिवासींना सन्मानाने जगण्याचा हक्क त्यांनी मिळवून दिला. 1982 साली त्यांनी ' श्ामजीवी संघटना ' स्थापन केली.

दोन दशकांच्या रचनात्मक कार्यात त्यांनी मजूर, आदिवासी, दलित व ग्रामीण भागांतील गरीबांच्या उत्कर्षासाठी संघटना स्थापन करून, त्या टिकविण्याचे काम केले.

मुक्त वेठबिगार व आदिवासींसाठी मासेमारी, दुग्धव्यवसाय, वीटभट्टी, भाजीपाला विक्री या क्षेत्रात सहकारी संस्था स्थापन केल्या. उपेक्षितांना संघटित करुन सल्ला देणे, त्यांना शिक्षण देत, न्याय्य हक्क मिळवून देणे, संघटना बांधणीसाठी लोकशाहीतील सर्व मार्ग त्यांनी अवलंबिले.

त्यांना वेठबिगारांच्या मुक्ततेच्या कामासाठी ब्रिटनचा पुरस्कार मिळाला. या कार्याचा विस्तार म्हणून राजकारणात उतरण्याच्या निर्णयाचे ते समर्थन करतात. टाटा इस्टिट्यूट ऑफ सोेशल सायन्स, निर्मला निकेतन, डेहराडूनचे लालबहादूर शास्त्री राष्ट्रीय अकादमीत व्याख्याते म्हणून ते जातात. पंडितांचे ' फिअरलेस माईंड ' हे पुस्तक उल्लेखनीय आहे. असा हा समाजवादी साथी व्हाया काँग्रेस शिवसेनेत दाखल झाला आहे.

 
</text>
</doc>
