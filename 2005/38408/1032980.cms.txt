<doc>
<docno>1032980.cms.txt</docno>
<text>
 
महामुंबई
निकालांत गोंधळामुळे साबुसिद्दीक पॉलिटेक्निकची स्वायत्तता रद्द
[ Friday, February 25, 2005  11:58:16 pm]


जयंत होवाळ

मुंबई : सरसकट सर्व कॉलेजांना स्वायत्तता देण्याची घोषणा करणाऱ्या राज्याच्या उच्च व तंत्रशिक्षणमंत्री सुरेश जैन यांच्यावर पस्तावण्याची पाळी माजी मंत्री इसाक जामखानवाला यांच्या एम. एच. साबुसिद्दीक पॉलिटेक्निक या नामांकित कॉलेजने आणली आहे. परीक्षांच्या निकालांमध्ये फेरफार केल्याचा ठपका ठेवतानाच या कॉलेजची स्वायत्तता काढून घेण्याची कठोर शिफारस तंत्र शिक्षण संचालनालयाने राज्य सरकारकडे केली असून तंत्र शिक्षण खाते त्यादृष्टीने विचार करीत आहे.

या संदर्भात डॉ. जामखानवाला यांच्याशी संपर्क साधला असता ' कॉलेजच्या विरोधात करण्यात आलेल्या तक्रारींमध्ये काहीही तथ्य नसून फक्त परीक्षांमध्ये थोडासा गोंधळ आहे ', असा निष्कर्ष चौकशी समित्यांनी काढला आहे ,' असे त्यांनी सांगितले.

डिसेंबर 2004 मध्ये आमदार संजीवनी रायकर यांनी कॉलेजमधील गैरप्रकारांचा मुद्दा विधान परिषदेत उपस्थित केला होता. त्यानंतर, या कॉलेजातील गैरव्यवहार, भ्रष्टाचार, दहशतवाद व सरकारच्या फसवणूकीसंदर्भात प्राप्त झालेल्या तक्रारींच्या अनुषंगाने चौकशी करण्यासाठी तंत्र शिक्षण सहसंचालकांच्या अध्यक्षतेखाली चार सदस्यांची समिती नियुक्त करण्यात आली होती. या समितीचा अहवाल उच्च व तंत्रशिक्षण विभागाला सादर करण्यात आला असून परीक्षेतील फेरफार ही अत्यंत गंभीर बाब असल्याने या संस्थेची स्वायत्तता रद्द करण्यात यावी, अशी शिफारस तंत्र शिक्षण संचालकांनी केली असून कारवाई सरकारच्या विचाराधीन आहे, असे जैन यांनी रायकर यांना पाठविलेल्या पत्रात स्पष्ट केले आहे.

विविध कारणांमुळे मागील वर्षापासून साबुसिद्दीकी कॉलेज गाजत आहे. कर्मचाऱ्यांची गाऱ्हाणी मांडणाऱ्या किंवा कॉलेजातील गैरप्रकारांकडे लक्ष वेधण्याचा प्रयत्न करणाऱ्या प्राध्यापकास व्यवस्थापनातील मंडळींनी गंुडांच्या सहाय्याने मारहाण केल्याचा आरोप झाल्यानंतर कॉलेज चचेर्त आले होते. त्यानंतरही विविध घटनांनी कॉलेज वादाच्या भोवऱ्यात सापडले. विद्यार्थ्यांना बोगस ' बोनाफाइड सटिर्फिकेट ' देणे, कम्प्युटरच्या हार्ड डिस्कमधून इंजिनिअरिंग डिप्लोमाच्या प्रश्ान्पत्रिकांची चोरी झाल्याची चर्चा होत होती. 2003 साली कम्प्युटर अभ्यासक्रमाच्या ' प्रोजेक्ट ओरल ' या विषयाच्या गुणपत्रिकांमध्ये फेरफार झाला होता. गुणपत्रिका तयार झाल्यानंतर दुसऱ्या दिवशी त्यात बदल झाला होता. एका विद्यार्थ्याला प्रथम क्रमांकाने उत्तीर्ण करण्यासाठी गुणपत्रिकांमध्ये फेरफार करण्यात आल्याचा आरोप होता. विद्यार्थ्यांना प्रयोगशाळेत सराव करू न देता त्यांना ' हायड्रोलिक्स ' ची प्रॅक्टिकल परीक्षा देण्यास दबाव आणणे, अशा स्वरूपाच्या तक्रारी होत्या.

 
</text>
</doc>
