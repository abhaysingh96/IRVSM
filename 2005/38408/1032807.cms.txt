<doc>
<docno>1032807.cms.txt</docno>
<text>
 
बहुतांची अंतरे
स्वार्थ साधून परमार्थ!
[ Friday, February 25, 2005  08:26:35 pm]


त्सुनामीग्रस्तांच्या मदतीसाठी एका टेलिव्हिजन कंपनीने आयोजित केलेला भव्य करमणुकीचा कार्यक्रम, त्याच्या पाठोपाठ संजय दत्तच्या सहकार्यातून तसेच संगीतकार रेहमान यांच्या सहकार्याने सादर झालेल्या करमणुकीचा कार्यक्रम यांचे उद्दिष्ट मदत हे असले, तरी हा मार्ग स्वार्थ साधून परमार्थाचे नाटक करणारा आहे, याची दखल पुरेशी घेतली गेली नाही.

यापैकी काही कार्यक्रमांतून तोकडे कपडे घातलेल्या तरुणींचा धिंगाणा नाच तर होताच, पण सोबतीला फॅशन शो, सेलिब्रेटिजनी वापरलेले कपडे, वस्तू यांचाही लिलाव होता. कार्यक्रमाला हजर राहणाऱ्यांनी आपल्या सौंदर्याचे, आभूषणांचे, उंची कपड्यांचे नित्य सवयीने प्रदर्शन मांडण्याचा हेतू साधून घेतला.

प्रसंगी हशा, टाळ्यांचा कडकडाट, दिव्यांचा झगमगाट असे या कार्यक्रमांचे आनंदी, श्रीमंती थाटाचे स्वरूप दिसून आले. कार्यक्रम फारच फॅन्टॅस्टिक, अशा प्रतिक्रिया अनेक सेलिब्रेटिजनी व्यक्तही केल्या. त्यामुळे त्सुनामीग्रस्तांना दिल्या जात असलेल्या मदतीचे, त्यांच्यावर ओढवलेल्या संकटांचे गांभीर्यही नष्ट होत चालल्याचे जाणवते.

करमणुकीच्या मोबदल्यात किंवा स्वत: आनंद लुटून, मजा करून, संकटग्रस्तांना मदत करणे, ही मानसिक वृत्ती हे नीतिमत्तेचे लक्षण निश्चितच नाही. या कार्यक्रमांतून प्रत्यक्ष वा अप्रत्यक्ष भरपूर आथिर्क लाभ घेणाऱ्यांचा भरणा जास्त असू शकतो. यापेक्षा उत्स्फूर्तपणे, मनापासून केलेली अधिकृत व प्रत्यक्ष अल्प मदतसुद्धा मोलाची असते.

शरद गो. अग्निहोत्री, डोंबिवली.

 
</text>
</doc>
