<doc>
<docno>1031552.cms.txt</docno>
<text>
 
देश-विदेश
गोव्यात भाजप आमदाराचा राजीनामा
[ Friday, February 25, 2005  12:05:59 am]


म. टा. प्रतिनिधी

पणजी : भारतीय जनता पक्षाचे आमदार दिगंबर कामत यांनी गुरुवारी पक्षाला रामराम ठोकून आमदारकीचा राजीनामा दिल्यामुळे गेला महिनाभर सुरू असलेल्या राजकीय साठमारीत सत्ताधारी काँग्रेसने आणखी एक बाजी मारली आहे. या राजीनाम्यामुळे भाजपला जबरदस्त हादरा बसला असून 28 फेब्रुवारीचा विश्वासदर्शक ठराव जिंकण्याच्या दृष्टीने काँग्रेसची बाजू अधिकच बळकट झाली आहे.

मनोहर परीर्कर यांच्या मंत्रिमंडळात क्रमांक दोनचे मंत्री असलेल्या आणि मडगाव येथून निवडून आलेल्या कामत यांना विश्वासदर्शक ठराव मंजूर झाल्यानंतर मुख्यमंत्रीपदाची ऑफर दिली जाईल, अशी चर्चा येथे चालू आहे. गंमतीची गोष्ट अशी की , 1994 मध्ये कामत यांनी काँग्रेसमधूनच भाजपमध्ये प्रवेश केला होता. त्यांना पुन्हा काँग्रेसकडे वळवण्यासाठी दक्षिण गोव्याचे खासदार चचिर्ल आलेमाव आणि फालेरो यांनी महत्त्वपूर्ण भूमिका बजावल्याचे बोलले जाते. विशेष म्हणजे भाजपने 12 आमदार जयपूरला हलवले, तेव्हा पक्षातफेर् केवळ कामत यांनाच मतदारसंघ फेररचना आयोगाच्या बैठकीसाठी गोव्यात लवकर परतण्याची परवानगी देण्यात आली होती आणि ते येथे येताच चक्रे फिरली.

कामत यांचे गेले काही दिवस काँग्रेसशी साटेलोटे चालू असल्याच्या बातम्यांना ऊत होता. अखेर गुरुवारी या बातम्या खऱ्या असल्याचे निष्पन्न झाले. प्रदेशाध्यक्ष लुईझिनो फालेरो यांच्यासोबत कामत यांनी सकाळी विधानसभा अध्यक्षांच्या कार्यालयात जाऊन आपला राजीनामा सादर केला आणि राज्यपाल एस. सी. जमीर यांनाही राजीनाम्याची प्रत दिली.

कामत यांच्यासारखा बडा मासा गळाला लागल्यामुळे काँग्रेसच्या गटात जल्लोषाचे वातावरण होते, तर भाजप नेत्यांच्या चेहऱ्यांवर सुतकी कळा होती. भाजपवर राजकीय त्सुनामी कोसळल्याची प्रतिक्रिया अत्यानंदित फालेरो यांनी व्यक्त केली, तर कामत यांनी विश्वासघात केल्याची टीका माजी मुख्यमंत्री परीर्कर आणि भाजप प्रदेक्षाध्यक्ष राजेंद आलेर्कर यांनी केली. आणखी काही आमदार राजीनामा देणार असल्याच्या वृत्ताने भाजपमधील अस्वस्थता आणखी वाढली आहे.

कामतांच्या राजीनाम्यामुळे 40 सदस्यांच्या गोवा विधानसभेत आता केवळ 35 आमदार उरले आहेत. भूतपूर्व भाजप सरकारमधून अगोदरच चार आमदार बाहेर पडून त्यांनी राजीनामा दिला होता. काँग्रेसकडे आता अपक्ष आमदार आणि उपमुख्यमंत्री फिलिप नेरी रॉड्रिग्ज यांच्यासह 18 आमदार आहेत. यूगोडेपच्या मथानी सालढाणांचा पाठिंबा असलेल्या भाजपचे संख्याबळ मात्र आता (विधानसभा अध्यक्षांसह) 17 पर्यंत घसरले आहे. विधानसभा अध्यक्ष विश्वास सतरकर यांच्यासमोर सध्या फिलिप नेरी यांची अपात्रता सुनावणी चालू आहे. सतरकर यांनी नेरी यांना अपात्र ठरवले असले, तरी विश्वासदर्शक ठरावाच्या वेळी तेच कामकाज चालवणार असल्याने त्यांना मतदानात भाग घेता येणार नाही. त्यामुळे काँग्रेसकडे एक जादा मत शिल्लक उरतेच.

कामत यांनी, भाजपमध्ये घुसमट होत होती, असे सांगितले. त्यांनी भाजप सोडल्याचे वृत्त बुधवारी सायंकाळीच वेगाने पसरले. आलेमाव आणि फ्रान्सिस्को सादिर्न यांनी बुधवारी त्यांची भेट घेतली होती. त्यानंतर परीर्कर आणि आलेर्कर हेही त्यांच्या निवासस्थानी थडकले. त्यावेळी आपण भाजपशी एकनिष्ठ राहणार असल्याचे कामत यांनी ठामपणे सांगितले होते. मात्र मध्यरात्री गोव्यातील काँग्रेसच्या प्रभारी मार्गारेट अल्वा आणि फालेरो त्यांना भेटले आणि चक्रे फिरली.

 
</text>
</doc>
