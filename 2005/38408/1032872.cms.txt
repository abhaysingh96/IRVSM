<doc>
<docno>1032872.cms.txt</docno>
<text>
 
क्रीडा
 सौजन्याची एशी तैशी
[ Friday, February 25, 2005  09:40:54 pm]


कराची : माजी कर्णधार वकार युनुसला अखेर पाकिस्तान क्रिकेट संघाच्या गोलंदाजी प्रशिक्षकपदी नियुक्ती न करण्याचा निर्णय पाकिस्तान मंडळाने घेतला आहे. मात्र हा निर्णय कळवण्याचे साधे सौजन्यही न दाखवल्याबद्दल वकारने पाक मंडळाच्या पदाधिकाऱ्यांना धारेवर धरले आहे. मंडळाचा निर्णय मला समजला तो पत्रकारांमुळे. ते माझ्याकडे प्रतिक्रिया मागायला आल्यामुळे मला हे समजले व माझी निराशा झाली, असेही वकारने सांगितले. मंडळाच्या पदाधिकाऱ्यांवर तोफ डागताना वकार म्हणाला, पाक संघाचा गोलंदाजी प्रशिक्षक म्हणून किमान दोन वर्षाची हमी मी त्यांच्याकडे मागितली होती पण त्यांनी याबाबत काही कळविण्याची तसदीही घेतली नाही. मला पाकिस्तान क्रिकेटची सेवा करायची होती अन भविष्यात संधी मिळाली तर मला हे करायला आवडेल असेही त्याने सांगितले. पाक क्रिकेटसाठी मैदानात घाम गाळून तब्बल 373 कसोटी तसेच 414 झटपट क्रिकेटमधील बळी असे एकूण 787 बळी टिपणाऱ्या वकारला पाकिस्तान क्रिकेट मंडळाच्या हटवादी दृष्टीकोनामुळे दु:ख वाटत आहे. मी नव्हे तर पाकिस्तान क्रिकेट मंडळानेच मला या पदासाठी गळ घातली, पण नंतर त्यांनाच मी नकोसा झालो. मात्र यासाठी केवळ फोन करून निर्णय कळविण्याची तसदीही त्यांनी घेतली नाही याचं वैषम्य वाटते, अशा शब्दात त्याने खेद व्यक्त केला. याआधी जावेद मियांदादला अशीच सापत्न वागणूक देण्यात आली होती. पदच्युत प्रशिक्षक जावेद मियांदाद यांनी मग पाक क्रिकेट मंडळाला नोटीस देऊन स्पष्टीकरण मागितलं होतं. हरून रशिद यांचीही अशीच व्यवस्थापक पदावरून अचानक उचलबांगडी करण्यात आली होती.

वकारला नकार देताना पाक क्रिकेट मंडळाने भारत दौऱ्यासाठी 16 जणांच्या चमूसह ट्रेनर डॅरील लिफसन व फिजीओथेरपिस्ट मरे स्टीवन्सन यांच्यासह मॅस्यूर एरिक जॉन्सन यांचीही निवड केली आहे. महमद रौफ यांच्याऐवजी जॉन्सन यांची निवड झाली होती. पाकचा कर्णधार इंझमामनेही वकारला पाठिंबा दिला आहे. तो जादूगार नाही की एका आठवड्यात बदल करू शकणार नाही असे सांगितले. अख्तरच्या गैरहजेरीत वकार नवोदितांना मार्गदर्शन करण्याची मी अपेक्षा बाळगून होतो असे इंझमामने सांगितले. वकार, अक्रम यांच्या जमान्यात पाक क्रिकेटला सुगीचे दिवस होते असेही त्याने बोलून दाखविले.

 
</text>
</doc>
