<doc>
<docno>1032985.cms.txt</docno>
<text>
 
महामुंबई
गॉर्शकॉव्ह होणार 'विक्रमादित्य'
[ Friday, February 25, 2005  11:59:50 pm]


म. टा. प्रतिनिधी

मुंबई : नौदलात लवकरच दाखल होणाऱ्या ' अॅडमिरल गॉर्शकॉव्ह ' या रशियन विमानवाहू युद्धनौकेचे नामकरण ' विक्रमादित्य ' असे करण्यात येणार आहे. ' विक्रांत ' या पहिल्या विमानवाहू युद्धनौकेनंतर सध्या ' विराट ' ही विमानवाहू युद्धनौका नौदलाच्या ताफ्यात असून , ' गॉर्शकॉव्ह ' चे आधुनिकीकरण सुरू आहे.

' गॉर्शकॉव्ह ' च्या भारतीयीकरणासाठी विविध नावांचा विचार झाला. विक्रांत, विराट या मालिकेनंतर ' विशाल ' या नावाचाही विचार झाला. मात्र , ' विक्रमादित्य ' या पराक्रमी सम्राटाचे प्रतीक असलेल्या नावास सर्वांचीच पसंती मिळाली. नौदल मुख्यालयातून लवकरच त्याची अधिकृत घोषणा होण्याची शक्यता आहे, असे रिअर अॅडमिरल प्रतापसिंह बैस यांनी आयएनएस दिल्ली विनाशिकेवर झालेल्या सोहळ्यात सांगितले.

' आयएनएस दिल्ली ' या पहिल्या स्वदेशी बनावटीचा लष्करातील राजपुताना रायफल्स रेजिमेन्टशी नातेबंध जुळला. आयएनस दिल्ली विनाशिकेचे शुक्रवारी राजपुताना रायफल्स रेजिमेन्टशी ' अॅफिलिएशन ' झाले. माजी नौदलप्रमुख अॅडमिरल जयंत नाडकणीर्, निवृत्त रिअर अॅडमिरल एस. पॉल , ' दिल्ली ' नौकेचे पहिले कप्तान कमोडोर एस. प्रदीप, कमोडोर राजीव सावने, कमोडोर आर. के. धवन, राजपुताना रायफल्सचे मेजर जनरल राकेश दास आदी या देखण्या सोहळ्यास उपस्थित होते.

राजपुताना रायफल्सच्या जवानांना या नौकेवर येण्याची संधी मिळेल. तसेच आयएनएस दिल्लीवरील नौसैनिकही प्रशिक्षणासाठी राज रिफच्या युनिटमध्ये जातील. यापुढे आयएनएस तलवार, त्रिशूल व ताबर यांचेही विविध रेजिमेन्टशी लवकरच अॅफिलिएशन होणार आहे.

 
</text>
</doc>
