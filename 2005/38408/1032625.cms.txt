<doc>
<docno>1032625.cms.txt</docno>
<text>
 
महाराष्ट्र
रत्नागिरीत चायनीज स्टॉल
[ Friday, February 25, 2005  06:45:07 pm]


म. टा. वृत्तसेवा

रत्नागिरी : अधिकृत परवाना असलेला, चायनीज खाद्यपदार्थांचा पहिला स्टॉल कोकण रेल्वेच्या रत्नागिरी स्टेशनवर सुरू झाला आहे.

रत्नागिरीत चायनीज खाद्यपदार्थांना चांगलीच मागणी आहे. शहरात संध्याकाळी जागोजागी चायनीज स्टॉल्सवर खवय्यांची झंुबड उडालेली दिसते. रेल्वे स्टेशनात प्रवाशांना आजवर केवळ शाकाहारी पदार्थ मिळत असत. मात्र, आता चायनीज स्टॉलमुळे खवय्यांची चांगली सोय झाली आहे. प्लॅटफॉर्म क्र. 1 वरील या स्टॉलचे औपचारिक उद्घाटन कोकण रेल्वेचे तत्कालीन व्यवस्थापकीय संचालक बी. राजाराम यांच्या हस्ते याआधीच झाले आहे. गेले चार-पाच दिवस प्रायोगिक तत्त्वावर स्टॉल चालवल्यानंतर औपचारिक सुरुवात शुक्रवारपासून झाली.

अजय महाकाळ यांनी हा स्टॉल सुरू केला आहे. कोकण रेल्वेने प्रायोगिक तत्त्वार सायंकाळी सात ते रात्री 11 पर्यंत हा स्टॉल सुरू ठेवण्यास परवानगी दिल्याचे महाकाळ यांनी सांगितले. गेले चारपाच दिवस रत्नागिरीकरांचा या स्टॉलला चांगला प्रतिसाद मिळाला. रेल्वे प्लॅटफॉर्मवर मांसाहारी पदार्थ प्रथमच मिळू लागल्याने प्रवाशांची चांगली सोय झाली आहे.

देशातील कोणत्याही रेल्वे स्टेशनवर अद्याप चायनीज पदार्थांच्या स्टॉलला परवानगी मिळालेली नाही. प्रवाशांना विलंब काळात वडापाव, इडली, केक, चहा किंवा कोल्ड्रिंक अशा पदार्थांवर पोटपूजा आटपावी लागत असे. त्याला आता चायनीजच्या रुपाने चांगला आणि पोटभरीचा पर्याय मिळेल, असा विश्वास महाकाळ यांनी व्यक्त केला. येथील स्थानिक माणसानेच हा स्टॉल सुरू केला आहे, हे विशेष!

 
</text>
</doc>
