<doc>
<docno>1032862.cms.txt</docno>
<text>
 
देश-विदेश
वातावरणातील बदलांवरून भूकंपाचे भाकित शक्य
[ Friday, February 25, 2005  09:29:21 pm]


वृत्तसंस्था

पोर्टब्लेअर : भूकंप होण्याआधी वातावरणात काही बदल होत असतात. अशा बदलांचा नीट अभ्यास केला तर भूकंपाचे भाकित वर्तवणे शक्य आहे, असे प्रख्यात भूगर्भशास्त्र तज्ज्ञ अरुण बापट यांनी म्हटले आहे.

त्सुनामीच्या प्रकोपानंतर परिस्थितीचा आढावा घेण्यासाठी अरुण बापट सध्या अंदमान-निकोबार बेटांवर आले आहेत. या दरम्यान पोर्ट ब्लेअर येथे बोलताना त्यांनी वरील निरीक्षण नोंदवले. मोठ्या तीव्रतेच्या भूकंपापूवीर् वातावरणात अनेक बदल होत असतात. भूखंडातील घर्षणामुळे विद्युतचुंबकीय लहरी निर्माण होतात आणि परिणामी टेलिफोन यंत्रणेत, टीव्ही प्रक्षेपणात जाणवण्याइतपत अडथळे येतात. कधी कधी तापमानात अचानक मोठी वाढ होते. या साऱ्या बाबींचा सखोल अभ्यास केला तर भूकंपाचे भाकित करणे शक्य होईल, असे बापट म्हणाले.

वातावरणातील बदलांबरोबरच निसर्ग भूकंपाचे इतरही काही संकेत देत असतो. अशा काळात प्राणी-पक्षी अस्वस्थ होतात. त्यांच्या हालचालींतून ती अस्वस्थता जाणवते. या सगळ्या गोष्टींकडे आपले लक्ष मात्र असायला हवे, असे नमूद करीत, या सारे बदल बांगलादेश, चीन, जपान तसेच गुजरातमधील भूकंपाआधी निदर्शनास आले होते, अशी माहिती त्यांनी दिली.

निसर्गातील बदलांचा अदमास घेऊन चीनमधील काही शास्त्रज्ञांनी अशा प्रकारे इंडोनेशिया आणि इराणमधील भूकंपाचे भाकित वर्तवले होते, याचे स्मरण बापट यांनी करून दिले. असे भाकित एक-दोन दिवस इकडे-तिकडे होऊ शकते, मात्र ते चुकत नाही, अशी पुस्तीही त्यांनी शेवटी जोडली.

 
</text>
</doc>
