<doc>
<docno>1032860.cms.txt</docno>
<text>
 
देश-विदेश
'चौकोनी कुटुंबा'चे विधेयक बासनात?
[ Friday, February 25, 2005  09:28:29 pm]


वृत्तसंस्था

नवी दिल्ली : दोनपेक्षा अधिक अपत्ये असणाऱ्यांना संसदेची निवडणूक लढवण्यास बंदी घालण्यासंदर्भातील विधेयक मागे घ्यावे, असे केंद सरकारचे मत असून त्याबाबत आता मंत्रिमंडळाला अंतिम निर्णय घ्यायचा आहे.

दोनपेक्षा अधिक अपत्ये असलेल्यांना निवडणूक लढवण्यास बंदी घालणे, ही एक प्रकारे सक्तीच आहे. अशा सक्तीच्या मार्गांनी लोकसंख्येला आळा घालता येणार नाही. त्यामुळे हे विधेयक मागे घेणेच चांगले, असे आरोग्य खात्यातील एका वरिष्ठ अधिकाऱ्याने नमूद केले. आपल्या कुटुंबाचा आकार किती मोठा असावा, याचा निर्णय लोकांनी स्वत:च घ्यावा, असे अपेक्षित आहे. छोट्या कुटंबासाठी कुणावरही सक्ती करता कामा नये, असे आम्हाला वाटते. अर्थात या संदर्भातील अंतिम निर्णय मंत्रिमंडळानेच घ्यायचा आहे, अशी पुस्ती या अधिकाऱ्याने जोडली.

कुटुंबाच्या आकाराचा संबंध थेट निवडणुकीशी जोडणारे हे 79 वे घटना दुरुस्ती विधेयक सध्या राज्यसभेत प्रलंबित आहे.

 
</text>
</doc>
