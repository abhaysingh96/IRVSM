<doc>
<docno>1032869.cms.txt</docno>
<text>
 
देश-विदेश
 'अपघाताने' उलटलेली इतिहासाची पाने...
[ Friday, February 25, 2005  09:37:36 pm]


सुरेश भटेवरा

नवी दिल्ली : राष्ट्रपती ए. पी. जे. अब्दुल कलाम यांच्या अभिभाषणाच्या वेळी सेंट्रल हॉलचा माहोल रंगबिरंगी होता. सत्ताधारी बाकांच्या पहिल्या रांगेत लालूप्रसाद यादव आणि सोनिया गांधी परस्परांशेजारी पहिल्या रांगेत होते.

बिहारमधील विधानसभा निवडणुकीत धर्मनिरपेक्ष पक्षांचे ऐक्य लालूंनी मोडीत काढल्याचा आरोप सोनियांनी केला होता, तर आपल्या खास शैलीत लालूंनी काँग्रेसला ' कच्चालिंबू ' ठरवले होते. परस्परांविरुद्ध जोरदार आगपाखड केल्यानंतर, दोघांची बहुदा प्रथमच दृष्टीभेट झाली. स्मितहास्य करीत दोघांनी परस्परांना दुआसलाम केले. लालूंना आव्हान देत काँग्रेसशी हातमिळवणी करणारे रामविलास पासवान मात्र सभागृहात कुठे दिसले नाहीत.

मध्यंतरी राष्ट्रपती भवनात सकाळचा फेरफटका मारताना, घसरून पडल्याने राष्ट्रपतींच्या उजवा हात दुखावला होता. यानिमित्ताने संसदीय इतिहासात शुक्रवारी तंत्रज्ञानाच्या प्रयोगाचा नवा अध्याय जोडला गेला. उजव्या हाताने छापील अभिभाषणाची पाने उलटणे राष्ट्रपतींना शक्य नव्हते. त्यासाठी नेहमीच्या परंपरेला छेद देत, कम्प्युटर स्क्रीनवर दिसणारे भाषण वाचत, राष्ट्रपतींनी उपस्थितांना संबोधित केले. अभिभाषणाचे हिंदी रूपांतर परंपरेनुसार उपराष्ट्रपती वाचून दाखवतात. गेल्या वर्षापासून शेखावत यांनी या परंपरेचेही उच्चाटन केले आहे. एकच भाषण दोनदा ऐकताना लोक कंटाळतात, असे त्यांचे म्हणणे. त्यासाठी यंदाही केवळ पहिला आणि शेवटचा परिच्छेद वाचून त्यांनी औपचारिकता पूर्ण केली.

अभिभाषणाच्या सुरुवातीला राष्ट्रपतींनी सकाळीच तयार केलेली तामिळ भाषेतली स्वत:ची कविता वाचून दाखवली तेव्हा सेंट्रल हॉलमधले सारे उपस्थित तन्मयतेने त्यांना ऐकत होते. सभागृहात गांभीर्य होते. काही काळानंतर मात्र वातावरण सैल झाले. काही खासदार शांतपणे डुलक्या घ्यायला लागले. काहींच्या मोबाइलची रिंग मधूनच वाजायची. एकदोन खासदार तर भाषण सुरू असतानाही मोबाईलवर बोलताना दिसले.

अर्जुनसिंग सोनिया गांधींपासून दूर, माजी पंतप्रधान चंदशेखर यांच्या शेजारी बसले होते. तर एच.डी. देवेगौडा दुसऱ्या टोकाला होते. त्यांच्या उजव्या बाजूला, बंद गळ्याचा निळा कोट घालून लालकृष्ण अडवाणी, जसवंतसिंग विराजमान होते.

शुभ्र कुर्ता पायजमा आणि काळ्या रंगाचे जाकीट चढवलेले राहुल गांधी मात्र बरेच मागे होते, तर माजी अर्थमंत्री यशवंत सिन्हा शेवटच्या रांगेत शांतपणे बसले होते. त्यांच्या पुढल्याच रांगेत भाजपचे रविशंकर प्रसाद राज्यमंत्री शैलजा यांच्याशी मनसोक्त गप्पा मारत होते. सिनेमातून राजकारणात आलेल्या कलावंतांपैकी अनेकजण अनुपस्थित होते. हेमामालिनी, जयाप्रदा, जया बच्चन, राज बब्बर शेवटपर्यंत दिसलेच नाहीत. हौसेने खासदार झालेल्या उद्योगपतींपैकीही अनेकजण गैरहजर होते.

सेंट्रल हॉलमध्ये काही खासदारांनी हिमाचली टोप्या, काहींनी फर कॅप तर काहींनी राजस्थानी पगडी ( साफा) डोक्यावर चढवला होता. कधीकाळी गांधी टोप्यांनी फुलून जाणाऱ्या या सभागृहात शुक्रवारी फक्त दोन गांधी टोप्या होत्या!

 
</text>
</doc>
