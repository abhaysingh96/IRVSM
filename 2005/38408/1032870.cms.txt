<doc>
<docno>1032870.cms.txt</docno>
<text>
 
देश-विदेश
सारे लक्ष सत्तरकर यांच्याकडे!
[ Friday, February 25, 2005  09:38:08 pm]


म. टा. प्रतिनिधी

पणजी : प्रतापसिंह राणे सरकारवरील विश्वासदर्शक ठरावाला ( 28 फेब्रुवारी) आता फक्त दोनच दिवस उरले असताना गोव्यात साऱ्यांचे लक्ष खिळून राहिले आहे ते आता विधानसभा अध्यक्ष विश्वास सत्तरकर यांची पुढील कृती काय असेल यावर.

भाजपचे आमदार दिगंबर कामत यांच्या राजीनाम्यामुळे काँग्रेसची बाजू मजबूत झाली असली तरी दोन्ही पक्षांच्या दावे-प्रतिदाव्यांमुळे विश्वासदर्शक ठरावाविषयीची उत्कंठता शिगेला पोहोचली आहे. ठरावाच्या वेळी विधानसभेत निवडक पत्रकारांना प्रवेश देण्यात यावा, तसेच इलेक्ट्रॉनिक माध्यमांना मज्जाव करण्यात यावा, असे आदेश देण्यात आले आहेत.

कामत यांचा राजीनामा अर्ज आणि त्यांच्या सहीची तपासणी यासाठी सत्तरकर यांनी त्यांना शुक्रवारी सकाळी आपल्यासमोर हजर राहण्यास सांगितले होते. मात्र कामत शुक्रवारी काँग्रेस पदाधिकाऱ्यांसह अध्यक्षांच्या कार्यालयात हजर राहूनही सत्तरकर तिकडे दुपारपर्यंत फिरकलेच नाहीत.

परीर्कर सरकारवरील विश्वासदर्शक ठरावाच्या वेळी अपक्ष आमदार फिलीप नेरी रॉड्रिग्ज यांना मतदान करण्यापासून रोखण्याच्या सत्तरकर यांच्या कृतीने वादाचे मोहळ उठले होते. भाजप सरकारमध्ये असलेल्या नेरी यांनी राजीनामा देऊन सरकारचा पाठिंबा काढून घेतला होता. त्यानंतर सत्तरकर यांनी भाजपचे आमदार सदानंदशेट तानावडे व पदाधिकारी सतीश धोंड यांनी दाखल केलेल्या याचिकेच्या आधारे नेरी यांच्याविरुद्ध अपात्रता सुनावणी सुरू केली. नेरी हे भाजपचे सदस्य असल्यामुळे त्यांना अपात्र ठरवण्यात यावे, अशी मागणी तानावडे व धोंड यांनी केली आहे.

या साऱ्या परिस्थितीत 28 फेब्रुवारीला काय घडेल, याविषयी अनेक शक्याशक्यता चचिर्ल्या जात आहेत. साठीच्या दशकात पश्चिम बंगाल विधानसभेत घडलेल्या घटनेची पुनरावृत्ती सत्तरकर करतील, अशी शक्यता काँग्रेसमध्ये वर्तवली जात आहे. त्यावेळी अगोदरचे सरकार बडतर्फ करून राज्यपालांनी नंतर शपथ दिलेल्या मुख्यमंत्र्याला मान्यता देण्याचेच विधानसभा अध्यक्षाने नाकारले होते. त्यामुळे विश्वास ठरावाच्या वेळी सभागृह तहकूब करावे लागून पुन्हा बोलवावे लागले होते.

 
</text>
</doc>
