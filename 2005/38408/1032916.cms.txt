<doc>
<docno>1032916.cms.txt</docno>
<text>
 
महाराष्ट्र
पालिकेसह सहा सरकारी संस्थांना कारणे दाखवा नोटीस
[ Friday, February 25, 2005  10:32:28 pm]


म. टा. प्रतिनिधी

पुणे : मुठा नदीची प्रदूषणपातळी ' ए-फोर ' म्हणजेच धोक्याच्या पातळीपेक्षाही अधिक असल्याने त्यासंदर्भात पुणे महापालिका, महाराष्ट्र राज्य प्रदूषण नियंत्रण मंडळ यांच्यासह सहा सरकारी संस्थांना मुंबई हाय कोर्टाने ' कारणे दाखवा ' नोटीस बजावली आहे. येत्या तीन आठवड्यात प्रतिज्ञापत्र सादर करण्याचे आदेश काढण्यात आले आहेत.

मुठा नदीच्या पाण्याचे प्रदूषण धोक्याच्या पातळीपलीकडे गेले असून पालिकेने शहरातील मैलापाण्यावर कोणतीही प्रक्रिया न करता नदीत सोडल्यामुळे शहरातील पर्यावरणाला धोका निर्माण केला आहे. यासंदर्भात सामाजिक कार्यकतेर् अजय वैशंपायन यांनी मुंबई हाय कोर्टाकडे याचिका दाखल केली होती.

याचिकेतील माहितीत तथ्य वाटत असल्याने ती दाखल का करून घेऊ नये, अशी विचारणा या नोटिसेद्वारे मुंबई हाय कोर्टाने केली आहे. पुणे पालिका, राज्य प्रदुषण नियंत्रण मंडळ, सदस्य सचिव आणि अध्यक्ष ( प्रदुषण नियंत्रण मंडळ), सचिव ( पर्यावरण आणि वन मंत्रालय), मुख्य सचिव (महाराष्ट्र राज्य) यांचा त्यामध्ये समावेश आहे. वैशंपायन यांची बाजू मांडण्याचे काम अॅडव्होकेट पी. बी. शाळीग्राम यांनी केले.

डेक्कन इको लॅबने 31 जानेवारी रोजी पुणे महापालिका मुख्य कार्यालयामागील नदीच्या पाण्याची तपासणी केली. मुठा नदीमध्ये बीओडीची पातळी 138 आणि सीओडी 348 पर्यंत पोचली असून ' ए- फोर ' मधील मापकांपेक्षा ती चारपट जास्त धोकादायक आहे.

 
</text>
</doc>
