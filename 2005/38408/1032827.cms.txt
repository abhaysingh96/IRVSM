<doc>
<docno>1032827.cms.txt</docno>
<text>
 
अग्रलेख
हजारे यांचा नवा 'उपदव'
[ Friday, February 25, 2005  08:37:55 pm]


ज्येष्ठ समाजसेवक अण्णा हजारे हा सार्वजनिक जीवनातील एक ' उपदव ' आहे, यावर सत्तेच्या राजकारणातील बहुतेक नेत्यांचे एकमत आहे, तसेच त्यांच्या ' उपदव ' क्षमतेचा परस्परांविरुद्ध वापर करण्यावरही आहे. त्यामुळेच मौन व्रत, उपोषण अशी आंदोलने हजारे करतात, तेव्हा गंमत बघणारे किंवा खाजगीत टवाळ्या करणारे नेतेच, त्यातून विरोधकांवर हल्ला करण्यासाठी उपयुक्त असा मसाला हाती लागला की त्याचा फायदा घेण्यासाठी आपसात स्पर्धा करतात.

सुशीलकुमार शिंदे यांच्या मंत्रिमंडळातील चार मंत्र्यांवरील भ्रष्टाचाराच्या आरोपांची चौकशी करणारे सुप्रीम कोर्टाचे निवृत्त न्या. पी. बी. सावंत यांनी आपला अहवाल दिल्यानंतर, याच खेळाला सुरुवात झाली आहे. न्या. सावंत यांनी या मंत्र्यांबरोबरच, हजारे यांच्या विविध ट्रस्टच्या कारभाराशी संबंधित गैरव्यवहाराच्या आरोपांचीही चौकशी केली आहे.

अहवालात कोणत्या मंत्र्यांवर ठपका ठेवला आहे, याविषयी तो सादर झाल्यानंतर अधिक ठाम दावे होऊ लागले. हजारे यांच्यावरही ठपका असल्याची बातमी आली. हे प्रकरण राजकीय दृष्ट्या संवेदनशील असल्यामुळे, हे अपेक्षितच होते. मात्र हे निष्कर्ष सत्य आहेत, असे गृहीत धरून कुरघोडीचे राजकारणही सुरू झाले आहे.

केवळ राज्यात विरोधात असलेल्या शिवसेना-भाजपच्या नेत्यांपुरतीच ते मर्यादित नाही, तर सत्ताधारी आघाडीतील काँग्रेसच्या नेत्यांनाही त्याची लागण झाली आहे. साहजिकच त्याचा भाग म्हणून जी विधाने केली जात आहेत, त्यात सत्तापदाचा गैरवापर करणाऱ्यांना दूर ठेवणे किंवा लोकांच्या माहितीच्या हक्काचा आदर करणे या मुद्यांना नेहमीप्रमाणेच गौण स्थान प्राप्त झाले आहे. बातम्यांत ज्या मंत्र्यांवर ठपका असल्याचा उल्लेख आहे, त्यांचे राजीनामे घेण्याची तुलनेने सौम्य मागणी भाजपचे गडकरी यांनी केल्यामुळे की काय, या मंत्र्यांवर थेट फौजदारी गुन्हे नोंदवण्याची मागणी करून नारायण राणे यांनी सत्ताधारी आघाडीवरच नव्हे, तर भाजपवरही मात केली आहे!

अहवालाची छाननी करून, कारवाईविषयीच्या अहवालावर मंत्रिमंडळात विचार झाल्याशिवाय जाहीर प्रतिक्रिया व्यक्त करण्यास आपल्याच पक्षाचे मुख्यमंत्री नकार देत असतानाच, प्रदेशाध्यक्ष प्रभा राव यांना मात्र अशा चौकश्यांत ठपका आल्यानंतर राजीनामे देण्याच्या काँग्रेसच्या परंपरेची जाहीर आठवण काढावीशी वाटली. या मंत्र्यांत सर्व राष्ट्रवादी काँग्रेसचे असल्याने त्यांची स्मृती जागी झाली हे उघडे गुपित आहे! मात्र एरवी राजकीय नैतिकतेवर प्रवचने देणारे राष्ट्रवादी काँग्रेसचे प्रवक्ते वसंत चव्हाण यांना यावेळी भ्रष्टाचाराचा ठपका असलेल्यांना मंत्रिमंडळात ठेवावे की नाही, यापेक्षा ' अहवाल फुटला कसा ' हा मुद्दा अधिक समाजहिताचा वाटला! अहवाल फुटला कसा याची चौकशी मुख्यमंत्र्यांनी करावी असे ते म्हणतात, तेव्हा त्याचा अर्थ अहवालातील निष्कर्षांविषयी प्रसिद्ध झालेल्या बातम्या त्यांना विश्वासार्ह वाटतात, असाही होतो.

आपल्याच पक्षातील सहकाऱ्यांच्या चारित्र्याविषयी त्यांना किती ' खात्री ' आहे, याचेच दर्शन त्यातून घडते! कळून सवरून अशा व्यक्तींना पक्षात आणि नंतर मंत्रिमंडळात स्थान देणाऱ्या त्यांच्या पक्षाचे आणि त्याच्या नेतृत्वाचे चारित्र्यविषयक प्राधान्यक्रमही त्यांच्या भूमिकेतून उघड होतात. न्या. सावंत यांचा अहवाल ' फुटला ' कसा याच्या चौकशीची मागणी करण्याऐवजी, तो तातडीने लोकांपुढे ठेवावा, म्हणजे अंधारात तीर मारण्याचे प्रकार होणार नाहीत. शिवाय अहवालातील निष्कर्षांविषयी आपली बाजू सर्व संबंधित व्यक्तींनाही तपशीलवार लोकांपुढे ठेवता येईल.

सार्वजनिक जीवनातील पारदर्शकतेवर भर असलेल्या कोणाचीही हीच भूमिका असली पाहिजे. अहवालाची छाननी करून, सरकारने कारवाईचा अहवाल यथावकाश तयार करायला कोणाचीच हरकत नाही. पण तोवर लोकांना अहवालाविषयीचे त्यांचे मत स्वतंत्रपणे बनवण्याची संधी नाकारण्याचे काहीच कारण नाही. या अहवालाविषयी सरकारचे म्हणणे आणि ते करू पाहत असलेली कारवाई, याचीही योग्यायोग्यता लोक मग अधिक जाणकारीने ठरवू शकतील.

कुरघोडीच्या राजकारणाला शह देण्याचा सर्वात परिणामकारक मार्ग लोकांना पूर्णपणे विश्वासात घेणे हाच आहे.

 
</text>
</doc>
