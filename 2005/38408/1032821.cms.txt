<doc>
<docno>1032821.cms.txt</docno>
<text>
 
लेख: नोंद
वसंत केळकर
[ Friday, February 25, 2005  08:33:36 pm]


ठाण्यातील ' टेंभी नाका ते जैन मंदिर ' या साठ फुटी रस्त्याच्या रूंदीकरणास अडथळा ठरणारी ' उभी ' असलेली इमारत वीस वर्षानंतर ' आडवी ' झाली.

रस्त्याच्या मधोमध उभे असलेले हे जुने बांधकाम ठाण्याचे नगरसेवक, महापौर, आमदार, खासदार, पालिका आयुक्त, पोलिस, न्यायाधीश आणि जिल्हाधिकारी आदी मान्यवरांना आजवर दिसलं नसेल यावर कोण विश्वास ठेवील ? ठाण्याचे एक ज्येष्ठ नागरिक व समाजसेवक वसंत केळकर यांनी त्यासाठी एकाकी लढा देऊन केवळ इमारतच ' आडवी ' केली असं नव्हे, तर सर्व लोकप्रतिनिधी आणि संबधित अधिकारी यांना ' चीतपट ' केले, असे म्हणावं लागेल.

या प्रश्नाची तड लावण्यासाठी त्यांंनी जीवाचं रान केलं. महापालिकेकडे लेखी तक्रार, अधिकाऱ्यांच्या भेटी, लोकप्रतिनिधींशी चर्चा, जिल्हाधिकाऱ्यांच्या लोकशाही दिनी व मुख्यमंत्र्यांच्या लोकशाही दिनाच्या कार्यक्रमात दोन वेळा धाव, मंत्रालयात अर्धा डझन हेलपाटे, उपोषणास बसण्याचा इशारा, न्यायालयात आव्हान, न्यायालयाने इमारत पाडण्याचा आदेश देऊनही कार्यवाही होत नसल्याचे लक्षात आल्यावर संबंधितांना कायदेशीर नोटिसा आणि न्यायालयाचा अवमान केल्याचा आरोप ठेवून दावा ठोकण्याची तयारी या त्यांच्या सनदशीर प्रयत्नांना दाद द्यावीच लागेल.

सार्वजनिक हितासाठी केळकर यांनी दिलेला हा पहिला यशस्वी लढा नव्हता. सखल भागात साचणारे पाणी, झाकणाविना उघडी गटारे, रस्त्यावरचे खड्डे, पदपथांची दुरावस्था, ट्रॅफिक सिग्नल्स, अनधिकृत बांधकामे, वाहतूक व्यवस्था, उजाड स्मशानभूमीचा कायापालट अशा अनेक प्रश्नांचा त्यात समावेश आहे. परंतु टेंभी नाक्यावरील जुनी इमारत हटविण्यासाठी त्यांनी दिलेला लढा हा त्यातला सवोर्त्तम म्हणावा लागेल.

या लढ्यात केळकर यांचा ' नैतिक धाक ' महत्त्वाचा ठरला. या लढ्याच्या प्रवासातच, ठाणे महापालिकेने हा भूखंड मोकळा करून घेण्यासाठी वीस वर्षांपूर्वी भूमिअभिलेख कार्यालयाकडे 45 लाख रुपये भरल्याचे, तसेच 1986 च्या सुमारास तत्कालीन मुख्यमंत्र्यांनी या प्रकरणी स्थगिती आदेश दिल्याचे उघडकीस आले होते. ' मुख्यंमत्र्यांच्या लोकशाही दिनी स्थगिती आदेश देण्याचा मुख्यमंत्र्यांना अधिकारच नाही, वीस वर्षे हा आदेश रहातोच कसा, याचं उत्तर आज न मिळाल्यास मी दालनाबाहेर बसून राहीन, असं ठणकावणाऱ्या वसंत केळकरांच्या ' नैतिक धाका ' चं रूप पहायला मिळालं होतं.

सार्वजिक हिताचं काम करताना त्यांच्यावर हल्लाही झाला होता. त्या हल्ल्याच्या जखमा त्यांनी दागिन्याप्रमाणे मिरविल्या. समाजसेवेसाठी मिळालेले ते पदक असल्याचे ते म्हणतात. लोकांनी त्यांना ' सार्वजनिक काका ' हा किताब बहाल केला, ठाणे महापालिकेने ' ठाणेभूषण ' पुरस्काराने गौरविले आहे. पोलिसांनी त्यांना ' पोलिस मित्र ' ठरविले. निस्वार्थी आणि प्रामाणिक सेवेची ताकद किती मोठी असते, याचा धडा यामुळे मिळाला आहे

 
</text>
</doc>
