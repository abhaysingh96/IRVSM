<doc>
<docno>1032831.cms.txt</docno>
<text>
 
अग्रलेख
धोका कायम!
[ Friday, February 25, 2005  08:40:46 pm]


भारतीय अर्थव्यवस्था वरकरणी गुटगुटीत वाटते आहे. शेअर बाजार तेजीत आहे. परदेशी वित्तीय गुंतवणूक बरीच वाढली आहे. रस्त्यांवर चकचकीत मोटारी धावत आहेत.

टीव्ही मालिका बघणाऱ्यांना तर भारतात फक्त श्रीमंत आणि उच्च मध्यमवगीर्य राहतात की काय असे वाटेल. पण नेमके चित्र काय आहे याचे प्रतिबिंब केंद सरकारने संसदेला सादर केलेल्या आथिर्क पाहणीत दिसते.

भारतासाख्या अवाढव्य देशाचा विचार करताना शहरी आणि ग्रामीण, शेती आणि उद्योगक्षेत्र, गरीब आणि श्रीमंत, रोजगार असणारे आणि बेकार अशा अनेक बाबींचा विचार करावा लागतो. पाहणीमध्ये सर्वंकष आढावा घेतला जात असल्यामुळे देशाची आथिर्कच नव्हे तर सामाजिक आघाडीवरची परिस्थितीही स्पष्ट होते.

' भारत हा शेतीप्रधान देश आहे ' हे राज्यर्कत्यांचे वाक्य ऐकून कंटाळा आला आहे. पण या क्षेत्राला न्याय मिळत नाही, हे पाहणीतून पुन्हा पुढे आले आहे. शेतीकडे दुर्लक्ष होत असल्याने भांडवल वृद्धीमध्ये एकंदर ठोक राष्ट्रीय उत्पन्नाच्या शेतीतील वाट्यातली घसरण आता 1.9 टक्क्यांवरून 1.2 पर्यंत खाली आहे.

शेतीत सार्वजनिक गुंतवणूक कमी होते, असे अहवालात नमूद करण्यात आले आहे. अद्यापही शेती पावसावर अवलंबून आहे. यंदा पाऊस कमी झाल्यामुळे उत्पादन साठ लाख टनांनी घसरले आहे.

शेतीवर होणारा विपरीत परिणाम अनेक अंगांनी बघण्याची गरज आहे. शेतीवर पोट भरत नाही, म्हणून लोक शहरांकडे वळतात ; शहरांवर पडणारा ताण पेलण्याच्या पलीकडे जात आहे. त्यामुळे शहरांना किमान सोयी पुरवण्यासाठी अठरा हजार कोटी रुपयांची तूट जाणवते आहे.

शहरांची अवस्था सुधारायची असेल तर बंगलोरच्या धतीर्वर विविध क्षेत्रांतील तज्ज्ञांची मदत घ्यावी, असे अहवाल सुचवतो. नागरी कमाल जमीन धारणा कायदा रद्द करावा, भाडेनियंत्रण कायदा सुटसुटीत करावा, नागरी सेवांवर नियंत्रण ठेवण्यासाठी स्वतंत्र यंत्रणा उभारावी असेही उपाय अहवालात सुचवले आहेत. पण त्यापासून राज्यर्कत्यांना रोखले आहे कोणी ? एकीकडे मोटारींची आणि व्यापारी वाहनांची विक्री अडीच पटीने वाढत असली तरी बेकारांचे तांडे निर्माण होत आहेत.

निव्वळ एम्प्लॉयमेंट एक्स्चेंजमध्ये चार कोटी बेकारांची नोंद आहे आणि डाव्यांचे सरकार असलेल्या बंगालमध्ये ही संख्या सर्वाधिक आहे. यापैकी सत्तर टक्के शिक्षित आहेत आणि महिलांमध्ये स्वत:च्या पायावर उभे राहण्याची ऊर्मी वाढत असल्याने सव्वीस टक्के महिलांनी नोकरीसाठी नोंद केली आहे.

मोठा गाजावाजा करून बांधण्यात आलेल्या न्हावा शेवा बंदरात आजही माल उतरवण्यासाठी खोळंबा होतो आहे. बंदराकडे जाणारे रस्ते व रेल्वेसेवा वाईट आहे, अशी टीका अहवालात आहे. रेल्वे, रस्ते याबाबत बरेच काही करावे लागणार आहे, अशी कबुली देण्यात आली आहे. अर्थात माहिती तंत्रज्ञान क्षेत्राने निर्यातीमधून सरकारी तिजोरीत टाकलेली भर, शेअर बाजारातील वाढ, गुंतवणुकीचे प्रमाण आणि त्यामुळे वाढलेल्या नोकरीच्या संधी या जमेच्या बाजू आहेत.

महाराष्ट्राच्या दृष्टीने आनंदाची बाब म्हणजे थेट परदेशी गुंतवणूकदारांना आजही हे राज्य सर्वात आकर्षक वाटते आहे. पण गेल्या दोन वर्षांत या गुंतवणुकीचे घटते प्रमाण हा चिंतेचा मामला आहे. त्यामुळे अशा गुंतवणुकीवरील निर्बंध उठवावेत ही अहवालातील सूचना राजकीय वादंग निर्माण करील, यात शंका नाही. पण केंद आणि राज्यांना भेडसावणारी बाब म्हणजे निवृत्तीवेतनापायी वाढणारा खर्च. गेल्या 15 वर्षांत केंदाचा हा खर्च 2138 कोटी रुपयांवरून 15,367 कोटींवर गेला आहे. एकंदर सरकारी उत्पन्नाच्या पाच टक्के रक्कम यासाठी खर्च होते आहे. हीच बाब सबसिडीबाबत आहे.

यंदा पहिल्या आठ महिन्यांत 43,516 कोटी रुपये, म्हणजे एकंदर सरकारी खर्चाच्या दहा टक्के सबसिडीवर खर्च झाले! रस्तेबांधणी, वीजनिमिर्ती, टेलिफोन सेवा या महत्त्वाच्या आघाड्यांवर बरीच मजल मारायची आहे. दरमाणशी टेलिफोनचे 6.60 टक्के प्रमाण हे शेजारील श्रीलंकेपेक्षा सुमारे तीन टक्क्यांनी कमी आहे.

टेलिफोन सेवेचे दरही इतर देशांच्या तुलनेने जास्तच आहेत. अहवाल मांडला जायच्या आधी राष्ट्रपती अब्दुल कलाम यांचे सरकारी धोरणे स्पष्ट करणारे अभिभाषण झाले. पुढल्या पाच वर्षांत प्रत्येक गावात वीज पोहोचेल, असे त्यांनी सांगितले.

नेपाळमधल्या परिस्थितीबाबत चिंता व्यक्त करताना , ' भारतात लोकशाही मतपेटीतून बळकट होईल, बंदुकीच्या नळीतून नव्हे ' असे सांगत डाव्या पक्षांना टोला हाणला. लोकशाहीसह आथिर्क विकास हेच सूत्र त्यांनी अधोरेखित केले आहे.

 
</text>
</doc>
