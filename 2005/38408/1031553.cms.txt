<doc>
<docno>1031553.cms.txt</docno>
<text>
 
देश-विदेश
साऱ्या गावाने ठरवले, 'ग्राममंगल' झाले!
[ Friday, February 25, 2005  12:06:46 am]


अपर्णा पाटील

नवी दिल्ली : ' गाव करेल तो राव करेल काय ' अशा म्हणीनुसार वागल्यानेच आमच्या गावाला पुरस्कार मिळालाय. धामणेर गाव इतर खेड्यासारखेच होते, पण स्वच्छता कार्यक्रमात सहभागी झाल्याने पुरस्कार मिळालाय... सातारा जिल्ह्यातल्या धामणेर गावचे सरपंच शहाजी क्षीरसागर उत्साहाने बोलत होते. देशातील सर्वाधिक ' ग्राममंगल ' पुरस्कार मिळाले आहेत ते महाराष्ट्राला! सातारा जिल्ह्याचा पुढाकार अधिक. दिल्लीच्या नेहरूभवनात क्षीरसागर यांच्या मनोगतामुळे राज्यात एखाद्या कार्यक्रमाची प्रभावी अमलबजावणी कशी होते, याचंच उदाहरण समोर आलं होतं.

एरवी एखाद्या खेड्यातल्या माणसाला विज्ञान भवनाचं दर्शनही दुमिर्ळ, पण पुरस्काराच्या निमित्ताने सहा राज्यांतील छोट्याशा खेड्यातील सरपंच, उपसरपंच इथे जमले होते. देशात संपूर्ण स्वच्छता पुरस्कार 40 गावांना मिळाला असला, तरी पुरस्कार सोहळ्यात क्षीरसागर यांचे भाषण भूषणावह ठरले. कार्यक्रमाला राष्ट्रपती डॉ. ए. पी. जे. अब्दुल कलाम, ग्रामीण विकास मंत्री रघुवंश प्रसाद सिंह, राज्यमंत्री ए. नरेंद, सूर्यकांता पाटील, सचिव व्ही. दुग्गल यांसारखी मंडळी व्यासपीठावर असताना क्षीरसागर यांच्या भाषणामुळे या कार्यक्रमाचा खेड्यातील प्रत्येक माणसावर काय प्रभाव पडला, हे अचूक समजलं. महाराष्ट्रात संत गाडगेबाबा स्वच्छता अभियान राबवले जाते. त्याच्या जागरुकतेचा परिणाम म्हणूनच संपूर्ण स्वच्छता कार्यक्रम राबवण्यास प्रेरणा मिळाली आणि परिणामी राज्याला 40 पैकी 13 पुरस्कार मिळाले. एरवी पाण्याची चिंता भेडसावत असताना असा कार्यक्रम राबवला जाणे अवघडच असते. अशाही स्थितीत संपूर्ण स्वच्छता कार्यक्रम राज्यातल्या अनेक खेड्यात राबवला जात आहे. या कार्यक्रमासाठी अनुदानाची कमी नाही हे बजेटवरून दिसत असले तरी गावातल्या प्रत्येकाच्या सहभागाची गरज असते, असे वक्त्यांनी नमूद केले.

राष्ट्रपती कलाम यांनी यावेळी खेड्यातील त्यांच्या भेटीचे अनुभव सांगत, या पुरस्कारात राजकीय हस्तक्षेप नसण्याची अपेक्षा मांडली. देशातील प्रत्येक गावात हा कार्यक्रम पोेचविण्याचे आव्हान यशस्वीपणे पूर्ण करू, असे रघुवंश प्रसाद सिंह म्हणाले.

कार्यक्रमाच्या निमित्ताने राज्यातील 103 गावांनी भाग घेतला. देशातील इर राज्याच्या तुलनेत ही आकडेवारी जास्त असली तरी समाधानकारक नाही. संपूर्ण देशात हा कार्यक्रम राबविण्याची गरज असताना केवळ 481 ग्रामपंचायतींतून अर्ज आले. महाराष्ट्रात सातारा, सांगली याच जिल्ह्यांतून हा उपक्रम राबविल्याचे दिसून आले. हा मुद्दा सर्वच राज्यांच्याबाबतीत उपस्थित करण्यात आला. राष्ट्रपतींनी उत्तर प्रदेश, बिहारमध्ये अशा कार्यक्रमाची अमलबजावणी जोरदार झाली पाहिजे, याची आठवण करून दिली.

 
</text>
</doc>
