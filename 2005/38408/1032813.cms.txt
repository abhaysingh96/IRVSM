<doc>
<docno>1032813.cms.txt</docno>
<text>
 
बहुतांची अंतरे
संकल्पनाच चुकीच्या पायावर
[ Friday, February 25, 2005  08:28:59 pm]


' इंडियन आयडॉल ' मध्ये यशाने राहुलला हुलकावणी दिली. राहुलच्या चांगल्या आवाजापेक्षा अमित सानाची गरीब परिस्थिती व प्रकृती अस्वास्थ्याने यशाला भुरळ घातली.

खरे तर, या कार्यक्रमाची संकल्पनाच चुकीच्या पायावर आधारलेली आहे. स्पर्धकांची निवड करताना लोकांची पसंती जर ग्राह्य मानली जाते, तर परीक्षकांना तेथे कशाकरिता बसवतात ? वास्तविक, संगीतातली जाणकार, तज्ज्ञ मंडळी परीक्षक म्हणून निवडताना कोणते निकष लावले आहेत, हे आकलनापलीकडचे आहे. संगीतातल्या जाणकार मंडळींत परीक्षक म्हणून फरहा खान, अन्नू मलिक (जो कायम दुसऱ्यांच्या चालींवर स्वत:ची चाल बांधून संगीतकार म्हणून मिरवतो) यांचा समावेश होऊ शकतो ? परीक्षकांच्या मतांना किंमत न देता लोकांच्या पसंतीला मान्यता देणे हे कितपत समर्थनीय आहे ?

लोक आपले मत नोंदवताना आवाजाबरोबर इतर गोष्टींनादेखील अग्रक्रम देऊ शकतात. उत्कृष्ट स्पर्धक निवडताना त्यांचे निकष वेगवेगळे असू शकतात. या कार्यक्रमात एखाद्या स्पर्धकाची कौटुंबिक परिस्थिती ( गरिबी) किंवा प्रकृतीअस्वास्थ्य दाखवले जाऊ नये ; कारण अशा गोष्टींना जास्त प्राधान्य किंवा लोकांची सहानुभूती मिळण्याची दाट शक्यता असते. ' माझ्यापेक्षा राहुल जास्त लायक होता ' या अभिजीत सावंतच्या औदार्याला मनापासून ' सलाम '! खरे तर ही प्रतिक्रिया अमित सानाने द्यायला हवी होती!

संजय वामन पाटील, बोरिवली, मुंबई.

 
</text>
</doc>
