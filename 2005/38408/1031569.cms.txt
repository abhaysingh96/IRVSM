<doc>
<docno>1031569.cms.txt</docno>
<text>
 
महाराष्ट्र
एसटीमध्ये मशीन होणार कंडक्टर!
[ Friday, February 25, 2005  12:17:20 am]


सुधीर साबळे

पुणे : राज्य परिवहन महामंडळाच्या एसटी बसचा प्रवास अधिक सुलभ आणि सहज व्हावा म्हणून मंडळातफेर् बसमध्येच स्वयंचलित तिकीट देणारी इलेक्ट्रॉनिक यंत्रणा प्रायोगिक तत्वावर बसवण्यात येणार आहे.

पुढील महिन्याभरात एसटीच्या नागपूर, अमरावती, औरंगाबाद, पुणे, नाशिक आणि मुंबई या सहा विभागांत मिळून 30 बसेसमध्ये ही यंत्रणा प्रायोगिक तत्वावर राबवण्यात येणार आहे. या सुविधेला मिळणाऱ्या प्रतिसादावर साध्या एसटीमध्ये ती बसवायची की नाही हे ठरवण्यात येणार आहे, अशी माहिती एसटी महामंडळाचे उपमहाव्यवस्थापक सतबीर सिंग यांनी ' महाराष्ट्र टाइम्स ' ला दिली. सध्या एसटीकडे 16 हजार बस आहेत. या स्वयंचलित यंत्रांची किंमत 15 ते 20 हजार रुपयांदरम्यान आहे. सरकारी बसमध्ये स्वयंचलित तिकीट यंत्रणेचा उपक्रम राबवणारे महाराष्ट्र हे देशातील पहिलेच राज्य ठरणार आहे.

कालांतराने ही यंत्रणा यशस्वी झाल्यास त्याचा परिणाम कंडक्टरवर होणार आहे, त्यामुळे या सुविधेला कामगार संघटनेकडून विरोध होण्याची शक्यता आहे. राज्यातील बहुतेक भागांमध्ये सुरु असणाऱ्या अवैध वाहतुकीला आळा बसावा, म्हणून एसटीतफेर् मास्टर प्लॅन तयार करण्यात आला असल्याचे सांगून सतबीर सिंग म्हणाले की, एसटी, पोलिस आणि परिवहन विभागातफेर् प्रत्येक जिल्ह्यात एक पथक नेमण्यात आले असून अवैध वाहतूक करणाऱ्या वाहनानांवर तात्काळ कारवाई करण्याचे आदेश या पथकाला देण्यात आले आहेत. खासगी वाहनाने धोकादायक प्रवास करण्यापेक्षा एसटीनेच प्रवास करा, असे प्रवाशांवर बिंबवणारी योजनाही महामंडळातफेर् राबवण्यात येणार आहे.

 
</text>
</doc>
