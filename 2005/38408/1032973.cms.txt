<doc>
<docno>1032973.cms.txt</docno>
<text>
 
महामुंबई
एन्रॉनभोवतीचा अमेरिकन विळखा सैलावला
[ Friday, February 25, 2005  11:54:28 pm]


म. टा. प्रतिनिधी

मुंबई : जनरल इलेक्ट्रिक आणि बेकटेल या अमेरिकन कंपन्यांनी घेतलेल्या दाभोळ प्रकल्पाच्या शेअरमधील 32.26 टक्के शेअर मुंबई हायकोर्टाने गोठवल्यामुळे या कंपन्यांचे दाभोळ प्रकल्पावरील नियंत्रण धोक्यात आले आहे. महाराष्ट्र पॉवर डेव्हलपमेंट कॉपोर्रेशनला न विचारता एन्रॉनचे शेअर परस्पर विकत घेतल्याच्या प्रकरणी या दोन कंपन्यांचे अन्य अधिकारही गोठवताना एमपीडीसीला 14 टक्के शेअर घेण्यासाठी उच्च न्यायालयाने त्यांचे 18 कोटी रुपयेही जमा करून घेतले आहेत. या महत्वपूर्ण निकालामुळे अमेरिकन कंपन्यांची सौदा करण्याची ताकद लक्षणीयरीत्या घटली आहे.

शेअरविक्रीचा व्यवहार करताना अन्य गुंतवणूकदारांना खरेदीचा पर्याय खुला ठेवण्याचा नियम धाब्यावर बसवून दाभोळ कंपनीने जनरल इलेक्ट्रिकल आणि बेकटेल या कंपन्यांशी परस्पर केलेला पहिल्या टप्प्यातील व्यवहार मुंबई हायकोर्टाने अवैध ठरवला आहे. आपल्या 65.85 समभागांपैकी 49 टक्क्यांचे हस्तांतरण महाराष्ट्र पॉवर डेव्हलपमेंट कॉपोर्रेशनला अंधारात ठेवून अन्य दोन गुंतवणूकदारांना करणाऱ्या दाभोळ कंपनीचे मतदानासह बैठक बोलाविणे, ठराव संमत करणे असे सर्व अधिकार गोठवण्यात आले आहेत.

 
</text>
</doc>
