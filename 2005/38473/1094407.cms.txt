<doc>
<docno>1094407.cms.txt</docno>
<text>
 
महामुंबई: मुंबई टाइम्स
दारुड्या प्रवाशांच्या दांडगाईपुढे पोलिसांचं लोटांगण
[ Sunday, May 01, 2005  05:46:10 pm]


मुंबई टाइम्स टीम

लेडीजच्या डब्यातील प्रवाशांची भांडणं सोडवताना कॉन्स्टेबलने केलेली ' आक्रमक मध्यस्थी ' सध्या चचेर्चा विषय बनली आहे. त्याचबरोबर दांडगाई करणाऱ्या रेल्वे प्रवाशांना वठणीवर कसं आणायचं हाही चिंतेचा विषय ठरू लागला आहे. नंदिग्राम एक्स्प्रेसमधून प्रवास करणाऱ्या गोरेगावच्या महिलांना असाच अनुभव आला असून त्यांच्या प्रवासात महिलांसमोर काही दारुड्या प्रवाशांनी धुडघूस घातला, तरीही एक्स्प्रेसमध्ये तैनात असलेले पोलिस आणि तिकीट तपासनीसांनी निमूटपणे पाहण्याशिवाय काहीही केलं नाही. अशा दारुड्या प्रवाशांच्या दांडगटपणापुढे पोलिसही हतबल होत असल्याच्या अनुभवामुळे रेल्वे प्रवाशांमध्ये संतापाची लाट पसरली आहे.

रेल्वेच्या सुरक्षाव्यवस्थेला पुन्हा एकदा तडा देणारा प्रकार 22 एप्रिलला मुंबईहून नांदेडला जाणाऱ्या नंदिग्राम एक्स्प्रेसमध्ये घडला. गोरेगावच्या रहिवासी अपर्णा बागूल यांनी त्यांच्यावर बेतलेला प्रसंग ' मुंबई टाइम्स ' ला सांगितला. 22 एप्रिलला मुुंबईहून नांदेडला जाणाऱ्या नंदिग्राम एक्स्प्रेसमध्ये एस- 2 डब्यात अपर्णा बागूल ( 52), अनुया पात्रिकर ( 24), सुनिधी काळे ( 4), सिद्धेश काळे ( 3) हे सर्व जण ठाण्याला चढले. अपर्णा बागूल यांनी एस- 2 या डब्यात लेडीज कोट्यातून रिझव्हेर्शन केलं होतं. इतर दोन महिलाही त्यांच्याबरोबर त्या डब्यात होत्या. त्यांच्या शेजारच्या कम्पार्टमेण्टमध्ये 8 ते 16 नंबर सीटवर बसलेल्या प्रवाशांनी कपार्टमेण्टचं रूपांतर दारूच्या अड्ड्यातच केलं होतं. सिगेरटचा धूर काढण्याबरोबच, अर्वाच्च भाषेत मोबाइलवर शिवीगाळ करणं, पत्ते खेळणं, जोरजोरात गाणी गाणं, असा सारा धुडगूस सुरू होता. हे सगळं असह्य झाल्यामुळे अपर्णा बागूल यांनी त्या मंडळींना हा धुडगूस कमी करण्याची विनंती केली. पण नशेत तर्रर्र असलेल्या या मंडळीचा त्रास अधिकच वाढला. शेवटी बागूल यांनी व्हिजिटला आलेले टीसी आणि आरपीएफच्या जवानांकडे तक्रार केली पण त्याच्यावर कारवाई करण्याऐवजी ही मंडळीही या सगळया प्रकाराकडे कानाडोळा करून निघून गेली.

' आम्ही रात्रभर हा सारा धिंगाणा सहन करत होतो. मी त्यांना धिंगाणा करू नका असं सुनावल्यामुळे माझ्याकडे बघूनही ही मंडळी अर्वाच्च भाषेचा वापर करत होती. आमच्या सीट्स टॉयलेट्सच्या बाजूलाच होत्या त्यामुळे टॉयलेट्सचे दरवाजे उघडे ठेवूनही आम्हाला त्रास देण्याचा प्रकार सुरू होता. त्यातच एका टॉयलेटमध्ये लाइटही नव्हता. माझ्याबरोबर इतर काही महिलाही त्या वेळी डब्यात होत्या. अक्षरश: जीव मुठीत घेऊन आम्ही रात्र घालवली ,' प्रवासात आलेल्या त्या भयानक अनुभवाच्या आठवणी अपर्णा बागूल सांगत होत्या. बलात्काराच्या घटनेनंतर तरी पोलिस यंत्रणांना आपल्या जबाबदारीची जाणीव झाली असावी, असं वाटत होतं. पण या संपूर्ण प्रकरणाकडे डोळेझाक करून अप्रत्यक्षपणे त्या दारुड्यांना साथ देणारे पोलिसही या प्रकरणात सर्वाधिक दोषी असल्याचा आरोपही बागूल यांनी केला आहे.

दारुड्यांच्या त्या टोळक्याचा पोलिसांशी झालेल्या संवादावरून ती सारी मंडळी सरकारी कर्मचारी असल्याचंही आपल्या लक्षात आल्याचं बागूल यांनी सांगितलं. सुरक्षेचे सारे नियम धाब्यावर बसवणाऱ्या दारुड्यांचा पोलिसांशी प्रेमळ संवाद सुरू असल्यामुळे त्यांच्याकडे तक्रार करून काही फायदाच नव्हता, असं त्यांनी सांगितलं. मात्र हे प्रकरण आपण उच्च अधिकाऱ्यांपर्यंत धसास लावणारच, असा निर्धारही त्यांनी व्यक्त केला.

 
</text>
</doc>
