<doc>
<docno>1094396.cms.txt</docno>
<text>
 
महामुंबई
ठाणे काँग्रेसपदाचा वाद थेट दिल्ली दरबारात
[ Sunday, May 01, 2005  05:24:01 pm]


मुंबई टाइम्स टीम

ठाणे : ठाणे शहर काँग्रेस अध्यक्षपदाचा वाद आता थेट अध्यक्ष सोनिया गांधी यांच्या दरबारात पोहोचला आहे. त्याचा काय निकाल लागेल याकडे सर्वांचं लक्ष लागलं आहे.

शहर अध्यक्षपदासाठी सुभाष कानडे आणि मनोज शिंदे यांच्या गटात जोरदार चुरस आहे. दोन्ही गट दिल्लीत डेरा टाकून बसले आहेत. अध्यक्षपद मिळवण्यास व्यूहरचना मांडली जात आहे. मनोज शिंदे यांनी सोनिया गांधी यांची भेट घेऊन काँग्रेस अंतर्गत सुरू असलेल्या गोंधळाची माहिती दिली. प्रभाकर हेगडे यांच्या अध्यक्षपदाच्या काळात काँग्रेसचे नऊशे सक्रीय सदस्य होते. गेल्या काही वर्षांत शहराची लोकसंख्या भरमसाठ वाढूनही सक्रीय सदस्यसंख्येला मात्र गळती लागल्याचं सोनिया गांधी यांना सांगण्यात आला. मनोज शिंदे यांच्या गटाने 3,600 सदस्य नोंदवले असून हे सर्व सदस्य अधिकृत असल्याची पत्रं या वेळी त्यांना सादर करण्यात आली आहेत.

ठाणे शहर काँग्रेस अंतर्गत निवडणुकीची जबाबदारी ऑस्कर फर्नांडीस यांच्यावर सोपवण्यात आली आहे. ते रोमहून परतल्यावर काय निर्णय घेतात, याकडे लक्ष लागलं आहे. शिंदे गटाने काही वर्षांत ठाण्यात पक्षाचा ऱ्हास झाला हे वरिष्ठ नेतृत्वाला पटवून देण्याचा प्रयत्न केल्याचं सांगण्यात आलं. शहर काँग्रेसमध्ये चैतन्य आणण्यासाठी अध्यक्षपद एखाद्या तरुणाला वाव द्यावा, अशी मागणी या वेळी करण्यात आली.

 
</text>
</doc>
