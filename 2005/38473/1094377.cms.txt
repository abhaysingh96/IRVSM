<doc>
<docno>1094377.cms.txt</docno>
<text>
 
सदर
खिसा सांभाळणारं पान
[ Sunday, May 01, 2005  05:10:48 pm]


नाक्यावर आलात की कोणालाही विचारा, थेट आपल्या घरी आणून सोडतील असा पत्ता सांगणारे आता फारसे मुंबईत राहिलेच नाहीत. या अवाढव्य महानगरीत ते शक्य तरी कसं असणार म्हणा. अगदी रिक्षात बसलात, तरी तोही कैसे जाना है, बताओ, असं ऐकवतो. पण नाक्यावरचे वा रस्त्यारस्त्यांवरचे पानवाले म्हणजे जणू इन्क्वायरी काउण्टरच. त्यात तुम्ही त्याच्याकडे पान खाणारे असाल, तर मग तो तुमचा पत्ता तर सांगेलच, पण तुमच्याकडे येणाऱ्या पाहुण्याच्या हातात तुमचं पानही पाठवून देईल.

तुम्ही नुसतं त्याच्यासमोर जाऊन उभे राहिलात आणि त्याने काहीही न विचारताच तुमचं पान तयार करून हातात ठेवलं की तुम्हालाही आपली काय ओळख आहे... न सांगताच पान मिळालं, असं नक्की वाटतं. त्यात तुमच्याबरोबर एखादा मित्र असेल, तर मग तुमचा रुबाब अधिकच वाढतो! पण पानवाल्यांना इतक्या लोकांचे चेहरे आणि पानं कशी आठवतात हे कोडंच आहे.

' विलेपार्ल्याच्या पूवेर्कडे म्हणजे चक्क मराठमोळ्या गावात पानाचा धंदा म्हणजे थोडी रिस्कच. पण ती घ्यावीच लागणार. चांगलं आणि ओरिजिनल दिलं तर कोणा ग्राहकाची बिशाद आहे दुसऱ्या कोणाकडे जाण्याची ,' जयप्रकाश पाठक सांगतो. नेहरू रोडवरून सरळ हायवेच्या दिशेने चालत गेलं, की पहिला सिग्नल ओलांडल्यावर डाव्या बाजूलाच आहे पाठक यांचा पानाचा ठेला. गेली विसेक वर्षं हा ठेला इथे सुरू आहे. ' भाईसाब, जरा अपना पान लगाना ,' असा ओळखीचा संवाद ऐकू येतो तो त्याच्याकडे रोजच्या रोज साधारण रात्रीच्या वेळी पान खायला येणाऱ्यांकडूनच. त्यात बड्या व्यावसायिकांपासून ते फिल्म इण्डस्ट्रीवाल्यांपर्यंत येणारे आहेत. गाडीतून खास पान खाण्यासाठी येणारेही आहेतच.

आपण इथे कधीपासून ठेला चालवतोय याचं गणित काही त्याने कधी डोक्यात ठेवलंच नाही. हा बनारसी बाबू इथे आला तो विसेक वर्षांपूवीर्. जयप्रकाश तसा फटकळच. सरळ तोंडावरच सांगतो : माझ्याकडे चालू माल ठेवत नाही. असतो तो प्युअरच. घरी काही बनवण्यापेक्षा बाजारातूनच चांगल्या क्वालिटीचा रेडीमेड माल आणला तर काय वाईट आहे, असा तो खडा सवालही करतो. इतकंच काय माझ्याकडचा कातही रेडीमेडच असतो.

याच्याकडचं पान मस्तच. सल्ली सुपारी थोडी गोड आहे. याच्याकडच्या कलकत्ता साधाची टेस्ट वेगळी जरी वाटत असली तरी थोडा चुना कमी लावल्यास ते पान अधिकच चवदार लागतं. म्हणजे चुना जास्त लावल्याने त्रास होतो असं नाही, तर तोंड रंगण्याचं प्रमाण थोडं कमी होतं. चुना जर जास्त लावला तर तोंड जळजळतं. इथल्या मसाला पानातला रंगीत खजूर आणि मुखवास तर विशेष उल्लेखनीय असाच आहे. पाठक यांची पान देण्याची खास वेगळी शैली नसली तर तुमच्या खिशाची काळजी ते घेतात. म्हणजे पान बांधून देताना ते प्लास्टिकच्या पिशवीतूनच देतात.

चौरसिया

 
</text>
</doc>
