<doc>
<docno>1094132.cms.txt</docno>
<text>
 
महाराष्ट्र
गोडबोले समितीचा अहवाल टाकाऊच
[ Sunday, May 01, 2005  12:01:39 am]


म. टा. प्रतिनिधी

पुणे : गोडबोले समितीने 2009 पर्यंत नवीन वीजनिमिर्ती प्रकल्प सुरू न करण्याचा अहवाल दिल्यामुळे विजेविना राज्याच्या अर्थव्यवस्थेवर विपरित परिणाम झाल्याच्या आरोपाचा पुनरुच्चार करून गोडेबोले यांचा अहवाल बाजूला टाकण्यासारखा असून त्यास जास्त महत्त्व देण्याची गरज नाही, असे प्रतिपादन केंदीय कृषीमंत्री शरद पवार यांनी येथे केले.

गोडबोलेंच्या आरोपांना प्रत्युत्तर देण्यासाठी शनिवारी आयोजित पत्रकार परिषदेत पवार यांनी गोडबोले यांच्यावर कडाडून टीका केली. गोडबोले समितीने नवीन वीजनिमिर्ती प्रकल्प सुरू न करण्याचा अहवाल दिला. त्यामुळे वीज अधिकाऱ्यांनी नवीन प्रकल्प उभारण्यासाठी प्रयत्न केले नाहीत. गोडबोले यांच्या नकारात्मक धोरणामुळे राज्याच्या अर्थव्यवस्थेवर विपरीत परिणाम झाला. शिवाय एन्रॉन प्रकल्प अरबी समुदात बुडवण्याचे वक्तव्य काही महाभागांनी केल्याने विद्युतनिमिर्ती होऊ शकली नाही, असेही ते म्हणाले. समितीच्या अहवालातील पृष्ठ 38 वर कोष्टक देण्यात आले आहे. त्यात 2002 ते 2010 या कालावधीत विजेची गरज आणि उपलब्धता याची माहिती आहे. त्यानुसार राज्यात 2006 पर्यंत वीज सरप्लस राहून 2005 पर्यंत 5.9 टक्के वीज सरप्लस असेल, असे म्हटले आहे. तसेच , 2009 पर्यंत एक हजार 400 मेगावॅट वीज लागणार असल्याचे नमूद केले आहे. मात्र, प्रत्यक्षात चित्र निराळे असल्याचे पवार यांनी स्पष्ट केले.

एन्रॉन प्रकल्पाची न्यायालयीन चौकशी करण्याचा अहवाल दिल्याने पवार यांना राग आल्याचा आरोप गोडबोले यांनी केला आहे. तो खोडून काढताना पवार म्हणाले की, एन्रॉनच्या वाटाघाटीत 35 सनदी अधिकारी आणि जागतिक बँकेकडून तज्ज्ञ बोलवण्यात आले होते. त्यात अजित निंबाळकर आणि यशवंत भावे यांसारखे स्वच्छ चारित्र्याचे आणि प्रामाणिक अधिकारी होते. न्यायालयीन चौकशीमागे आकस आणि नकारात्मक दृष्टीकोन होतो.

एन्रॉनची बाजू घेणाऱ्यांची भूमिका कोर्टाने नाकारली होती. यासंदर्भातील एकाही खटल्यात राज्य सरकार आणि राज्य विद्युत मंडळाविरुद्ध कोर्टाने निकाल दिला नाही. मात्र, गोडबोले यांनी त्यांचे म्हणणे ऐकून न घेता न्यायालयीन चौकशीचा अहवाल दिला. यावरून त्यांचा न्यायव्यवस्थेवर विश्वास नसल्याचे दिसून येते, असे पवार यांनी नमूद केले. एन्रॉन प्रकरणी अमेरिकेतून दबाव आल्याचा त्यांनी इन्कार केला. यापुढे वीजनिमिर्तीसाठी गुंतवणूक करण्याचे धोरण स्वीकारावे लागणार असल्याचे त्यांनी जाहीर केले. केंद सरकारने राज्यासाठी दोन रुपये 30 पैसे दराने वीज देण्याची भूमिका घेतली असल्याचे त्यांनी सांगितले.

म्हणे दंगलीची जबाबदारी गोडबोले यांची!

बाबरी मशीद उद्ध्वस्त झाल्यावर मुंबईत झालेल्या दंगलीला डॉ. माधव गोडबोले यांच्यासारख्या वृत्तीचे अधिकारी जबाबदार असल्याचा नवा आरोप पवार यांनी यावेळी केला. बाबरी मशीद उद्ध्वस्त झाल्यावर मुंबईत हत्या, जाळपोळ आणि सार्वजनिक मालमत्तेचे नुकसान झाले. त्यावेळी गोडबोले केंदीय गृह खात्याचे सचिव होते. खात्याचे प्रमुख म्हणून त्यांच्यावर जबाबदारी होती. त्यांच्या अकार्यक्षमतेमुळे परिस्थिती नियंत्रणाबाहेर गेली, असा आरोप करून पवार म्हणाले, तत्कालीन पंतप्रधान नरसिंह राव आणि विद्यमान पंतप्रधान मनमोहन सिंग यांचा मराठी अधिकाऱ्यांबद्दल सहानुभूतीचा दृष्टीकोन होता. त्यामुळे गोडबोलेंविरुद्ध कारवाई झाली नाही.

 
</text>
</doc>
