<doc>
<docno>1094409.cms.txt</docno>
<text>
 
महामुंबई: मुंबई टाइम्स
'बोगस' हेल्मेटवर कारवाई!
[ Sunday, May 01, 2005  05:48:33 pm]


प्रवीण मुळ्ये

हेल्मेट घालून बाइक हाकणारा सचिन भोसले हा रस्त्यावर नेहमीच सर्वांच्या आकर्षणाचं केंद असतो. आपल्या अनोख्या शिरस्त्राणासाठी ट्रॅफिक पोलिसांसमोर त्याने तीन वेळा शंभर रुपये दंडही भरलाय. सचिनवर होणाऱ्या कारवाईचं कारण ठरलीय त्याची ' स्केटिंग कॅप '! हेल्मेटसक्ती लागू झाल्यानंतर पोलिसांच्या कचाट्यातून सुटण्यासाठी अनेक टूव्हीलरवाल्यांनी वेगवेगळ्या नामी शकला लढवल्या असून खाणकामगार वापरतात, तशा हेल्मेट्सपासून स्केटिंगपर्यंत कोणत्याही प्रकारची हेल्मेट््स वापरात आली आहेत. आता अशा नकली हेल्मेटवरही पोलिसांची नजर वळणार आहे.

दुचाकीस्वाराच्या डोक्याच्या सुरक्षेचा प्रश्न असल्याने अशा हेल्मेट््सना अजिबात मान्यता नाही, असं पोलिसांनी स्पष्ट केलंय. अशी हेल्मेट््स वापरणाऱ्यांवर 100 रुपये दंड ठोठावला जाईलच, शिवाय अशी बनावट हेल्मेट्स विकणाऱ्यांवरही कारवाई करण्यात येईल, असा इशारा ट्रॅफिक पोलिसांनी दिला आहे. क्रिकेट हेल्मेटपासून स्केटिंगपर्यंत वेगवेगळ्या खेळात वापरली जाणारी हेल्मेट्स बाइकवर प्रोटेक्शनसाठी वापरली जात असल्याचं आमच्या निदर्शनास आलं आहे. शिवाय इंजिनीअरिंग वर्कसाठी वापरल्या जाणाऱ्या कॅप्सही अनेक ठिकाणी हेल्मेट म्हणून विकल्या जात आहेत. ब्युरो ऑफ इंडियन स्टॅण्डर्डने हेल्मेटसाठी घालून दिलेल्या नियमांचा भंग करणाऱ्या प्रत्येकावर आम्ही कारवाई करू, असा इशारा ट्रॅफिक विभागाचे पोलिस उपायुक्त पीएस पाटणकर यांनी दिला. ह्न

एकाच वेळी दोन दोन शिरस्त्राणं वापरणं शक्य नसल्यामुळे स्केटिंग किंवा इंजिनीअरिंगच्या कॅपचा आपण हेल्मेट म्हणून वापर करतो, असा युक्तिवाद ही मंडळी करतात. हेल्मेटऐवजी खिशात मेडिकल सटिर्फिकेट घेऊन फिरणाऱ्यांच्या संख्येतही गेल्या काही दिवसांत वाढ झाल्याचं ट्रॅफिक पोलिसांच्या निदर्शनास आलं आहे. ' मला मानेचा त्रास असल्यामुळे हेल्मेट वापरू नकोस, असं डॉक्टरांनी सांगितलंय ,' असं सांगणारे अनेक जण भेटतात. आम्हाला कोर्टाचे आदेश पाळणं आवश्यक असल्यामुळे मेडिकल सटिर्फिकेट असलं, तरी फाइन करणं आम्हाला भाग पडतं. यामुळे अनेकदा बाचाबाचीची वेळही येते. पण आम्ही आमची ड्युटी करतो, असं ट्रॅफिक पोलिस सांगतात.

हेल्मेटवर आयएसआय मार्क आवश्यक असतो. त्यावरही काहींनी उत्तर शोधलं आहे. अनेक गॅरेजेस आणि रस्त्यावर हेल्मेट विकणाऱ्याकडे 15 रुपयांत आयएसआय स्टिकर मिळू लागला आहे. ओरिजिनल आयएसआय मार्क एम्बॉस केलेल्या हेल्मेटची किंमत ही 500 ते दीड हजार रुपयांपर्यंत आहे. पण दीडशे रुपयात नकली हेल्मेट आणि त्यावर पंधरा रुपयांचा आयएसआय मार्क फ्री अशी स्कीमही रस्त्यावर हेल्मेट विकणाऱ्यांकडे मिळू लागली आहे. मात्र त्यांच्यावरही पोलिसी कारवाईचा बडगा उगारला जाऊ शकतो.

महिन्याभरात मुंबईकरांना हेल्मेटची सवय होत आहे. तरीही हेल्मेटसक्ती धुडकावणाऱ्या 26 हजार 424 बाइकस्वारांवर कारवाई करून त्यांच्याकडून तब्बल 26 लाख 42 हजार 400 रुपये फाइन ट्रॅफिक पोलिसांनी वसूल केला आहे. त्यात 12 हजार 840 दुचाकीवाल्यांवर ' ऑन द स्पॉट ' कारवाई करण्यात आली आहे. तर 14 हजार जणांची लायसन्स जप्त करण्यात आली आहेत.

 
</text>
</doc>
