<doc>
<docno>1094136.cms.txt</docno>
<text>
 
महामुंबई
वीजचोरी एक हजार मेगावॉट
[ Sunday, May 01, 2005  12:05:39 am]


म.टा. प्रतिनिधी

मुंबई : विक्रमी 3800 मेगावॉटच्या लोडशेडिंगमुळे महाराष्ट्रातील तमाम जनता हैराण झालेली असताना सध्या दररोज 1000 मेगावॉट वीजचोरी होत असल्याचे निदर्शनास आले आहे. यामुळे मंडळाचे किमान 1200 कोटी रुपयांचे नुकसान होत असून त्याला आळा घातला तर नागपूर, औरंगाबाद, नाशिक आणि पुणे यांसारख्या शहरांना तसेच ग्रामीण भागाला मोठ्या प्रमाणात दिलासा देता येईल, असे मंडळाचे अध्यक्ष जयंत कावळे यांचे म्हणणे आहे.

वीज चोरीचे प्रमाण काही वर्षांतच वाढले असून राज्याचे ऊर्जामंत्री दिलीप वळसे-पाटील यांनी गुरुवारी त्याचा सविस्तर आढावा घेऊन वीज चोरांच्या विरोधात धडाक्याने कारवाई करा, असा आदेश मंडळाच्या वरिष्ठ अधिकाऱ्यांना दिला होता. त्याची तातडीने अमलबजावणी केली जाईल, असे कावळे यांनी ' म.टा. ' ला सांगितले.

मराठवाड्यातील आणि विदर्भातील सर्व जिल्ह्यांत तसेच नाशिक, जळगाव आणि अहमदनगर जिल्ह्यांत सर्वाधिक वीज चोरी होत असून त्यात घरगुती वापराशिवाय स्टील उद्योगासारखे अनेक कारखाने आघाडीवर आहेत. सतत तीन वषेर् दुष्काळ असलेल्या भागांत गेल्या वषीर् चांगला पाऊस झाल्याने पाण्याचा उपसा करण्यासाठी शेतकरीही आकडे टाकून मोठ्या प्रमाणात वीज चोरी करीत असल्याची माहिती मंडळाच्या अधिकाऱ्यांनी दिली. अधिकाऱ्यांनी केलेल्या पाहणीत शहरी भागाबरोबर ग्रामीण भागांतही स्वयंपाकासाठी इलेक्ट्रिकच्या शेगड्या वापरण्याकडे अधिक कल दिसून आला. कहर म्हणजे नाशिक जिल्ह्यात तर काही शेतकरी पाण्याच्या टाकीत नांगराचा फाळ टाकायचा आणि त्याला वीजेच्या तारा जोडून जनावरांना गरम पाण्याने आंघोळ घालायची, असा प्रकार सर्रास करीत असल्याचे निदर्शनास आले आहे.

राज्यात प्रत्येक युनिट वीज निमिर्तीसाठी एक रुपया 36 पैसे इतका खर्च येतो आणि अन्य खर्च मिळून वीज पुरवठ्याची किंमत तीन रुपये 68 पैसे जाते. मात्र ग्राहकांना युनिटमागे तीन रुपये 29 पैसे दर आकारला जातो. धक्कादायक बाब अशी की वितरणातील गळतीमुळे होणारे (त्यात वीज चोरीची टक्केवारी अधिक असते) नुकसान एक रुपया 11 पैसे गृहीत धरण्यात येते. वीजचोरीला आळा घातला तर हे नुकसान बरेचसे आटोक्यात येऊ शकते.

 
</text>
</doc>
