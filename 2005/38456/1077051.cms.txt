<doc>
<docno>1077051.cms.txt</docno>
<text>
 
महामुंबई
आमदारांचे पगार वाढणार
[ Thursday, April 14, 2005  12:07:21 am]


म. टा. विशेष प्रतिनिधी

मुंबई : बजेटमध्ये कोणतीही तरतूद केलेली नसताना आमदारांच्या वेतन आणि भत्त्यात 20 हजार रुपयांची वाढ करुन ही रक्कम 50 हजारांवर नेण्याची घोषणा शनिवारी अधिवेशनाच्या शेवटच्या दिवशी होण्याची शक्यता असून त्यामुळे वर्षाला नऊ ते दहा कोटी रुपयांचा बोजा सरकारवर येणार आहे.

राज्याच्या बजेटमध्ये आमदारांचे वेतनभत्ते वाढवण्याबाबत कोणतीही तरतूद नसल्याने या वेतनवाढीला अर्थखात्याने कसून विरोध केला आहे. वेतनवाढीचा संसदीय कामकाज खात्याचा प्रस्ताव अर्थखात्याकडे आला आहे. तथापि, तो अद्याप मंत्रिमंडळाच्या बैठकीपुढे आलेला नसल्याने या अधिवेशनात ही वाढ होईल की नाही, याबाबत अधिकाऱ्यांना शंका आहे. तथापि, अधिवेशन संपायच्या आदल्या दिवशी म्हणजे शुक्रवारी तो प्रस्ताव मंत्रिमंडळापुढे ठेवून शनिवारी तो मंजूर केला जाऊ शकतो, असे जाणकारांचे म्हणणे आहे.

विविध पक्षाचे गटनेते, विरोधी पक्षनेते तसेच संसदीय कामकाज मंत्री हर्षवर्धन पाटील यांच्यात झालेल्या बैठकीत आमदारांचे वेतन व भत्ते मोठ्या प्रमाणात वाढविण्याबाबत सहमती झाली होती. सध्या वेतन आणि विविध प्रकारच्या भत्त्यापोटी विधानसभा आणि विधान परिषदेतील आमदारांना दरमहा 30 हजार रुपये मिळतात. यात आमदारांचे वेतन, टेलिफोन भत्ता, एकत्रित भत्ता, प्रवासभत्ता, स्टेशनरी, सहाय्यकाचे वेतन तसेच मतदारसंघात फिरावयचा प्रवासभत्ता यांचा समावेश आहे.

आमदारांचे दरमहा वेतन केवळ दोन हजार रुपये असले, तरी इतर भत्ते मोठ्या प्रमाणात आहेत त्यामुळे ही एकत्रित रक्कम दरमहा 30 हजार रुपयांवर जाते. या वेतनात वाढ करण्याची आमदारांची मागणी असल्यामुळे संसदीय कामकाज मंत्री हर्षवर्धन पाटील यांनी विरोधी पक्षनेते नारायण राणे यांच्यासह विधिमंडळातील सगळ्या पक्षाच्या गटनेत्यांची एक बैठक गेल्या आठवड्यात घेतली होती. त्यावेळी आमदारांचे वेतन व भत्ते वाढवावेत, याबाबत सगळ्यांचीच मागणी असल्यामुळे संसदीय कामकाज मंत्र्यांनी तसा प्रस्ताव केला असून तो अर्थखात्याकडे पाठविला आहे.

अर्थखात्याचा विधेयकाला विरोध असला तरी सर्वपक्षीय दबावामुळे अर्थसंकल्पी अधिवेशनाच्या शेवटच्या दिवशी म्हणजे शनिवारी वेतनभत्ते वाढवण्याचे विधेयक मांडले जाणार आहे. प्रथेप्रमाणे त्यावर फारशी चर्चा न होता सर्वानुमते तो मंजूर होईल, असे दिसते. हे विधेयक मंजूर झाल्यावर सरकारवर वर्षाला नऊ ते दहा कोटी रुपयांचा बोजा येईल.

 
</text>
</doc>
