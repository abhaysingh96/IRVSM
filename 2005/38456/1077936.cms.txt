<doc>
<docno>1077936.cms.txt</docno>
<text>
 
प्रगती फास्ट
नंबर वनसाठी हॅट्ट्रिक हवी
[ Thursday, April 14, 2005  07:36:20 pm]


अभ्यासाला पोषक आणि पूरक असं वातावरण आमच्या घरात आहे. माझे वडील सीए आणि आई मल्टिमीडिया स्पेशालिस्ट असल्यामुळे घरात नेहमीच अभ्यासाला प्रोत्साहन दिलं जायचं. जुहूच्या आर्य विद्या मंदिरातून 81 टक्के मार्क्स मिळवून दहावी झाल्यावर इतरांपेक्षा काहीतरी वेगळं करायचं ठरवलं. त्यासाठी निर्मला निकेतन होम सायन्स कॉलेजमध्ये प्रवेश घेतला.

बारावीनंतर याच कॉलेजमध्ये करिअर चर्चा विषयावर एक कार्यक्रम झाला. त्यात होम सायन्सच्या तीन वर्षांच्या कोर्समध्ये नेमकं काय शिकायचं आहे, याचं मार्गदर्शन करण्यात आलं होतं. त्यात टीवायचे एकूण गुण हे तिन्ही वर्षांच्या गुणांची सरासरी असल्याचं आम्हाला कळलं. याचा अर्थ तुम्हाला पहिला नंबर मिळवायचा असेल तर तिन्ही वर्षं टॉप स्कोअर करावा लागतो.

होम सायन्सच्या कोर्समध्ये न्युट्रिशन अॅण्ड डाएट इफेक्ट्स, ह्युमन डेव्हलपमेण्ट, टेक्स्टाइल्स अॅण्ड फॅशन टेक्नॉलॉजी, कम्युनिटी रिसर्च मॅनेजमेण्ट या चारपैकी एक विषय

तुम्हाला टीवायला स्पेशलायझेशनसाठी निवडावा लागतो. या चारही विषयांची पूर्वकल्पना देणारे विषय पहिल्या दोन वर्षांच्या कोर्समध्ये अभ्यासाला असतात.

कौन्सिलिंग विषयात करिअर करायचं असल्यामुळे ह्युमन डेव्हलपमेण्ट विषय मी टीवायला निवडला. टीवायच्या कोर्समध्ये फिल्ड वर्कला शंभर मार्क्स असतात. या विषयाचे तीन भाग अभ्यासाला असतात आणि त्यानुसार वर्षातून तीन वेळा विद्यार्थ्यांना विविध ठिकाणी जाऊन प्रोजेक्टवर काम करावं लागतं. यात पहिल्या सत्रात उत्पल संघवी स्कूलमध्ये पाच वर्षांखालील मुलांना शिकवण्याचा प्रोजेक्ट आम्ही केला होता. आठवड्यातून दोनदा आम्ही त्या शाळेतील लहान मुलांना शिकवायचो.

दुसऱ्या प्रोजेक्टमध्ये वृद्धाश्रमात जाऊन काम केलं. तिथल्या वृद्धांना कागदी फुलं बनवायला शिकवणं, मेणबत्त्या तयार करणं, ख्रिसमस साजरा करणं, सजावट करणं या गोष्टीं आम्ही शिकवल्या. तर तिसऱ्या प्रोजेक्टमध्ये औरंगाबादमधील मुलींच्या वसतिगृहाला भेट दिली. त्या मुलींसाठी विविध उपक्रम राबवले.

थिअरीसाठी ' प्रौढत्व ' नामक विषयात अठरा वर्षांपासून वृद्धांपर्यंत व्यक्तींच्या मानसशास्त्राचा अभ्यास केला. त्यासंदर्भात विविध मानसशास्त्रज्ञांनी मांडलेल्या थिअरीज अभ्यासायच्या होत्या. मुलांच्या अभ्यासाच्या पद्धती या विषयात मानासशास्त्रात घेतल्या जाणाऱ्या टेस्ट, त्यात जपली जाणारी नैतिकता यांचा अभ्यास करावा लागला. ' अपवादात्मक मुले ' या विषयात गतिमंद, मूक-बधिर, दृष्टी अधू असणारी आणि संवाद न साधू शकणाऱ्या मुलांच्या मानसिकतेचा सखोल अभ्यास केला.

' अर्ली चाइल्डहूड एज्युकेशन ' विषयात 2 ते 5 वर्षं वयोगटातील मुलांच्या मानसिकतेचा अभ्यास होता. ' पालक शिक्षण ' विषयातून पालकांशी संवाद साधणं, या गोष्टीचं प्रशिक्षण मिळालं, तर ' फॅमिली चाइल्ड वेल्फेअर ' मध्ये बालमजुरी, भीक मागणारी आणि शोषणाला बळी पडणाऱ्या मुलांच्या समस्यांचा अभ्यास केला. ' भारतातील स्त्रिया ' असाही एक विषय अभ्यासासाठी होता. त्यात राजकारण, कला, साहित्य, कायदा अशा विविध क्षेत्रांतील स्त्रियांचं स्थान यावर अभ्यास केला.

हा कोर्स ' अॅप्लिकेशन ' ला महत्त्व देणारा असल्यामुळे इथे टिपिकल पाठांतराचे विषय नाहीत. विषयाचा अभ्यासा करून ती इतरांना कशी पटवून देता येईल, या गोष्टीला महत्त्व दिलं जातं. अभ्यास करताना कॉलेजच्या प्रोफेसर्सची खूप जास्त मदत मिळाली. लेक्चर्सदरम्यानच्या नोट्सचा उपयोग अभ्यासाची दिशा ठरवताना व्हायचा. पेपर लिहिताना मी मुद्देसूद उत्तरं लिहिण्यावर भर दिला.

प्रश्न किती मार्क्ससाठी आहे, हे लक्षात घेऊन त्याचं उत्तर किती मिनिटांत पूर्ण झालं पाहिजे, हे मी आधीच ठरवलं होतं. पेपर हातात मिळाला, की प्रश्न नीट वाचणं आणि उत्तर लिहायला घेतल्यावर एकाबाजूला मी मुद्दे लिहायची सवय लावली. प्रत्येक मुद्द्यांचं योग्य स्पष्टीकरण देणं, हा माझ्या स्कोअरचा फॉर्म्युला आहे.

वर्षभरात आम्ही दोन सेमिनार्सही आयोजित केलं होतं. यात सातवी-आठवीच्या विद्यार्थ्यांसाठी एक कार्यशाळेचा समावेश होता. त्यात छोटंसं नाटक बसवून विद्यार्थ्यांना प्रश्न विचारायला प्रोत्साहन दिलं. शिवाय त्यांच्या समस्या जाणून घेण्यासाठी प्रतिक्रिया द्यायला सांगितल्या. हासुद्धा आमच्या कोर्सचाच एक भाग होता.

कोर्सच्या पहिल्या दोन वर्षांत मी पहिली आले होते. त्यामुळे टीवायला जबाबदारी अधिकच वाढली. सुरुवातीपासून पहिलं येण्याच्या ध्येयाने मी अभ्यास केला. या वषीर् तर आमच्या कॉलेजच्या चारही विभागांतून प्रथम येण्याचाही मान मीच मिळवला आहे. सध्या मी इथून एमएस्सी करतेय आणि त्यानंतर मला कौन्सिलर म्हणून करिअर करायचं आहे.

गणेश आचवल

 
</text>
</doc>
