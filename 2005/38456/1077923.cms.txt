<doc>
<docno>1077923.cms.txt</docno>
<text>
 
महामुंबई
महासभेत रंगलं 'मानापमान'
[ Thursday, April 14, 2005  07:25:09 pm]


मंुबई टाइम्स टीम

भाईंदर : डॉ. बाबासाहेब आंबडेकर यांचा पुतळा मीरा-भाईंदर महापालिकेच्या प्रांगणात बसवण्याचं श्रेय लाटण्यावरून गुरुवारी झालेल्या महासभेत मोठं नाट्य रंगलं.

महापालिकेच्या प्रांगणात डॉ. बाबासाहेब आंबेडकर यांचा पुतळा बसवण्याबाबतचा विषय महासभेत पहिल्या क्रमांकावर होता. सचिवांनी हा विषय पुकारताच राष्ट्रवादीचे नगरसेवक हॅरल बोजीर्स आणि काँग्रेसच्या नगरसेविका सुरेखा गायकवाड यांनी एकाच वेळी या ठरावाचं वाचन सुरू केलं. त्यामुळे सभागृहात गोंधळाचं वातावरण निर्माण झालं. दोन्ही बाजूचे नगरसेवक त्यांचाच ठराव घेण्यात यावा, याबाबत आग्रही होते. त्यामुळे काँग्रेस आणि राष्ट्रवादीमध्ये मतभेदाचं चित्र निर्माण झालं. त्यामुळे स्थायी समिती अध्यक्ष मोहन पाटील यांनी दोन्ही बाजूंमध्ये समेट घडवून आणत नवा ठराव मांडला. यात महापालिकेच्या प्रांगणात आंबेडकरांना अर्धपुतळा बसवणं तसंच डॉ. आंबेडकर मार्गावर बाबासाहेबांचा प्रशस्त पूर्णाकृती पुतळा तसंच स्वातंत्र्यसैनिकांचं स्मारक उभारण्यासंबंधीचा ठराव सभागृहापुढे मांडला. या ठरावाला सूचक म्हणून सुरेखा गायकवाड तर अनुमोदक म्हणून मोहन पाटील यांचं नाव समाविष्ट करण्यात आलं.

जनता दलाचे नगरसेवक मिलन म्हात्रे यांनी या ठरावाला आक्षेप घेत यासंबंधीचा मूळ ठराव आपला असून गेल्या महासभेत या ठरावावरील चर्चा अर्धवट राहिली असल्याने नियमानुसार सर्वप्रथम या ठरावालाच मान्यता द्यावी लागेल, असं म्हणणं मांडलं. या मागणीला नगरसेवक प्रफुल्ल पाटील यांनी पाठिंबा दिला. यावर बऱ्याच वेळ चचेर्चा काथ्याकूट झाला. सुरेखा गायकवाड आणि मिलन म्हात्रे दोघेही आपापल्या भूमिकेवर ठाम राहिल्याने अखेर सभागृहाने दोघांचेही ठराव मंजूर केले आणि हे श्रेय नाट्य संपुष्टात आलं.

 
</text>
</doc>
