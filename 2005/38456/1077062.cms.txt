<doc>
<docno>1077062.cms.txt</docno>
<text>
 
महामुंबई
'गम'मध्ये 'आयटम'वर 'पतंग' उडालेच नाहीत!
[ Thursday, April 14, 2005  12:11:37 am]


संजीव साबडे

मुंबई : ती खबर मुंबईतल्या तमाम डान्स बारमध्ये पोहचली आणि हलकल्लोळच माजला... बारमालक तर हबकलेच आणि डान्सर्गल्सचे चेहरेही कोमेजून गेले...ती कस्टमर्सना कळायलाही वेळ लागला नाही. डान्सर्गल्सनीच ती बातमी सांगितली आणि मग ' लफडा नही चाहिए भाय ' म्हणत अनेकांनी पटकन कलटीच मारली. काही आशिक मात्र बिनधास्त होते. ' अरे क्या हुआ ? आज से तो बंद नही है ना ?' म्हणत ' गम ' मध्ये त्यांनी आणखी एक पेगची ऑर्डर दिली...

... पण त्यांच्या ' आयटम ' रोजच्या मूडमध्ये नव्हत्या. टेन्शनमध्ये डान्सर्गल्सनी हॉटेलातल्याच पोऱ्याकडून गोवा, मूळचंदच्या सुपारी आणि जर्दा मिक्सची आणखी पाकिटं मागवली. रोजच्याप्रमाणे गाणी ढॅणढॅण वाजत होती. अगदी त्याच कानठळ्या बसणाऱ्या आवाजात. पण रोजच्यासारखा दौलतजादा होत नव्हता. मग नोटांचे ' पतंग उडवणं ' तर दूरच राहिलं. पण कम्बर हलवत, अनोळखी कस्टमर्ससमोर जुनी मैत्री असल्यागत हसत नाचणाऱ्या पोरींनाही आज त्याची फिकीर नव्हती. सर्व बारमध्ये असणाऱ्या साईबाबांच्या तसबिरीला किती जणींनी कितीदा नमस्कार केला आणि तिथं किती नोटा ठेवल्या, कोणास ठाऊक!

खास चणिया-चोळीऐवजी बऱ्याच जणी नेहमीच्या कॉश्च्यूममध्ये, जीन्स आणि शॉर्ट टॉपमध्येच डान्स फ्लोअरवर आल्या होत्या. झालीच रेड, तर सटकायला बरं... किती तर डान्स फ्लोअरवर यायलाच तयार नव्हत्या. त्यांचे मोबाइल पटापट जागे झाले होते. कोणी खास कस्टमरना आपलं दु:ख सांगत होत्या... घर में मै अकेली कमानेवाली हूं. क्या होगा, पता नही. तुम तो साथ निभाओगे ना ? मम्मी भी बिमार है. परिवार बडा है. भैयाभी तो कुछ नही करता. मुझे ही संभालना पडता है सबको... काहींचं आपल्या घरच्या मंडळींशी संभाषण. या पोरीपेक्षा तिनं कमावून नाही आणलं, तर आपण कसं जगायचं, हीच चिंता घरच्यांना.

बरेच बारमालक डान्स बारमध्ये उगवलेच नाहीत. मॅनेजरकडनंच खबरी घेत होते... ' कोई लोकलवाले (पोलिस स्टेशन) आए तो कुछ नही देना. अच्छा, कितने कस्टमर्स है ? आज लडकियों कोे जल्दी नही छोडना ' काही मात्र निर्ढावल्याप्रमाणे बाहेर उभे होते. मनजित सेठीसारखे. ऑकेर्स्ट्रा बार आणि लेडीज सायलेन्स बार नेहमीप्रमाणेच शांत होते. आपण या लफड्यात नाही हे माहीत असल्यानं.

बंदीची ऑर्डर आज निघणार नाही, ती निघेपर्यंत आपला व्यवसाय चालू हे रात्री उशिरा कळलं आणि काही दिवसांसाठी गममध्येही खुशी आली...

 
</text>
</doc>
