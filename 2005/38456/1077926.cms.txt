<doc>
<docno>1077926.cms.txt</docno>
<text>
 
महामुंबई
नालासोपारा पालिकेपुढे मोठी आव्हानं
[ Thursday, April 14, 2005  07:27:48 pm]


शशी करपे

नालासोपारा इथल्या मतदारांनी सत्ताधारी आणि विरोधकांच्या अकरा विद्यमान नगरसेवकांना नाकारलं. आमदार हितेंद ठाकूर यांनी विरोधी वातावरण असताना स्वबळावर सत्ता मिळवून शिवसेनेचा पालिकेवर भगवा फडकवण्याचा मनसुबा उधळून लावला. शिवसेना आणि भाजपचं संख्याबळ वाढलं. काँग्रेस आणि रिपाइंला पालिकेत प्रवेश मिळाला. राष्ट्रवादी काँग्रेस आणि जनता दलाचं पानिपत झालं. 48 पैकी 18 जागी महिला निवडून आल्या. जुन्यांमधील फक्त आठच नगरसेवक पुन्हा निवडून आले आहेत. त्यामुळे आधीच समस्याग्रस्त असलेल्या पालिकेत नव्या चेहऱ्यांच्या मदतीने नगराध्यक्षपदी विराजमान होणाऱ्या उमेश नाईक यांच्यापुढे मोठं आव्हान असणार आहे.

गेल्या दहा वर्षांत नागरी समस्या सोडवण्यात सत्ताधारी वसई विकास मंडळाला अपयश आल्याने या वेळी त्यांच्याविरोधात वातावरण होतं. तर सत्ता मिळणारच अशा जोशात शिवसेना होती. म्हणूनच ही निवडणूक सर्वच अर्थांनी महत्त्वाची ठरली. इथं अनेक राजकीय घडामोडी घडल्या. त्याचे पडसाद वसईच्या राजकारणात पडण्याचीही शक्यता आहे. हातातून निसटू पाहणारी सत्ता आमदार ठाकूर यांनी अबाधित राखण्यात यश मिळवलं. त्यासाठी त्यांना ताकद पणाला लावावी लागली. शिवसेना-भाजपचा आक्रमक प्रचार सुरू झाल्याने ठाकूरांनी प्रचाराचा धडाका लावला होता. त्यासाठी त्यांच्या मदतीला खासदार गोविंदा, काँग्रेसच्या अध्यक्षा प्रभा राव यांच्यासह काँग्रेस आणि राष्ट्रवादीच्या अनेक नेत्यांनी हजेरी लावली. काँग्रेस, राष्ट्रवादी आणि रिपाइंशी केलेल्या युतीचा फटका मात्र त्यांना बसला. रिपाइंचे उमेदवार मंडळाची शिट्टी निशाणी घेऊन उभे राहिल्याने त्यांचे तीन्ही उमेदवार निवडून आले. तर काँग्रेसचे चार आणि राष्ट्रवादीचे पाच उमेदवार पराभूत झाल्याने त्याचा फायदा विरोधकांना मिळाला.

मतदारांनी बांधकाम समिती सभापती आलमगीर डायर, शिक्षण सभापती जयसिंग ठाकूर, नियोजन समिती सभापती जयराम पाटील, महिला- बालकल्याण समिती सभापती जया पेंढारी यांच्यासह अपर्णा पाटील आणि शाम पेंढारी या नगरसेवकांना पराभूत केलं. त्यामुळे मंडळाला हादरा बसला. मंडळाचे 24 नगरसेवक निवडून आले. त्यापैकी दहा महिला सदस्या आहेत. त्यात विद्यमान नगराध्यक्षा शकुंतला पाटील, विनया कमळाकर, रिखिता कासार, वंदना परब, वंदना राणा, अश्विनी ढसाळे, मालिनी वाळींजकर, सुषमा दिवेकर, जागृती शहा आणि किरण तिवारी यांचा समावेश आहे. विद्यमान नगरसेवकांमध्ये मंडळाचे शरद जाधव, अशोक रेडीज, आत्माराम पाटील, यांच्यासह चंदकांत नगरकर, बन्सनारायण मिश्रा, प्रकाश पाटील, रमेश कोठारी, संतोष वाळींजकर, राजेश ढगे, सुनील पाटील, नवनाथ शिंदे आणि संजय रामाडे निवडून आले.

काँग्रेसने सात जागी उमेदवार उभे केले होते. त्यापैकी डॉ. विजया समेळ, यशवंत गायकवाड, रमाकांत दळवी विजयी झाले. रिपाइंचे रूपेश जाधव, वर्षा तांबे आणि किरण काकडे हे तिन्ही उमेदवार निवडून आले.

शिवसेना-भाजपने सत्ता मिळेलच या अपेक्षेने आक्रमक प्रचार केला होता. विवेक पंडित आणि नगराध्यक्षपदाचे उमेदवार शिरीष चव्हाण यांनी प्रयत्नांची पराकाष्ठा केली. मात्र निवडणुकीच्या तोंडावर सेनेत पडलेली फूट आणि काही जागांवर कमकुवत उमेदवार असल्याने सत्ता हाती लागली नाही. सेनेचे प्रवीण म्हाप्रळकर आणि मथुरा पेडवी हे विद्यमान नगरसेवक पराभूत झाले. तर विद्यमान नगरसेविका छाया पाटील आणि श्रद्धा राणे यांच्यासह सेनेचे हर्षद राऊत, अनिल भोगले, शुभांगी रुमाले, राजेंद पवार, कृष्णा पावसकर, रेश्मा सावंत, जितेंद शिंदे, अरुण झिंबल, शिल्पा राऊळ आणि विजय करंगुटकर हे नवे चेहरे निवडून आले. भाजपने शिवसेनेला यावेळी चांगली साथ दिली. हितेंद मेहता हे विद्यमान नगरसेवक पराभूत झाले. मात्र विद्यमान नगरसेविका विजेता अस्थाना यांच्यासह राजन नाईक, सुभाष साटम आणि देवीदास खोत अशा चार जागी भाजपने विजय मिळवला.

या निवडणुकीत जनता दलाच्या जनहित मंचाला मोठा हादरा बसला. मंचाने नगराध्यक्षपदासह 23 उमेदवार उभे केले होते. त्यापैकी नगराध्यक्षपदाच्या उमेदवारांसह बहुतेकांना अनामत रक्कमही वाचवता आली नाही. नगराध्यक्षपदाचे उमेदवार विद्यमान नगरसेवक हरिश्चंद जाधव यांना नगरसेवकपदाच्या लढतीतही पराभव पत्करावा लागला. तर विद्यमान नगरसेवक नितीन शेलार अवघी 200 मतं मिळवून तिसऱ्या स्थानावर फेकले गेले. अपक्ष उमेदवार अब्दुल मोहीद घन्सार यांनी विद्यमान बांधकाम सभापती आलमगीर डायर यांचा दणदणीत पराभव केला. तर दुसरे अपक्ष उमेदवार आशिष पाटील यांनी महिला- बालकल्याण समिती सभापती जया पेंढारी आणि भाजपचे नगरसेवक हितेंद मेहता यांचा पराभव केला.

मंडळ आणि मित्रपक्ष आघाडीने पुन्हा सत्ता राखली असली तरी त्यांना अनेक ठिकाणी शिवसेना-भाजपशी कडवा मुकाबला करावा लागला. वॉर्ड क्र. 2 मध्ये रिपाइंच्या वर्षा तांबे 100 मतांची आघाडी घेऊन शिवसेनेच्या शिवानी कदम यांचा पराभव केला. वॉर्ड क्र. 14 मध्ये धक्कादायक निकाल लागला. या ठिकाणी शिवसेनेच्या हर्षद राऊत यांनी काँग्रेसच्या अशोक पेंढारी यांचा अवघ्या 57 मतांच्या फरकाने पराभव केला. शिवसेनेेच्या विद्यमान नगरसेविका श्रद्धा राणे यांनी मंडळाच्या नंदकुमार शिंदे यांच्यावर 91 मतांची आघाडी घेऊन पद राखलं. वॉर्ड क्र. 21 मध्ये मंडळाच्या किरण तिवारी यांनी भाजपच्या चंदप्रभा चौबे यांचा अवघ्या 26 मतांनी पराभव केला. वॉर्ड क्र. 22 मध्ये शिवसेनेच्या शुभांगी रुमाले यांनी अवघ्या 48 मतांनी मंडळाच्या कल्पना नारकर यांना पराभूत केलं. मंडळात प्रवेश केलेले शिवसेेनेचे विद्यमान नगरसेवक अशोक रेडीज यांनी वॉर्ड क्रमांक 20 मधे शिवसेनेच्या यतीन दांडेकर यांच्यावर 43 मतांनी मात केली. वॉर्ड क्रमांक 31 मधे मंडळाच्या वंदना राणा यांनी भाजपच्या हर्षा पारेख यांचा अवघ्या 21 मतांनी पराभव केला. शिवसेनेचे अरुण झिंबल वॉर्ड क्र. 38 मधून मंडळाच्या शैलेश देसाई यांचा 40 मतांनी पराभव सतडफ. वॉर्ड क्र. 39 मध्ये मंडळाचे नवनाथ शिंदे यांनी भाजपचे राजेंद प्रसाद सिंह यांच्यावर 84 मतांची आघाडी घेतली. वॉर्ड क्र. 40 मध्ये काँग्रेसचे रमाकांत दळवी यांनी 49 मतांचा फरकाने भाजपच्या सुनिता कातकर यांना पराभूत केलं. वॉर्ड क्रमांक 41 मध्ये मंडळाच्या रिखिता कासार यांनी भाजपच्या मोनिका लोहार यांचा 67 मतांनी पराभव केला. वॉर्ड क्र. 46 मध्ये मंडळाचे यशवंत भालके यांनी अवघ्या 38 मतांनी सेनेच्या संतोष जाधव यांना पराभूत केलं.

नगराध्यक्षपदाची निवडणूक चुरशीची झाली. मंडळाचे उमेश नाईक यांनी शिवसेनेचे शिरीष चव्हाण यांचा 3 हजार 908 मतांनी पराभव केला. नगराध्यक्षपदासाठी एकूण सात उमेदवार उभे होते. त्यातील पाच उमेदवारांच्या अनामत रकमा जप्त झाल्या. मात्र त्या सगळ्यांनी मिळून तब्बल 10 हजार 850 मतं खाल्ली.

 
</text>
</doc>
