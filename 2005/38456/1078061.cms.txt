<doc>
<docno>1078061.cms.txt</docno>
<text>
 
अग्रलेख
ऑपरेशन जॉर्ज!
[ Thursday, April 14, 2005  09:44:18 pm]


' ऑपरेशन विजय ' या नावाने ओळखल्या जाणाऱ्या कारगिल युद्धमोहिमेच्या वेळी संरक्षणसाहित्याच्या खरेदी व्यवहारांसाठी ठरवून दिलेल्या सुधारित कार्यपद्धतीत कोणतीही अनियमितता नव्हती, अशी ग्वाही गेल्या आठवड्यात शपथेवर सुप्रीम कोर्टात देताना तत्कालीन संरक्षणमंत्री जॉर्ज फर्नांडिस यांना या बाबीपुरती सरकारने ' क्लीन चिट ' दिली होती.

अर्थात तहलकाशी निगडित व्यवहारांसह पाच प्रकरणांची चौकशी तेव्हाही सीबीआयमार्फत चालू असल्याचे सरकारनेे स्पष्ट केले असल्यामुळे, ही निविर्वाद ' क्लीन चिट ' नव्हतीच. पण त्यामुळेही केंदात गेल्या वषीर् सत्तेवर आलेल्या काँग्रेसप्रणीत आघाडीतील खासदारांना जबर मानसिक धक्का बसला! युपीएच्या मित्रपक्षांतीलच नव्हेत, तर काँग्रेस खासदारांनीही संरक्षणमंत्री प्रणव मुखर्जी यांना जाब विचारायला सुरुवात केली.

त्यांना काळजी अर्थातच संरक्षणखरेदी व्यवहारांतील पारदर्शकतेच्या आणि भ्रष्टाचारामुळे देशाच्या होणाऱ्या नुकसानीपेक्षा, कुरघोडीच्या राजकारणातील एक मुद्दा हातातून सुटणार, हीच होती. पण या मानसिक धक्क्यातून त्यांना बाहेर काढण्यासाठी मुखजीर् यांनी जी सारवासारव सुरू केली आहे, ती भविष्यात अंगलटही येऊ शकते. ज्या फर्नांडिस यांच्यावर भ्रष्टाचाराचे आरोप करून गेल्या लोकसभेत गोंधळ घातला, त्यांना आपल्याच सरकारकडून कोर्टात ' क्लीन चिट ' दिली जाते,

हे या खासदारांना अडचणीचे वाटले. पण लोकसभेत आरोप करणे आणि कोर्टापुढे शपथेवर प्रतिज्ञापत्र करणे यात फरक आहे, हे त्यांना समजावून सांगण्याऐवजी, या खरेदी व्यवहारांशी संबंधित आणखी 20 प्रकरणांचा तपास सीबीआयकडे सोपवण्यात आला आहे आणि त्यात दोषी आढळणाऱ्यांवर सरकार कारवाई करील, असे सांगणारे दुसरे प्रतिज्ञापत्र कोर्टात सादर करून, फर्नांडिस यांना आपण कशी ' क्लीन चिट ' दिलेली नाही, ते या खासदारांना सरकार पटवून देऊ पाहत आहे.

फर्नांडिस वा अन्य अधिकारी यांच्याविषयीच्या संशयाला पुष्टी देणाऱ्या नव्या माहितीचा वा आधाराचा उल्लेख ताज्या प्रतिज्ञापत्रातही नाही. हे प्रतिज्ञापत्रही केवळ ' कॅग ' च्या अहवालाचाच आधार घेते. याचा अर्थ या अहवालाखेरीज गेल्या सहा महिन्यांत सरकारच्या तपास यंत्रणांनी नवे काही शोधून काढलेले नाही. फर्नांडिस यांचा गैरव्यवहारात सहभाग असल्याचे उघड झाल्यास कारवाई होईल, या आश्वासनात फर्नांडिस यांच्यावरील दोषारोपाला नव्याने पुष्टी देणारे असे काय आहे ?

फर्नांडिस यांना पहिल्या प्रतिज्ञापत्रात सरकारने ' क्लीन चिट ' दिली होती, असे मानून संतापलेल्यांचे समाधान व्हावे, असे त्यात फारसे काही नाही. याचे कारण साधे आहे. अगदी जबाबदारपणे केलेल्या राजकीय आरोपांसाठी जे समर्थन पुरेसे मानले जाते, ते कोर्टापुढे आरोपांची पुष्टी करण्यासाठी किंवा त्याआधारे कारवाई करण्यासाठी पुरेसे असतेच असे नाही. शिवाय संसदेत बेजबाबदारपणे आरोप केले, तरी संरक्षण असते. कोर्टात शपथेवर निराधार आरोप केले, तर फौजदारी कारवाईला तोंड द्यायची पाळी येते!

याची पूर्ण कल्पना असल्यामुळे, हातात उपलब्ध असलेल्या पुराव्यांच्या आधारे, कोर्टात अडचणीत येणार नाही, अशीच विधाने केली गेली आहेत. याचा अर्थ भविष्यात हे पुरावे सापडणार नाहीत असा नाही. पण आजवरचा अनुभव पाहता संरक्षणखरेदी व्यवहारांतील दलाल, मंत्री व अधिकारी या साखळीच्या सहभागाचे पुरावे मिळवणे हे सोपे काम नाही. शिवाय राजकीय हितसंबंधांशी निगडित प्रकरणांच्या तपासात सीबीआय कोणत्याही दडपणाविना, केवळ सत्याचा शोध घेण्याच्या भावनेने स्वायत्तपणे काम करताना आढळलेले नाही.

तेव्हा फर्नांडिस संरक्षणमंत्री असलेल्या काळातील वादग्रस्त व्यवहारांची सीबीआयमार्फत चौकशी चालू आहे, एवढाच फर्नांडिस यांना ' क्लीन चिट ' दिलेली नाही, या सरकारच्या दाव्याचा अर्थ आहे.

 
</text>
</doc>
