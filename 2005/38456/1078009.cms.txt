<doc>
<docno>1078009.cms.txt</docno>
<text>
 
धावते जग
विकासाचा मार्ग
[ Thursday, April 14, 2005  08:47:18 pm]


जम्मू-उधमपूर रेल्वेमार्गामुळे काश्मीरच्या विकासासाठी तर मदत तर होईलच, पण गेल्या काही वर्षांत भारताच्या मुख्य प्रवाहात सामील झालेला काश्मीर सर्वच भारतीयांसाठी आणखी जवळ येईल. काश्मीर हा पर्वताळ प्रदेश. त्यामुळे तेथे दळणवळणाची साधने बेताचीच. सर्व भर हा सडक मार्गावरच.

त्यामुळे बर्फ पडण्याच्या दिवसांत काश्मीरचे देशाशीच नाही तर त्या राज्यातल्या महत्त्वाच्या शहरांचेही आपसातील दळणवळण विस्कळित होते. अशा काळात रेल्वेमार्गामुळे संपर्काचे एक पर्यायी साधन उपलब्ध होणार आहे. अर्थात बर्फवृष्टीचा परिणाम रेल्वे वाहतुकीवर होणारच नाही असे नाही. काश्मीरच्या संरक्षणाच्या दृष्टीनेही हा रेल्वेमार्ग महत्त्वाचा आहे.

खरे तर काश्मीरला असलेला धोका लक्षात घेऊन तेथे तातडीने या आधीच रेल्वेमार्ग टाकणे आवश्यक होते. चीनने भारताच्या सीमावतीर् भागात व तिबेटमध्ये याच दृष्टीने आधी सडक मार्ग तयार केले व नंतर रेल्वेमार्ग टाकले. 1962 च्या युद्धात चीनला यश मिळण्याचे कारण त्या भागातील विनासायास सडक संपर्क हे होते, तर भारताच्या पराभवाचे एक कारण भारताच्या बाजूने सडकाच नसल्याने रसद पुरवठ्यावर पडलेला ताण हे होते.

सध्या जम्मूहून उधमपूरपर्यंत आलेला 54 किलोमीटरचा हा मार्ग टाकण्यास इंदिरा गांधींच्या काळात म्हणजे 1983 सालीच प्रारंभ झाला. त्यावेळी हा मार्ग टाकण्यास फक्त पाच वषेर् लागतील असे सांगण्यात आले होते. परंतु अवघड प्रदेश, निधीची कमतरता, लालफीतशाही आणि दहशतवाद यामुळे आता तब्बल 22 वर्षांनी हा मार्ग तयार होऊन वाहतुकीस खुला झाला आहे. आता हा मार्ग पुढे श्रीनगर आणि बारामुल्लापर्यंत नेण्यात येणार आहे. हा प्रदेश अधिक अवघड व डोंगराळ आहे.

त्यामुळे या पुढच्या भागात रेल्वेमार्ग टाकणे हे मोठेच आव्हानात्मक काम आहे. पण हे काम कोकण रेल्वेकडे असल्यामुळे ते निश्चितपणे वेळेत पार पाडले जाईल यात काही शंका नाही. हे काम 2007 पर्यंत पूर्ण होईल, अशी अपेक्षा आहे. ते पूर्ण होईपर्यंत त्यावर एकूण सात हजार कोटी रुपये खर्च झालेले असतील. काश्मीरचे देशाच्या अन्य भागाशी सुलभपणे दळणवळण व व्यापार सुरू झाला की, तेथल्या लोकांमध्ये जी अलगपणाची थोडीबहुत भावना आहे, तीही दूर होईल. काश्मिरींची समस्या विकासाचा अभाव ही आहे.

370 कलमाच्या पिंजऱ्यात स्वत:ला अडकवून घेतलेल्या काश्मिरींना या पिंजऱ्यातून सोडविण्याचा मार्गही या रेल्वेमार्गामुळे उपलब्ध झाला आहे. त्याचा वापर करून काश्मिरी लोक अन्य राज्यांत नोकरी-धंद्यासाठी जाऊ लागले की, त्यांना हा पिंजरा तोडून मुक्त व्हावे असे वाटेल. त्यानंतर तेच अन्य राज्यांतील उद्योगपतींना आपल्या राज्यात आमंत्रित करतील, अशी अपेक्षा बाळगता येईल.

 
</text>
</doc>
