<doc>
<docno>1077046.cms.txt</docno>
<text>
 
देश-विदेश
...तर फर्नांडिसांवर कारवाई अटळ
[ Thursday, April 14, 2005  12:05:36 am]


वृत्तसंस्था

नवी दिल्ली : कारगिल युद्धाच्या काळात करण्यात आलेल्या खरेदीची 23 प्रकरणे चौकशीसाठी केंदीय गुप्तचर विभागाकडे (सीबीआय) सोपवण्यात आली आहेत. या प्रकरणांत तत्कालीन संरक्षणमंत्री जॉर्ज फर्नांडिस दोषी आढळले तरी केंद सरकार कारवाईत कसूर करणार नाही, असे संरक्षण खात्याने बुधवारी सुप्रीम कोर्टात सादर केलेल्या प्रतिज्ञापत्रात म्हटले आहे.

केंद सरकारतर्फे याआधी सुप्रीम कोर्टात सादर केलेल्या प्रतिज्ञापत्रात फर्नांडिस यांना ' क्लीन चिट ' देण्यात आली होती. त्यामुळे नामुष्कीची पाळी आलेल्या संरक्षण खात्यावर सारवासारव करत, अतिरिक्त प्रतिज्ञापत्र सादर करण्यात येईल, असे सांगण्याची नौबत आली होती.

' हँड हेल्ड थर्मल इमेजर्स ' आणि ' टमिर्नली गाइडेड म्युनिशन्स ' खरेदीच्या चौकशीची सुरुवात सीबीआयने तहलकाकांडानंतर लगेचच सुरू केली होती. आता 155 मि.मी. तोफांसाठीच्या विशेष तोफगोळ्याची 166.44 कोटींची खरेदी, याच तोफांसाठी लागणाऱ्या सुट्या भागांची 97.65 कोटींची खरेदी आणि अतिउंचावर व थंड प्रदेशात लागणारे विशेष कपडे आणि डोंगरावर चढाईसाठी लागणाऱ्या साहित्याची 95.15 कोटींची खरेदी या प्रकरणांचा तपासही सीबीआयकडे सोपवण्यात येणार आहे.

कम्प्ट्रोलर व ऑडिटर जनरलनी (कॅग) कारगिल युद्धकाळात व नंतर झालेल्या संरक्षण सामग्री खरेदीच्या 123 प्रकरणांची चौकशी केली होती. त्यात 25 प्रकरणांत अनियमितता आढळून देशाचे 2000 कोटींचे नुकसान झाल्याचा निष्कर्ष कॅगने काढला होता. या 25 प्रकरणांपैकी उरलेली 23 प्रकरणे सीबीआयकडे तपासासाठी सोपवण्यात येणार आहेत, असे संरक्षण खात्याने या प्रतिज्ञापत्रात म्हटले आहे. कारगिल युद्ध संपल्यानंतरही कारगिलचा बागुलबोवा उभा करून ही खरेदी झाली आहे. सामान्य परिस्थितीत ही खरेदी झाली नसती. त्यामुळे संरक्षणमंत्र्यांसह संरक्षण खात्यातील अधिकाऱ्यांची संशयास्पद वागणूक यातून सूचित होते, असा गंभीर ठपका कॅगने ठेवल्याचे संरक्षण खात्याने ताज्या प्रतिज्ञापत्रात नमूद केले आहे.

फर्नांडिस सामन्यास तयार

केंदाच्या नव्या प्रतिज्ञापत्राचा सामना करण्यास आपण तयार आहोत, अशी प्रतिक्रिया फर्नांडिस यांनी दिली आहे. हा राजकीय सूड असून ही बाब आपल्यासाठी नवी नाही. आणीबाणीच्या दिवसापासून आपल्याला त्याचा अनुभव आहे, असेही ते म्हणाले. काँग्रेसने मात्र फर्नांडिसांचा हा आरोप फेटाळून लावला आहे. एखाद्या प्रकरणाच्या चौकशीचे आदेश देणे आणि त्याची माहिती कोर्टाला देणे म्हणजे राजकीय सूड नव्हे, असे काँग्रेसचे प्रवक्ते आनंद शर्मा म्हणाले.

 
</text>
</doc>
