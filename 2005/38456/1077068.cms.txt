<doc>
<docno>1077068.cms.txt</docno>
<text>
 
महामुंबई
बारमालक कोर्टात जाण्याच्या विचारात
[ Thursday, April 14, 2005  12:14:03 am]


म. टा. प्रतिनिधी

मुंबई : मुंबईसह राज्यातील डान्स बार बंद करण्याच्या राज्य सरकारच्या निर्णयाविरोधात राज्यातील डान्स बार मालक उच्च न्यायालयाचे दरवाजे ठोठावण्याच्या विचारात आहेत.

महाराष्ट्र बार ओनर्स असोसिएशनचे अध्यक्ष मनजित सिंग सेठी यांनी ही माहिती दिली. डान्स बारचा व्यवसाय संपूर्णपणे भारतीय कायद्याच्या कक्षेतच केला जातो, त्यामुळे या व्यवसायावरील बंदीचा निर्णय सर्वथा अयोग्य आणि अन्यायकारक आहे, असा दावा त्यांनी केला. या बंदीच्या निर्णयाला विरोध करणार असून सर्व पर्याय खुले ठेवले असल्याचे त्यांनी सांगितले. बंदीबाबतचा सरकारचा अध्यादेश निघाल्यानंतर कोर्टात जाण्याविषयीचा निर्णय घेतला जाईल, असे त्यांनी स्पष्ट केले. बंदीच्या निर्णयाविरुद्ध बारबालांनी बुधवारी शहरात ठिकठिकाणी निदर्शने केली.

त्वरित पुनर्वसन करा!

नवी दिल्ली (वृत्तसंस्था) : राज्यातील बारबालांचे त्वरित पुनवर्सन करावे, असे राष्ट्रीय महिला आयोगाच्या अध्यक्ष गिरिजा व्यास यांनी महाराष्ट्र सरकारला बुधवारी सांगितले. बारबाला संघटनेच्या अध्यक्ष वर्षा काळे यांनी मंगळवारी पुनर्वसनाबाबत महिला आयोगाकडे अर्ज सादर केला होता.

 
</text>
</doc>
