<doc>
<docno>1078003.cms.txt</docno>
<text>
 
बहुतांची अंतरे
घराघरातील गळणाऱ्या नळांतूनही पाण्याचा अविरत अपव्यय
[ Thursday, April 14, 2005  08:41:50 pm]


देवनार येथील टाटा सामाजिक विज्ञान संस्थेने मुंबईसह सात महानगरांत पाण्याच्या वापराविषयीचे संशोधन करून जी माहिती अलीकडे उजेडात आणली आहे, ती अत्यंत मोलाची आहे. भविष्यकालीन पाणीपुरवठा धोरण ठरविताना अशा संशोधन निष्कर्षांचा खूप उपयोग होऊ शकतो, यात संशय नाही. परंतु असंख्य घराघरातल्या नळांतून किती पाणी थेंब थेंब गळत असते, याची आकडेवारी त्यासोबत गोळा झाली असती, तर वाया जाणाऱ्या पाण्याचा आकडा कदाचित सर्वांना अचंबित करणारा ठरला असता.

खरे म्हणजे घरातील नळ गळू लागल्याचे लक्षात आल्यावर वॉशर बदलण्यासाठी प्लंबर बोलाविण्याचा विचार सुरू होतो. प्लंबर एवढ्या लहान कामासाठी सहजासहजी मिळत नाहीत आणि मिळाले तरी भरमसाठ पैसे मागतात. त्यामुळे चालढकल सुरू होते आणि पाण्याची गळती सतत चालूच राहते. तात्पर्य हे की, वॉशर बदलण्याचा खर्च सामान्य कुटुंबाला झेपेल इतका कमी असला पाहिजे. या दृष्टीने अशी सूचना करावीशी वाटते की, प्रत्येक महानगरपालिकेने प्रत्येक इमारतीमध्ये स्वत: विनामूल्य वॉशर बसविण्याची मोहीम सुरू करावी व त्यासाठी कंत्राटी पद्धतीने प्लंबर नियुक्त करावेत. दुसरा उपाय म्हणजे महानगरपालिकेने प्लंबरांचा वाजवी सेवाभार आणि वॉशर शुल्क ठरवून द्यावे. प्रत्येक प्रभागासाठी संपर्काचा दूरध्वनी क्रमांक जाहीर करावा.

प्रायोगिक तत्त्वावर अशी मोहीम सुरू करण्यास हरकत नाही. याचे दोन फायदे होतील. एक म्हणजे रोजगार निमिर्ती होईल आणि दुसरे म्हणजे वाचलेल्या पाण्याचे मोल मोहिमेच्या खर्चापेक्षा पुष्कळ अधिक भरेल. या योजनेच्या यशस्वितेचे मूल्यमापन करण्याची जबाबदारी टाटा सामाजिक विज्ञान संस्थेकडेच सोपवावी.

डॉ. शंकर के. मोडक, बोरिवली, मुंबई.

 
</text>
</doc>
