<doc>
<docno>1077966.cms.txt</docno>
<text>
 
क्रीडा
पिझ्झा टाइम विथ पार्थिव
[ Thursday, April 14, 2005  08:03:42 pm]


गोलू गोलू, लहानसा, मोठ्या क्रिकेटरच्या नावांमध्ये कधी हरवलेला तर कधीकधी चमकणाऱ्या पार्थिव पटेलला एकदा भेटायचं आहे. लहान वयात त्याने क्रिकेटमध्ये खूप चांगली कामगिरी करून दाखवली आहे. पण त्याने चुका केल्या, एखादी कॅच सोडली, चुकीच्या वेळी आऊट झाला तरी राग येत नाही. मला काय, टीममधल्या खेळाडूंनाही त्याच्यावर रागवता येत नव्हतं. सगळे त्याला सांभाळून घेत होते. तो किती लहान आहे ? त्याच्या चेहऱ्यावरचे निरागस भाव पाहून त्याला माफ करून टाकावंसं वाटतं.

तो माझ्यापेक्षाही लहान असल्यामुळे मी त्याला एस्सेल र्वल्डला घेऊन जाणार आहे. डिस्को वगैरे माझ्या टाइपचं लाइफ त्याला पचेल असं वाटतं नाही. तो खूप सुशील, डाळ-भात छाप, ढोकळा-उंधियो खाऊन खूष राहणारा असं त्याचं व्यक्तिमत्त्व वाटतं. ट्रॅक पॅण्ट्स, सॉफ्ट कलर शर्ट, पायात फ्लोटर, कॅप यात अगदी क्यूट दिसेल तो. स्टाइल मारायला गॉगल लावायला देणार नाही. ते त्याच्या पर्सनॅलिटीला तितकंसं सूट करत नाही.

इतक्या लहान वयात आंतरराष्ट्रीय पातळीवर खेळायचं म्हणजे खूप स्टॅमिना निर्माण करावा लागतो. ट्रेनिंगदरम्यान तर त्याला छोट्या छोट्या गोष्टीतून मिळणाऱ्या आनंदावर पाणी सोडावं लागलं असेल. त्याला एन्जॉय करण्याची संधीच मिळाली नसणार. म्हणून फ्रिक आऊट होण्यासाठी एस्सेल र्वल्डला जायचंय. त्याच्या टेन्शन किंवा रुटिन लाइफपासून खूप दूर न्यायचं आहे. राइड, फास्ट फूड... अशी धमाल करायची आणि छोट्याशा प्रँक्समधून त्याला थोडासा त्रासही द्यायचा.

फूड त्याचा वीक पॉइण्ट असेल, त्यामुळे तो सांगेल तसं खायला हरकत नाही. एक दिवस त्याच्या आणि माझ्या डाएटला सुट्टी. पण एकच दिवस! याची गोलू पर्सनॅलिटी आवडली तरी त्याने फिट राहायला पाहिजे, असं त्याला बघितल्यावर मनापासून वाटतं.

त्याला सिनेमा हॉलमध्ये प्रवेश देत नाहीत, असं एका जाहिरातीत दाखवलं होतं. माझ्या मते तोच खरा पाथिर्वचा चेहरा आहे. खरंच मैदानाबाहेर त्याने कुणाला सांगितलं की भारतीय टीमसाठी खेळतो, तर कुणीही विश्वास ठेवणार नाही. सल्ला नाही पण त्याला सांगायचंय की करिअरच्या सुरुवातीलाच तुला मोठ्या प्रमाणात यश मिळालं आहे. पण सगळेच दिवस सारखे नसतात. काही वेळा सिलेक्ट न होण्यालाही सामोरं जावं लागेल. खेळायची संधी मिळाली तरी कदाचित चांगला परफॉर्मन्स दाखवता येणार नाही. त्या वेळी निराश होऊ नकोस. या आयुष्यातील चढ-उतारांसाठी मानसिक तयारी कर. टीममध्ये राहून सचिन, राहुल, सौरवसारख्या चांगल्या अनुभवी खेळाडूकडून टिप्स घे. बाकी तो इतका क्यूट आहे की कुणीही त्याला सहज मदत करायला तयार होईल.

जाहिरातीतला त्याचा अभिनय खूप चांगला असतो. पण ते टाइमपाससाठी ठीक आहे. तुझा मूळ प्रांत क्रिकेटचा आहे, हे लक्षात ठेव. अर्थात मलाही त्याच्याकडून खूप काही जाणून घ्यायचं आहे. अगदी राशी चिन्हापासून त्याच्या व्यक्तिमत्त्वापर्यंत सगळंच. सचिन, सौरवनंतर त्याला बॅटिंगला जाताना टेन्शन येतं का, आपल्याकडून काही चूक तर होणार नाही अशी भीती वाटते का, असे स्टुपिड वाटतील. पण खरंच हे प्रश्न विचारायचे आहेत.

मानसी साळवी

( शब्दांकन - कांचन हरमलकर)

 
</text>
</doc>
