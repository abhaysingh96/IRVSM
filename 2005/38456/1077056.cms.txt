<doc>
<docno>1077056.cms.txt</docno>
<text>
 
महामुंबई
अंधश्रद्धाविरोधी विधेयक बारगळले
[ Thursday, April 14, 2005  12:09:22 am]


म. टा. प्रतिनिधी

मुंबई : बुवा आणि बाबा यांच्या बहुपक्षीय प्रभावामुळे तसेच अंधश्रद्धाविरोधी विधेयक हे हिंदू धर्माला ' लक्ष्य ' करून मांडण्यात येत असल्याचा दावा करून ते विधानसभेत मांडू देण्यासच सत्ताधारी व भारतीय जनता पक्षाच्या सदस्यांनी तीव्र विरोध केल्यामुळे सामाजिक न्यायमंत्री चंदकांत हंडोरे यांना ते मांडताच आले नाही.

विधेयक मांडण्यासाठी हंडोरे उभे राहिले, तेव्हा भाजप सदस्य एकनाथ खडसे यांनी ते घटनाविरोधी असल्याचा आरोप केला आणि या विधेयकामुळे समाजात तेढ निर्माण होण्याची शक्यता असल्याने ते मांडू नये, अशी मागणी केली. भाजपचे गटनेते गोपीनाथ मुंडे आणि देवेंद फडणवीस यांनी खडसे यांना पाठिंबा दिला.

जादूटोणा, बळी देण्याचे प्रकार यांना भाजपचा प्रखर विरोध आहे, पक्षाचा दृष्टिकोनही विज्ञानवादी आहे ; पण विधेयकातील अनेक तरतुदी अस्पष्ट असल्याने त्या हिंदूधमीर्यांच्या प्रथा- परंपरा व रुढींना छेद देणाऱ्या आहेत, असा दावा त्यांनी केला. या विधेयकामुळे हिंदूंनी मंदिरात जाऊन प्रार्थना करणेही गैर ठरणार आहे तसेच विधेयकात फक्त हिंदू देवतांचाच उल्लेख आहे, अन्यधमीर्यामधील रुढी- परंपरांविषयी शब्दही नाही. भारतीय घटनेतील सवधर्मसमभावाच्या तत्त्वाचा भंग करणारे हे विधेयक असल्याचा आक्षेप खडसे, देवेंद फडणवीस, सुधाकर परिचारक आणि अनंतराव थोपटे यांनी घेतला.

या विधेयकामुळे पंढरपुरात जमणाऱ्या वारकरी संप्रदायांच्या भावना दुखावल्या जातील, असा मुद्दा परिचारक यांनी मांडला, तर विधेयक धर्माधर्मात भेद करणारे असल्याने ते मांडू नये अशी मागणी थोपटे यांनी केली. मात्र सर्वच सदस्यांनी जादूटोणा आणि बळीसारख्या प्रथांना विरोध दर्शवून सरकारने त्याविरोधात स्वतंत्र विधेयक आणावे अशी मागणी केली. मात्र हे विधेयक मांडल्यावर चचेर्ला येईल, तेव्हा आक्षेप नांेदवावेत, असे आवाहन शेकापचे नेते गणपतराव देशमुख यांनी केले.

त्याचवेळी सत्ताधारी बाकांवरून राष्ट्रवादी काँग्रेसचे सदस्य शशिकांत शिंदे यांनीही विधेयकाला आक्षेप घेतला आणि विधेयक हिंदूविरोधी असल्याच्या भाजपच्या सुरात सूर मिसळला. मात्र गणपतराव देशमुख, माकपचे नेते नरसय्या आडम आणि शेतकरी संघटनेचे वामनराव चटप यांनी विधेयक मांडू द्यावे, नंतर त्यात दुरुस्ती करता येईल, अशी सूचना केली.

स्थितप्रज्ञ मुख्यमंत्री

विरोधकांबरोबर सत्ताधारी सदस्यही अंधश्ाद्धाविरोधी विधेयकावर तुटून पडले असताना ते मांडणारे मंत्री चंदकांत हंडोरे हतबल झाले होते आणि एकाकी पडले होते. निदान हे विधेयक मांडू द्या, ही त्यांची विनंतीही कोणी ऐकून घेत नव्हते. हा सर्व प्रकार सुरू असताना सभागृहाचे नेते असलेले मुख्यमंत्री विलासराव देशमुख निविर्कारपणे बसून होते. अखेर उपाध्यक्ष प्रमोद शेंडे यांनी, या प्रकारावर काय करायचे ते मुख्यमंत्र्यांनीच सांगावे, अशी सूचना केली. पण, त्यांनी कोणताही प्रतिसाद दिला नाही. अखेरीस विधेयक जैसे थे स्थितीत ठेवण्याचा निर्णय हंडोरे यांनी घेतला.

 
</text>
</doc>
