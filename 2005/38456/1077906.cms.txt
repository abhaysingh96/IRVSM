<doc>
<docno>1077906.cms.txt</docno>
<text>
 
महामुंबई: मुंबई टाइम्स
संदीप सावंत करणार हिंदी फिल्म
[ Thursday, April 14, 2005  07:11:38 pm]


अमित भंडारी

' श्वास ' चं कौतुक, त्यानंतर ऑस्करवारीची धडपड आणि त्यानंतर आता पुन्हा एकदा जोमाने कामाला लागलोय, क्षणभराचीही उसंत न घेता आता नव्या हिंदी चित्रपटाच्या कामी मश्गुल झालोय. पुढल्या वर्षअखेरीस हिंदी चित्रपट आणि त्यानंतर मराठी चित्रपट करणार आहे. तेवढ्यावरच न थांबता मराठमोळा चित्रपट तळागाळातल्या प्रत्येक माणसापर्यंत पोहोचावा, यासाठी नवी व्यवस्था उभारण्याचा विचार आहे... ' श्वास ' चा दिग्दर्शक संदीप सावंत आपले प्लॅन्स सांगत होता.

आजच्या घडीला चित्रपट थिएटरमध्ये जाऊन बघण्याची गरज आहे, असं प्रेक्षकाला वाटत नसेल, तर त्या गोष्टीची सवय उत्तम प्रकारे लावण्याची नितान्त गरज आहे. त्यासाठी खेडोपाडी नेटवर्क उभारण्याची आवश्यकता आहे. फिल्म सोसायटी आणि डिस्ट्रिब्युशनला समांतर असणारी ही व्यवस्था असेल. ' श्वास ' मुळे गावागावांत मराठी चित्रपट पोहोचला, पण फिल्मचं डिस्ट्रिब्युशन करताना आणि प्रेक्षकांपर्यंत पोहोचताना अनेक अडथळ्यांतून जावं लागलं होतं, ही प्रक्रिया निश्चितच त्रासदायक आहे. त्यामुळे केवळ माझ्यासाठी म्हणून नाही, परंतु इतरांनाही या ' समांतर सुविधे ' चा ऑप्शन खुला राहिला तर निश्चितच मराठी चित्रपटाच्या दृष्टीने हे सुचिन्ह ठरेल. श्वासच्या पुढचं पाऊल ठरावा, असा प्रयत्न हातून व्हावा, इतकी साधीसोपी धारणा घेऊन हा पुढचा प्रयत्न करत आहेे, असं संदीपने सांगितलं. संदीप आता गोविंद उभे यांच्या प्रोडक्शन हाऊससाठी काम करतोय.

मराठी चित्रपट दाखवला नाही तर मल्टिप्लेक्सला टाळं ठोकण्याचा सरकारचा आदेश निश्चितच योग्य आहे आणि मराठी चित्रपटांना त्याचा खूपच लाभ होईल, हे निश्चित! पण यामुळे निर्मात्यांची स्वत:वरील जबाबदारी वाढलीय आणि यामुळे दर्जेदार कलाकृती तयार करण्याची गरज आहे, हे सर्वांनी लक्षात ठेवलं पाहिजे.

नव्या चित्रपटात टेक्निशिअन टीमही तीच ठेवणार आहोत आणि ट्युनिंग उत्तम असल्यामुळे कॅमेरामन संजय मेमाणे, साऊण्ड डिझायनर सुहास राणे, संकलक नीरज व्होरालिया, कॉश्च्युम डिझायनर नीरजा पटवर्धन ही गँग माझ्या यापुढच्या प्रोजेक्टमध्ये असणार आहे..

संदीप आता नव्या हिंदी चित्रपटाच्या रिसर्च वर्कमध्ये पुरता गढून गेलाय. त्यामुळे कथा-पटकथा या गोष्टींच्या काही औपचारिक बाबी पूर्ण करण्यापूवीर् त्याची वाच्यता करण्याचं तो टाळतो. अद्यापि हे कथानक पूर्ण होण्याच्या प्रक्रियेत आहे. मऱ्हाटमोळ्या चित्रपटामुळे आपल्याला ओळख मिळाली, त्यामुळे मराठमोळा चित्रपट करणार अर्थात योग्य प्लॅनिंग करूनच! आता संदीप सज्ज झालाय. नव्या दमाचा ' श्वास ' घेऊन...

 
</text>
</doc>
