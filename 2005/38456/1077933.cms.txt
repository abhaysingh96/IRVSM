<doc>
<docno>1077933.cms.txt</docno>
<text>
 
प्रगती फास्ट
मिशन इण्टरव्ह्यू
[ Thursday, April 14, 2005  07:33:43 pm]


एमपीएससीच्या लेखी परीक्षेचा टप्पा पार केलेले उमेदवार सध्या इण्टरव्ह्यूची पूर्वतयारी करण्यात गर्क आहेत. त्यासाठी सर्वप्रथम इण्टरव्ह्यूचं स्वरूप लक्षात घेतलं पाहिजे. इथे इण्टरव्ह्यू पॅनल तुमच्याकडे संबंधित पदासाठी आवश्यक असणारी योग्यता पाहतं. यात विषयाचं ज्ञान आणि व्यक्तिमत्त्व या दोन्ही गोष्टी पाहिल्या जातात.

केम्ब्रिज डिक्शनरीने इण्टरव्ह्यूचा अर्थ पुढिलप्रमाणे सांगितला आहे, की इण्टरव्ह्यूच्या माध्यमातून उमेदवाराची कामासाठी आवश्यक असलेली योग्यता पाहिली जाते. एमपीएससीच्या प्रत्येक स्पर्धा परीक्षेचा अंतिम टप्पा इण्टरव्ह्यू असण्याचं हेच कारण आहे.

एमपीएससीच्या पूर्व आणि मुख्य परीक्षा या दोन टप्प्यावरील लेखी परीक्षेतून उमेदवाराची बौद्धिक क्षमता पडताळून पाहिली जाते. पीएसआय पदासाठी होणाऱ्या मेडिकल टेस्टमधून शारीरिक क्षमता सिद्ध होते. इण्टरव्ह्यूदरम्यान एमपीएससी बोर्डला पहिल्यांदाच उमेदवाराशी प्रत्यक्ष संवाद साधता येतो. आता त्यांच्यासाठी उमेदवार ही एक संख्या नसून व्यक्तिमत्त्व असतं.

इण्टरव्ह्यूमध्ये उमेदवार या पदासाठी योग्य आहे की नाही, याचा निर्णय घेतला जातो. त्यामुळे तुमच्या योग्यता सिद्ध करून दाखवण्याची ही शेवटची संधी असते. एमपीएससी वेगवेगळ्या पदांसाठी उमेदवारांची निवड करते. त्यामुळे कोणत्याही पदासाठी योग्य उमेदवार कसा असावा, हे त्या पदाच्या जॉब प्रोफाइलवरून ठरवलं जातं.

एमपीएससी किंवा पीएसआयच्या अधिकाऱ्यांच्या जबाबदाऱ्या आणि त्यासाठी आवश्यक असणारं व्यक्तिमत्त्व या दोन्ही गोष्टी ठरलेल्या असतात. त्यामुळे समोर असलेला उमेदवार या अपेक्षेप्रमाणे आहे की नाही, हे पाहण्याची प्रक्रिया म्हणजेच इण्टरव्ह्यू.

अर्थातच तुम्ही त्या पदासाठी अगदी परफेक्ट असावं, इतकी अवास्तव अपेक्षा एमपीएससी बोर्डाची नसते. पण उमेदवार ट्रेनिंगने घडवता येईल का, हे इथे निश्चितच पाहिलं जातं. फॉरमल आणि इनफॉरमल असे इण्टरव्ह्यूचे प्रामुख्याने दोन प्रकार पडतात. प्रत्येक ऑर्गनायझेशनचं विशिष्ट कल्चर असतं. त्यावर आधारित उमेदवाराची निवड होणं, हे साहजिक आहे. त्यामुळे एमपीएससी आणि गव्हन्मेर्ण्ट कल्चरचा थोडाफार अभ्यास करून त्याप्रमाणे उमेदवाराने पूर्वतयारी केली पाहिजे.

एमपीएससीचा इण्टरव्ह्यू फॉरमल आणि प्रश्नांची रचना ठराविक असते. अशा प्रकारच्या इण्टरव्ह्यूला सामोरं जाणं, त्यामुळे सोपं असतं. इण्टरव्ह्यूची रचना ठरलेली असल्यामुळे इथे काय विचारलं जाणार, याची उमेदवाराला कल्पना करता येईल. पण त्याचबरोबर इथे एक धोकाही असतो. तो म्हणजे बहुतांश उमेदवार इण्टरव्ह्यूला आपली योग्यता सिद्ध करण्याचं माध्यम म्हणून पाहण्याऐवजी तिथे आपली पात्रता सिद्ध करण्याचा प्रयत्न करतात.

इण्टरव्ह्यूकडे पाहण्याचा दृष्टिकोन सर्वप्रथम बदला. प्रश्नोत्तरांची मालिका म्हणून हाताळण्यापेक्षा पॅनल तुम्हाला निव्वळ प्रश्न विचारून एक परिस्थिती निर्माण करतं. त्यावरचं तुमचं उत्तर हे त्या परिस्थितीला हाताळण्याची क्षमता आणि दृष्टिकोन सिद्ध करतं.

तुम्ही किती बरोबर आणि चूक उत्तरं दिली, यावर स्कोअर ठरत नाही. विचारलेल्या प्रश्नांची उत्तरं कशी दिली, यावरून मार्क्स ठरतात. त्यामुळे उत्तरातील माहितीत योग्य शब्द, विचारप्रणाली, आत्मविश्वास, विनम्रता, सकारात्मक दृष्टिकोन, समयसूचकता, मुत्सद्दीपणा, प्रामाणि-कपणा या गोष्टी दिसून आल्या पाहिजेत. इण्टरव्ह्यूची पूर्वतयारी करताना एकाच वेळी विविध गोष्टींचं आकलन करण्याची सवय आत्मसात करा. यातील पहिला टप्पा म्हणजे इण्टरव्ह्यूचं अॅप्लिकेशन पॅनलसमोर जाण्यापूवीर् तुम्ही भरलेला अर्ज हीच तुमची पहिली ओळख असते.

त्यामुळे अर्ज काळजीपूर्वक भरा. सगळी माहिती खरी असावी. सगळ्यात महत्त्वाचं म्हणजे तुम्हाला त्या अर्जाची एक प्रत स्वत:जवळ ठेवायला विसरू नका. त्यात कोणत्या प्रकारची माहिती दिली आहे, हे तुमच्या लक्षात राहतं. त्यावरून कोणते प्रश्न विचारले जाऊ शकतात, त्याची तयारी कशी करावी, कोणत्या प्रश्नांची माहिती तुमच्याकडे उपलब्ध नाही, याचा अंदाज येतो.

वैशाली पाटील

स्टडी सर्कल

 
</text>
</doc>
