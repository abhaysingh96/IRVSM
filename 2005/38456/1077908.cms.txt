<doc>
<docno>1077908.cms.txt</docno>
<text>
 
महामुंबई: मुंबई टाइम्स
मिट्ट काळोखात वाट पाहायची...बिबळ्याची!
[ Thursday, April 14, 2005  07:13:39 pm]


हेमंत साटम

पौणिर्मेची नि:शब्द रात्र, पानांची सळसळ, मध्येच नीरव शांतता भंग करणारी कोल्हेकुई, गारवा, काळ्याकुट्ट अंधाराला भेदत जाणारा चंदप्रकाश...अशा वातावरणात फक्त वाट पाहणं!. पाणवठ्याजवळील ' लपण ' वर शांत बसून समोर काय घडतंय याची मनोमन नोंद सुरू असते. वाळक्या पानांवर अलगद पडणाऱ्या पावलांचा आवाज येतो आणि खाडकन् आळसावलेपण दूर जातं. समोर दिसतो तहानेने व्याकूळ झालेला बिबळ्या.

या चित्राचा प्रत्यक्षदर्शी होण्याची संधी मिळते मोजक्या उत्साही वन्यजीवप्रेमींना. संरक्षित क्षेत्राबाहेरील वन्यप्राण्यांची नोंदणी करण्याच्या मोहिमेतील वन्यजीवप्रेमींना हा थरारक अनुभव येतो. तोच अनुभव संजय गांधी नॅशनल पार्क, तुंगारेश्वर अभयारण्य इथे सुरू होणाऱ्या प्राण्यांच्या गणतीत अनेक तरुण वन्यप्रेमी घेणार आहेत.

यंदा वाइल्ड लाइफ सेन्ससला तरुण वन्यप्रेमींकडून तुडुंब प्रतिसाद मिळालाय. ही गणती अचूक होण्याच्या दृष्टीने वनखात्याचे अधिकारी, कर्मचाऱ्यांसह बिगरसरकारी संस्था, निसर्गप्रेमी, वन्यजीवप्रेमी आणि कॉलेजमधील इच्छुक विद्यार्थ्यांना सहभागी करून घेतलं जातं. यंदा नॅशनल पार्कमध्ये ही मोहीम 18 ते 22 एप्रिल , 23, 24 एप्रिलनंतर 22 आणि 23 मे अशा दोन भागात चालणार आहे.

प्राण्यांची गणना प्रत्यक्ष आणि अप्रत्यक्ष पद्धतीतून केली जाते. या दोन्ही पद्धतीत वनरक्षक आणि दोन ते तीन स्वंयसेवक अशी टीम असते. अशा टीम विविध जागी नियुक्त केल्या जातात. साधारण 103 चौरस किमीच्या नॅशनल पार्कचा परिसर पालथा घातला जातो. अप्रत्यक्ष पद्धत 18 ते 22 एप्रिल तर प्रत्यक्ष पद्धत 23, 24 एप्रिल आणि 22 आणि 23 मे या काळात घेतली जाईल. दोन्हींची संपूर्ण माहिती संबंधित समितीकडे सुपूर्द करण्यात येईल. त्याचा अभ्यास केल्यावर किती वन्यप्राणी आहेत, याची आकडेवारी स्पष्ट होईल.

अप्रत्यक्ष पद्धतीत सकाळी 5 ते 11 वाजेपर्यंत पायी फिरून नोंद केली जाते. त्यात बिबळ्यांचे आवाज, त्यांनी जागोजागी सोडलेल्या खुणा, झाडांवर मारलेले ओरखडे, पाणवठ्याच्या जागी पगमार्क्स सापडल्यास नोंद होते. पाणवठ्यावर पाऊलखुणा सापडल्यास प्लास्टर ऑफ पॅरीसच्या सहाय्याने त्याचे ठसे उमटवून घेतात.

प्रत्यक्ष पद्धतीत पाणवठ्याच्या जागी 24 तास मुक्काम ठोकला जातो. यासाठी खास नैसगिर्क उंचावटीची जागा ' लपण ' किंवा मचाण निवडले जातात. नोंदणीसाठी दुपारी दोन ते दुसऱ्या दिवशी दोन वाजेपर्यंत ही टीम तिथे असते. तिथे संपूर्ण नोंद केली जाते, त्यात कोणता प्राणी किती वाजता आला आदींच्या नोंदी करण्यासाठी फॉर्म दिला जातो. ही सर्व माहिती गोळा झाल्यावर 23 ते 24 मे या कालावधीत अंतिम गणना होईल. अचूक आकडेवारीसाठी अंतिम गणना केली जाते. यंदाच्या मोहिमेत वनविभाग, सामाजिक वनीकरण विभाग आणि वन विकास महामंडळ सहभागी झाले आहेत. त्यामुळे नॅशनल पार्क आणि परिसरात किती बिबळे ' शिल्लक ' राहिलेत याचा तरी अंदाज येऊ शकेल.

 
</text>
</doc>
