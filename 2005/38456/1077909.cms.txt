<doc>
<docno>1077909.cms.txt</docno>
<text>
 
महामुंबई: मुंबई टाइम्स
लुटारूंचा डोळा तुमच्या बँकेतल्या घबाडावर
[ Thursday, April 14, 2005  07:15:54 pm]


संजय व्हनमाने

कल्याण, डोंबिवलीमध्ये महिनाभरापूर्वी झालेल्या बँक दरोड्यांचं लोण आता मुंबईतही आलं आहे. लुटारूंनी थेट बँकेत डल्ला मारण्याऐवजी बँकांच्या वाटेवर असलेल्या खातेदारांच्या खिशात हात घालण्याचे प्रकार सुरू केले आहेत. असे प्रकार घडल्यावर खातेदारांमध्ये घबराट निर्माण होते. मात्र केवळ घाबरून जाण्यापेक्षा लोकांनी आपल्या पैशाबाबत आणि आपल्या हालचाली अनोळखी व्यक्तींना समजणार नाहीत, याबद्दल अधिक खबरदारी घ्यावी, असं आवाहन पोलिसांनी केलं आहे.

उन्हाळ्याच्या सुट्ट्या सुरू झाल्या, की लोक बाहेरगावी जात असल्याने घरं बंद असतात. त्यामुळे घरफोड्या, चोऱ्यामाऱ्यांमध्ये वाढ होते. फ्लॅट बंद असल्याचा फायदा या टोळ्या घेतात. बऱ्याच टोळ्या केवळ एप्रिल आणि मे या दोन महिन्यांत शहरात येऊन हात साफ करत असल्याची माहिती अटक झालेल्या आरोपींच्या चौकशीतून समोर आली आहे.

मात्र या टोळ्यांनी बँकांकडे आपला मोहरा सध्या वळवलेला दिसतोय. दोनच दिवसांपूवीर् शहरात एका दिवसात पाच ठिकाणी जबरी चोरीचे प्रकार घडले. त्यात तीन ठिकाणी बँकेत रक्कम भरायला जाणाऱ्या किंवा रक्कम काढणाऱ्यांना लुटण्यात आलं.

बोरिवली (प.) इथल्या विशालसिंग सुरेशसिंग ( 22) हे ऑफिसात जमा झालेले आठ लाख रुपये सारस्वत बँकेत भरण्यासाठी निघाले असताना, एस.व्ही. रोडनजीक चौघांंनी रिव्हॉल्वरचा धाक दाखवून त्यांच्याकडील रक्कम लुटली. याप्रकरणी बोरिवली पोलिसांनी तिघांंना अटक केली असून फरारी असलेल्या चौथ्याचा शोध सुरू आहे.

धवलचंद जैन हे काळबादेवी इथल्या विजया बँकेतून दोन लाख 45 हजार रुपये काढून घरी परतत असताना व्ही.पी. रोड इथे वाटेत आडव्या आलेल्या तिघांंनी त्यांच्यावर चॉपरचे वार केले आणि रक्कम घेऊन पलायन केलं. वाकोला इथे लॉटरीचा व्यवसाय करणाऱ्या मारुती मटकर यांच्या दुकानात घुसून दोघा अनोळखी व्यक्तींनी ड्रॉवरमधील पाच हजारांची रक्कम पळवली. गिरगावात साऊथ इंडियन बँकेचे कर्मचारी फोर्ट शाखेतून पाच लाख रुपये घेऊन गिरगाव शाखेत जात असताना त्यांना लुबाडण्यात आलं. जुहू इथे गौतम करताळ यांची साडेबारा लाखांची हुंदाय गाडी दोघांनी त्यांना खाली उतरवून पळवून नेली.

गुन्हे शाखेचे पोलिस उपायुक्त धनंजय कमलाकर यांनी सांगितलं की, अशा प्रकारे लूटमार करणारी एक टोळी आम्ही आताच जेरबंद केली आहे. त्यातून त्यांच्या कार्यपध्दतीविषयी माहिती मिळेलच. शिवाय उन्हाळ्याच्या सुट्टीत चोऱ्यामाऱ्या वाढत असल्याने जुने रेकॉर्डही आम्ही तपासायला सुरुवात केली आहे. बँकांमध्ये शिरणाऱ्या किंवा येणाऱ्यांकडून या टोळ्या लूटमार करतात ,.

बँकांच्या आसपास अनोळखी व्यक्तींबद्दल सावधगिरी बाळगावी आणि मोबाइल फोनवरून मोठमोठ्याने आपल्या रकमांबद्दल तसंच बँकांच्या ठावठिकाण्याबद्दल बोलू नये, अशा सूचनाही पोलिसांनी दिल्या आहेत.

 
</text>
</doc>
