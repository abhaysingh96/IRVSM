<doc>
<docno>1078006.cms.txt</docno>
<text>
 
धावते जग
मोटारीची बाजारपेठ
[ Thursday, April 14, 2005  08:45:11 pm]


पेट्रोल आणि डिझेलच्या किमती आणखी वाढणार असल्याच्या पार्श्वभूमीवर, भारत 2004 मध्ये प्रवासी मोटारउत्पादनाच्या क्षेत्रात जगभरातील उत्पादकांमध्ये अकराव्या क्रमांकावर होता आणि त्यांच्या वाषिर्क उत्पादनात भारत चीनच्या पुढे गेला आहे, ही बातमी लक्षणीय आहे.

भारतातले उत्पादन 30 टक्क्यांनी वाढले, तर चीनचे निम्मे म्हणजे 15 टक्क्यांनी. तरीही या आकडेवारीवरून भारताची चीनशी तुलना होऊ शकत नाही. कारण भारतातले उत्पादन होते 11.78 लाख मोटारींचे आणि चीनमधले 23.16 लाख.

भारतातल्या सर्व मोटारींची संख्या जेवढी आहे, तेवढी चीनमधील फक्त लहान मोटारींची आहे. आपल्या दृष्टीने महत्त्वाचे एवढेच की पहिल्या 15 देशांमध्ये आपण शेवटून दुसऱ्या क्रमांकावर होतो. आता 11 व्या क्रमांकावर आलो आहोत. उत्पादन कमी करूनही चीन सातव्या स्थानावर आहे.

एवढा फरक दोन देशांत मुळातच आहे. चीनमध्ये 2003 हे साल या उद्योगासाठी भाग्याचे ठरले. त्या वषीर् उत्पादनात तब्बल 83 टक्के वाढ झाली होती. त्या दृष्टीने 2004 साल हे या उद्योगाला वाईटच गेले असे म्हणावे लागेल. पहिल्या तीन देशांनी आपापले क्रमांक कायम राखले आहेत.

जपानने 2003 साली दोन टक्के मोटारींचे कमी उत्पादन केले होते. त्यांनी यंदा तीन टक्के ( 87.2 लाख गाड्या) जास्त उत्पादन करून पहिला क्रमांक मिळवला आहे. त्यापाठोपाठ जर्मनी (एक टक्का , 51.92 लाख गाड्या) आणि अमेरिका (वजा सहा टक्के, तरीही 42.29 लाख गाड्या) यांचा क्रमांक लागतो.

भारतात 30 टक्के जादा उत्पादन होत असले तरी त्याने हुरळून जाण्याचे कारण नाही. कारण येथे विकल्या जाणाऱ्या 75 टक्के गाड्या स्वस्तातल्या म्हणजे साडेचार लाख रुपयांच्या आतल्या किमतीच्या. आपल्याकडचे सर्वसामान्य वेतन लक्षात घेता हे समजण्यासारखे आहे. यापेक्षा महागड्या गाड्या घेण्याचे सामान्य माणसाच्या स्वप्नातही येत नाही.

वेतनात लक्षणीय सुधारणा झाली तर मोटारी मोठ्या संख्येने रस्त्यांवर येतील, अशी आशा उत्पादकांना वाटते. परंतु, केवळ हातात पैसे जास्त आले म्हणजे झाले, असे कधी होत नसते. इंधनाचे भाव भडकणार आहेत, रस्ते व अन्य मूलभूत सोयींची अनेक ठिकाणी वानवा आहे, कर्जासाठीचे जास्तीचे व्याजदर, वाढत्या प्रदूषणाची जाणीव यामुळे मोटारींचे ग्राहक उत्पादकांना हव्या त्या प्रमाणात वाढणार नाहीत, हे उघड आहे.

म्हणूनच ताज्या आकडेवारीवरून ही बाजारपेठ वाढत असल्याचे दिसत असले तरी त्याने फार आनंदित होण्याचे कारण नाही.

 
</text>
</doc>
