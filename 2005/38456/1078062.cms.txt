<doc>
<docno>1078062.cms.txt</docno>
<text>
 
अग्रलेख
कथनी आणि करणी!
[ Thursday, April 14, 2005  09:46:40 pm]


जे करामती दाखविती। तेही गुरू म्हणिजेती।

परंतु सद्गुरू नव्हेती। मोक्षदाते।।

श्रीसमर्थ रामदास

डॉ. बाबासाहेब आंबेडकर, महात्मा जोतिबा फुले आणि शाहू महाराज यांच्या नावाची उठता बसता जपमाळ ओढणाऱ्या बहुपक्षीय लोकप्रतिनिधींनी ' अंधश्रद्धाविरोधी विधेयका ' विरुद्ध लावलेल्या आवाजाने महाराष्ट्राच्या पुरोगामित्वाचा बुरखा टराटरा फाटला आहे. योगायोग असा की अंधश्रद्धेच्या पगड्यातून आपल्या समाजाला बाहेर काढण्यासाठी आयुष्याचा होम करणाऱ्या बाबासाहेबांच्या जयंतीच्या पूर्वसंध्येलाच या लोकप्रतिनिधींनी आपला खरा चेहरा समाजाला दाखवून दिला.

यात ' फुले-आंबेडकर-शाहू महाराज ' या त्रिमूतीर्ंचे प्रात:स्मरण नित्यनेमाने करणाऱ्या काँग्रेसजनांचा समावेश होताच ; शिवाय स्वत:ला ' विज्ञाननिष्ठ ' स्वातंत्र्यवीर सावरकरांचे अनुयायी म्हणवून घेणारे संघपरिवारातील हिंदुत्ववादीही होते! महाराष्ट्राला बुद्धिवादी दृष्टिकोनाची शिकवणूक देणाऱ्या प्रबोधनकार ठाकरेंचा वारसा सांगणाऱ्या शिवसैनिकांचे याबाबतचे मत मात्र गुलदस्त्यातच राहिले ; कारण पक्षाने आयोजित केलेल्या एका शिबिराला जावे लागल्याने, मोक्याच्या वेळी शिवसेना सदस्य अनुपस्थित होते!

पण महाराष्ट्रातील सामाजिक सुधारणांच्या इतिहासात मैलाचा दगड ठरू पाहणारे हे विधेयक नुसते मांडण्यास झालेला विरोध पाहून सामान्यांना काही आश्चर्य वाटले असेल असे नाही. कारण आपल्या राजकीय पुढाऱ्यांची ' कथनी आणि करणी ' यातील अंतर आता जनतेला पुरते ठाऊक झाले आहे. आश्चर्य याचेच की समाजातील गोरगरिबांना नाडणाऱ्या आणि लुबाडणाऱ्यांना होत असलेला अटकावही यांना मान्य नाही. सामाजिक न्यायाच्या गप्पा मारणाऱ्या अनेकांचा या विधेयकाला विरोध होता आणि तो जाहीरपणे सांगताना त्यांना काही वाटत नव्हते.

' दुष्ट रुढी, जादूटोणा व पिशाच्चबाधा या प्रथांवर तसेच, तथाकथित देवाची माणसे, वैदू व भोंदूबाबा म्हणून ओळखल्या जाणाऱ्या लोकांवर अंधविश्वास ठेवल्याने, समाजातील गरीब व अडाणी जनतेस शारीरिक, मानसिक व आथिर्क नुकसान सहन करावे लागणे आणि त्यांचे शोषण होणे यासारख्या घटना फार मोठ्या संख्येने उघडकीस येत आहेत ,' असे या विधेयकातच नमूद करण्यात आले आहे. पण हे विधेयक मांडूच न देणाऱ्या आमदारांनी विधेयकाचा संपूर्ण मसुदा सोडा, हा एक पानी तपशील तरी वाचला असेल का, अशी शंका त्यांची विधाने बघता येते.

काँग्रेसचे आमदार सुधाकरपंत परिचारक यांनी या विधेयकामुळे पंढरपूरला जमणाऱ्या वारकरी संप्रदायाच्या भावना दुखावल्या जातील, असे हास्यास्पद विधान केले! पंढरपुरात अवघे आयुष्य घालवलेल्या परिचारकांना, तुकाराम महाराजांपासून एकनाथांपर्यंत अनेक संतांनी महाराष्ट्राच्या मानेवरून अंधश्रद्धांचे जोखड भिरकावून देण्यासाठी कसे कसोशीने प्रयत्न केले, याची किमान ओळख असायला हरकत नव्हती. ती असती, तर असले विधान त्यांनी केलेच नसते ; कारण या विधेयकातील तरतुदींमध्ये श्रद्धेला कोठेच हात लावण्यात आलेला नाही. कोणी कोणावर भक्ती वा श्रद्धा ठेवावी, हा ज्याचा त्याचा प्रश्न आहे.

पण भक्तीचे देव्हारे मांडून संप्रदाय वा परिवार जमा करणे आणि त्यांच्या अज्ञानाचा, दारिद्याचा फायदा उठवून त्यांची लुबाडणूक करणे, असे प्रकार कोणी सुरू केले तर ती बाब निश्चितच आक्षेपार्ह आहे. अशा अंधविश्वासाचा गैरफायदा घेण्यास पायबंद घालण्यासाठी हे विधेयक मांडण्यात आले असून ते एकमताने मंजूर करून विधानसभेने पायंडा घालून द्यायला हवा होता. प्रत्यक्षात त्याऐवजी एकेकाने तोडलेले तारे बघण्यासारखे होते. ' हे विधेयक घटनाविरोधी आहे ,' हे भारतीय जनता पक्षाचे सदस्य एकनाथ खडसे यांचे मत बघता, आपल्या देशाची घटनाच विज्ञाननिष्ठ दृष्टिकोनाच्या विरोधात आहे, असे म्हणावे लागेल!

या विधेयकाचा सारा गाभा विज्ञानाच्या विरोधात कारवाया करणाऱ्या वा विज्ञानाला शह देऊ पाहणाऱ्या बुवाबाजीला अटकाव करणे हा आहे ; शिवाय पूर्णपणे सेक्युलर दृष्टिकोनातून त्याचा मसुदा तयार करण्यात आला आहे. तरीही हे विधेयक केवळ हिंदूधर्माच्या विरोधात असल्याची आवई हितसंबंधी उठवत आहेत. विधेयकात कोणत्याही धर्माचा उल्लेख नाही आणि ' हिंदू ' असा तर शब्दही नाही. ' तथाकथित देवदूत, वैदू आणि भोंदूबाबा ( ष्श्ाठ्ठद्वड्डठ्ठ) ' असे या विधेयकातील उल्लेख त्याचा सर्वधमीर्य अंमल स्पष्ट करतात, तरीही त्याविरोधात रान उठवण्यात विधानसभेला यश आले. मुख्यमंत्री विलासराव देशमुख हा प्रकार उघड्या डोळ्यांनी पाहात स्वस्थ बसून राहिले,

यापेक्षा दुदैर्व नव्हते. शेतकरी कामगार पक्षाचे ज्येष्ठ नेते गणपतराव देशमुख आणि मार्क्सवादी नरसय्या आडम या दोघांनीच या विधेयकाची पाठराखण केली. त्यांचे हे ऋण फेडण्यापलीकडचे आहे.

 
</text>
</doc>
