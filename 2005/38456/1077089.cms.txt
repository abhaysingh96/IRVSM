<doc>
<docno>1077089.cms.txt</docno>
<text>
 
क्रीडा
सौरभ गांगुली दाद मागणार
[ Thursday, April 14, 2005  12:22:24 am]


वृत्तसंस्था

कोलकाता : पाकिस्तानविरूध्दच्या झटपट क्रिकेट मालिकेतील सलग दुसऱ्या सामन्यात षटकांची गती न राखणाऱ्या कर्णधार गांगुलीवर आंतरराष्ट्रीय क्रिकेट समितीने सहा सामन्यांसाठी बंदी घातली आहे. आता या निर्णयाविरूध्द दाद मागण्याचे गांगुलीने ठरविले आहे. असे सूत्रांनी सांगितले.

सामनाधिकारी क्रिस ब्रॉड यांनी गांगुलीला शिक्षा ठोठावली. अहमदाबादहून त्याचे येथे आगमन झाल्यावर त्याने भारतीय क्रिकेट नियामक मंडळाचे माजी अध्यक्ष जगमोहन दालमिया यांची भेट घेऊन प्रदीर्घ चर्चा केली. दालमिया यांच्या नजीकच्या सूत्रांनी दिलेल्या माहितीनुसार बंगालचे माजी मुख्यमंत्री व कायदेतज्ज्ञ सिध्दार्थशंकर रे हे गांगुलीचे वकीलपत्र घेतील. सहा महिन्यांपूवीर् रे यांनीच यशस्वीरित्या गांगुलीची बाजू मांडली होती. भारतीय क्रिकेट नियामक मंडळाच्या अम्रृतमहोत्सवानिमित्त कोलकाता येथे झालेल्या पाकिस्तानविरूध्दच्या झटपट क्रिकेट सामन्यातही षटकांची गती न राखल्यामुळे गांगुलीला सामनाधिकारी क्लाईव्ह लॉईड यांनी दोन कसोटी सामन्यांसाठी बंदी घातली होती पण रे यांनी या प्रकरणी गांगुलीची बाजू यशस्वीपणे मांडल्यामुळे तो शिक्षेतून बचावला होता.

गांगुली लगेच दाद मागणार आहे पण आयसीसीकडून त्याला अजूनही बंदीच्या निर्णयबाबत अधिकृतरित्या काही कळलेले नसले तरी कुठल्याही क्षणी याबाबतचा फॅक्स अपेक्षित असल्याची माहिती सूत्रांनी दिली.

 
</text>
</doc>
