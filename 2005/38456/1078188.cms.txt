<doc>
<docno>1078188.cms.txt</docno>
<text>
 
क्रीडा
या मॅचेस फिक्स्ड आहेत का?
[ Thursday, April 14, 2005  11:59:55 pm]


महेश मांजरेकर

साडेतीनशेचा टप्पा ओलांडायला हवा असताना 315 वरच भारताची गाडी अडकली खरी ; पण, तरीही ही धावसंख्या प्रतिस्पर्धांना आव्हानात्मकच होती. पाक संघाने कंबर कसली आणि विशाखापट्टणमची पुनरावृत्ती होऊ दिली नाही. मॅच त्यांच्या हातातून गेली असं वाटतं असताना योहाना आणि शोयब मलिक बाद झाले आणि सामन्यात पुन्हा एकदा जान आली. पण त्यानंतर गांगुलीचे दिशाहीन नेतृत्वामुळे विजयाचे दान पाक संघाच्या पारड्यात झुकले. पुन्हा एकदा युनुस खान आणि कामरान अकमल यांनी धावचीत होऊन गांगुलीची इज्जत राखण्याचा प्रयत्न केला. काही केल्या त्यांना जिंकायचं नव्हतंच असं वाटत असताना आधीच्या षटकात केवळ तीन धावा देणाऱ्या युवराजच्या हातातून चेंडू काढून घेऊन गांगुलीने बोलिंगसाठी नेहराची निवड केली. अरे, नेहरा काय नेहरू आहे देशाची धुरा वाहायला ? इतक्या मॅचनंतरही याला हे कसं काय कळत नाही ? नव्या फलंदाजांना फिरकीला सामोरं जाणं तितकचं कठीण असतं हे त्याच्या ध्यानात आलं नाही काय ?

भारत हा एकमेव असा संघ असेल की ज्याने इतक्या अनुभवी फिरकी बोलर अनिल कुंबळेला संघाबाहेर ठेवलं. बर सामीसाठी व्यूहरचना करताना थर्ड मॅन स्क्वेअर ठेवला अरे सामी काय गुंडप्पा विश्वनाथ आहे ? थर्ड मॅन आणि फाइन लेगला फिल्डर असते तर सामीच्या बॅटची कडा घेऊन सीमापार जाणारा चेंेडू अडवला गेला असता. हे आमच्या दहा वर्षांच्या चिरंजीवांनासुद्धा कळतं ते भारताच्या कर्णधाराला उमजू नये ?

मॅच हातातून त्या क्षणाला गेली तेंडुलकर आणि युवराजच्या हाती बॉल दिला असता तर... ? ही हुरहूर लागून राहिलीय. (सचिनची अखेरची ओव्हर सगळ्यांनीच बघितली आहे.) बहुधा पोएटिक जस्टिस असल्यागत सिलेक्टर्सचं काम मॅच रेफ्रीने केलं आणि गांगुलीची सफरिंंग, एका मॅच करता का होईना, थांबवलंं.

दविड हा गांगुलीपेक्षा बरा कर्णधार आहे, असं थोडंबहुत क्रिकेट कळणाऱ्यांना माहिती आहे. त्यामुळे कानपूरच्या सामन्यात भारत जिंकण्याच्या आशा आहेत. ( मुशर्रफ कानपूरला मॅच बघायला आले असते, तर हा सामना पाकने जिंकला असता).

या मॅचेस बघताना, डिस्कशन करताना युनिव्हर्सली एक सूर उमटतोय, या मॅचेस फिक्स्ड आहेत का ? क्रिकेच्या प्रेमाखातर हे नसावं व असं मी सांगून स्वत:च सांत्वन करतोय की भारताने अथवा पाकने या दोन्हीही मॅचेस जिंकल्या तर मात्र युनिव्हर्सल सुराला शह बसू शकेल.आजच्या मॅचनंतर थोडंसं चित्र स्पष्ट होईल, मग भेटूच!

 
</text>
</doc>
