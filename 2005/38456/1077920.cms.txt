<doc>
<docno>1077920.cms.txt</docno>
<text>
 
महामुंबई
एकतर्फी प्रेम
[ Thursday, April 14, 2005  07:23:24 pm]


कल्याणच्या रेल्वे हॉस्पिटलमधून लॅब असिस्टण्टचं अपहरण करण्यात आलं होतं. फिरोज शेख नावाच्या गुंडानेच हे उपहरण केलं होतं. एकतफीर् प्रेमातून हा प्रकार घडला होता. रेल्वे हॉस्पिटल परिसरात त्याची दहशत होतीच शिवाय औषधचोरी प्रकरणी त्याचं नाव घेतलं जात होतं. हॉस्पिटलमधून औषधं चोरून नेऊन ती माकेर्टमध्ये विकणं हा फिरोजचा व्यवसाय. त्याच्यावर वीसपेक्षा अधिक गंभीर गुन्हे दाखल आहेत.

ती हॉस्पिटलजवळील रेल्वे कॉलनीत बहिणीसह राहायची. फिरोजची नजर तिच्यावर पडली. तो तिच्यामागे लागला. मात्र त्याची गुन्हेगारी पार्श्वभूमी माहिती असल्याने तिने त्याला झिडकारलं. फिरोजने तिला लग्न करण्याचीही गळ घातली होती. त्यालाही तिने नकार दिला होता. त्यामुळे फिरोज भडकला होता.

फिरोज रेल्वे इस्पितळामध्ये नियमित जात-येत होता. तिथल्या काही कर्मचाऱ्यांचं व फिरोजचं साटंलोटं जमलं होतं. त्या कर्मचाऱ्यांच्या मदतीनेच फिरोज रेल्वे हॉस्पिटलमधली औषधं चोरून विकत होता. पण त्याला कोणीही अडवत नव्हतं. एवढंच नव्हे तर गेले तीन-चार महिने तो तिच्या मागे हात धुवून लागला होता. त्याची माहिती हॉस्पिटलमध्ये सर्वांना होती, तरीही त्याकडे सगळेच दुर्लक्ष करत होते. तिच्याबरोबर असलेल्या महिला डॉक्टरने फिरोजची पोलिसात तक्रार केली होती. तिलाही त्याच्या धमक्या येण्याची शक्यता गृहीत धरून तिच्या घराभोवती पोलिस बंदोबस्त ठेवण्यात आला होता.

शनिवार, दोन एप्रिल रोजी दुपारी ती काम संपवून हॉस्पिटलमधून बाहेर पडताच फिरोजने तीन मित्रांसह पांढऱ्या रंगाच्या टाटा सुमो गाडीतून पळवून नेलं. त्यामुळे कल्याणमध्ये खळबळ उडाली. सोमवार उजाडला तरी कल्याण पोलिसांना फिरोजचा थांगपत्ता न लागल्यामुळे रेल्वे कॉलनीतील रहिवाशांनी डेप्युटी पोलिस कमिशनरच्या ऑफिसवर धडक मारली. त्यामुळे त्याचा तपास लावणं पोलिसांसाठी एक आव्हानच ठरलं.

महात्मा फुले पोलिस ठाण्याचे सिनिअर इन्स्पेक्टर सुरेंद मानधने यांनी देशभरातील पोलिस ठाण्यांकडे फिरोज शेखचे फोटो व इतर माहिती पाठविली. त्यामुळे त्याला पकडणं शक्य झालं. दिल्ली पोलिसांनी फिरोज शेखला अटक केली. विशेष म्हणजे यापूवीर्ही फिरोज शेखला दिल्लीतच अटक झाली होती. त्याच पोलिस शिपायाने फिरोजला पुन्हा अटक केली.

कल्याणहून पळवलेल्या लॅब असिस्टण्टला फिरोजने आधी कल्याणजवळच्या पिसवली गावात लपवलं होतं. तिथून तो कर्नाटकात भावाच्या सासुरवाडीत राहिला. कर्नाटकातून त्याने थेट दिल्ली गाठली. दिल्लीत राष्ट्रीय मानव आयोगासमोर त्याने स्वत:ला आणि त्याच्या पत्नीला कल्याण पोलिसांपासून धोका आहे. पोलिस त्यांचं एन्काउण्टर करणार आहेत, असा पवित्रा फिरोजने घेतला होता. परंतु त्यापूवीर्च दिल्ली पोलिसांनी त्याला अटक केली.

लॅब असिस्टण्ट तरुणीला आई-वडिलांकडे सोपवलं आहे. तिला फिरोजने भरपूर मारहाण केली आहे. तिच्या चेहऱ्यावरही मारहाणीच्या खुणा आहेत. इतकेदिवस फिरोजबरोबर फिरताना त्याला विरोध का केला नाही, पोलिसांच्या या प्रश्नावर तिने सांगितलं की, फिरोज आणि त्याच्या गुंडांची दहशतच इतकी होती की, काही बोलू शकले नाही.

पोलिसांनी फिरोजच्या घराची झडती घेतली असता तिथेही राष्ट्रीय मानव आयोगाची एक फाइल पोलिसांना सापडली आहे. फिरोजचे लग्न अंजली शर्मा नावाच्या महिलेशी झालं होतं. त्याला एक मुलगा आहे. फिरोजच्या त्रासाला कंटाळून अंजलीने आत्महत्या केली. फिरोजची वालधुनी परिसरात दहशत असल्यामुळे कुणीही त्याला विरोध करत नाही. कोणतंही व्यसन नसलेला फिरोज गेले सहा महिने बाहेर होता. यापूवीर् आठ- दहा दिवस बाहेर राहून पुन्हा जेलची हवा खाणारा फिरोज इतके दिवस बाहेर राहिल्याने तो सुधारला असावा, अशी अपेक्षा व्यक्त केली जात असतानाच त्याने अपहरण केलं. या प्रकरणात आतापर्यंत पाच जणांना अटक करण्यात आली आहे.

सुनील जावडेकर

 
</text>
</doc>
