<doc>
<docno>1077039.cms.txt</docno>
<text>
 
देश-विदेश
काश्मीरचा विकास 'रुळावर'
[ Thursday, April 14, 2005  12:04:01 am]


वृत्तसंस्था

उधमपूर : दहशतवादी कारवायांनी भयग्रस्त झालेल्या प्रदेशाला विकासाचे स्वप्न दाखवणाऱ्या उधमपूर-जम्मू रेल्वेला पंतप्रधान डॉ. मनमोहन सिंग यांनी बुधवारी हिरवा झेंडा दाखवला आणि तब्बल 22 वर्षांच्या प्रतीक्षेनंतर जम्मू-बारामुल्ला या महत्त्वाकांक्षी प्रकल्पातील हा 54 किमी लांबीचा हा पहिला टप्पा खुला झाला.

जम्मू-बारामुल्ला या संपूर्ण मार्गावर पहिली गाडी 2007 साली धावेल, अशी ग्वाही डॉ. सिंग यांनी यावेळी दिली. पंचायती राज व्यवस्था अधिक प्रभावी करण्यासाठी राज्य सरकारने कायद्यात सुधारणा करावी, असे आवाहन त्यांनी केले. जम्मू आणि पंजाबमधील जालंधर या रेल्वेमार्गाचेही राष्ट्रीय प्रकल्पांतर्गत दुहेरीकरण करण्यात येईल, अशी घोषणा पंतप्रधानांनी केली.

दहशतवादाचा मोठ्या धाडसाने सामना करणाऱ्या जम्मू-काश्मीरच्या सर्वांगीण विकासासाठी सरकार कटिबद्ध असून प्रयत्नांमध्ये अजिबात कसूर केली जाणार नाही, अशी ग्वाहीही त्यांनी दिली. रेल्वेमार्ग हे त्या दिशेने उचललेले केवळ पहिले पाऊल आहे, असे ते म्हणाले.

मुख्यमंत्री मुफ्ती मोहम्मद सईद, राज्यपाल एस. के. सिन्हा, रेल्वेमंत्री लालूप्रसाद यादव, संसदीय कामकाज मंत्री गुलाम नबी आझाद या वेळी उपस्थित होते. प्रकल्पासाठी जमिनी गमवाव्या लागलेल्या प्रत्येक कुटुंबातील किमान एका व्यक्तीला रेल्वेत नोकरी देण्याची हमी रेल्वेमंत्र्यांनी दिली.

 
</text>
</doc>
