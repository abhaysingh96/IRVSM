<doc>
<docno>1077905.cms.txt</docno>
<text>
 
महामुंबई: मुंबई टाइम्स
 लता-अमिताभ एकत्र
[ Thursday, April 14, 2005  07:08:52 pm]


मुंबई टाइम्स टीम

बऱ्याच दिवसांनी किंग्ज सर्कलचं षण्मुखानंद सभागृह मराठी प्रेक्षकांनी फुलणार आहे. निमित्त आहे मा. दीनानाथ मंगेशकर स्मृतिदिनाचं. लता मंगेशकर, पं. हृदयनाथ मंगेशकर, शिवशाहीर बाबासाहेब पुरंदरे ही मराठी माणसाची आदरस्थानं रंगमंचावर दिसणार आहेतच, पण त्यावर सरताज चढणार आहे तो सुपरस्टार अमिताभ बच्चन यांच्या उपस्थितीने. 24 एप्रिल रोजी ज्येष्ठांच्या कर्तृत्वाचा गौरव करणारा आनंद सोहळा साकार होणार आहे.

मा. दीनानाथ म्हणजे मराठी नाट्यसंगीतातील लखलखतं तारांगण. त्यांच्या पुण्यतिथीच्या निमित्त अमिताभ बच्चन आणि ज्येष्ठ गायक मन्ना डे यांना

मा. दीनानाथ स्मृती विशेष पुरस्कार देण्यात येणार आहे. ' चंदलेखा ' च्या ' आसू आणि हसू ' या नाटकाला 50 हजार आणि स्मृतिचिन्ह देऊन गौरवलं जाणार आहे. तसंच डॉ. अभय बंग, द. मा. मिरासदार आणि पं. शिवकुमार शर्मा यांना पुरस्कार दिले जाणार आहेत. या सोहळ्यात पाच रंगमंच कामगारांना प्रत्येकी 10 हजार रुपयांचा मा. दीनानाथ पुरस्कार दिला जाणार आहे.

छत्रपती शिवाजी महाराजांच्या 375 व्या जयंतीचं औचित्य साधून पं. हृदयनाथ मंगेशकर आणि बाबासाहेब पुरंदरे ' शिवकल्याण राजा ' हा गाजलेला कार्यक्रम या वेळी पुन:श्च सादर करणार आहेत. बाबासाहेबांचं कथन आणि त्याच्या अनुषंगाने हृदयनाथ मंगेशकर यांनी संगीतबद्ध केलेल्या काव्यरचना, असा हा मणिकांचन योग आहे. इंडियन आयडॉल फेम राहुल वैद्य या कार्यक्रमात दोन गाणी गाणार आहे. मा. दीनानाथ प्रतिष्ठान आणि हृदयेश आर्ट्स यांनी आयोजित केलेल्या या कार्यक्रमाचे ' महाराष्ट्र टाइम्स ' मीडिया पार्टनर आहे.

 
</text>
</doc>
