<doc>
<docno>1077921.cms.txt</docno>
<text>
 
महामुंबई
ठाण्याच्या सुदृढ पोलिसांना हवं गुड फूड गाइड!
[ Thursday, April 14, 2005  07:24:26 pm]


रवींद मांजरेकर

ठाणे : रक्तातलं हिमोग्लोबिन चांगलं आहे, बाकी तब्येतही उत्तम आहे...आता गरज आहे ती गुड फूड गाइडची! ...नुकत्याच झालेल्या मेडिकल चेक-अपमध्ये ठाणे पोलिसांबद्दल हा रिपोर्ट आला आहे. ठाण्यातले पोलिस सुदृढ आहेत, पण त्यांच्या आहारात आणि खाण्या-पिण्यात अनियमितता आहे, ती दूर करण्याची गरज आहे, असं प्रिस्क्रिप्शन मेडिकल कॅम्प घेणाऱ्या डॉक्टरांनी दिलंय.

ठाणे पोलिस आयुक्तालयातील पोलिस कर्मचारी आणि त्यांच्या कुटुंबीयांसाठी नुकताच मेडिकल कॅम्प पार पडला. विविध क्षेत्रातील 51 डॉक्टरांनी कर्मचारी आणि त्यांचे कुटुंबीय अशा एकूण 510 जणांच्या प्रकृतीची तपासणी केली. 15 टक्के कर्मचारी हे डायबिटीसचे रुग्ण असल्याचं लक्षात आलं. तर 20 टक्के पोलिसांना कंबरदुखी सतावते आहे. त्याचबरोबर 10 टक्के कर्मचाऱ्यांचे प्रश्न हे आहाराशी संबंधित आहेत. रक्तदाब आणि हृदरोगाचं प्रमाण 18 टक्के इतकं आढळलं.

कर्मचाऱ्यांच्या प्रकृतीची सातत्याने तपासणी करून औषधोपचार मिळवून देण्यासाठी आता पोलिस आयुक्तालयात आणि कॅम्पमधील सहभागी डॉक्टर्स यांनी प्रयत्न चालवले आहेत. त्यांच्यापैकी एका कर्मचाऱ्याला पेसमेकर बसवण्याची आवश्यकता आहे. बाजारात त्याची किंमत अडीच लाख रुपये इतकी आहे. हिंदूजा फाउण्डेशनच्या सहयोगाने तो पेसमेकर विनामूल्य मिळणार आहे.

पोलिस कर्मचाऱ्यांच्या सर्वांगिण विकासासाठी पोलिस आयुक्त डी. शिवानंदन यांनी आखलेल्या कार्यक्रमानुसार नैमित्तिक मेडिकल कॅम्पचा उपचार न उरकता, गांभीर्याने या कॅम्पचं आयोजन करण्यात आलं. त्या कॅम्पची जबाबदारी मुलुंडचे डॉ. संजय कपोते, पोलिस उपायुक्त डॉ. चेरिंग दोजीर् आणि पोलिसांचे डॉक्टर खोब्रागडे यांच्यावर टाकण्यात आली.

वोकहार्ट, बॉम्बे हॉस्पिटल, सायन आणि जेजे हॉस्पिटलमधील तज्ज्ञांचा समावेश होता. एक्स-रे, ब्लड चेकअप आदी गोष्टी सवलतींच्या दरात आणि काडिर्ओग्राम विनामूल्य काढून देण्यात आला आहे.

व्यायामाचा सोपा आणि योग्य वापर केल्यास तणावपूर्ण जीवनशैलीवर मात करता येते, हे दर महिन्याच्या ' पोलिसी नोटिस ' मध्ये लेखमालेतून मांडण्यात येणार आहे, असं कपोते म्हणाले.

 
</text>
</doc>
