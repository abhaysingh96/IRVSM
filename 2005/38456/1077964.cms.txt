<doc>
<docno>1077964.cms.txt</docno>
<text>
 
क्रीडा
संयमाची परीक्षा
[ Thursday, April 14, 2005  08:00:17 pm]


भारत विरुद्ध पाकिस्तान यांच्यातील वन डे मॅच खेळाडू आणि प्रेक्षकांच्या संयमाची परीक्षा बघणाऱ्या ठरत असतात. वन डे मॅचेस बरेचदा चुरशीचे होतात आणि ज्यांना हार्टचा त्रास आहे त्यांनी तर मॅच पाहूच नये, असं म्हटलं जातं ते उगीच नव्हे. पाकिस्तानचा इंझमाम उल हक हा तसा एरवी शांत आणि संयमी खेळाडू. परंतु त्याचाही तोल जाऊ शकतो ते अशाच एका मॅचमध्ये दिसून आलं. इंझमाम सुरुवातीला अगदीच शांत आणि अबोल होता. इम्रान खानने त्याला पहिल्यांदा कसं बघितलं तो किस्साही ऐकण्यासारखा आहे. सर्वात प्रथम इंझमाम उल हकला इम्रान खान नियाझीकडे वकार युनूस घेऊन गेला होता. तो एक गुणी फलंदाज असल्याने त्याचा विचार करा असं वकारने इम्रानला सुचवलं होतं. हा जाडजूड तरुण क्रिकेट कितपत चांगले खेळू शकेल असा विचार माझ्या मनात आला होता असे सांगून इम्रान खान म्हणतो, तो चेंडू मात्र छान फटकावतोय हे माझ्या लगेचच लक्षात आलं आणि पाकिस्तान टीममध्ये त्याचा समावेश करावा असा आग्रह मी निवड समितीकडे धरला.

इंझमाम हा तसा अगदी शांत. पण एका क्रिकेट मॅचमध्ये प्रेक्षकांनी ' आलू ', ' आलू ' म्हणून त्याला चिडवायला, खिजवायला प्रारंभ केला. या प्रसंगात इंझमाम उल हकचा संयम संपला, त्याला राग अनावर झाला व तो बॅट घेऊन थेट प्रेक्षकात घुसला. त्याचा तो रूदावतार बघून त्या प्रेक्षकाने पळ काढला ; एरवी इंझमाम उल हकच्या बॅटचा प्रसाद त्याला मिळू शकला असता. स्वत: इंझमाम उल हकने या प्रसंगाविषयी आपलं मत प्रदशिर्त करताना आणि आपण चुकलो अशी प्रांजळ कबुली देताना सांगितलं, आधीच मॅचचं जबरदस्त टेन्शन.

त्यात पुन्हा भारत विरुद्ध पाकिस्तान मॅच असला की टेन्शन अधिकच वाढतं. आमच्या संयमाची जणू परीक्षाच बघितली जाते. एरवी मी एकदम रागवत नाही, परंतु त्या वेळी माझाही संयम सुटला होता, तोल गेला होता. रागाच्या भरात मी बॅट घेऊन प्रेक्षकात घुसलो होतो. सुदैवाने काही घातक प्रकार घडला नाही. तो प्रेक्षक माझ्या तावडीत सापडला नाही, त्याचं आणि माझंही सुदैवच म्हणावं लागेल. त्या वेळी माझ्या हातातील बॅट माझी नव्हती तर माझ्या सहकाऱ्याची होती. माझा रूदावतार पाहून आधी कोणीही मला आवरण्यासाठी पुढे आले नाही. पण नंतर मला माझ्या सहकाऱ्यांनी अक्षरश: ओढून पॅव्हेलियनच्या दिशेनं नेलं आणि माझी समजूत काढली.

हा सारा प्रकार घडला होता तो मॅचतील जबरदस्त टेन्शनमुळे मान्य करावंच लागेल. भारत विरुद्ध पाकिस्तान सामन्यात खेळाडूंचा तोल गेला, संयम सुटला तर तसं का होतं या प्रश्नाचे उत्तरच जणू इंझमाम उल हकच्या त्या वागण्यातून आणि ढळलेल्या संयमातून मिळून जातं. इतर मॅच आणि भारत विरुद्ध पाकिस्तान मॅच यात केवढा मोठा फरक आहे हेही यावरून दिसून येतं.

चंदशेखर संत

 
</text>
</doc>
