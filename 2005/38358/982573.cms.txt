<doc>
<docno>982573.cms.txt</docno>
<text>
 
महाराष्ट्र
चौथीपर्यंतच्या मुलांसाठी सोपं मराठी शुद्धलेखन
[ Thursday, January 06, 2005  04:45:05 pm]


श्री.वा. नेलेर्कर

ठाणे : मराठी व्याकरण कोश, शुद्धलेखनाची ' खिसा ' आवृत्ती या पुस्तकांपाठोपाठ अरुण फडके यांनी आता खास पहिली ते चौथीमधल्या मुलांसाठी सोपं मराठी शुद्धलेखन हे पुस्तक लिहून स्वत:च अंकुर प्रकाशनातर्फे ते प्रकाशित केलं आहे.

मराठी साहित्य महामंडळाच्या प्रचलित 18 नियमांपैकी चौथीपर्यंतच्या विद्यार्थ्यांना आवश्यक असे काही नियम निवडून हे पुस्तकात समजावून दिले आहेत. बालवयाला, बालबुद्धीला आणि बालभाषेला पेलतील, पचतील, आवडतील आणि समजतील अशा सोप्या भाषेत हे नियम समजावून दिले आहेत. किंबहुना हेच या पुस्तकाचं खास वैशिष्ट्य आहे.

शेवटच्या अक्षराला वेलांटी, शेवटून दुसऱ्या अक्षराला उकार, वेलांटी आणि अनुस्वार एकदम, जोडाक्षराचा आधीचा उकार, आवाज दाखवणारे शब्द अशी सोपी आणि मजेदार नावं धड्यांना दिली आहेत.

' रु ' आणि ' रू ' यांचे वैशिष्ट्यपूर्ण लेखन, जोडशब्दांचे लेखन करताना घेण्याची काळजी, शास्त्रीय मराठी वर्षमाला आणि बाराखडी यांची स्पष्टीकरणासह माहिती, अक्षरी अंकलेखन अशी चौथीपर्यंत आवश्यक असलेली माहितीही या पुस्तकात आहे. प्रत्येक धड्याला स्वाध्यायही देण्यात आला आहे. रंगीत आणि आकर्षक मुखपृष्ठ असलेलं हे पुस्तक 64 पृष्ठांचं असून त्याची किंमतही अवघी 25 रुपये आहे.

ठाणे इथे 7 ते 9 जानेवारी 2005 मध्ये होणाऱ्या कोकण मराठी संमेलनात भरणाऱ्या शुद्धलेखन प्रदर्शनामध्ये हे पुस्तक सवलतीत खरेदी करता येईल. पुस्तक पहिली ते चौथी इयत्तेच्या विद्यार्थ्यांसाठी असले तरी पालक, शिक्षक आणि पाचवी ते आठवीपर्यंतचे विद्याथीर् या सर्वांसाठी अत्यंत उपयुक्त आहे. संपर्क 25474622 किंवा 9869272930.

 
</text>
</doc>
