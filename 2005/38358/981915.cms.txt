<doc>
<docno>981915.cms.txt</docno>
<text>
 
महामुंबई
मराठी तरुणाने वाचवले अंदमानातले गाव!
[ Thursday, January 06, 2005  12:37:32 am]


आरती कुलकर्णी

मुंबई : सागरी भूकंप झाल्याचे योग्य वेळी न कळल्यामुळे, सुनामी लाटा रोंरावत निघाल्या आहेत, हे किनारपट्ट्यांवर न कळाल्यामुळे, म्हणजेच निव्वळ माहिती आणि ज्ञान यांच्या अभावामुळे सुनामी संकटाची तीव्रता वाढली, अन्यथा लाखो जीव बचावले असते, अशी जगभरात चर्चा सुरू असताना, एका मराठी तरुणाने अचूक अंदाज घेऊन अंदमानात किमान एका गावाचे प्राण वाचवले आहेत.

अंदमान-निकोबारच्या सागरी जीवनाचे आणि विशेषत प्रवाळांवर संशोधन करणारा सारंग कुलकणीर् त्या दिवशी सकाळी नेहमीप्रमाणे त्याच्या पोर्ट ब्लेअरच्या पश्चिमेला असलेल्या वंडूरच्या घरात, दिवसभरात काय करायचं याचं प्लॅनिंग करत होता... ' रीफ वॉच ' या स्वयंसेवी संस्थेचा प्रतिनिधी म्हणून त्यानं सध्या इथे तळ ठोकलाय. संशोधनासाठीच्या बोटीत बिघाड झाल्यामुळे त्याचं स्कुबा डायव्हिंगसाठी समुदात जाणं रखडलं होतं. लवकरात लवकर बोटीच्या दुरुस्तीची व्यवस्था करण्याचा त्याचा खटाटोप सुरू होता...

... इतक्यात पहाटे साडेसहाच्या सुमाराला भूकंपाचे प्रचंड हादरे बसले. जमिनीवर उभं राहता येणंही शक्य नव्हतं, एवढी त्या हादऱ्यांची तीव्रता होती. इमारती धाडधाड कोसळल्या. काहींना भलेमोठे तडे गेले. सांरगच्या घरात हॉलचा स्लॅब खाली आला. हवेची सिलिंडर, पुस्तकं, संशोधनाचे पेपर, सगळा बाडबिस्तारा इतस्तत: विखुरला. गावकरी ओरडत घराबाहेर आले आणि समुदालगतच्या मोकळ्या जागेकडे धावले. काही जण तर पाण्यातही शिरले. भूकंपाचा दीड मिनिटाचा थरार थांबल्यावर लोक थोडे निर्धास्त होते. पण सागरी जीवशास्त्रज्ञ असलेल्या सारंगच्या मनात शंकेची पाल चुकचुकली, आता सुनामी लाटा येणार... त्यानं आपल्या सहकाऱ्याला समुदाच्या पातळीवर लक्ष ठेवायला सांगितलं...

त्याचा संशय खरा होता. काही मिनिटांतच समुदाच्या पाण्याची पातळी सरसर वाढत गेली आणि अजस्त्र सुनामी लाटा अंदमान निकोबारच्या बेटांमध्ये घुसल्या... तोपर्यंत सारंगने समुदात जाणाऱ्यांना मागे बोलवत अख्ख्या वंडूर गावच्या रहिवाशांना घेऊन जवळच्या टेकडीचा माथा गाठला आणि सगळेच जण या तांडवातून वाचले.

लाटांनी तीनदा किनाऱ्याला जबरदस्त तडाखा दिला. तिसऱ्या वेळी त्यांचा जोर सर्वाधिक होता. बेटांवर सगळीकडे खाऱ्या पाण्याचं साम्राज्य पसरलं. घरं, किनाऱ्यावरच्या बोटी, लाकडाची जेट्टी सगळं पाण्यात वाहून चाललं होतं आणि वंडूरचे गावकरी हे सारं असहायपणे पाहत होते... लाटांचा प्रलय ओसरल्यावर सगळे खाली उतरले.

टेकडीवर जाताना सारंग पाच कुत्रे आणि लॅपटॉप घेऊन जिवानिशी पळत सुटला होता. इतर नुकसानीची गणतीच नव्हती. पण त्याला चिंता होती ती चाछम बेटावर नांगरून ठेवलेल्या बोटीची आणि तीवरील दोन सहकाऱ्यांची. त्यांचं काय झालं असेल या शंकेनं तो सुन्न मनस्थितीत पोर्ट ब्लेअरच्या दिशेनं जायला निघाला. एव्हाना ठिकठिकाणी पोलिस पहारा सुरू होता आणि ते कुणालाही समुदाच्या दिशेनं जाऊ देत नव्हते. चाछमच्या जेट्टीचा पूलही खचला होता. पण पोलिसांशी वाद घालून सारंग कसाबसा जेट्टीपर्यंत पोहोचला. बोट जागेवर नसल्याचे पाहून मनात धस्सच झालं. पण तेवढ्यातच त्याचे सहकारी त्याला शोधत आले आणि जीव भांड्यात पडला... (मदतीचे सेतू... 5)

 
</text>
</doc>
