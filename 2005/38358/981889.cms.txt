<doc>
<docno>981889.cms.txt</docno>
<text>
 
महामुंबई
पालिकेचे 'मोबाइल बीट'
[ Thursday, January 06, 2005  12:17:57 am]


संजय सावंत

मुंबई : मुंबईतील अनधिकृत झोपड्यांवर कारवाई करण्यासाठी फ्लाइंग स्क्वॉडचा मोठ्या प्रमाणात वापर करणारी मुंबई महापालिका अनधिकृत फेरीवाल्यांविरोधातील कारवाई सुरू ठेवण्यासाठी पोलिसांची मदत घेणार असून मोबाइल फ्लाइंग स्क्वॅड बीट सुरू करण्याची योजना आखण्यात आली आहे. फेरीवाल्यांप्रमाणे रस्त्यांवर होणारे खोदकाम, खाद्यपदार्थांच्या गाड्यांवर चालणारे गैरप्रकार रोखण्याचेही काम हे स्क्वॉड करणार आहे. त्यामुळे यापुढे पालिकेला आणि पोलिसांना जबाबदारी टाळता येणार नसल्याचेही पालिका आयुक्त जॉनी जोसेफ यांनी सांगितले.

अनधिकृत झोपड्यांप्रमाणे अनधिकृत फेरीवाल्यांचा प्रश्ान् बिकट झाल्याने आणि सुप्रीम कोर्टाने रेल्वे स्टेशनपासून 100 मीटर अंतरावरील फेरीवाल्यांवर कारवाईचा आदेश दिल्याने शहरात मोठ्या प्रमाणात कारवाई सुरू आहे. सध्या रेल्वे स्टेशन्स आणि महत्त्वाच्या 18 ठिकाणी पालिकेच्या गाड्या व कर्मचारी तैनात आहेत. मात्र, गाडी गेल्यावर पुन्हा फेरीवाले बसत असल्याने यावर कायमस्वरूपी तोडगा काढण्याचा विचार असल्याचेही त्यांनी सांगितले. प्रत्येक वॉर्डात किमान तीन फ्लाइंग स्क्वॉड नेमण्यात येतील. यामध्ये पालिकेच्या कर्मचाऱ्यांप्रमाणे सशस्त्रधारी पोलिसांचा समावेश असेल. मोबाइल वॅन त्यांच्या कार्यकक्षेत गस्त घालत राहिल जेणकरून फेरीवाले तेथे बसणार नाहीत.

ही योजना 24 तास सुरू ठेवण्यासाठी तीन शिफ्टमध्ये कर्मचारी नेमण्यात येतील आणि पोलिसही तीन शिफ्टमध्ये असतील, अशी आशा त्यांनी व्यक्त केली. सध्या पालिकेकडे 161 पोलिस असून त्यांचा वापर अनधिकृत झोपड्या तोडण्यासाठी केला जातो. अनधिकृत फेरीवाले हटविण्यासाठी आणखी किमान 150 पोलिसांची गरज असल्याचेही आयुक्तांनी सांगितले.

फेरीवाल्यांविरोधात पालिका कायमस्वरूपी कारवाई करूच शकत नाही. त्यामुळे पोलिसांच्या मदतीशिवाय जशी झोपड्यांची कारवाई अशक्य होती, तशीच परिस्थिती फेरीवाल्यांवरील कारवाईचीही आहे. त्यामुळे अतिरिक्त पोलिसांचा खर्च पालिका उचलेल, असे त्यांनी स्पष्ट केले.

एका सव्हेर्नुसार मुंबईत तीन लाख फेरीवाले अधिकृत असले तरी तेवढेच प्रमाण अनधिकृत फेरिवाल्यांचेही आहे. कारवाई करताना दंडाची रक्कम वाढविण्याबरोबर माल परत नेण्यासाठी पुराव्याची अट घातल्याने फेरीवाले माल न्यायला येत नसल्याचे अतिरिक्त आयुक्त सुब्रत रथो यांनी सांगितले. पालिका कारवाई करते, मात्र पोलिसांच्या सहकार्याविना हे अशक्य असल्याने पोलिसांनीही बृहन्मुंबई पोलिस कायदा कलम 111 अंतर्गत कारवाई केल्यास हे काम अधिक सोपे होईल, अशी विनंती करणारे पत्रच रथो यांनी पोलिस सहआयुक्त (कायदा-सुव्यवस्था) जावेद अहमद यांना लिहिले आहे. सध्या 18 ठिकाणच्या कारवाईला पोलिसांचे सहकार्य मिळते, मात्र मुंबईतच मोठ्या प्रमाणात फेरीवाल्यांविरोधात कारवाई करायची असल्यास पोलिसांनीही जबाबदारी उचलावी, असे ते म्हणाले.

 
</text>
</doc>
