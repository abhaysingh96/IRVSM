<doc>
<docno>981867.cms.txt</docno>
<text>
 
महामुंबई
तो अंदमानात मदतीचे सेतू बांधतोय...
[ Thursday, January 06, 2005  12:09:16 am]


आरती कुलकर्णी

मुंबई : सुनामीच्या संकटामुळे अंदमान निकोबारच्या सागरी पर्यावरणावर काय परिणाम झाले, याचा अभ्यास करणं हे जीवशास्त्रज्ञ म्हणून सारंग कुलकणीर्चं काम आहेच ; पण त्याहीआधी या आपत्तीत आपले जिवलग हरपूर बसलेल्या संकटग्रस्तांना धीर देणं आणि इथली परिस्थिती नियंत्रणाखाली आणणं हे तो त्याचं आद्यकर्तव्य मानतो. अजूनही या बेटांना भूकंपाचे धक्के बसतात आणि मग सुनामी लाटा येण्याच्या अफवांना पूर येतो. म्हणूनच प्रशासन आणि स्थानिक लोकांना याची शास्त्रीय माहिती देण्याचं काम तो करतोय. संशोधनाच्या निमित्ताने झालेल्या भटकंतीमुळे त्याला निकोबार बेटांवरच्या दुर्गम आदिवासी वस्त्यांची खडान्खडा माहिती आहे.

त्यामुळे वनखातं, प्रशासकीय अधिकारी तसेच हवाई दल, तटरक्षक दल आणि नौसेनेच्या अधिकाऱ्यांना या आदिवासींपर्र्यत पोहोचण्यासाठी सारंगची मोलाची मदत होतेय.

कार निकोबारच्या तुलनेत अंदमानला सुनामीचा तडाखा कमी बसला. सारंगच्या मते, अंदमानच्या किनाऱ्यावर अजूनही खारफुटी जंगलं आणि प्रवाळांचं प्रमाण खूप आहे. तसंच, इथल्या किनाऱ्याची खोली जास्त असल्याचाही अंदमानला फायदा झाला. याउलट निकोबार बेटांना असं नैसगिर्क संरक्षण नसल्यामुळे प्रचंड हानी झाली. मात्र, अंदमानला खारफुटी जंगलांनी वाचवलं असलं तरी झाली त्यापेक्षा काही हानी टाळता आली असती, असं त्याचं मत आहे. सीआरझेड कायद्याप्रमाणे समुदापासून 200 मीटरच्या आता बांधकामाला परवानगी नसूनही अंदमानमध्ये 50 मीटरच्या अंतरातच बांधकामं झाली होती. ही चूक महागात पडली, असं त्याचं म्हणणं आहे.

सागरी जीवनावर सुनामीचा काय परिणाम झाला असावा याबाबत आताच निष्कर्ष काढणं कठीण आहे, असं सारंगचं म्हणणं. शार्क, डॉल्फिन यांसारख्या माशांवर याचा फारसा परिणाम झाला नसावा. डॉल्फिन माशांना तर जोरदार प्रवाहाची आवडच असते. पण ड्युगाँग म्हणजेच समुदी गाय, खाऱ्या पाण्यातल्या मगरी या प्राण्यांच्या अस्तित्वाला सुनामीमुळे धक्का पोहोचला असणार, असा त्याचा अंदाज आहे. याच काळात या किनाऱ्यांवर लेदर बॅक्ड टर्टल, ग्रीन टर्टल अशी समुदी कासवं अंडी घालण्यासाठी येतात. त्यांची अंडीही वाहून गेली असण्याची शक्यता आहे. अंदमानच्या राष्ट्रीय सागरी उद्यानाचं माहिती केंदही सुनामी लाटांमध्ये वाहून गेलंय. ते पुनरुज्जिवित करण्यासाठी प्रयत्न करावे लागतील.

सुनामीच्या जोरापासून अंदमानला वाचवणारी खारफुटी जंगलं, प्रवाळं यांच्या रक्षणाबाबत पर्यावरणवादी का आकांत करतात, याचं भानही मुंबई, चेन्नई अशा महानगरांना यावं, अशी त्याची प्रार्थना आहे. आतापर्यंत अंदमान निकोबारची बेटं भारताच्या मुख्य भूमीपासून दूर कुठेतरी अलिप्तपणे जगत होती. पण आता सर्वांचंच लक्ष या बेटांवर केंदीत झालं आहे. याचा लाभ घेऊन अंदमानचे स्थानिक राजकारणी, नगर व्यवस्थापनाला जबाबदार असणारे अधिकारी व प्रसारमाध्यमांना सागरी पर्यावरण संवर्धनाची जाणीव प्रभावीपणे करून देता येईल, असंही त्याला वाटतं.

 
</text>
</doc>
