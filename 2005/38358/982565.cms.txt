<doc>
<docno>982565.cms.txt</docno>
<text>
 
महाराष्ट्र
'समाजोपयोगी कामासाठी एकत्र येण्याची गरज'
[ Thursday, January 06, 2005  04:43:40 pm]


ब्राह्माण महासंघाचं चौथं द्वैवाषिर्क अधिवेशन 9 जानेवारी रोजी डोंबिवली इथे होत आहे. या अधिवेशनाचे स्वागताध्यक्ष डॉ. विश्वास पुराणिक यांच्याशी केलेली बातचीत...

आज जातिभेद विसरण्याच्या काळात ब्राह्माण महासंघाची आवश्यकता काय ?

आज सर्वच समाजाच्या संघटना आहेत. त्यामुळे ब्राह्माण समाजातील लोकांनाही वाटू लागले की आपलीही संघटना असावी. सर्वांनी एकत्र यावं यामुळे आपापसातील पोटजातींच्या भिंती तरी कोसळून पडतील. अशा एकसंध समूहातून समाजोपयोगी कामं करता येतील.

या संघाची उद्दिष्टं काय आहेत ?

या समाजातील पोटजातींतील मतभेद दूर करणं, सर्वांनी एकत्र येणं, एकंदर समाजात ब्राह्माण समाजाबाबत असलेले गैरसमज समाजकार्याने दूर करणं, यासाठी केवळ आमच्या समाजापुरतेच आम्ही काम करणार नाही, तर एकंदरच समाजाचा विचार करून सर्वांनाच उपयुक्त ठरतील, अशी ठोस कामं करण्याचाही आमचा मानस आहे. या समाजाबद्दल असलेले गैरसमज दूर होण्याऐवजी दृढच होत आहेत. ही अत्यंत दुदैर्वी बाब आहे. एका अर्थाने तो ब्राह्माण समाजाचा मोठा पराभव आहे. तर हे गैरसमज दूर होतील, यासाठी समाजाभिमुख कामाची गरज आहे, याचे भान महासंघाला आहे. या महासंघामध्ये आज महाराष्ट्राच्या कनाकोपऱ्यातून लोक आले आहेत. त्यांनी एकत्रितपणे याबाबत प्रयत्न करायला हवेत. तसं करणं शक्य आहे कारण अनेक ठिकाणी महासंघाच्या शाखा स्थापन झाल्या आहेत.

अल्पसंख्याक म्हणून ब्राह्माणांना सवलती मिळाव्यात असा सूर...

ते साफ चुकीचं आहे. आमची तशी मागणी कधीही नव्हती आणि आम्ही ती करणारही नाही.

या अधिवेशनामध्ये किती प्रतिनिधी येतील अशी अपेक्षा आहे ?

गेल्या अधिवेशनामध्ये तीन हजारपेक्षा अधिक प्रतिनिधी आले होते. यंदा त्याहूनही अधिक लोक येतील, असा आमचा अंदाज आहे.

अधिवेशनाव्यतिरिक्त महासंघाचं आणखी काय कार्यक्रम आहेत ?

संस्थेची स्वत:ची वास्तू असावी, अधिकाधिक लोकाभिमुख प्रकल्प हाती घेऊन त्यांची पूर्तता करणं, या समाजातही दारिद्यरेषेेखालील लोक आहेत. अशांना शक्य होईल ती मदत करणं आणि एकंदरच समाजोन्नतीसाठी सातत्याने प्रयत्न करणं हे काही प्रमुख कार्यक्रम आहेत. सर्वच समाज बदलला आहे, तसाच त्या मोठ्या समाजपुरुषाचा घटक असलेला ब्राह्माण समाजही बदलला आहे. खरंतर तो अधिक व्यापारीवृत्तीचा झाला आहे. त्याचं व्यापारीकरण झालं आहे. या समाजाने ज्ञान हेच आपलं भांडवल आहे आणि एकंदर सर्व समाजाशी आपली सक्रिय बांधिलकी असली पाहिजे, हे लक्षात ठेवून त्याप्रमाणे आचरण करण्याची गरज आहे.

अनिरुद्ध कौशल

 
</text>
</doc>
