<doc>
<docno>982934.cms.txt</docno>
<text>
 
महाराष्ट्र
घरगुती गॅस वापरणाऱ्या व्यावसायिकांवर कारवाई?
[ Thursday, January 06, 2005  11:38:41 pm]


म. टा. प्रतिनिधी

नाशिक : वाहनासाठी व हॉटेलसारख्या व्यवसायासाठी घरगुती वापराचा गॅस सिलिंडर वापरणे बेकायदेशीर असून अशा वाहनमालकांविरुद्ध व हॉटेल व्यवसायिकांविरुध्द व्यापक मोहीम हाती घेण्याचे आदेश जिल्हाधिकारी महेश झगडे यांनी दिले आहेत. यासाठी भरारी पथकाची स्थापना करण्याची सूचना त्यांनी केली असून जीवनावश्यक वस्तू कायद्याखाली गुन्हे दाखल करण्याचा त्यांचा आदेश आहे.

शहर व जिल्ह्यात घरगुती गॅसच्या टंचाईच्या व सिलिंडर मिळत नसल्याच्या तक्रारींमुळे जिल्हाधिकारी झगडे यांनी गॅसवितरक कंपनीचे प्रतिनिधी, पोलिस अधिकारी, पुरवठा अधिकारी यांची तातडीची बैठक गुरुवारी आयोजित केली होती. या बैठकीत झगडे यांंनी बोलताना हे आदेश दिले.

घरगुती वापरासाठी असलेले गॅस सिलिंडर वाहनांसाठी व इतर व्यावसायिक कारणांसाठी वापरले जातात, अशी माहिती यावेळी देण्यात आली. असा अनधिकृत वापर हा गंभीर गुन्हा असून शोधमोहिमेत सापडलेल्या वाहनमालकांवर गाड्या जप्त करणे, परवाना रद्द करणे अशी कारवाई होईल, असे सांगण्यात आले. व्यावसायिकांचेही परवाने रद्द होतील, असे झगडे म्हणाले.

 
</text>
</doc>
