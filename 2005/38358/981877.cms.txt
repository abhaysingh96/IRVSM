<doc>
<docno>981877.cms.txt</docno>
<text>
 
महामुंबई
गतिमानता समितीच्या कामकाजातच गती आणण्याची गरज
[ Thursday, January 06, 2005  12:12:18 am]


म. टा. प्रतिनिधी

वर्षभरात अवघ्या दोन बैठका, तीनदा मुदतवाढ

मुंबई : प्रशासकीय कामकाजात गतीमानता आणण्यासाठी नियुक्त करण्यात आलेल्या समितीच्या कामालाच गती आणण्याची गरज निर्माण झाली असून गेल्या वर्षभरात या समितीच्या अवघ्या दोन बैठका झाल्या आहेत. तसेच, तीनवेळा या समितीला मुदतवाढ द्यावी लागली आहे.

सरकारी कर्मचाऱ्यांच्या बदल्यांबाबत निश्चित नियम करण्याची मागणी करतानाच प्रशासनातील दफ्तरदिरंगाई दूर करण्याच्या दृष्टीने उपाय सुचविण्यासाठीही समिती नेमण्याचा आग्रह ज्येष्ठ समाजसेवक अण्णा हजारे यांनी सरकारकडे धरला होता. त्यानुसार मुख्य सचिवांच्या नेतृत्वाखाली 1 डिसेंबर , 2003 रोजी ही समिती नियुक्त करण्यात आली. गृह व महसूल विभागाचे प्रधान सचिव तसेच पाटबंधारे, सार्वजनिक बांधकाम आणि माहिती व तंत्रज्ञान विभागाचे सचिव या समितीचे सदस्य आहेत. फेब्रुवारी , 2004 पर्यंत या समितीस आपला अहवाल देण्यास सांगण्यात आले होते.

या समितीवर हजारेंच्या वतीनेही एक अशासकीय सदस्य घेण्यात येणार होता. मात्र, अण्णांकडून पहिले सात ते आठ महिने सदस्याचे नावच सुचविण्यात न आल्याने फेब्रुवारी अखेरीस जूनपर्यंत या समितीस मुदतवाढ देण्यात आली. पण तोपर्यंतही नाव न आल्याने या समितीच्या बैठकाच होऊ शकल्या नाहीत. अखेर मुख्य सचिवांनीच पुढाकार घेऊन अण्णांच्या सहमतीने ज्येष्ठ निवृत्त सनदी अधिकारी शरद काळे यांचे नाव निश्चित केले. दरम्यानच्या काळात मुदत संपल्याने पुन्हा सप्टेंबर अखेरीपर्यंत या समितीस मुदतवाढ देण्यात आली.

पण तोपर्यंत राज्यात विधानसभा निवडणुकांची धामधुम उडाली होती. त्यामुळे पुन्हा या समितीचे कामकाज रखडले. त्यामुळे आता 31 मार्च , 2005 पर्यंत या समितीस मुदतवाढ देण्यात आली आहे. एवढ्या काळात अवघ्या दोन बैठका या समितीच्या होऊ शकल्या आहेत. मात्र या बैठकांमध्ये काही उपयुक्त सूचना पुढे आल्या आहेत. सर्वसामान्य जनतेला आपल्या कामांसाठी मंत्रालयात यावे लागू नये या दृष्टीनेच जिल्हा व तालुका पातळीवर अधिकारांचे विकेंदीकरण करण्यात यावे व धोरणात्मक बाबीच मंत्रालयात ठरविण्यात याव्यात, अशा शिफारसी समितीच्या वतीने करण्यात येणार असल्याचे एका अधिकाऱ्याने ही माहिती देताना सांगितले.

 
</text>
</doc>
