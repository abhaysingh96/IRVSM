<doc>
<docno>982929.cms.txt</docno>
<text>
 
महाराष्ट्र
सोलापूर पालिकेतील काँग्रेस पक्षात दुफळी
[ Thursday, January 06, 2005  11:34:08 pm]


म. टा. वृत्तसेवा

सोलापूर : काँग्रेस पक्षात मंगळवारच्या बैठकीत पालिकेतील दोन गटांत वाद उफाळल्याने सुशीलकुमार शिंदे आंध्र प्रदेशात राज्यपालपदी गेल्यापासून स्थानिक राजकारणावर कोणाचाच वचक न उरल्याचे स्पष्ट झाले आहेे.

माजी महापौर यू. एन. बेरिया आणि पक्षनेते महेश कोरे यांच्यात या बैठकीत शाब्दिक खडाजंगी झाली. त्यातून शिवीगाळ, धक्काबुक्कीही झाली. महापौर नलिनी चंदेले, पक्षनेते कोरे व बेरिया यांच्यातील मतभेदांमुळे शहर विकासाला खीळ बसत आहे. त्यातून मार्ग काढण्यासाठी मंगळवारी कोरे यांनी बैठक बोलावली होती. विरोधी पक्षाच्या एका नगरसेविकेच्या डॉक्टर पतीराजांना पालिकेच्या वैद्यकीय सेवेत अधिकारी म्हणून घ्यावे, असा कोरे यांचा प्रयत्न आहे. त्याला बेरिया यांनी या बैठकीत विरोध केला. त्यातून दोघांमध्ये वाद सुरू झाला आणि शिवीगाळही झाली. त्यामुळे बैठकीत उपस्थित असलेल्या नगरसेविकांनी तेथून काढता पाय घेतला.

नगरसेवकच ठेकेदार

महापालिकेत 103 नगरसेवक असून त्यातील निम्मे नगरसेवक ठेकेदार म्हणून पालिकेची कामे घेतात. टेंडर भरणे, ती मंजूर करणे, बिले काढणे याबाबत त्यांचा हस्तक्षेप वाढला आहे. कामात पारदर्शकता आणण्यासाठी आयुक्तांनी प्रत्येक कामाचे टेंडर काढणे सुरू केले आहे. त्यामुळे नगरसेवक त्यांच्या विरोधात आहेत.

 
</text>
</doc>
