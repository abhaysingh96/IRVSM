<doc>
<docno>982523.cms.txt</docno>
<text>
 
सदर
उघडे-बंद शिंपले
[ Thursday, January 06, 2005  04:25:48 pm]


सायकल पहिल्यांदा चालवता आली की अख्खा दिवस सायकलच चालवावी असं वाटतं. तसा मी अख्खा दिवस चालत होतो किंवा लाऊंजमधल्या खुचीर्त बसून बाहेरचं जग बघत होतो. धावणाऱ्या आपल्या लोकल, कॉजवे- फ्लायओव्हरवरच्या रहदारीची वर्दळ, रेक्लमेशनवरलं प्रदर्शन, उडणारी कबुतरं, त्यांचा माग काढणाऱ्या घारी.. हे सारं सोडून वॉर्डमध्ये परतावं, गादीत झोपावं असं वाटत नव्हतं. थोड्या थोड्या वेळाने दर्शना , ' आत जाऊ या ' म्हणत होती. ' आणखी थोडा वेळ थांबू या ,' असं मी म्हणत होतो. वाफेचा हुक्का ओढायला, स्पायरोमीटरचे चेंडू उडवायला, गोळ्या घ्यायला आत जावंच लागत होतं. पण आत थांबणं असह्य होत होतं. बेडच्या उजव्या हाताचा पडदा दोन फुटांवर होता. त्यापलिकडे माझ्यासारखाच रुग्ण होता. पाठली भिंत बेडला चिकटूनच होती. समोरची बेडपासून तीन फुटांवर. त्यापलिकडे टॉयलेट. डाव्या हाताची भिंत दोन फुटांवर होती. तिच्यातच खिडकी होती. खिडकीतून माऊण्टमेरीचा मनोरा आणि असंख्य इमारती दिसत होत्या. पण त्याबरोबर मला कोंडल्या- जखडल्यासारखं वाटत होतं. हुक्का ओढून, चेंडू उडवून, गोळ्या घेऊन मी लाऊंजमध्ये परतत होतो. आता सिस्टरसुद्धा मला शोधायला लाऊंजमध्ये यायला लागल्या होत्या. भेटायला येणारे लाऊंजमध्येच भेटू लागले होते. अँजिओग्राफीसाठी आईला घेऊन आलेले दोन तरुण-जे मला माझ्या सर्जरीआधी भेटले होते-आईला घरी परत नेताना मला याच लाऊंजमध्ये भेटले. ' या वयात माझ्यावर एवढा खर्च कशाला ,' म्हणणारी वृद्धा सुना-नातवंडांच्या आग्रहास्तव तयार झाली होती. अँजिओप्लास्टीनंतर ठणठणीत होऊन उत्साहाने परत निघाली होती. इथे तीन महिने अॅडमिट असलेला एक गोयचा तरुणा लाऊंजमध्ये भेटला. हे हॉस्पिटल स्वत:चंच घर असल्यासारखा, इथला स्टाफ स्वत:चे नातेवाईक असल्यासारखा तो सहज-प्रसन्न वावरत होता. त्याच्याच वयाचा दुसरा रुग्ण सतत बेल वाजवून परिचारिकांना बोलवत होता. त्रासिक चेहऱ्याने काहीनाकाही तक्रारी करत होता. तोही महिनोन्महिने या हॉस्पिटलमधून त्या हॉस्पिटलमध्ये वाऱ्या करत होता. स्टाफच्या मते त्याला कुठलाच आजार नव्हता. काम चुकवता येतं आणि सरकारी खर्चात राहता येतं म्हणून केवळ तो हॉस्पिटलमध्ये अॅडमिट होत होता. या तरतऱ्हेच्या रोग्यांना, त्यांच्या नातेवाईकांना भेटताना ; इथल्या स्टाफसोबत गप्पा मारताना स्वत:चं जखडलेपण थोडं विसरता येत होतं. पण काही क्षणांत भोवतालच्या भिंती, वातावरण, बंदिस्तपणा परत अंगावर येत होता. हॉस्पिटलचा एक विशिष्ट गंध जाणवू लागला होता. त्याबद्दलचा तिटकारा मनात रुतू लागला होता. जेवणाचे ट्रे घेऊन येणाऱ्या अद्ययावत थर्मल ढकलगाडीभोवती हा गंध अधिकच रेंगाळत होता. त्याने पोटात ढवळून निघत होतं. जठरातले पाचकरस घशापर्यंत येत होते. आधी चविष्ट वाटलेलं जेवण आता घशाखाली उतरत नव्हतं. जेवूच नयेसं वाटत होतं. संध्याकाळी भेटायला आलेल्या कोणीही परतूच नयेसं वाटत होतं. निदान मला तरी त्यांच्यासोबत निसटू द्यावं...

असं का होतं, माझं मलाच समजत नव्हतं. रात्री झोप गाढ लागायची. तो गोळ्यांचा परिणाम असावा. सकाळी ताजंतवानं वाटायचं. तो झोपेचा परिणाम असावा. फटफटणारी पहाट पाहायला प्रथम लाऊंजमध्ये जायचं. दात तिथेच घासायचे. आता जाऊन चहा प्यायचा आणि परत बाहेर यायचं. कोणीतरी येऊन स्पंजसाठी बोलवायचं. स्पंज करून घेऊन स्वच्छ झालं की, ताजंतवानं-छान वाटायचं. मग छातीच्या छेदावरलं ड्रेसिंग बदलायचं. ते बहुधा डॉक्टर दिनेश करायचे. गप्पा मारत ड्रेसिंग कधी झालं कळतही नसायचं. मग ब्रेकफास्ट, पोटभर. परत लाऊंज. इथपर्यंत सर्व ठीक असायचं. पण मग वातानुकुलित यंत्रणेतून जेवणाचा वास हळूहळू सर्वत्र पसरायचा. निदान मला तसं भासायचं. पोटात हळूहळू हलू लागायचं. बंधनं जाणवू लागायची. एवढंच चालायचं... एवढ्याच वेगाने चालायचं.. एवढंच बोलायचं... यापेक्षा जास्त नाही बोलायचं.. एवढंच पाणी प्यायचं.. दिवसाला फक्त एक लिटर!

सुखावणारे क्षण तुरळक! ' आज आपण जिना चढायचा ?' हा फिजिओथेरपिस्टचा प्रश्न् त्याचं काही क्षणांपैकी. कुठलाही शहेनशाह दिल्लीच्या तख्ताच्या पायऱ्यासुद्धा एवढ्या आनंदाने चढला नसेल-जेवढ्या आनंदाने मी लीलावतीच्या सातव्या मजल्याच्या आठ पायऱ्या चढलो आणि एव्हरेस्ट चढणाऱ्या कुठल्या शेर्पाच्या पत्नीला वाटली नसेल एवढी काळजी दर्शनाला तेव्हा माझी वाटली.

' आदल्या दिवशी चालायला नाही लागला तर लगेच दुसऱ्या दिवशी जिना ? यांना कळतंय ना हे काय करतायत '- असा भाव तिच्या चेहराभर होता.

मला अख्खा जिना चढायचा होता, पण फिजिओथेरपिस्ट म्हणाल्या,

' उद्या. रोज एक-दोन पायऱ्या वाढवत जायच्या '- आणखी एक बंधन.

हॉस्पिटल बाहेरून येणाऱ्यांसोबतही ताजी झुळूक आल्यासारखं वाटायचं... प्रथम गीता पाटील... मग डॉक्टर पवनकुमार.. सोबत डॉक्टर अमीत. एक दिवस कबुतर पाहत लाऊंजमध्ये उभं असताना केईएमचे डॉक्टर खांडेकर आले. नेहेमीप्रमाणे मोठ्ठ्याने हसत, हात पसरून.

' तुम्ही इथे कुठे ?' मी आश्चर्याने विचारलं.

' तुम्हालाच भेटायला ,' ते आनंदाने हसत म्हणाले. सकाळच्या शांत वेळी लाऊंजसुद्धा दुमदुमला आमच्या गप्पांनी. व्हिजीटला निघालेल्या डॉक्टर पवनकुमारांचं लक्ष नेमकं डॉक्टर खांडेकरांवर पडलं. खांडेकर मला ओळखतात याचं पवनकुमारांना आश्चर्य वाटलं.

' अरे भई, यांना कोण ओळखत नाही ?... उभा महाराष्ट्र ओळखतो यांना! ' असं खांडेकरांनी एवढ्या मोठ्ठ्याने सांगितलं पवनकुमारांना की महाराष्ट्रातले अधेर् साहित्यिक त्याक्षणी आजाणताच दचकले असतील.

संध्याकाळ छान जायची. नलेश, येशू, ज्यो, कोलगे, किशोर... हळूहळू सारे जमायचे. कधी कविता... कधी नुसत्याच गप्पा. लाऊंजमध्ये. काही खुर्च्यांवर. काही काचेला पाठ लावून कट्ट्यावर. हळूहळू अंधारायचं. डोळ्यांसमोर. वेळ संपायची. लिफ्टच्या दारातून एकेकजण नाहीसा होत जायचा. ते जात असतानाच जेवणाच्या ढकलगाढ्या यायच्या. तिटकारा आणणारा विशिष्ट गंध उग्र व्हायचा. पोटात प्रचंड ढवळून निघायचं. जाणाऱ्यांसोबत निसटून जावंसं वाटायचं. पण आत जायचं. दही, फळं... खाता येईल तेवढं खायचं... इथून लवकर निसटण्यासाठी. मग पोटॉशिअम. तो विचित्र चवीचा घोट. मग परत लाऊंज. शांत... निशब्द...

त्या रात्री आमच्या शेजारी एक चाळीशीच्या आतला तरुण अॅडमिट झाला. सोबत फक्त त्याची पत्नी होती. त्यांच्यातल्या संवादावरून ते अँजिओग्राफीसाठी आल्याचं कळलं. दोघंही प्रचंड दडपणाखाली होते. ते आम्हालाही जाणवत होतं. त्यांच्याशी दोन शब्द बोलावंसं वाटलं. पण दोनपाखी शिंपल्यात ते घट्ट बंद होते. माझ्या टेपरेकॉर्डवर मी एक हळूवार कॅसेट लावली. माझ्याकडे पाहून दर्शना समजल्यासारखं हसली. आम्हीही बहुधा असेच होतो.. माझ्या सर्जरीच्या आदल्या रात्री.

क्रमश:

अनंत सामंत

 
</text>
</doc>
