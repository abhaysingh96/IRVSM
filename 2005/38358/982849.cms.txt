<doc>
<docno>982849.cms.txt</docno>
<text>
 
धावते जग
'लशी'चा उतारा?
[ Thursday, January 06, 2005  09:31:07 pm]


वाढती लोकसंख्या हा केवळ भारतापुरताच नाही, तर अनेक विकसनशील देशांपुढील स्फोटक प्रश्न आहे. देशाच्या प्रगतीच्या आड येणारा सर्वात मोठा अडथळा वाढत्या लोकसंख्येचाच असतो. साहजिकच लोकसंख्येला रोखावयाचे कसे याबाबत विचार आणि संशोधन अनेक ठिकाणी सातत्याने चालू असते.

अशाच संशोधनातून इंडियन इन्स्टिट्यूट ऑफ सायन्स या संस्थेने अमेरिकेतील दोन प्रतिष्ठित विद्यापीठांच्या मदतीने गर्भधारणेस प्रतिबंध करणारी नवीन ' लस ' विकसित केली आहे. ही लस टोचून घेतली की गर्भधारणेची शक्यता राहत नाही, असा संशोधकांचा दावा आहे.

प्रजननासाठी आवश्यक असणाऱ्या ' एप्पिन ' या प्रथिनाचे कार्य मंदावणे आणि त्यायोगे शुक्राणूच्या हालचालीची गती मंद करणे या लशीमुळे साध्य होते, असा दावा संशोधकांनी केला आहे. शुक्राणूची गती मंदावली की त्याच्याद्वारे स्त्रीबीजाचे फलन होण्याची संभाव्यता कमी होते ; कारण शुक्राणू अपेक्षित वेळेमध्ये स्त्रीबीजापर्यंत पोहोचूच शकला नाही, तर वाटेतच मरण पावू शकतो किंवा स्त्रीबीजही फलनक्षम राहण्याची शक्यता कमी होते.

याचाच अर्थ असा की शुक्राणूच्या हालचालीची गती आणि त्यांची फलनक्षमता या दोन्ही गोष्टी परस्परांशी निगडित आहेत. निसर्गातील या रहस्याचा उलगडा होऊन बराच काळ लोटला असला, तरीही या दोन्ही गोष्टींच्या परस्परसंबंधाचाच उपयोग करून जननक्षमता घटविण्यासाठी काही करून पाहण्याचा प्रयत्न मात्र पहिल्यांदाच होत आहे. अर्थात एक लक्षात घेतले पाहिजे की याबाबत जे यशस्वी प्रयोग झाले आहेत, ते माकडांवर! त्यांच्यामध्ये जननक्षमता काही काळापर्यंत रोखून धरण्यामध्ये आणि नंतर हवी तेव्हा ती पूर्ववत आणण्यामध्ये नव्याने विकसित करण्यात आलेली लस यशस्वी ठरली आहे.

मात्र जे माकडांमध्ये घडू शकले, तेच माणसामध्येही घडेलच, असे छातीठोकपणे सांगता येणे कठीण असते. दुसरे असे की काही वेळासाठी रोखून धरलेली किंवा थांबविलेली मानवी शरीरातील नैसगिर्क कृती ही हमखास पूर्ववत काम करू लागतेच, असे मानणेही धाडसाचेच आहे. विज्ञानाच्या मदतीने करण्यात येणाऱ्या मानवी हस्तक्षेपाची ही एक मर्यादा आहे. याचे कारण काय, या तपशिलात जाण्याचे हे ठिकाण नाही. मुद्दा एवढाच आहे की जो प्रयोग माकडांवर यशस्वी झाला आहे आणि ज्यामुळे शास्त्रीय जगताचे लक्ष या ' लशी ' कडे वेधले गेले आहे, तो प्रयोग आणि ती लस यांचा प्रत्यक्षात कितपत उपयोग होईल, याचा तारतम्याने विचार करण्याची गरज आहे.

एक मात्र नक्की की स्त्रियांवरच गर्भधारणेची आणि गर्भनिरोधनाचीही जबाबदारी लादणाऱ्या समाजाने आता या कामामध्ये पुरुषांनाही सहभागी होण्याची संधी उपलब्ध करून दिली आहे. या बदलाचे मात्र स्वागत करावयास हवे.

 
</text>
</doc>
