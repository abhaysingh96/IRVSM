<doc>
<docno>982855.cms.txt</docno>
<text>
 
अग्रलेख
बुडालेला बुधवार
[ Thursday, January 06, 2005  09:41:06 pm]


आठ महिन्यांपूर्वी मुंबईचा शेअर बाजार अचानक कोसळला, त्या दिवसाची नोंद इतिहासात ' काळा सोमवार ' अशी झाली. 17 मे 2004 रोजी देशात लोकसभा निवडणुकांचे निकाल जाहीर झाले आणि मतदारांनी प्रस्थापित भाजप सरकारला सत्तेवरून खाली खेचले.

या घटनेची विपरीत प्रतिक्रिया शेअर बाजारात झाली आणि सेन्सेक्सच्या पाऱ्याचा स्तंभ ढासळला. त्या दिवसाच्या आठवणीच्या जखमेवरील खपली सोमवारी पुन्हा निघाली आणि निदेर्शांक घळाघळा घसरू लागला. सोमवार संध्याकाळपर्यंत शेअर्सच्या भावांची कमान चढती होती.

सेन्सेक्स दररोज नवनवे उच्चांक प्रस्थापित करत होता. त्यामुळेच बाजारात वातावरण उभारीचे होते. छोटे आणि मध्यम गुंतवणूकदार उत्साहाने शेअर्स खरेदी करत होते. मंगळवारी बाजार 28.19 पॉईंट्सनी मंदावला, तरीही उत्साह कायम होता. पण बुधवार उजाडला आणि बाजाराचा व्यवहार सुरू होतानाच कोसळला.

एका दिवसाच्या उलाढालीच्या काही तासांत निदेर्शांक तब्बल 317 पॉईंट्सनी घसरला. बाजार बंद होताना तो थोडा फार सावरला, पण तरीही 192.17 ची घट राहिलीच. 17 मेनंतर एका दिवसात इतकी मोठी घसरण होण्याची ही पहिलीच वेळ. काही तासांच्या या त्सूनामी लाटेच्या प्रहाराने शेअरहोल्डर्सची 68 हजार कोटी रुपयांची संपत्ती बुडाली

हा हाहाकार दूरगामी परिणाम करणारा आहे. शेअर बाजारात चढ-उतार होतात, त्याकडे सामान्य मध्यमवगीर्य केवळ करमणूक म्हणून पाहत असतात, कारण त्यांचे पैसे त्यात गुंतलेले नसतात. परंतु बाजार कोसळतो, तेव्हा त्याचे अप्रत्यक्ष परिणाम सामान्यांच्या दैनंदिन जीवनावरही अपरिहार्यपणे होतातच, ते अनेकदा अदृश्य स्वरूपाचे असतात, इतकेच. याचे कारण बाजारातील पैसे बुडतात,

ते सामान्यांच्याच खिशातील असतात. त्यामुळेच ' बुडालेल्या बुधवार ' ची दखल घेणे क्रमप्राप्त ठरते. 17 मे रोजी भरदिवसा शेअर बाजारात काळरात्र अवतरली, तेव्हा तसे का घडले, यासाठी निश्चित कारण होते. भाजपकडून काँग्रेस आघाडीकडे सत्ता आली होती आणि मार्क्सवाद्यांच्या पाठिंब्यावर नवे सरकार जगणार, हेही स्पष्ट झाले होते. ' भाड में गया लिबरलायझेशन ', असे स्फोटक विधान कम्युनिस्ट नेते ए. बी. बर्धन यांनी केले होते.

अशा वेळी गुंतवणूक बाजारात, विशेषत: परदेशी गुंतवणूक कंपन्यांमध्ये घबराट पसरली, तर ते स्वाभाविक मानावे लागेल. पण बुधवारी तसे काहीच घडलेले नव्हते. गेल्या 1 डिसेंबरला सेन्सेक्स 6227.83 होता, तो महिन्याभरात 300 पॉईंट्सनी वर जाऊन 3 जानेवारीला 6679.20 वर जाऊन पोहोचला होता. या काळात डॉलरच्या तुलनेत रुपयाही वधारला आणि चांदीचे भाव वाढले. अंबानी परिवारातील अंतस्थ भाऊबंदकीमुळे रिलायन्स समूहातील कंपन्यांचे भाव पडले, तरी बाजाराचा मूड उत्तम होता.

अशा वेळी अचानक सेन्सेक्स का कोसळावा, हा शोधपत्रकारितेचा विषय ठरू शकतो. जेव्हा बाजार कोसळू लागतो, तेव्हा व्यवहार थंडावू लागतात, असा अनुभव आहे. बुधवारचे वैशिष्ट्य हे की, महत्त्वाच्या कंपन्यांचे भावही पडत असताना विक्री मात्र तुफानी वेगाने चालू होती. त्यामुळेच भाव आणखी वेगाने घसरत होते. परकीय वित्तीय संस्थांनी स्वत:चा नफा कायम राखण्यासाठी अचानक बाजारात उतरून आपल्याकडील शेअर्सची विक्री सुरू केल्याने बाजार कोसळला, असेही सांगितले जाते.

ते काहीही असले, तरी भारतातील वायदे बाजार किती नाजूक अवस्थेत जगतो व तो किती कमजोर आहे, याची प्रचीती बुधवारी आली. गेल्या दोन-तीन महिन्यांत सेन्सेक्स झपाट्याने वाढला, तेव्हा तो इतका वाढावा, अशी सुधारणा भारतीय अर्थव्यवस्थेने दाखवलेली नव्हती. याचाच अर्थ जी वाढ झाली, ती नैसगिर्क नव्हे, तर कृत्रिम होती. काही बड्या दलालांच्या संगनमताने ही वाढ झाली व अनेक मोठ्या वित्तीय संस्थांबरोबरच मध्यम व छोट्या गुंतवणूकदारां-कडील ठेवी बाजारात आल्या.

शेअर बाजारात आलेला निधी उत्पादक कामांसाठी गुंतवला गेला नाही, तर त्याची वृद्धी न होता, उलट तो आकुंचन पावतो. ही स्थिती शेअर बाजाराला घातक ठरते. बुधवारी तसेच घडले. सेन्सेक्स फुगवण्याच्या काही ' खेळाडूं ' च्या स्पधेर्त जो निधी अडकत गेला, तो पुन्हा बाहेर पडणे अपरिहार्य होते. तसे घडले आणि बाजार कोसळला. गुरुवारी बाजार सावरेल, अशी अपेक्षा होती, पण तसे झाले नाही. उलट सेन्सेक्स आणखी 91 अंशांनी खाली गेला. हे असेच होत राहिले, तर महिन्याभरात निदेर्शांक 7000 वर जाण्याची स्वप्ने पाहणाऱ्या गुंतवणूकदारांसमोर मोठीच समस्या उभी राहील.

अशा वेळी केंद सरकार व सेबी काय भूमिका घेतात, ते महत्त्वाचे ठरेल. सध्या तरी अर्थखात्याने ' वेट अँड वॉच ' धोरण स्वीकारलेले दिसते. त्यामुळेच ही घसरण हे केवळ ' माकेर्ट करेक्शन ' आहे, अशी सावध प्रतिक्रिया देण्यात आली. पण घसरण पुढच्या आठवड्यातही चालू राहिली, तर सरकारला हस्तक्षेप करावाच लागेल, कारण भारतातील बाजार कोसळत राहिला, तर त्याचे अपरिहार्य परिणाम एकूण अर्थव्यवस्थेवर आणि परदेशी गुंतवणुकीवर होतील. त्याची किंमत फार महागडी ठरेल.

 
</text>
</doc>
