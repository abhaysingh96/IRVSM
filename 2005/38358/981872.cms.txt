<doc>
<docno>981872.cms.txt</docno>
<text>
 
महामुंबई
यंत्रमागधारकांना सवलतीने वीजपुरवठा सुरू राहणार
[ Thursday, January 06, 2005  12:11:12 am]


म. टा. प्रतिनिधी

मुंबई : यंत्रमागधारकांना एक रुपया प्रति युनिट दराने वीज पुरवण्याच्या निर्णयाला 31 मार्च 2005 पर्यंत मुदतवाढ देण्याचा निर्णय घेताना मोठ्या प्रमाणात होणाऱ्या वीजचोरीला आळा घालण्यासाठी वीज अधिनियमन 2003 या कायद्यात सुधारणा करण्याबाबतचा अध्यादेश काढण्याला कॅबिनेट बैठकीत मंजुरी देण्यात आली.

वीज चोरीमुळे वीज मंडळाचे कोट्यवधींचे नुकसान होत असून सध्याच्या कायद्यात दुरुस्ती करण्याची आवश्यकता आहे. मात्र, विधिमंडळाचे अधिवेशन सुरू नसल्याने अध्यादेश काढून वीज चोऱ्यांना आळा घालता येऊ शकेल. वीजचोऱ्या हुडकून काढण्याच्या संदर्भात सर्व अधिकार वीज मंडळाच्या अधिकाऱ्यांना असून त्यासाठी आवश्यक तेवढा कर्मचारी वर्ग उपलब्ध होऊ शकत नाही. त्यामुळे हा अध्यादेश काढल्यानंतर पोलिसांना या प्रकरणांचा तपास करता येईल, अशी माहिती मुख्यमंत्री विलासराव देशमुख यांनी दिली. यंत्रमागधारकांना सवलतीच्या दरात वीज पुरवण्याच्या निर्णयाला मुदतवाढ देण्यात आल्याने सरकारवर 257 कोटी 76 लाख रुपयांचा बोजा पडणार असल्याचेही ते म्हणाले.

सरकारी कर्मचाऱ्यांसाठी लागू असलेल्या विशेष असाधारण रजेला 31 डिसेंबर 2005 पर्यंत मुदतवाढ दिल्याची घोषणाही मुख्यमंत्र्यांनी केली. या योजनेस चांगला प्रतिसाद मिळत असून 3 कोटी 4 लाख रुपयांची बचत झाल्याने योजनेला पुन्हा मुदवाढ देण्यात आल्याचे देशमुख यांनी सांगितले.

 
</text>
</doc>
