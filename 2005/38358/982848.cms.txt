<doc>
<docno>982848.cms.txt</docno>
<text>
 
धावते जग
हात झटकून मोकळे!
[ Thursday, January 06, 2005  09:29:34 pm]


जे. जे. हॉस्पिटलच्या प्रसूतिविभागातून चार दिवसांचे अर्भक दोन वर्षांपूर्वी पळवण्यात आले, तेव्हा मुंबईत खळबळ उडाली होती. त्यानंतर ब्रीच कँडी येथील ' आशा नर्सिंग होम ' चे डॉ. जवाहर बिजलानी आणि त्यांच्या पत्नीला अटक करण्यात आली होती.

अर्भके पळवून ती अपत्यहीन दांपत्यांना विकणाऱ्या टोळ्या देशभर कार्यरत असून, बिजलानी दांपत्यही हाच उद्योग करीत होते, असा आरोप त्यांच्यावर पोलिसांनी ठेवला होता. इस्पितळाच्या सुरक्षाव्यवस्थेतील गलथानपणा, इस्पितळातील कर्मचाऱ्यांशी अर्भक पळवून नेणाऱ्या टोळ्यांचे लागेबांधे असण्याची शक्यता, या बाबींची गंभीर दखल घेण्याची गरजही त्यावेळी व्यक्त झाली होती.

त्याचवेळी अर्भकाच्या कुटुंबीयांनीही अधिक सावधगिरी बाळगण्याचे महत्त्व अधोरेखित झाले होते. आता दोन वर्षांनंतर मुंबई महापालिकेच्या भाभा इस्पितळातून एक दिवसाचे अर्भक ज्या पद्धतीने पळवण्यात आले, ते पाहता गुन्हेगारांच्या नवनव्या क्लृप्त्यांवर मात करण्यासाठी किती प्रमाणात सावधगिरी बाळगली की ती पुरेशी ठरेल, हेच सामान्य नागरिकांना समजेनासे झाल्यास नवल नाही.

भाभा इस्पितळात मूल पळवण्यासाठी आलेल्या महिलेने आपण नर्स असल्याचे सांगितले व मुलाला वजन करायला नेत असल्याचा बहाणा करून पळवून नेले. ही महिला गणवेशात नव्हती, त्यामुळे तिचा संशय यायला हवा होता, हे इस्पितळाच्या अधीक्षिकेचे म्हणणे प्रथम- दर्शनी पटण्यासारखे आहे. मात्र त्याचवेळी नर्स (वा उद्या डॉक्टर किंवा इस्पितळाच्या अधीक्षिका!) असल्याचे सांगत राजरोस एक दिवसाच्या अर्भकाला घेऊन कोणीही सुरक्षितपणे व विनाअडथळा इस्पितळाबाहेर पडू शकते, हे गृहीत धरून स्त्रियांनी महापालिकेच्या इस्पितळात प्रसूतीसाठी दाखल व्हावे, असाही याचा अर्थ होतो.

एका प्रकरणाची जबाबदारी झटकून टाकण्यासाठी भाभा इस्पितळाच्या प्रशासनाने घेतलेली ही भूमिका, महापालिका प्रशासनाला मान्य आहे काय ? अर्भकाच्या नातेवाईकांना तत्परतेने दोष देण्यापूवीर्, एवढे धाडस बाहेरची महिला दाखवते, तेव्हा तिचे इस्पितळातील कोणाशी लागेबांधे तर नाहीत ना, या शक्यतेचाही विचार अधीक्षिकेच्या मनात यायला हवा होता. या इस्पितळांत कार्यक्षमतेचाच अभाव नाही, तर संवेदनशीलतेचाही आहे, हे या प्रतिसादावरून स्पष्ट झाले आहे. दोन वर्षांपूवीर् अशाच प्रकरणी अनेकांना अटक होऊनही, अर्भकांना पळवून विकणाऱ्या टोळ्या नष्ट करण्यात पोलिसांना आलेल्या अपयशाचाही हा पुरावा आहे.

 
</text>
</doc>
