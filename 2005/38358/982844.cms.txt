<doc>
<docno>982844.cms.txt</docno>
<text>
 
बहुतांची अंतरे
प्लॅस्टिक कंटेनर्सच्या विल्हेवाटीच्या प्रश्ानकडे दुर्लक्ष
[ Thursday, January 06, 2005  09:24:13 pm]


हल्ली पर्यावरण रक्षणासंबंधी बऱ्यापैकी जागृती होत आहे. प्लास्टिकच्या वापरापासून सामान्य जनतेला परावृत्त करण्याचाही बऱ्याच सामाजिक संस्थांचा प्रयत्न चालू असतो. या सर्वात एक गोष्ट जाणवते. ती म्हणजे सर्वत्र प्लास्टिकच्या पिशव्यांच्याच वापरासंबंधी बोलणे होते ; पण नीट पाहिले तर रोजच्या वापरातल्या कित्येक गोष्टी प्लास्टिक कंटेनरमध्येच असतात. उदा. खोबरेल तेल, गोडेतेल, डालडा, विविध प्रकारचे शांपू, पावडरींचे डबे इत्यादी. या सर्व गोष्टी ज्या प्लास्टिक कंटेनरमध्ये असतात, त्यावर कंपनीचे नावही नुसत्या लेबलवर नसते, तर त्या प्लास्टिकवर एमबॉस केलेले असते, ज्या योगे ते काढणे अशक्य असते.

पूवीर् डबेबाटलीवाल्याला बाटल्या दिल्या तरी त्यावरचे नाव तरी काढून टाकता येत असे. तसेच त्याला न देता त्या फोडून टाकण्याचीही सोय होती ; पण आता प्लास्टिकचा नाशही करता येत नाही, ना त्यावरची नावे काढता येत. त्यामुळे वस्तू संपल्यावर त्या कंटेनरचे काय करायचे, हा मोठा प्रश्ान् असतो. नाइलाजाने त्या डबे-ेबाटलीवाल्याला दिल्या जातात किंवा कचऱ्यात फेकल्या जातात. तिथूनही परत त्या उचलल्या जातातच. त्यामुळे नकली माल विकणाऱ्यांची फारच सोय झाली आहे.

हे सर्व कमी होण्यासाठी आणि मोठ्या कंपन्यांना आपले नाव चांगले राहावे, असे वाटत असेल तर त्यांनी एक गोष्ट करावी. प्रत्येक वेळी नवीन वस्तू खरेदी करताना गिऱ्हाईकाने जुने कंटेनर परत दिले तर त्याला चांगली सूट द्यावी. कंटेनर कंपनीत नेऊन त्याचा काही विनियोग अथवा परत वापर करता येईल का ते पाहावे. या योगे ते प्लास्टिक कंटेनर कुठेतरी टाकून पर्यावरणाचा नाश करण्याचे प्रमाण बरेच कमी होईल आणि भेसळयुक्त वस्तूंपासूनही सामान्य माणसाची सुटका होईल.

हल्ली संत गाडगेबाबा स्वच्छता अभियान जोरात चालू आहे. त्या स्वच्छतेबरोबरच पर्यावरणाची हानी करणाऱ्या या वस्तूंचाही विचार व्हावा. गरज पडल्यास संबंधित अधिकाऱ्यांनी कायद्याचा बडगा मोठ्या कंपन्यांना दाखवून त्यांना त्यांचे प्लास्टिक कंटेनर्स परत घेणे भाग पाडावे.

डॉ. विद्या जुवळे, डोंबिवली.

 
</text>
</doc>
