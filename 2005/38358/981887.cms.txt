<doc>
<docno>981887.cms.txt</docno>
<text>
 
महामुंबई
गावठी दारूवरील कारवाईसाठी पोलिस आयुक्तांना हवा वेगळा विभाग
[ Thursday, January 06, 2005  12:16:14 am]


म. टा. प्रतिनिधी

मुंबई : पोलिस दल सध्या हातभट्ट्या उद्ध्वस्त करण्यात गुंतले असले तरी काही दिवसांत पुन्हा कायदा-सुव्यवस्थेला अग्रक्रम द्यावा लागणार आहे. त्यामुळे अवैध दारूला आळा घालण्यासाठी वेगळ्या विभागाची निमिर्ती व्हावी. त्यासाठी पोलिस दलातफेर् मनुष्यबळही पुरविण्याची तयारी आहे, असे मत पोलिस आयुक्त अनामी रॉय यांनी व्यक्त केले.

शहरात आर्थर रोड- सातरस्ता आणि विक्रोळी या परिसरात विषारी दारूमुळे 120 हून अधिकांचा बळी गेला. या घटना घडल्यानंतर अवैध दारूचे गुत्ते उद्धस्त करण्यासाठी पोलिसांनी कंबर कसली आहे. राज्य उत्पादन शुल्क आणि पोलिसांकडे उपलब्ध असलेल्या याद्यांनुसार शहरात दारूचे सहाशेहून अधिक गुत्ते आहेत.

हे गुत्ते मुख्यत: झोपडपट्ट्यांमध्ये थाटले जातात. एका वेळेला एकादोघांनाच जाता येईल, अशा चिंचोळ्या गल्ल्यांत वा सार्वजनिक शौचालयाच्या पाठीमागे असणारे हे गुत्ते सहज नजरेस पडत नाहीत.

कायदा-सुव्यवस्था राखण्यास पोलिसांकडून अग्रक्रम दिला जातो. मग गुन्हेगारीला आळा घालणे, त्यानंतर चोरी, दरोडे अशा गुन्ह्यांकडे पोलिसांना लक्ष द्यावे लागते.

त्यामुळे या जबाबदाऱ्या सांभाळताना अवैध दारूकडे दुर्लक्ष होते. त्यामुळे अवैध दारूला आळा घालण्यासंदर्भातील जबाबदारी पोलिसांकडून काढून घेऊन त्यासाठी स्वतंत्र विभागाची निमिर्ती झाल्यास अवैध दारूविरोधातील कारवाई अधिक परिणामकारक होऊ शकते. या विभागाकडे केवळ ही एकच जबाबदारी दिली गेली तर अवैध दारूला निश्चितच आळा बसू शकेल, असे मतही रॉय यांनी व्यक्त केले आहे.

 
</text>
</doc>
