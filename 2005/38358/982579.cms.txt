<doc>
<docno>982579.cms.txt</docno>
<text>
 
महामुंबई: मुंबई टाइम्स
मोबाइल नको, तक्रार आवर!
[ Thursday, January 06, 2005  04:47:56 pm]


हेमंत साटम

गदीर्नं खच्चून भरलेली ट्रेन...घामाघूम प्रवासी...त्यात मोबाइलचा ठणठणाट. गप्पा झाल्यावर मोबाइल पुन्हा खिशात जातात. काही वेळाने स्टेशन येतं, ट्रेन सुटते. अचानक एखाद्या प्रवाशाच्या लक्षात येतं. त्याचा मोबाइल हरवलाय! त्या धक्क्यातून सावरल्यावर कधी मोबाइल मारलाय याचा विचार सुरू होतो. खाली पडला का ? नीट शोधा, अशी चौकशी होते. पण अनुभवी सहप्रवासी सांगतात ' कुछ फायदा नहीं, पोलिस स्टेशन जाओ, वरना नंबरभी नही मिलेगा '. ही नांदी असते रेल्वे पोलिस स्टेशनला घालायच्या हेलपाट्यांची!

सेंट्रल किंवा वेस्टर्न रेल्वे पोलिस स्टेशनात जाऊन मोबाइल चोरीच काय, पण कोणत्याही गुन्ह्याची नोंद करायला जाणं, ही गोष्ट हा एक चिंत्य अनुभव असतो. ' मोबाइल चोरीला गेलाय ' ही तक्रार नोंदवणं हे किती कठीण आहे, याचा अंदाज तिथे गेल्यावर येतो. पोलिस स्टेशनमध्ये गेल्यावर ' मोबाइल चोरीला गेलाय ' असं म्हणताक्षणी प्रश्नांची सरबत्ती सुरू होते. मोबाइल कोणाचा होता, त्याचा पुरावा आहे का, कधी घेतला होता, कुठे जात होता, नक्की चोरीलाच गेलाय का, की हरवलाय, कुठे ठेवला होतात, आजूबाजूला संशयास्पद व्यक्ती होती का ? अशा हजार प्रश्नांना तोंड द्यावं लागतं. ही सरबत्ती सुरू असताना एफआयआर दाखल करायचा का, असा प्रश्न येतो. ही झंझंट काय, असं म्हणताच ' चोरीची कम्प्लेण्ट ' हा जबाब येतो. ' साहेब मोबाइल मिळणार का ?' या प्रश्नाला ' बघू हो आधी कम्प्लेण्ट तर करा! ' ही सूचना येते.

पुन्हा मोबाइल कुठे गेला, याची चौकशी सुरू होते. कुठल्या हद्दीत मोबाइल चोरीला गेलाय त्यानुसार संबंधित पोलिस स्टेशनमध्ये तक्रार करायची असते. कुर्ला स्टेशनच्या हद्दीतमोबाइल गेला, तर सीएसटी पोलिस स्टेशनमध्ये तक्रार करता येत नाही. त्यासाठी कुर्ला स्टेशनच गाठावं लागतं. ही गोष्ट माहित नसल्यास पुन्हा उलटा प्रवास घडतो.

संबंधित पोलिस स्टेशनला आल्यावर पुन्हा प्रश्नांची सरबत्ती. तिथे तर ' मोबाइल चोरी ' साठी वेगळी वही! यात मोबाइल गेल्याची नोंद होते, पण ही वही ' चोरी ' साठी नसून ' मिसिंग / गहाळ ' यासाठी असते. पोलिस कारवाईत चोरीचे मोबाइल मिळाल्यानंतर त्या प्रवाशांशी संपर्क साधला जातो. पण त्यासाठी अनेकदा फिरावं लागतं, कोर्ट-कज्जे कचेरी करावे लागतील, अशी माहिती मिळते. याला पर्याय विचारल्यावर ' मिसिंग ' म्हणून नोंद होईल, त्याचं प्रमाणपत्र मिळेल. पण एफआयआर होणार नाही, असं स्पष्ट सांगण्यात येतं. मोबाइल मिळो न मिळो, तोच नंबर पुन्हा मिळवण्यासाठी तक्रारीची कॉपी ' मस्ट ' असते. पुन्हा ऑफिसला जायची घाई असतेच, यामुळे मुकाट स्वत:च्या अक्षरात अर्ज लिहिला जातो. त्याची कार्बन कॉपी हातात पडते आणि प्रवासी पुन्हा ट्रेन पकडण्यासाठी सज्ज होतो.

सर्वसाधारणपणे मोबाइल चोरी आणि त्यांची एफआयआर होण्याचं प्रमाण लक्षात घेता मिसिंगच्याच तक्रारी जास्त असल्याचं लक्षात येतं. गेल्या वर्षभरात रेल्वेतील गुन्ह्याची आकडेवारी 1811 इतकी असून त्यात मोबाइल चोरीची संख्या 629 इतकी आहे.

 
</text>
</doc>
