<doc>
<docno>982828.cms.txt</docno>
<text>
 
देश-विदेश
मुंबईतल्या प्रकल्पांविषयी पंतप्रधानांना आस्था
[ Thursday, January 06, 2005  09:11:57 pm]


म. टा. विशेष प्रतिनिधी

नवी दिल्ली : मुंबईच्या पायाभूत नागरी सुविधा, नागरी परिवहन प्रकल्प ( एमयुटीपी) रस्ते सुधारणा, मेट्रो रेल्वे प्रकल्प आणि सागरी वाहतुकीसाठी राज्य शासनाने तयार केलेल्या 40 हजार कोटी रुपयांच्या प्रकल्पांविषयी पंतप्रधान मनमोहनसिंग यांनी विशेष आस्था दाखवली असून शुक्रवारच्या मुंबई भेटीत त्यांनी दीड तासाचा वेळ या प्रकल्पाचे तपशील समजावून घेण्यासाठी राखून ठेवला आहे.

या प्रकल्पांना केंद शासनाने हिरवा कंदिल दाखवावा आणि विशेष आथिर्क मदत द्यावी, यासाठी मुंबई काँग्रेसचे अध्यक्ष गुरुदास कामत गेल्या दीड महिन्यांपासून हिरीरीने प्रयत्न करीत आहेत.

त्यांच्याच पुढाकाराने गेल्या महिन्यात दिल्लीत या योजनांचे नगरविकास मंत्री गुलाम नबी आझाद यांच्या उपस्थितीत संगणकीय सादरीकरण करण्यात आले. पंतप्रधान शुक्रवारी प्रवासी भारतीय संमेलनाच्या उद्घाटनासाठी मुंबईला येत आहेत.

या कार्यक्रमानंतर राज्य शासनाच्या विविध योजनांचे तपशील पंतप्रधानांनी समजावून घ्यावेत, यासाठी कामत यांनी त्यांची भेट घेऊन खास वेळेची मागणी केली. पंतप्रधानांनी ती तात्काळ मान्य केल्याचे कामत यांना कळवले. त्यानुसार दक्षिण मुंबईतल्या नेव्ही नगरमध्ये कोहली सभागृहात, सकाळी साडेअकरा वाजता पंतप्रधानांपुढे साऱ्या योजनांचे राज्य शासनाच्यावतीने सादरीकरण करण्यात येणार आहे. मुंबई महानगराच्या विकासात देशाच्या पंतप्रधानाने आस्थेने विशेष वेळ राखून ठेवण्याचा हा पहिलाच प्रसंग आहे.

या कार्यक्रमाला मुख्यमंत्री विलासराव देशमुखांसह राज्याचे मंत्रिमंडळ, उच्चपदस्थ अधिकारी उपस्थित असतील, असे कामत यांनी सांगितले.

 
</text>
</doc>
