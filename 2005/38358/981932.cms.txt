<doc>
<docno>981932.cms.txt</docno>
<text>
 
देश-विदेश
'फॅशन-ए-आझम'
[ Thursday, January 06, 2005  12:45:37 am]


वृत्तसंस्था

नवी दिल्ली : थिएटरच्या अंधारात, रुपेरी पडद्यावर रंग लेवून झळकलेल्या ' मुघल- ए-आझम ' च्या दर्शनाने जुन्या पिढीतील चित्ररसिकांच्या हळव्या आठवांना नवी झळाळी मिळाली असली तरी आताच्या तरुण पिढीवर मात्र गारुड केले आहे, ते त्यातील लखलखत्या दागिन्यांच्या भांडाराने. रंगीत स्वरूपातील हा चित्रपट झळकल्यानंतर मुघल फॅशनच्या दागिन्यांच्या मागणीत मोठी वाढ झाल्याचे दिसून आले आहे.

चित्रपटांतील नायक-नायिकांच्या कपड्यांची स्टाइल उचलणे, भारतातील चित्रपट रसिकांसाठी नवे नाही. मध्यंतरी प्रदशिर्त झालेल्या ' देवदास ' नेही त्याची प्रचिती दिली होती. ' देवदास ' झळकला आणि त्यातील पारो, चंदमुखी यांच्या कपड्यांची स्टाइल कमालीची लोकप्रिय झाली. आता तसाच प्रकार ' मुघल-ए- आझम ' बाबत घडतो आहे.

' मुघल-ए-आझम ' ही सलीम- अनारकली यांच्या प्रेमाची अमर कथा. ती पडद्यावर चित्रित करताना के. आसिफ यांनी त्याला झळाळी दिली मुघल पद्धतीच्या उंची दागिन्यांची. कलात्मक घडण, रंगसंगती, कलाकुसर आणि नजरबंदी करणारी झळाळी ही या दागिन्यांची काही प्रमुख वैशिष्ट्ये असल्याचे नव्या ' मुघल-ए-आझम ' चे दागिने सल्लागार आणि ' ओरा ' चे वरुण अरोरा यांनी सांगितले. मध्यंतरी निझामाच्या दागिन्यांच्या भांडाराचे डोळे दिपवून टाकणारे दर्शन लोकांना प्रदर्शनातून घडले आणि त्या दागिन्यांचे असामान्यत्व प्रथमच त्यांच्या नजरेत भरले. तशाच प्रकारचे उंची दागिने लोकांना पाहायला मिळाले ते ' मुघल-ए- आझम ' मध्ये आणि त्यानंतर तशा घडणीच्या दागिन्यांच्या मागणीत प्रचंड वाढ झाली, असे अरोरा यांनी नमूद केले. ग्राहकांची आवड लक्षात घेऊन मुघल घडणीचे दागिने ' ओरा ' ने मध्यंतरी बाजारात आणले आणि त्यांची झपाट्याने विक्री झाली, अशी पुस्तीही त्यांनी पुढे जोडली.

दागिने डिझायनर अनुराधा छाब्रा यांनी याबाबत बोलताना आजचा कल सांगितला. तरुणींना आतापर्यंत ' अँटिक ज्वेलरी ' आवडत होतीच. आता ' मुघल-ए-आझम ' स्टाईलचे कुंदन सेट, बांगड्या, बाजूबंद, झुमके तसेच हिरे, मोती आणि रत्न यांचे दागिने यांना फार मोठी मागणी आली आहे. या दागिन्यांना केवळ धनिक वर्गातून मागणी आहे, असे नाही तर मध्यमवर्ग, उच्च मध्यमवर्गातही त्यांना मागणी आहे.

नाजूक घडणीच्या, वजनाने हलक्या दागिन्यांना जशी मागणी आहे, तशीच वजनदार दागिन्यांनाही तरुणींची पसंती मिळत आहे. 400 ग्रॅमपासून ते अगदी एक किलो वा त्यापेक्षाही जास्त वजनाचे दागिनेही मोठ्या प्रमाणात खरेदी केले जात आहेत, अशी माहिती या क्षेत्रातील एक नामवंत व्यापारी जतीन मेहरा यांनी दिली. ' मुघल-ए-आझम ' मुळे टिक्का, माथा टिक्का आणि माथा पट्टी या सारख्या जुन्या धाटणीच्या दागिन्यांना पुन्हा एकदा मागणी आली आहे, अशी पुस्ती मेहरा यांनी जोडली.

 
</text>
</doc>
