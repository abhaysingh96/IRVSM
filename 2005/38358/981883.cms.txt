<doc>
<docno>981883.cms.txt</docno>
<text>
 
महामुंबई
आइनस्टाइनच्या सिद्धांतावर आंतरराष्ट्रीय परिषद
[ Thursday, January 06, 2005  12:14:38 am]


म. टा. प्रतिनिधी

मुंबई : आइनस्टाइनच्या सापेक्षतावादाच्या सिद्धांताला यंदा शतक पूर्ण होत असून त्यानिमित्त दि इंडियन प्लॅनेटरी सोसायटीने आंतरराष्ट्रीय परिषदेचे आयोजन केले आहे. बोरिवली येथील प्रबोधनकार ठाकरे सभागृहात 7, 8 व 9 जानेवारी रोजी ही परिषद पार पडेल.

आइनस्टाइनने 1905 मध्ये मांडलेल्या या सिद्धांताने इतिहास घडविला. या त्याच्या कार्यावर आधारित चर्चा, व्याख्याने, लघुपट व प्रदर्शने परिषदेत असतील. यावेळी आइनस्टाइनच्या जीवनकार्यावरील हिंदी आणि इंग्रजी पुस्तकांचे प्रकाशनही करण्यात येणार आहे.

सात जानेवारी रोजी डॉ. एच. उन. सेठना यांच्या हस्ते परिषदेचे उद्घाटन होईल. त्यानंतर लघुपट दाखवण्यात होईल. डॉ. पी. सी. वैद्य यांचे ' न्यूटन ते आइनस्टाइन : भौतिकशास्त्राची क्रांती ' या विषयावरील व्याख्यान आणि ' गुरुत्वाकर्षणाचा सिद्धांत ' या विषयावर सर हरमन बॉण्डी यांचे व्याख्यान दुसऱ्या सत्रात होईल.

आठ जानेवारी रोजी पहिल्या सत्रात डॉ. अभय आष्टेकर यांचे ' अंतराळ व काल ' या विषयावर, तर डॉ. डेव्हिड अॅटकिन्सन यांचे ' प्रकाश आणि आइनस्टाइन ' या विषयावर व्याख्यान होईल. अंतराळाची कल्पना आणि निरीक्षणात्मकता यांचा 1905 ते 2005 या कालावधीतील आढावा डॉ. गॅविन रेथ घेतील. दुसऱ्या सत्रात डॉ. जयंत नारळीकर यांचे ' सापेक्षता आणि प्रकाशापेक्षा वेगवान ' या विषयावर व्याख्यान होईल. त्याशिवाय विशेष सापेक्षतावादावर डॉ. टी. पद्मनाभन आणि सांख्यिकी भौतिकशास्त्रावर डॉ. राजाराम नित्यानंद यांची भाषणे होतील. तिसऱ्या सत्रातील चचेर्त विविध तज्ज्ञ सहभागी होतील.

नऊ जानेवारी रोजी पहिले सत्र ' क्वांटम मेकॅनिक्स ' विषयीच्या व्याख्यानांचे आहे. दुसरे सत्र ' स्ट्रिंग थिअरी ' व तिसरे सत्र ' ब्लॅक होल्स ' या विषयांसाठी ठेवण्यात आलेले आहे.

इच्छुकांनी सहभागासाठी 28676725, 28685022 किंवा 55708198 या क्रमांकांवर संपर्क साधून नावनोंदणी करावी, असे आवाहन प्लॅनेटरी सोसायटीचे अध्यक्ष जे. जे. रावळ यांनी केले आहे.

 
</text>
</doc>
