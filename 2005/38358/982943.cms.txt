<doc>
<docno>982943.cms.txt</docno>
<text>
 
महाराष्ट्र
बनावट नोटा पसरविणारी टोळी नाशकात
[ Thursday, January 06, 2005  11:47:17 pm]


म. टा. प्रतिनिधी)

नाशिक : खऱ्या नोटा घेऊन त्याबदल्यात तिप्पट बनावट नोटा देणाऱ्या ठाण्याच्या टोळीने नाशकात अनेकांना लाखो रुपयांना गंडवल्याचे उघड झाले असून या टोळीचा हस्तक शंकरसिंग या बिहारी व्यक्तीचा शोध ठाणे पोलिस घेत आहेत.

आथिर्क घोटाळ्यांबाबत गुन्हेगारांना शोधून काढणाऱ्या पाथ फाइंडर या संस्थेने या टोळीचा शोध घेऊन याप्रकरणी ठाणे पोलिसांच्या मदतीने आठ जणांना गजाआड केले आहे. या संस्थेचे गुरुस्वामी नायकर व प्रसन्न बोंडे यांनी दोन आठवडे या टोळीचा शोध घेतला. त्यानंतर त्यांची कार्यपध्दती समजून घेतली. या टोळीची माहीती ठाणे पोलीसांना देऊन बनावट गिऱ्हाईक बनवून या टोळीतील तीन जणांना ठाणे पोलीसांना रंगेहाथ पकडून दिले.

ही टोळी लाख रुपयाच्या बदल्यात तीन लाख रुपये देण्याचे सांगते. मात्र प्रत्यक्षात ही टोळी पैशांच्या बॅगेत वरच्या थरात नोटा तर खाली कागद व पावाचे तुकडे ठेवून फसवणूक करते ; इतकेच नव्हे तर यांच्यातील काही जण बनावट पोलिस बनून येत व संबधित व्यक्तींना धमक्या देऊन प्रकरण मिटवण्याच्या नावाखाली पैसे वसूल करत!

बनावट नोटा देणाऱ्या या टोळीतील सात जणांना अटक झाली असून त्यात सध्या उल्हानगर येथे वास्तव्यास असलेला एक नाशिकचा मूळ रहिवासी आहे. एका वकिलाचा व एक बडतर्फ पोलिस उपनिरीक्षकाचाही या प्रकराणात समावेश आहे. बनावट नोट प्रकरणातच हा पोलिस उपनिरीक्षक चार वर्षांपूवीर् बडतर्फ झाला होता.

या बनावट नोटप्रकरणात नाशकातले आर. आर. मिश्रा व दिलीप दातीर यांच्यासह अनेकांना सिन्नर येथे औद्योगिक वसाहतीत राहणाऱ्या शंकरसिंग याने फसवले असून मिश्रा व दातार यांनी ही माहीती ठाणे पोलिसांना दिली होती.

 
</text>
</doc>
