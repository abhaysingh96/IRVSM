<doc>
<docno>982841.cms.txt</docno>
<text>
 
बहुतांची अंतरे
लालूंनी राजीनामा द्यावा
[ Thursday, January 06, 2005  09:22:41 pm]


रेल्वेमंत्री लालू प्रसाद यादव यांनी दलित मतदारांना पैसे वाटले, हे कबूल केलेच आहे. काही चित्रवाहिन्यांनी ही क्षणचित्रे दूरदर्शनवरील बातम्यांतून दाखविलेली माझ्यासह अनेकांनी पाहिली.

निवडणूक आचार संहितेचा हा भंग आहेच, पण लाचलुचपत प्रतिबंधक कायद्याचाही हा भंग आहे ; कारण हे दिले गेलेले पैसे एक प्रकारची लाचच होती. ते राष्ट्रीय जनता दलाचे अध्यक्ष आहेत त्या पक्षातफेर् प्रचार करताना हा गुन्हा घडला आहे, तेव्हा त्या पक्षावरही निवडणूक आयोगाने कारवाई करावी. हे पैसे कोणाच्या व कुठल्या पैसे संचयातून दिले गेले याचा शोध केला गेला पाहिजे. कोणी बेहिशेबी पैशातून ही मदत दिली असेल तर प्राप्तिकर कायद्याचा भंग झाला आहे का, हे तपासले जाऊन गुन्हेगारांवर कारवाई ताबडतोब व्हायला हवी.

' दागी ' मंत्र्यांनी राजीनामा द्यायला हवा अशी भाजप सत्तेवर असताना लालूंनी मागणी केली होती. तसेच शंकराचार्यांवर गुन्हा दाखल झाला, त्यावेळीही ' कायद्यासमोर सर्व समान ' असतात असे वक्तव्य केले होते. मग लालू आता स्वत: कायद्याच्या जाळ्यात सापडले आहेत, तेव्हा त्यांनी राजीनामा द्यायला हवा व कायद्यासमोर सर्व सारखे, या नियमानुसार त्यांच्यावरही कारवाई ताबडतोब व्हायला हवी.

सुधीर ब. देशपांडे, अंधेरी, मुंबई.

 
</text>
</doc>
