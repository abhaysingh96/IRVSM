<doc>
<docno>982587.cms.txt</docno>
<text>
 
महामुंबई: मुंबई टाइम्स
गाडीवाले गाडी धीरे हाक रे
[ Thursday, January 06, 2005  04:50:10 pm]


प्रवीण मुळ्ये

वाढती अनधिकृत बांधकामं आणि फेरीवाल्यांच्या गदीर्मुळे मुंबईतल्या अपघातांची संख्या वाढतेय, यावर कदाचित अनेकांचा विश्वास बसणार नाही. पण मुंबईतल्या अनेक भागांत पादचाऱ्यांच्या अपघातांसाठी ही बांधकामं आणि फेरीवाले कारणीभूत आहेत. त्यामुळे फेरीवाले आणि फुटपाथ मोकळे करण्याची मागणी ट्रॅफिक पोलिसांकडूनही जोर धरत आहे.

गेल्या वर्षभरात मुंबईत 487 लोक रस्ते अपघातात मरण पावले आहेत. यात पादचाऱ्यांची संख्या 332 इतकी आहे. माहीम, माटुंगा, डॉ. आंबेडकर रोड (दादर ते लालबाग) अशा अनेक फूटपाथवर झोपडपट्ट्या किंवा फेरीवाल्यांनी साम्राज्य उभं केलंय. त्यामुळे पादचाऱ्यांना चालण्यासाठी फुटपाथ सोडावा लागत आहे. यामुळेच अपघातांमध्ये पादचाऱ्यांच्या मृत्यूत वाढ होतेय. हे लक्षात आल्यामुळे महापालिकेनं मुंबईतले फुटपाथ ' झोपडपट्टी आणि फेरीवाले ' मुक्त करावेत, अशी मागणी रस्ते सुरक्षा सप्ताहाच्या निमित्ताने ट्रॅफिक पोलिस व पादचारी करत आहेत. अनेक फ्लायओव्हरच्या ठिकाणी अद्याप सब- वेची सोय नाही. त्यामुळे भरधाव येणाऱ्या गाड्यांना चुकवत पादचाऱ्यांना रस्ता ओलांडावा लागतो, याकडेही रस्ते वाहूतकतज्ज्ञ लक्ष वेधत आहेत.

2004 मध्ये टॅफिक पोलिसांनी नियम मोडणाऱ्या 19 लाख 39 हजार वाहनचालकांवर कारवाई करून त्यांच्याकडून 13 कोटी 55 लाख रुपये दंड वसूल केला. 2003 पेक्षा या वषीर् दोन कोटी 50 लाख रुपये अधिक दंड ट्रॅफिक पोलिसांनी वसूल केला. दंडात्मक कारवाई केलेल्या वाहनचालकांची संख्याही 2003 पेक्षा चार लाख 29 हजार इतकी अधिक होती. मद्यपान करून गाडी चालवणाऱ्यांच्या संख्येतही 2004 मध्ये मोठी वाढ झाली. 2004 मध्ये एक हजार 866 केसेस नोंदवल्या गेल्या. त्यापैकी 589 केसेस एकट्या डिसेंबरमध्ये नोंदवल्या. मद्यपान करून गाडी चालवणाऱ्या 1040 केसेस 2003 मध्ये नोंदवल्या होत्या. सिग्नल जणू आपल्यासाठी नाहीत, असं समजून रस्त्यावरचे नियम मोडणाऱ्या 300 हातगाड्या व 400 सायकलस्वारांवर मुंबई ट्रॅफिक पोलिसांनी गेल्या वर्षभरात कारवाई केली. नरिमन पॉइण्ट, वांदे, जेजे ब्रीज या ठिकाणांसह एकंदरच फ्लायओव्हर्स आणि आजूबाजूच्या भागांत अपघातांचं प्रमाण अधिक आहे.

अपघातांच्या वाढत्या ग्राफमध्ये तरुण वर्ग अधिक असल्यामुळे टॅफिक पोलिसही चिंतेत आहेत. लेन तोडण्यापासून ते सिग्नल तोडण्यापर्यंत अनेक गुन्ह्यांत टू व्हीलर चालवणाऱ्या तरुणांचा आकडा झपाट्यानं वाढतो आहे. बेस्टशी टक्कर होण्यातही टू व्हीलरवाले आघाडीवर आहेत. वर्षभरात 48 अपघातांपैकी बेस्ट बसेसचे सर्वाधिक अपघात टू व्हीलर चालवणाऱ्यांशीच झालेत. यामुळे वर्षभरात तरुणांना रस्ता सुरक्षेविषयी जागरुक करण्यावर विशेष भर देण्याचा निर्णय ट्रॅफिक पोलिसांनी घेतल्याचं वाहतूक विभागाचे पोलिस उपायुक्त प्रतापसिंग पाटणकर यांनी सांगितलं.

मुंबईतील ' अॅक्सिडेण्ट प्रोन ' स्पॉट्सवर सुरक्षात्मक उपाययोजना करण्याकडे दुर्लक्ष, अवजड वाहनचालकांना रस्ता सुरक्षेविषयी जागरुक करण्यात येणारं अपयश, कारवाईसाठी ट्रॅफिक पोलिसांना अद्ययावत यंत्रणेनं सज्ज करण्याच्या पोकळ गप्पा आणि एकंदरच रस्ता सुरक्षेविषयी सरकारी पातळीवरील उदासीनता, यामुळेच अपघातांनी धोक्याची पातळी ओलांडल्याचं नॅशनल रोड सेफ्टी काऊन्सिल, वेस्टर्न इंडिया ऑटोमोबाइल असोसिएशन, रोड सेफ्टी कमिटीच्या पदाधिकाऱ्यांनी लक्ष वेधलं.

 
</text>
</doc>
