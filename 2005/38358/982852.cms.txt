<doc>
<docno>982852.cms.txt</docno>
<text>
 
अग्रलेख
जम्मू पोलिस तोंडघशी!
[ Thursday, January 06, 2005  09:35:29 pm]


जम्मू पोलिसांकडील पोनोर्ग्राफिक सीडीमधली युवती म्हणजे तीन वर्षांपूर्वी ' मिस जम्मू ' किताब मिळविलेली अनारा गुप्ता नव्हे, असा निर्वाळा हैदराबादच्या फोरेन्सिक लॅबॉरेटरीने दिल्यामुळे तिला आणि तिच्या कुटुंबियांना किती आनंद झाला असेल, हे असा प्रसंग स्वत:वर आलेलेच समजू शकतील.

या अहवालामुळे जम्मू पोलिसही अडचणीत आले आहेत. पण अहवाल येईपर्यंत अनाराला आणि गुप्ता कुटुंबियांना जम्मू पोलिसांच्या दंडेलीचा जो मानसिक आणि शारीरिक त्रास सहन करावा लागला, तो भयावहच म्हणावा लागेल. तिला अटक करणाऱ्या पोलिसांनी तिचा कस्टडीमध्ये अमानुष छळ केला.

तिचे दोन्ही हात बांधून लटकवण्यात आले, मारहाण केली, असे आरोप तिच्या आईने जाहीरपणे केले आहेत. आरोपीकडून आपणास हवे, ते वदवून घेण्यासाठी पोलिस क्रूर पद्धतीचा कसा वापर करतात, ते या प्रकरणात पुन्हा एकवार दिसून आले आहे. या पोनोर्ग्राफिक सीडीमधील मुलगी आपणच आहोत, असे तिने पोलिसांकडे कबूल केले खरे, पण आपल्या नातेवाईकांचा पोलिसांनी छळ करू नये म्हणून आपण असे केले, असे तिने सांगितल्याचा तिचा भाऊ कुमार संभव याचा दावा आहे.

या सर्व त्रासामुळे आणि अनारा निदोर्ष असल्याची खात्री असल्याने तिच्या आईने राष्ट्रीय महिला आयोगाकडे धाव घेतली. पण जम्मू- काश्मीरमधील घटनेची चौकशी करण्याचे वा चौकशीच्या आदेशाचे अधिकारच या आयोगाला नाहीत. पोलिसांनी अटक केल्यानंतर दहा दिवसांनी तिला न्यायालयासमोर उभे केले. तिच्या कुटुंबियांनी तिच्या जामिनासाठी धाव घेतल्यानंतरही पोलिसांनी त्या अर्जाला विरोध केला. तरीही तिला जामीन मिळाला. पण तिने शहरातून बाहेर जाऊ नये, या अटींवरच.

एकीकडे पोलिसांचा छळ आणि दुसरीकडे प्रचंड बदनामी यामुळे गुप्ता कुटुंबियांना खूपच मनस्ताप सोसावा लागला. त्या सीडीमधील मुलगी अनारा नाहीच, अशी आग्रही भूमिका कुटुंबियांनी सतत घेतली. त्यामुळेच फोरेन्सिक लॅबॉरेटरीमार्फत सीडीची तपासणी व्हावी, असा आदेश न्यायालयाने दिला. हैदराबादच्या लॅबॉरेटरीने सीडीमधील मुलगी ही अनारा गुप्ता नाही, असे स्पष्टपणे अहवालात नमूद केल्याने पोलिस तोंडघशी पडले आहेत. लॅबॉरेटरीचा अहवाल येईपर्यंत अनाराची भरपूर बदनामी होईल, अशा बातम्या पोलिसांनी प्रसारमाध्यमांना पुरविल्या.

आता मात्र हे प्रकरण न्यायप्रविष्ट असल्याने प्रतिक्रिया व्यक्त करण्यास पोलिस महासंचालक गोपाल शर्मा यांनी नकार दिला आहे. पण हैदराबादच्या लॅबॉरेटरीत तपासणी झालेली सीडी आणि आम्ही पाठविलेली सीडी ही वेगवेगळी असू शकते, लॅबॉरेटरीकडे पोहोचलेल्या सीडीमध्ये फेरफार केले असू शकतात, अशा बातम्या पसरवून तिच्याविषयी गैरसमज वाढविण्याचे प्रयत्न चालूच आहेत. लॅबॉरेटरीचे प्रमुख के. पी. सी. गांधी यांनी मात्र पोलिसांना आमच्या अहवालाविषयी शंका असल्यास त्या अन्य कोणत्याही फोरेन्सिक लॅबॉरेटरीमध्ये ही सीडी तपासणीसाठी पुन्हा अवश्य पाठवावी, असे सांगितले आहे.

गुप्ता कुटुंबियांनी हे प्रकरण धसास लावल्यामुळेच अनाराची पोलिसी जाचातून आणि बदनामीतून सुटका होण्याची शक्यता दिसत आहे. पण ज्या पोलिसांनी तिचा छळ केला, चारित्र्यहनन केले, त्यांच्यावर कडक कारवाई व्हायलाच हवी. मिस जम्मू स्पधेर्चे आयोजन करणारे नरेंद कोहली अशा प्रकरणात मुलींना गुंतविण्याचे प्रकार करतो, असा आरोप अनाराच्या कुटुंबियांनी केला आहे. त्याचीही चौकशी व्हायला हवी. अर्थात ती याच पोलिसांकडून झाल्यास त्याला काहीच अर्थ राहणार नाही.

 
</text>
</doc>
