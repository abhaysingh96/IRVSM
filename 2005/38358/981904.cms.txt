<doc>
<docno>981904.cms.txt</docno>
<text>
 
महामुंबई
मुंबईत दूध महागणार!
[ Thursday, January 06, 2005  12:34:34 am]


म. टा. प्रतिनिधी

मुंबई : राज्यात, विशेषत: मुंबईत मोठ्या प्रमाणावर बाहेरच्या राज्यातून दूध येऊ लागल्याने स्थानिक उत्पादकांना संरक्षण देण्यासाठी या दुधावर लिटरला एक ते दोन रुपये कर बसवण्याचा सरकारचा विचार आहे. यामुळे मुंबईकरांसाठी दूध महागणार आहे.

मुंबईत रोज 40 लाख लिटर दुधाची मागणी असून ' महानंद ' आणि राज्य सरकारची ' आरे डेअरी ' यातील बराचसा पुरवठा करते. शिवाय ' गोकुळ ', ' कृष्णा ' यांसारख्या सह. संघांकडूनही दूधपुरवठा होतो. मात्र त्याचे भाव अधिक असल्याचा फायदा घेऊन गुजरातच्या मेहसाणा भागातून जवळपास सहा ते सात लाख लिटर स्वस्त दूध शहरात येऊ लागले आहे. सुट्या स्वरूपातच या दुधाची विक्री करण्यात येत असून त्याचा भाव 14 रुपयांच्या आसपास आहे.

राज्यातील गाईच्या दुधाचा खरेदीचा भाव 7.70 रु. असताना ते मुंबईत 16 रु.च्या आसपास तर म्हशीच्या दुधाची खरेदी 12.70 रु. असताना ते 20 ते 22 रु. लिटर दराने विकण्यात येते. ' आरे स्पेशल ' या म्हशीच्या दुधाचा भाव 20 रु. झाला आहे. ' गोकुळ ' च्या दुधाचा भाव तर 22 रुपये आहे. तुलनेने मदर डेअरी व अन्य खासगी डेअऱ्यांच्या दुधाचा भाव 18 रु.च्या आसपास आहे. त्यामुळे ग्राहक या दुधाकडे वळण्याची शक्यता आहे.

मात्र राज्यातील दूध कमी दरात उपलब्ध करून देण्याऐवजी कर बसवून बाहेरचे दूध महाग करण्याचा मार्ग सरकारने राज्यातील दूध उत्पादकांच्या दबावामुळे स्वीकारला आहे. त्यासाठीच राज्याबाहेरून येणाऱ्या दुधावर एक ते दोन रुपये कर बसवण्याचा विचार करण्यात येत असल्याचे सांगण्यात आले.

 
</text>
</doc>
