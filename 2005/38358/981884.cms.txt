<doc>
<docno>981884.cms.txt</docno>
<text>
 
महामुंबई
भाभा रुग्णालयातूनवजात अर्भकाला पळवल्याने खळबळ
[ Thursday, January 06, 2005  12:15:23 am]


म. टा. प्रतिनिधी

मुंबई : भाभा रुग्णालयातून नवजात अर्भकाला पळवण्यात आल्याने खळबळ उडाली आहे. बाळाचे वजन करायला नेत असल्याचे सांगून एका महिलेने हे कृत्य केल्याचे बााळाच्या आईचे म्हणणे आहे.

घरात लक्ष्मी आली म्हणून सावंत कुटुंबीय आनंदून गेले होते. इवलेसे हात... लाललाल गालाच्या छोट्यशा बाहुलीला खेळविण्यासाठी नातेवाइकांनी मंगळवारी भाभा रुग्णालयातील वॉर्डात कोंडाळे केले होते. आई-वडिलांचा आनंद गगनात मावेनासा झाला होता. पण तोफार काळ टिकला नाही.. बाळाचे वजन करायला नेणारी अनोळखी महिला गेली, ती परतलीच नाही.

वांदे येथील मुंबई महानगर पालिकेच्या भाभा रुग्णालयात जुहू येथील प्रिया रवी सावंत (वय 24) प्रसुतीसाठी दाखल झाली. मंगळवारी पहाटे तिने एका मुलीला जन्म दिला. त्यानंतर या दोघींना जनरल वॉर्डात आणण्यात आले. सायंकाळी रुग्णांना भेटण्याच्या वेळेत सावंत यांचे नातेवाइक आले. त्याच गदीर्त लाल पंजाबी ड्रेस आणि स्वेटर घातलेली एक तरुणी आली. प्रियाशी गप्पा मारून तिने ओळख वाढविली. नर्स असल्याचे सांगत लहान मुलीचे कपडेही बदलले.

सायंकाळी साडेसहाच्या सुमारास भेटीची वेळ संपल्याची बेल वाजली. बरेच नातेवाइक वॉर्डाच्या बाहेर निघाले, त्यांच्याबरोबर ती महिलाही बाहेर गेली आणि काही क्षणातच परत आली. बालिकेचे वजन करून आणते, असे सांगत प्रियाकडून मुलगी घेतली. प्रियाने आपणही सोबत येत असल्याचे सांगितले. पण, मी पटकन येते, असे सांगून तिने प्रियाला वॉर्डातच थांबण्यास सांगितले. बराच वेळ झाला, बाळाला घेऊन गेलेली महिला आली नाही, म्हणून प्रिया बाहेर गेली ; पण ती अनोळखी महिला गायब झाल्याचे लक्षात आले.

पोटचे लेकरू नाहीसे झाल्याचे लक्षात येताच प्रिया हादरून गेली. रुग्णालयाच्या प्रशासनाने पोलिसांकडे तक्रार केली. भाभा रुग्णालयाच्या वैद्यकीय अधीक्षक डॉ. शोभना मिश्रा यांनी अशी घटना घडल्याचे मान्य करून रुग्णालयातील सुरक्षा व्यवस्थेत वाढ करण्यात येणार असल्याचे सांगितले. पालिका प्रशासनाने सहआयुक्त डॉ. एस. जी. दामले यांच्याकडे या प्रकरणाची चौकशी सोपविली असून चार दिवसात ते अहवाल सादर करणार आहेत. पालिका प्रशासनाने चौकशी सुरू केली असून पोलिसांनीही रेखाचित्राच्या आधारे महिलेचा शोध सुरू केला आहे.

 
</text>
</doc>
