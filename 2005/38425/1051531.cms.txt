<doc>
<docno>1051531.cms.txt</docno>
<text>
 
हेल्थ
लघवी तपास-2
[ Monday, March 14, 2005  11:07:20 pm]


लघवी करताना जळजळ व वेदना होत असेल, ओटीपोटात दुखत असेल किंवा खूप ताप आला असेल तर डॉक्टर ' सर्वसाधारण लघवी तपास ' सांगतात. या चाचणीमध्ये लघवीतील पांढऱ्या पेशींचे (श्चह्वह्य ष्द्गद्यद्यह्य) प्रमाण वाढलेले दिसून येते. बहुतेक वेळा या पेशी मूत्रमार्गाला झालेला जंतूसंसर्ग दर्शवितात. वेळीच आटोक्यात आणले नाही तर या विकारामध्ये मूत्रपिंडावर कायम स्वरूपी आघात होऊ शकतो. योग्य औषधोपचार करण्याच्यादृष्टीने ' युरीन कल्चर व अँटिबायोटिक सेनसिटिविटी टेस्ट ' ही चाचणी उपयुक्त ठरते.

या तपासणीसाठी सँपल कसे घ्यावे हे आपण पाहिले आहे. लघवीचा सुरुवातीचा भाग सोडून मधला भाग निर्जंतूक केलेल्या बाटलीत घ्यावा व बाटली लवकरच तपासासाठी आणून द्यावी. तपासासाठी लागणारी बाटली लॅबोरेटरीतूनच घेऊन जावी. शक्यतो प्रतिजैविके सुरू करण्याच्या आधी ही तपासणी करावी.

या चाचणीमुळे लघवीला जंतूसंसर्ग कोणत्या जातीच्या जिवाणूमुळे झाला आहे हे कळते आणि त्यावर प्रभावी प्रतिजैविके कोणती हेही समजते. मात्र या तपासणीला दोन ते तीन दिवस लागतात.

कधी कधी लघवीमध्ये वरचेवर पांढऱ्या पेशी दिसून येतात. परंतु नेहमीच्या कल्चर तपासणीमध्ये जीवाणू मिळत नाहीत. अशा वेळी रुग्णाला मूत्रपिंडाचा क्षयरोग झाला असण्याची शक्यता असते. या क्षयरोगाचे निदान करण्यासाठी लघवीमधील क्षयरोगाच्या जंतुंची तपासणी आवश्यक असते.

या कल्चरच्या चाचणीला चार ते सहा आठवडे लागतात. क्वचित प्रसंगी लवकरात लवकर रिपोर्ट मिळण्यासाठी अद्ययावत परंतु काही प्रमाणात खचिर्क तपासण्या उपलब्ध आहेत.

डॉ. चारुता कवीश्वर

 
</text>
</doc>
