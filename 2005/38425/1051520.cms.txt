<doc>
<docno>1051520.cms.txt</docno>
<text>
 
महाराष्ट्र
गुटख्याची तस्करी उघडकीस
[ Monday, March 14, 2005  11:00:46 pm]


म. टा. प्रतिनिधी

नाशिक : राज्य सरकारने गुटख्यावर बंदी घातली असली तरीही पडद्याआड त्याचा व्यापार सुरूच असल्याचे, निफाडजवळ झालेल्या एका अपघाताच्या निमित्ताने उघड झाले. या अपघातात टेम्पोची धडक बसलेल्या ट्रकमधून 11 लाख रुपये किमतीचा गुटखा पोलिसांनी हस्तगत केला. यातून गुटख्याची तस्करी होत असल्याचे पंचनाम्यादरम्यान उघडकीस आले.

नाशिक-औरंगाबाद महामार्गावर कोठुरे फाट्याजवळ हा अपघात घडला. नाशिकहून औरंगाबादकडे जाणारा ट्रक व समोरून येणारा टेम्पो यांची धडक होऊन टेम्पो उलटला आणि ट्रकचालक आणि अन्य दोघे जखमी झाले.

अपघातग्रस्त वाहनांचा पंचनामा करण्यासाठी पोलिस घटनास्थळी दाखल झाले. ट्रकमध्ये असलेल्या गोण्या त्यांनी उघडून पाहिल्या असता त्यात ' गोवा ' गुटख्याच्या पुड्या भरलेल्या आढळल्या. ट्रकमध्ये गुटखा दिसल्यावर पोलिसांनी त्याबाबत अन्न व औषधी विभागाला माहिती दिली. या विभागाच्या अधिकाऱ्यांनी घटनास्थळी दाखल होऊन तपासणी केली. त्यानुसार या गुटख्याची किंमत सुमारे 11 लाख रुपये असल्याचा अंदाज काढण्यात आला.

संबंधित अधिकाऱ्यांनी हा गुटखा जप्त केला. गुजरात राज्यातील सिल्व्हासा येथून कर्नाटकातील बीदर येथे हा गुटखा नेण्यात येत असल्याचे समजते. जखमी ट्रकचालक फरार झाला आहे.

 
</text>
</doc>
