<doc>
<docno>1050543.cms.txt</docno>
<text>
 
महामुंबई
फिल्म हिरोइन बनना है तो...
[ Monday, March 14, 2005  12:56:15 am]


म. टा. प्रतिनिधी

मुंबई : हिरॉइन बनण्याचे स्वप्न मनाशी बाळगून असंख्य स्ट्रगलरांपैकी एक असलेली ती बॉलिवुडमध्ये येते... तिथे तिला तो ' व्हिलन ' भेटतो! ...मग ' धडे ' सुरू होतात, इंडस्ट्रीत पाय रोवण्यासाठी काय करावे लागतात, याचे! ... ' मेरे छत्रछाया मे रहोगी, तो तुम्हें कोई हाथ नही लगायेगा ', ' काम चाहिये तो एक रात मेरे साथ बितानी पडेगी ', ' आज की बडी हिरॉइनोंको भी ऐसा ही करना पडा है '... अशी मुक्ताफळे उधळत तो तिच्या अंगचटीलाही जातो... पण छुपा कॅमेरा त्याचे हे रंगढंग टिपतो आहे, याची त्याला जाणीव नसते. तो असतो ' आ अू ललिता ' म्हणत ओंगळ खलनायकी करणारा शक्ती कपूर!

' कास्टिंग कोच ' साठी बदनाम असलेल्या हिंदी चित्रपटसृष्टीत हा ' व्यवहार ' नेमका होतो कसा, याची व्हिडीओ कहाणीच ' इंडिया टीव्ही ' वाहिनीवरून रविवारी दाखवण्यात आली आणि एकच खळबळ उडाली. या वाहिनीची एक वार्ताहरच स्ट्रगलर तरुणीच्या ' भूमिके ' त शक्तीपर्यंत पोहोचली. शक्तीने तिला एका हॉटेलवर बोलावले...

'... हिरॉइन बनायचे असेल, तर तुला सडपातळ व्हावे लागेल. मी तुला ट्रेनिंग देतो ', असे सांगून थेट तिचा हातच पकडला... पुढे लगेच मागणी , ' आय वाँट टू किस यू!... ' थोडा वेळ थांबून मग , ' बड्या अभिनेत्रींनीही असेच बड्या दिग्दर्शकांची ' संबंध ' ठेवल्यानेच त्या टॉपला पोहोचल्या. इथे गॉडफादर लागतोच ,' असे उपदेशामृत आणि मग थेट ' एक रात ' ची मागणी...

यासंदर्भात, सुभाष घई म्हणाले की , ' शक्तीने अनेकांची नावे घेतली आहेत. त्याच्यासारखे माणसे कुणाचेही नाव घेऊ शकतात. त्याने जे केले आहे, ती शरमेची बाब आहे. '

मंदिर मे क्या सिर्फ माथा टेकने को बुलाया ?

शक्ती कपूरने रविवारी वार्ताहर बैठक घेऊन , ' आपण दारूच्या नशेत असे केल्याचे कबुली दिली. पण, त्या मुलीनेच आपल्याला दारू पाजली, जबरदस्ती केली ', असा दावा केला. एक मुलगी तुम्हाला दारू ऑफर करते, दाराची कडी लावून घेते, अशावेळी तुम्ही गप्प बसणार का ? मी तंदुरुस्त आहे, और मंदिर मे क्या मुझे सिर्फ माथा टेकनेको बुलाया क्या ?, अशी भन्नाट विधाने त्याने केली.

 
</text>
</doc>
