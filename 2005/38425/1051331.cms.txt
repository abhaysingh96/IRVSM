<doc>
<docno>1051331.cms.txt</docno>
<text>
 
महाराष्ट्र
सेना नगरसेवकांना आनंदाश्रमात हजेरी लावण्याचे आदेश
[ Monday, March 14, 2005  07:18:35 pm]


मुंबई टाइम्स टीम

ठाणे : आनंद दिघे यांच्या काळात नगरसेवकांनी ठराविक दिवशी आनंदाश्रमात उपस्थित राहण्याची प्रथा होती. ती पुन्हा सुरू करण्याचा निर्धार नवे जिल्हाप्रमुख आणि आमदार एकनाथ शिंदे यांनी केला आहे. त्यानुसार नगरसेवकांना आदेश देण्यात आले आहेत.

प्रश्नांची, समस्यांची तड लागेल, अशी खात्री असल्यामुळे सर्वच भागांतून शिवसैनिकांचे जथ्ये टेंभीनाक्यावरील आनंदाश्रमात येतात. त्यांना थेट नगरसेवकांशी संपर्क साधता येईल. त्यांच्या समस्या सुटण्याच्या दृष्टीने मदत होईल, असा विचार करून ही योजना करण्यात येत असल्याचं शिंदे म्हणाले.

नगरसेवक आणि पदाधिकारी यांच्यातील संवाद त्यामुळे वाढेल आणि छोट्यामोठ्या कुरबुरी असतील, तर त्यावर तातडीने उपाय करणं शक्य होईल, समन्वय वाढले, असा विचार करूनच ही कार्यपद्धती ठरवण्यात आली आहे. त्याचबरोबर शहरातून बाहेरगावी जाताना त्याची माहिती जिल्हाप्रमुखांना देणं बंधनकारक करण्यात आलं आहे.

या आदेशामुळे नगरसेवक व शाखाप्रमुख यांच्यात संमिश्र प्रतिक्रिया उमटल्या आहेत. जिल्हाप्रमुख, दोन उपजिल्हाप्रमुख, शाखाप्रमुख असताना समन्वय साधण्यात कोणत्या अडचणी येतात, असा सवाल काही नगरसेवकांनी केला आहे. तर आता प्रभाग समित्यांमध्ये जाऊन या पदाधिकाऱ्यांनी नगरसेवकांसोबत रहिवाशांशी संपर्क साधायला हवा, असं मतही काहींनी व्यक्त केलं. जिल्हाप्रमुखांनी संघटनेत शिस्त आणण्यास सुरुवात केली, अशी मामिर्क प्रतिक्रिया शिवसैनिक व्यक्त करत आहेत.

 
</text>
</doc>
