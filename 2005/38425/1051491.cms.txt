<doc>
<docno>1051491.cms.txt</docno>
<text>
 
देश-विदेश
'भारतीयत्त्वाची भावना रुजवणे ही काळाची गरज'
[ Monday, March 14, 2005  10:48:34 pm]


हैदराबाद : वेदमहर्षी श्रीपाद सातवळेकर, पं. केशवराव कोरटकर आणि धर्मवीर वामनराव नाईक यांच्यासारख्या दिग्गजांनी 1907 मध्ये हैदराबाद येथे स्थापन केलेल्या विवेक वधिर्नी शिक्षण संस्थेमार्फत चालविल्या जाणाऱ्या ' धर्मवीर वामनराव नाईक मुलींच्या कनिष्ठ महाविद्यालयाच्या ' रौप्य महोत्सवी वर्षाचा उद्घाटन सोहळा नुकताच झाला.

आंध्र प्रदेशचे राज्यपाल सुशीलकुमार शिंदे आणि त्यांच्या पत्नी उज्ज्वला शिंदे कार्यक्रमास प्रमुख पाहुणे म्हणून उपस्थित होते.

विद्याथीर्नींनी सरस्वती वंदना आणि विवेक वधिर्नी संस्थेची महती गाणारे गीत सादर केल्यानंतर संस्थेचे अध्यक्ष डॉ. सुधीर नाईक यांनी स्वागतपर भाषण केले आणि पाहुण्यांना पुष्पगुच्छ आणि स्मृतिचिन्ह देऊन सत्कार केला. संस्थेचे उपाध्यक्ष के. श्रीनिवासराव यांनी संस्था आणि कनिष्ठ महाविद्यालय स्थापनेची माहिती प्रास्ताविकात सांगितली.

उद्घाटनपर भाषणात राज्यपाल सुशीलकुमार शिंदे यांनी स्त्री शिक्षणाचे राष्ट्रीय महत्त्व सांगून संस्थेच्या प्राध्यापकांनी त्यादिशेने केलेल्या कार्याचा गौरव केला आणि मी भारतीय आहे ही भावना प्रत्येकाच्या मनात रुजवणे ही आजच्या काळाची गरज आहे, असे प्रतिपादन केले. महाविद्यालयाच्या प्राचार्या संजीवनी टोपे यांनी आभार मानले.

पार्श्वभूमी महाविद्यालयाची

निजामी राजवटीत मराठी भाषिकांच्या शिक्षणाची सोय व्हावी म्हणून विवेक वधिर्नी शिक्षण संस्थेची स्थापना झाली आणि नंतरच्या काही वर्षांतच संस्थेचा पसारा खूपच मोठा झाला. 1931 मध्ये म. गांधी यांनी संस्थेला भेट दिली होती. संस्थेचा सुवर्ण जयंती महोत्सव सर्वपल्ली राधाकृष्णन यांच्या हस्ते सुरू झाला होता. 1944 पर्यंत मुलींनाही याच संस्थेत शिक्षण घेण्यासाठी जावे लागत असे, मात्र त्यांची संख्या कमीच होती. नंतर स्व. मुक्ताबाई नाईक यांनी दिलेल्या देणगीतून मुलींसाठी वेगळे महाविद्यालय स्थापन केले गेले.

सध्या या महाविद्यालयात सर्व आवश्यक विषय शिकविले जातात. आता मुलींच्या महाविद्यालयाची स्वतंत्र इमारत बांधण्याचे आणि पदवी व पदव्युत्तर वर्ग सुरू करण्याचे प्रयत्न होत आहेत. त्याशिवाय सध्याची बदलती परिस्थिती लक्षात घेऊन व्यवसाय अभ्यासक्रमाचे शिक्षणही दिले जाणार आहे.

 
</text>
</doc>
