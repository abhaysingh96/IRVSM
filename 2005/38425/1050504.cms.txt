<doc>
<docno>1050504.cms.txt</docno>
<text>
 
महामुंबई
केबल मक्तेदारी मोडून काढणारी चळवळ...
[ Monday, March 14, 2005  12:18:32 am]


म. टा. प्रतिनिधी

मुंबई : केबल चालकांची दादागिरी व मक्तेदारीच्या विरोधात आयोजित करण्यात आलेल्या बैठकीला मोठा प्रतिसाद मिळाल्याने शहराच्या विविध भागांत अशा बैठका आयोजित करून लोकांमध्ये जागृती निर्माण करण्याचा निर्णय मुंबई जनता दलाने घेतला आहे.

गोरेगाव पूर्व येथील नागरी निवारा प्रकल्पातील कृष्णा सोसायटीतील रहिवाशांनी केबलचालकाची मक्तेदारी संपविण्यासाठी स्वत:चीच केबल सेवा सुरू केली आहे. यात अवघ्या 50 रुपये मासिक शुल्कात रहिवाशांना 20 चॅनेल पाहता येत आहेत. हाच प्रयोग सर्वत्र झाल्यास सध्या सशुल्क असलेल्या वाहिन्याही मोफत होतील व केबलचालकांकडून होणारी लुबाडणूकही थांबवता येईल, या विचाराने ही चळवळ संपूर्ण शहरात पसरविण्यासाठी मुंबई जनता दलाने पुढाकार घेतला आहे. त्यानुसार पक्षाच्या नरीमन पॉइंट येथील कार्यालयात एक बैठक आयोजित करण्यात आली होती. यावेळी विविध वसाहती, सोसायट्या, इमारती यांचे 50 हून अधिक प्रतिनिधी उपस्थित होते.

रहिवाशी एकत्र आल्यास सर्वच वसाहती वा सोसायट्यांमध्ये स्वत:ची केबलसेवा सुरू करणे शक्य आहे. यासाठी येणारा खर्चही परवडणारा असून सरकारच्या 30 रुपये मनोरंजन करासह अवघ्या 50 रुपयांत ही सेवा देता येत असल्याने वर्षाला प्रत्येक कुटुंबाची दीड ते दोन हजार रुपयांची बचत होऊ शकते, असे याबाबत माहिती देताना कृष्णा सोसायटीचे अध्यक्ष संजय आंब्रे यांनी सांगितले.

अनेक वाहिन्या जाहिरांतीतून मिळणाऱ्या उत्पन्नाबरोबरच केबलच्या माध्यमातूनही प्रेक्षकांकडूनही पैसे घेतात. कृष्णा सोसायटीने केलेल्या प्रयोगात सध्या निशुल्क असलेल्या वाहिन्याच दाखविल्या जात आहेत. पण मुंबईभरच हा प्रयोग झाल्यास सशुल्क वाहिन्यांना प्रेक्षकच राहणार नाही. वाहिन्यांना मिळणारे जाहिरातीचे उत्पन्न हे प्रेक्षकांच्या संख्येवरच अवलंबून असल्याने आपले कार्यक्रम मोफत दाखविण्याशिवाय या वाहिन्यांना पर्याय राहणार नाही, असे मुंबई जनता दलाच्या सचिव मोहिनी अणावकर यांनी सांगितले.

मुंबईभर ही चळवळ पसरविण्यासाठी अशा पद्धतीच्या बैठका भागाभागात घेण्यात येणार असल्याचेही त्यांनी सांगितले.

 
</text>
</doc>
