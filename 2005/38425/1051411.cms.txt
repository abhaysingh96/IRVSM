<doc>
<docno>1051411.cms.txt</docno>
<text>
 
लेख
संख्येने अन् अशा दर्जाचे- हवेत कशाला?
[ Monday, March 14, 2005  08:53:03 pm]


आर्टस्, सायन्स, कॉमर्स, जर्नालिझम, फॅशन डिझाइन, स्पोर्टस्, आमीर्, नेव्ही, बँकिंग, अशी अनेक पर्यायी क्षेत्रे आज उपलब्ध आहेत. अन् या प्रत्येक क्षेत्रात हुशार व्यक्तीच्या कर्तृत्वाला निश्चितच वाव आहे. मग सगळे इंजिनीयर्स-डॉक्टर होण्यासाठी का धडपडतायत...

इंजिनीयरिंग/मेडिकल क्षेत्रातील व्यावसायिक शिक्षणाची फी हा पुन: चचेर्चा विषय झाला आहे. सरकारने नेमलेल्या समित्या, हायकोर्ट, सुप्रीम कोर्टाचे निकाल, त्या निकालाची संदिग्ध वक्तव्ये, त्याचा वेगवेगळा अर्थ लावण्याच्या व्यवस्थापनाच्या क्लृप्त्या... यामुळे त्रस्त झाले आहेत ते विद्याथीर् अन् त्यांचे पालक. विद्यार्थ्यांनी अशा कठीण अभ्यासक्रमाच्या अभ्यासात लक्ष घालावयाचे की भरमसाठ रकमेची फी भरण्यासंबंधी काळजी करीत बसायचे ? पोटाला चिमटा घेऊन आपल्या पाल्याच्या सोनेरी भविष्याची स्वप्ने बघणाऱ्या पालकांनी कुठून अन् किती कर्ज काढावयाचे ? बरे, भरमसाठ फी भरूनही शिक्षणाच्या दर्जाची, शिक्षित प्राध्यापकांची, कार्यरत प्रयोगशाळांची खात्री कोण देणार ? प्रत्येक राज्यात काँग्रेस गवताप्रमाणे गल्लोगल्ली उगवलेल्या इंजिनियरिंग कॉलेजेसच्या शैक्षणिक दर्जाविषयी भाष्य न केलेलेच बरे. बहुतेक कॉलेजेसमधून विद्यार्थ्यांना स्वत:च अभ्यास करावा लागतो. नाहीतर कॉलेजबाहेर चाललेल्या समांतर व्यापारिक केंदाचा म्हणजे ट्यूशन क्लासेसचा आधार घ्यावा लागतो. हे सगळे उद्वेग आणणारे आहे. आश्चर्य म्हणजे विद्याथीर्, पालक, प्राध्यापक, व्यवस्थापन, कुलपती, एआयसीटीई, युजीसी यासारख्या संस्था अन् राज्य केंद सरकारचे अधिकारी, मंत्री... या सर्वांना सर्व परिस्थितीची कल्पना असूनही या संपूर्ण प्रकरणात प्रत्येकाचे हितसंबंध गुंतले असल्यामुळे तोंडातून ब्र काढण्याची कुणाची छाती होत नाही.

विद्यार्थ्याला कसेही करून पदवी हवी असते. पालकांना मुला/ मुलीने चांगल्या श्रेणीत उत्तीर्ण व्हायचे असते... त्यामुळे शिक्षकाच्या/ व्यवस्थापनाच्या मजीर्त असलेल्या अटेंडन्स, सेशनल मार्कच्या भयापोटी ते चूप बसलेले असतात. जवळपास तीस ते चाळीस टक्के गुण सेशनलच्या नावाखाली प्राध्यापकाच्या हातात असतात. याशिवाय प्रॅक्टिकल परीक्षांचे गुणदेखील इंटर्नल परीक्षक म्हणून शिक्षकाच्याच मजीर्वर अवलंबून असतात. या इंटर्नल मार्कांचादेखील अक्षरश: काळाबाजार चालू असतो. कुणाही विद्यार्थ्यांचे सेशनल मार्कस् अन् विद्यापीठाच्या परीक्षातले मार्कस् याची तुलना केल्यास हा गुणांचा भ्रष्टाचार सहज लक्षात येतो. प्राध्यापकदेखील मॅनेजमेंटची मजीर् राखण्यासाठी सर्व काही माहिती असूनही तोंड उघडायला तयार नसतात. या कॉलेजेसमध्ये इन्स्पेक्शनच्या वेळी बहुतेक शिक्षकवर्ग तोंडात गुळणी घेऊन सारखे काही ऑलवेल असल्यासारखे बसले असतात. इन्स्पेक्शन करणारी सर्वच मंडळी आपल्या कामात गंभीर असतात असे नव्हे. जे काही प्रामाणिक/ सीन्सिअर असतात त्यांनी कडक अन् स्पष्ट रिपोर्ट लिहिला तरी निर्णय घेणारे वरचे अधिकारी त्या रिपोर्टच्या आधारे संस्थांवर कितपत दबाव आणतात की स्वत:च वेगळ्या दबावाखाली झुकलेले असतात, हा संशोधनाचा विषय ठरू शकतो.

ज्या कमिटीने फी ठरवायची ती त्यांच्या हाती असलेल्या कागदपत्रांवरूनच हिशेब करणार. हे हिशेब कितपत खरे अन् कितपत खोटे हे तपासणार कोण ? इमारती, प्रयोगशाळा, उपकरणे यांची संख्या, प्रत्येकाला मिळणारा खरा पगार याची शहानिशा करणार कोण ? वास्तविक पाहता व्यवसायिक शिक्षणात विद्याथीर् अन् शिक्षक याचे ठरावीक प्रमाण आवश्यक असते ; परंतु कोणत्याही महाविद्यालयात/ विद्यापीठात आवश्यक त्या संख्येने प्रोफेसर्स/ असिस्टंट प्रोफेसर्स नसतात. वरिष्ठ, पीएच. डी. धारकांची संख्या (जी आवश्यक असते) तर नगण्यच... वरिष्ठ प्राध्यापक मिळत नाहीत, अशी बहुतेक व्यवस्थापक तक्रार करतात ; पण त्या तक्रारीत अर्थ नसतो. भरपूर पगार दिला तर, अन् शोध घेतला तर असे प्राध्यापक मिळणे कठीण नसते ; पण त्यांना पैसे वाचवायचे असतात. त्यामुळे रिटायर झालेल्या प्राध्यापकांकडून काम भागवले जातात. हे रिटायर झालेले प्राध्यापक फक्त पाट्या टाकण्याचे काम करतात. ( साठी उलटल्यामुळे त्यांच्या उत्साहाला, शक्तीला मर्यादा असतात). त्यांच्याजवळ अनुभव असतो ; पण तो अनुभव उसळत्या ताज्या दमाच्या विद्यार्थ्यांपर्यंत पोहचविण्याची ताकद ओसरलेली असते. बहुतेक नव्या लेक्चरर्सना फार कमी पगार देण्यात येतो. खरे तर प्रत्येक प्राध्यापकाला पाचव्या वेतन आयोगाप्रमाणे किंवा (इंजिनीयरिंगच्या बाबतीत) ऑल इंडिया कॉन्सिल ऑफ टेक्निकल एज्युकेशनने ठरविलेल्या स्केलप्रमाणे पगार देणे हे बंधनकारक असते ; पण अक्षरश: पाच-सहा हजार रुपये महिन्यावर अनेक कॉलेजेसमध्ये लेक्चरर्स नेमले जातात. त्यांना भत्ते, पगारवाढ काहीही मिळत नाही. आश्चर्य म्हणजे त्यांचीही तक्रार नसते ; कारण दर्जा बघता इतरत्र चांगल्या पगाराची नोकरी मिळण्याची त्यांनाही खात्री नसते. कुणाला घराजवळच्या परिघाबाहेर जायचे नसते. त्यामुळे कमी पगारातदेखील हे वेठबिगारीसारखे काम करण्यात धन्यता मानतात. खरे म्हणजे पाच हजार रुपये पगार हा त्यांनी मिळविलेल्या (अन् कदाचित त्याच कॉलेजमधून घेतलेल्या) डिग्रीचा अपमान असतो ; पण कुणालाच कशाचे काही वाटत नाही.

या बहुतेक संस्थांचे ऑडिट होत नाही. मॅनेजमेंटमधली मोजकी (बहुधा एकाच कुटुंबातली) मंडळी मोठमोठ्या गाड्या उडवतात. बंगले उभारतात. अन् घरचा दारचा सर्व खर्च कॉलेजच्या तिजोरीतून करतात. हिशेब ठेवणार कोण अन् विचारणार कोण ? बहुतेक कॉलेजसचे मॅनेजमेंट हे एमएलए, मंत्री, पुढारी यांच्या हातात. ते स्वत: एखाद्या संस्थानाच्या जागिरदारासारखे किंवा राजासारखे राहतात, वागतात. त्यांच्या समोर प्रिन्सिपालपासून तर शिक्षकापर्यंत सर्व कर्मचारीवर्ग गुलामासारखे हात जोडून उभे असतात. शिक्षणाचा अक्षरश: बाजार करणाऱ्या या पुढाऱ्यांचे (आजचा शब्द '' बाहूबली ''!) सामाजिक ऋण, गरिबांना मदत, शैक्षणिक क्रांती, गुणवत्ता वगैरे शब्दांशी कसलेही नातेगोते नसते. आपली अन् आपल्या नातेवाईकांची घरे भरणे, खळगी भरणे एवढेच त्यांचे एकमेव उद्दिष्ट असते. विद्यार्थ्यांची मिळणारी फी, एनआरआय किंवा मॅनेजमेंट कोट्यातून मिळालेली लाखोची रक्कम अन् प्रत्यक्षात होणारा खरा ( कागदोपत्री दाखविलेला नव्हे) खर्च याचा ताळमेळ जुळवला तर या सर्वांचे पितळ निश्चितच उघडे पडेल. एरवी आंध्र प्रदेशमध्ये इंजिनीयरिंगची फी 22,000 रुपये अन् महाराष्ट्रात तीच फी चाळीस ते पन्नास हजार रुपये एवढी तफावत का ? एवढेच नव्हे तर कॉलेजेसची संख्या वाढल्यामुळे अन् बऱ्याच जागा न भरल्या गेल्यामुळे हीच मंडळी कमी फीमध्येदेखील प्रवेश द्यायला कशा काय तयार होतात ? अनेक कॉलेजेसमध्ये न भरल्या गेलेल्या जागा दहा-पंधरा हजार रुपये फीमध्येदेखील वाटायला व्यवस्थापन आजकाल तयार असते. सकाळच्या वेळी 2 रुपये भाव असलेली कोथिंबिरीची जुडी सायंकाळी तीच बाई चार-आठ आण्याला द्यायला तयार होते ( एरवी ती सडणार/ वाया जाणार!) तसाच हा प्रकार आहे. इंजिनीयरिंग/ मेडिकलच्या शिक्षणाचा व्यापार या स्तरापर्यंत येऊन पोहोचलाय खरा.

हे सगळे बदलायचे असेल तर विद्यार्थ्यांनी अन् विशेष म्हणजे पालकांनी आंदोलन करायला हवे. हे आंदोलन सामाजिक आंदोलन हवे. त्यात कुणीही राजकीय पुढारी नको, कोणत्याही पक्षाचे झेंडे नकोत. ही लढाई ज्याची त्यांनीच लढावी. आजकाल प्रत्येकाला माहितीचा अधिकार आहे. या कॉलेजांना मोठमोठ्या जाहिरातीत पैसा वाया घालविण्याऐवजी आपल्या जमाखर्चाचा खराखुरा हिशेब ( ऑडिट केलेला ताळेबंद) समाजासमोर ठेवायला भाग पाडले पाहिजे. हे सगळे झाले तर अनेक कॉलेजेस् आपोआप बंद पडतील. (जी महाविद्यालये जास्त फीशिवाय कॉलेज चालविणे अशक्य आहे असे म्हणतात त्यापैकी एकही बंद पडल्याचे ऐकिवात नाही!)

खरे तर भारत देशाला इंजिनीयर्स डॉक्टर्स तेही एवढ्या संख्येने अन् एवढ्या कमी दर्जाचे- हवेत कशाला ? आर्टस्, सायन्स, कॉमर्स, जर्नालिझम, फॅशन डिझाइन, स्पोर्टस्, आमीर्, नेव्ही, बँकिंग, अशी अनेक पर्यायी क्षेत्रे आज उपलब्ध आहेत. अन् या प्रत्येक क्षेत्रात हुशार व्यक्तीच्या कर्तृत्वाला निश्चितच वाव आहे.

त्यासाठी विद्यार्थ्यांनी अन् पालकांनी डोळे मात्र उघडायला हवेत!

डॉ. विजय पांढरीपांडे,

उस्मानिया विद्यापीठ, हैदाबाद.

 
</text>
</doc>
