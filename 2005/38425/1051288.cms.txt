<doc>
<docno>1051288.cms.txt</docno>
<text>
 
प्रगती फास्ट
समतोल साधण्याची गुरुकिल्ली
[ Monday, March 14, 2005  06:49:46 pm]


सीमा एका आयटी कंपनीमध्ये प्रोग्रॅमर म्हणून जॉब करते. तिचं काम जबाबदारीचं आणि डिमाण्डिंग आहे. तिला घरी यायला अनेकदा उशीर होतो. घरी आल्यावरही ती लॅपटॉपवर ऑफिसचंच काम करत असते. कुटंुबियांकडे आपलं दुर्लक्ष होतंय, याची जाणीव असूनही तिचा नाईलाज होतो. काम आणि कुटुंब दोन्ही तिच्यासाठी महत्त्वाचं आहे, पण एकावर लक्ष केंदित केलं, की दुसऱ्याकडे दुर्लक्ष होतं. या कोड्यातून कसं सुटावं, हे तिला कळतच नाहीये...

' नोकरी आणि खाजगी जीवनात तुम्हाला समतोल साधता येतो का ,' या प्रश्नाला आलेल्या प्रतिसादात 80 टक्के वाटा स्त्रियांचा होता. फोन, फॅक्स आणि इमेलद्वारे अनेक स्त्रियांनी आपलं मत मांडलं. त्या मानाने पुरुषांचा प्रतिसाद फक्त 20 टक्के होता. असं का, याचा आपण थोडासा विचार केला, तर या प्रश्नाचं उत्तर पटकन लक्षात येईल. आज स्त्री आणि पुरुष दोघंही व्यावसायिक विश्वात समान कामगिरी करत आहेत. खाजगी आयुष्याचा विचार केल्यास कुटुंबाचं संगोपन ही आजही स्त्रीचीच जबाबदारी मानली जाते. त्यामुळे नोकरी आणि घर यांतील समतोल साधणं स्त्रियांसाठी अधिक कठीण आहे. अर्थात, पुरुषांनाही हा समतोल साधता येणं महत्त्वाचं आहे, यात काही वादच नाही. परंतु हा समतोल साधण्यासाठी तारेवरची जी कसरत स्त्रियांना करावी लागते, ती पुरुषांना करावी लागत नाही.

या सव्हेर्तील 89 टक्के वाचकांनी म्हटलं आहे, की समतोल साधण्यासाठी घरच्यांची, विशेषत: जोडीदाराच्या साथीची मदत होते. एकीचं म्हणणं आहे, की स्त्री जर नोकरी करणारी असेल, तर तिच्या नवऱ्यानेही थोड्या घरच्या जबाबदाऱ्या घेतल्या पाहिजेत. यामुळे पत्नीला समतोल साधण्यास मदत होते आणि संसाराची गाडी सुरळीतपणे पुढे चालू राहते. असं न झाल्यास स्त्रीची ओढाताण होऊन चिडचिड होते. परिणामी फ्रस्ट्रेशन्स वाढत जातं.

एका नामांकित बँकेत चीफ मॅनेजर म्हणून काम करणारे साटम म्हणतात , ' व्यक्तिगत आणि व्यावसायिक जीवन यामध्ये काही सहजासहजी समतोल साधता येत नाही. अनेक तडजोडी कराव्या लागतात. ओढूनताणून हा समतोल साधणं हे वाटतं तितकं सोपं नाही. '

संशोधनातून दिसून येतं, की कर्मचाऱ्यांना व्यावसायिक, वैयक्तिक जीवनात समतोल जाणवतो, तेव्हा त्यांच्या कामाची उमेद आणि जॉब सॅटिस्फॅक्शन या दोन्हीत वाढ होते. म्हणूनच अनेक कंपन्यांमध्ये सध्या हा समतोल साधण्याच्या दृष्टीने विशेष पॉलिसीज काढल्या जात आहेत. आपल्या देशातही कंपन्या या दृष्टीने प्रयत्न करत आहेत. सव्हेर्मधील आरती म्हणते , ' मी आणि माझे पती दोघंही एका सॉफ्टवेअर कंपनीत काम करतो. कामानिमित्त माझ्या पतीला अनेकदा परदेशी जावं लागतं आणि अशा वेळी आमच्या लहान मुलीची जबाबदारी माझ्या एकटीवर पडते. पण आमच्या ऑफिसने मला ' फ्लेक्झिबल टायमिंग ' ची सवलत दिली आहे. घरी लॅपटॉप लॅन कनेक्शन दिल्यामुळे वेळ पडल्यास मी घरूनही काम करू शकते. ' कर्मचारी समाधानी असले, की त्यांच्या हातून सर्जनशील, उत्तम दर्जाचं काम होण्याची शक्यता दुप्पट होते, हे आता कंपन्यांच्या लक्षात आलं आहे.

आपल्या आयुष्यात हे संतुलन आणण्यासाठी काय करता येईल, हे लक्षात घेणं आवश्यक आहे. त्यानुसार काही टिप्स :

. टाइम मॅनेजमेण्टची कला आत्मसात करा. कामाच्या ठिकाणी वेळेची विभागणी नीट करा. यात कुटुंबासाठीसुद्धा वेळ काढून ठेवायला हवा.

. शक्यतो वेळेवर घरी जाण्याचा प्रयत्न करा. आजचं व्यावसायिक जग खूप हेक्टिक आहे. प्रचंड स्पर्धा आहे आणि अनेक वेळा उशिरापर्यंत थांबणं अटळ असतं. तरीही कमीतकमी आठवड्यातले तीन दिवस तरी आपण वेळेवर घरी जावं, असं ठरवून टाका.

. ऑफिसात असताना कामावरचा फोकस जाऊ देऊ नका. सहकाऱ्यांशी गप्पा, फोन, इमेल्स वा एसएमएस या गोष्टी कामातलं लक्ष विचलित करू शकतात.

. घरी असताना पूर्णपणे घरच्यांना वेळ द्या. सुट्ट्या, वीकेएण्ड्स फ्लॅन करा आणि सर्वांना आनंद मिळेल अशा गोष्टी करा.

. प्रोफेशन, व्यक्तिगत जीवन यातून आपल्याला काय साधायचं आहे, हे ठरवा. अग्रक्रमानुसार तुम्ही वेळेची विभागणी करताय का, याकडे लक्ष द्या.

. कुटुंबीयांशी सुसंवाद साधत राहा. उत्तम संवादातून कठीण प्रश्नही सुटू शकतात. कामाच्या जबाबदाऱ्या, तणाव याविषयी जोडीदाराशी बोला. असं केल्याने त्यांना तुमच्या दृष्टिकोनातून ती परिस्थिती पाहण्यात मदत होईल.

. तुमच्या संघटनेमध्ये ' फ्लेक्झी टाइम ' ची सवलत असल्यास त्याची माहिती मिळवा. विशेषत: स्त्रियांना या योजनेचा विशेष फायदा होऊ शकतो.

. व्यावसायिक आणि व्यक्तिगत समतोल साधण्याची गुरुकिल्ली म्हणजे ' प्लॅनिंग! ' वेळ, सवलती, काम या सर्वांमध्ये समन्वय साधणं तुम्हाला सहज शक्य होईल.

समिंदरा सावंत

दिशा कौन्सिलिंग सेंटर

 
</text>
</doc>
