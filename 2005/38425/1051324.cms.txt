<doc>
<docno>1051324.cms.txt</docno>
<text>
 
महाराष्ट्र
बफींग उद्योग संघटनेत फूट
[ Monday, March 14, 2005  07:15:55 pm]


मुंबई टाइम्स टीम

वसई : विविध समस्यांना वाचा फोडण्यासाठी विरारमधील स्टील बफींग कारखानदारांनी स्टील बफींग मालक असोसिएशनची स्थापना केली आहे. त्यामुळे विरार इंडस्ट्रीयल असोसिएशनमधे फूट पडली असून पुढील महिन्यात असोसिएशनच्या निवडणुकीवर त्याचे परिणाम होण्याची शक्यता आहे.

विरार शहरात अनेक कारखाने आहेत. त्यात स्टील बफींग उद्योग सर्वात मोठा आहे. विरार इंडस्ट्रीयल असोसिएशनचे सर्वाधिक सभासद बफींग कारखानदार आहेत. पण त्यांच्या समस्या मात्र अनेक आहेत. त्यामुळे अनेक कारखाने बंद पडू लागले आहेत. महागाई वाढत असताना त्यांच्या बफींग कारखानदारांना दरवाढ करू दिली जात नव्हती. तर एका ट्रान्सपोर्ट मालकाचीच मक्तेदारी आणि दहशत असल्याने मालाची ने-आण करणं महागात पडत आहे. त्यामुळे बफींगचे अनेक कारखाने बंद पडू लागले आहेत. पण असोसिएशनमधील पदाधिकाऱ्यांमध्ये मतभेद असल्याने बफींग कारखानदारांच्या समस्या सुुटत नव्हता. आता असोसिएशनची फी 100 वरून 400 रुपये केली आहे. त्याचा उदेक होऊन बफींग मालकांनी वेगळी संघटना तयार केली.

स्टील बफींग मालक असोसिएशन नावाने स्थापन झालेल्या संघटनेच्या अध्यक्षपदी सुरेश नाईक, उपाध्यक्षपदी मार्शल विंदा, जनरल सेक्रेटरीपदी मुन्वर शेख आणि खजिनदारपदी रामलखन गुप्ता यांची निवड करण्यात आली आहे. बफींग मालकांच्या अडीअडचणी सोडवून त्यांना सुरक्षितता देण्याचं काम संघटना करणार आहे. नवी संघटना झाल्याने विरार इंडस्ट्रीयल असोसिएशनच्या पुढच्या महिन्यात होणाऱ्या निवडणुकीत फटका बसणार आहे. मनमानी आणि अनागोंदी कारभार करणाऱ्या काही पदाधिकाऱ्यांना बसेल, असं सांगितलं जातं.

 
</text>
</doc>
