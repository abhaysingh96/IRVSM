<doc>
<docno>1051412.cms.txt</docno>
<text>
 
अग्रलेख
मळलेल्या वाटेने...
[ Monday, March 14, 2005  08:54:51 pm]


विधानसभा अधिवेशनाच्या वर्षातील पहिल्या सत्राचा आरंभ राज्यपालांच्या अभिभाषणाने होणे ही घटनात्मक प्रथा आहे, तर अधिवेशनाच्या आधीच्या दिवशी मुख्यमंत्र्यांच्या अधिकृत चहापानावर बहिष्कार घालणे, ही अलीकडच्या काळात सर्वच पक्षांनी रूढ केलेला संकेत आहे.

या वषीर्ही दोन्ही प्रथांचे रीतसर पालन झाल्याने, अधिवेशनाची पुढची वाटचालही गोंधळ, बहिष्कार अशा यापूवीर्च्या मळलेल्या वाटांनी होईल, याची ग्वाही लोकांना मिळाली आहे! राज्यपालांच्या अभिभाषणात राज्यापुढील प्राधान्याच्या प्रश्नांविषयी सरकारची धोरणात्मक दिशा काय आहे, याचे दिग्दर्शन असते.

यावर्षी कर्नाटकचे माजी मुख्यमंत्री एस. एम. कृष्णा महाराष्ट्राचे राज्यपाल झाल्यामुळे, महाराष्ट्र-कर्नाटक सीमाप्रश्नावरील महाराष्ट्राची भूमिका त्यांच्या तोंडून वदवून घेतली जाते की नाही, याकडे या प्रश्नाचे राजकीय भांडवल करू पाहणाऱ्यांचे लक्ष असणे स्वाभाविक होते. पण सीमा प्रश्न निकाली काढण्यासाठी सुप्रीम कोर्टात दाखल केलेल्या प्रकरणाचा तत्परतेने पाठपुरावा केला जाईल, असे आश्वासन देऊन देशमुख सरकारने विरोधकांच्या हातून एक मुद्दा काढून घेतला आहे.

मात्र अन्य मुद्द्यांची वानवा नाही. विधानसभा निवडणुकीच्या वेळी दिलेली अनेक बेफाम आश्वासने सरकारच्या अंगलट आली आहेत. मुंबईतील झोपड्या उठवण्याची धडक मोहीम सरकारच्या अंगाशी आली आणि त्यामुळे उठलेल्या गदारोळाचा परिणाम म्हणून 2000 पर्यंतच्या झोपड्यांना संरक्षण देण्याचे धोरण जाहीर करावे लागले. मुंबईच्या विकासाच्या अनेक योजनांसाठी जागतिक बँक वा तत्सम संस्थांकडून कर्ज मिळवण्याची पूर्वअट म्हणून अनेक ठिकाणी सरकारला झोपड्या उठवाव्या लागणार आहेत.

शेतकऱ्यांना मोफत वीज देण्याचा निर्णय सरकारने घेतला, तो शिवसेनाप्रमुखांनी तसे आश्वासन युतीच्या प्रचारात दिल्यानंतर, त्यांच्या या मुद्यातील हवा काढून घेण्यासाठी. राज्यात वीज व पाण्याचा तुटवडा असताना, पंपांना मोफत विजेमुळे त्यात भर पडणार, हे सामान्यज्ञान. आता या निर्णयांचा परिणाम म्हणून भारनियमन करावे लागत आहे. या भारनियमनामुळे जनता संत्रस्त आहे. मे महिन्यापर्यंत त्यात पाण्याच्या तुटवड्याचीही भर पडणार. अशावेळी विरोधक लोकांच्या मनातील आगीत तेल ओतण्याचे काम करणार हे उघड आहे.

यावर उपाययोजना आतापासूनच करावी लागणार आहे. या मुख्य प्रश्नांवर राज्यपालांच्या अभिभाषणात कोणते उत्तर आहे, याचा शोध घेतला, तर फार काही हाती लागत नाही. विजेची उपलब्धता पाच हजार मेगॅवॉटने वाढवण्यासाठी पाच वर्षांत सरकार प्रयत्न करणार आहे, असे आश्वासन त्यात आहे, मात्र मोफत विजेविषयी लोकांना विश्वासात घेतले गेेलेले नाही. मुंबईतील रहिवाशांना अधिक चांगले राहणीमान मिळवून देण्यासाठी सुमारे 36 हजार कोटी रुपयांच्या पायाभूत सुविधा प्रकल्पांचा त्यांत उल्लेख आहे. मात्र झोपड्यांच्या पेचातून मार्ग कसा काढणार, याचा नाही.

जागतिकीकरण आणि उदारीकरण या धोरणांमुळे नोकऱ्यांच्या संधींत घट झाली आहे, असा उल्लेख डॉ. मनमोहन सिंग यांच्या पक्षाच्याच सरकारने करावा हा प्रांजळपणा स्तुत्य असला, तरी महाराष्ट्रात सुमारे अडीच लाख कोटी रुपयांच्या गुंतवणुकीचे प्रस्ताव असून, त्यातून 20 लाख रोजगार निर्माण होऊ शकतात, या गाजरावर राज्यातील जनता किती विश्वास ठेवील ? कुपोषणग्रस्त बालकांसाठी आरोग्य व पोषण योजना, तसेच 15 आदिवासी जिल्ह्यांत प्रत्येक कुटुंबातील किमान दोन व्यक्तींना रोजगार देण्याची योजना कागदावर स्वागतार्ह असली, तरी मुख्य प्रश्न योजनांच्या राबवणुकीतील भ्रष्टाचार दूर करण्याचा आणि सरकारी यंत्रणांत सामाजिक बांधिलकी निर्माण करण्याचा आहे.

यापैकी अनेक प्रश्न हे सवंग राजकारणाचे नव्हेत, तर कार्यक्षम आथिर्क व्यवस्थापनाचे आहेत. त्यावर स्टंटबाज प्रतिसादाची नव्हे, तर सक्रिय सहभागाची गरज आहे. विधिमंडळाच्या ताज्या अधिवेशनात विरोधी आणि सत्ताधारी अशा दोन्ही बाजूंमध्ये ही जाणीव दिसावी ही लोकांची अपेक्षा आहे.

 
</text>
</doc>
