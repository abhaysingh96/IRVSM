<doc>
<docno>1050527.cms.txt</docno>
<text>
 
क्रीडा
राष्ट्रकुल नेमबाजीत भारताला सुवर्ण
[ Monday, March 14, 2005  12:42:06 am]


राज्यवर्धन राठोड- रंजन सोधी यांची कामगिरी

नवी दिल्ली : ऑलिंपिक रौप्यपदकविजेत्या राज्यवर्धन राठोडने आपल्या लौकिकास साजेसा खेळ करून राष्ट्रकुल नेमबाजीत सुवर्णपदकाची कमाई केली आणि मुकुटात आणखी एक शिरपेच खोवला. राज्यवर्धनने डबल ट्रॅपमध्ये सांघिकमध्ये रोंजन सोंधीच्या जोडीने भारताला सुवर्ण मिळवून देताना 200 पैकी 173 गुण कमावले.

राज्यवर्धनने 100 पैकी 93 गुण आपल्या खात्यात जमा करताना इतर प्रतिर्स्पध्यांना सहज मागे टाकले. रंजन सोधींने 80 गुण मिळवत या जेष्ठ सहकाऱ्याला चांगली साथ दिली. यामुळे भारताला ऑस्ट्रेलिया आणि इंग्लंडचे आव्हान सहजपणे परतवून लावता आले. ऑस्ट्रेलियाला 169 गुणांसह रौप्य मिळवले, तर 166 गुणांची कमाई करणाऱ्या इंग्लंडला ब्राँझ पदकावर समाधान मानावे लागले.

आता राज्यवर्धनचे लक्ष्य आहे ते वैयक्तिक सुवर्णपदक कमावण्याचे. अथेन्सला डबल ट्रॅपमध्ये शेवटच्या क्षणी सारी करामत पणाला लावत या मेजरने रौप्यपदकावर आपले नाव कोरले होते. 17 मार्चला तो सुवर्णपदकासाठी सरसावणार आहे.

 
</text>
</doc>
