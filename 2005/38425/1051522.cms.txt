<doc>
<docno>1051522.cms.txt</docno>
<text>
 
महाराष्ट्र
वाघूर धरणाचे पाणी जळगावकरांना स्वप्नवतच?
[ Monday, March 14, 2005  11:02:06 pm]


म. टा. वृत्तसेवा

जळगाव : वाघूर धरणाचे पाणी जळगाव शहराला मिळावे यासाठी युद्धपातळीवर प्रयत्न होत असताना वनविभागाच्या अधिकाऱ्यांनी मात्र आडमुठेपणाचे धोरण स्वीकारले आहे. त्यामुळे धरणापासून जलवाहिनी टाकण्याच्या कामात अडथळा निर्माण झाला आहे.

जळगाव शहरापासून सुमारे 15 कि.मी.वर वाघूर धरण बांधले जात असून येत्या जूनमध्ये पाणी अडवले जावे, असा प्रयत्न होत आहे. जळगाव नगरपालिका असतानाच वाघूर धरणातून पाणी आणण्याची योजना आखण्यात आली होती आणि त्या दिशेने कार्यवाहीदेखील सुरू झाली होती. मात्र ती निधीअभावी बंद पडली. जलवाहिनीच्या निमित्ताने या दिशेने परत प्रयत्न सुरू झाले.

असे असले तरी वाघूर प्रकल्प ते शहरादरम्यान वनजमीन येत असून वनखात्याच्या ताब्यात असलेल्या या भूमीतून जल वाहिनी टाकायची आहे. याबाबत महापालिकेने परवानगी मागितली असली तरी वनखात्याने याबाबतचा प्रस्तावच सरकारकडे पाठवला नसल्याचे समजते.

प्रकल्पासाठी वापरात येणाऱ्या भूभागापैकी केवळ 0.80 कि.मी. जमीन वनविभागाची आहे. परंतु अडमुठेपणाच्या धोरणामुळे या जागेवर हे काम बंद पडण्याची शक्यता आहे.

या प्रकाराने सर्वसामान्यांच्या वाट्याला सुविधा येणारच नाही का, असा प्रश्ान् विचारला जाऊ लागला आहे. किमान येत्या जून अखेरीस जळगावकरांना वाघूरचे पाणी मिळण्याची अपेक्षा होती, तीही या प्रकाराने मावळली आहे.

 
</text>
</doc>
