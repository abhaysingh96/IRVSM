<doc>
<docno>1050477.cms.txt</docno>
<text>
 
महाराष्ट्र
सारसबाग-पर्वती रोप वे प्रकरणी न्यायालयात पालिकेची सरशी
[ Monday, March 14, 2005  12:08:04 am]


म. टा. प्रतिनिधी

पुणे : सारसबाग ते पर्वती येथे रोप वे तयार करण्याचा प्रस्ताव ज्या कंपनीला दिला होता त्या कंपनीच्या विरोधात महापालिकेने न्यायालयीन दावा जिंकला आहे.

गरवारे बालभवन ते नेहरू स्टेडियम दरम्यान असलेल्या मोकळ्या जागेतून पर्वती पर्यंत रोप वे बांधण्याचा प्रस्ताव 1998 मध्ये महापालिकेने दिला होता. त्याविषयी ' बॉम्बे केबल कार कंपनी प्रा. लिमि. ' या कंपनीची निविदा मंजूर करून त्यांना काम सुरू करण्याच्या सूचना महापालिकेने दिल्या होत्या. काम सुरू झाल्यानंतर हा प्रस्ताव पालिकेच्या सर्वसाधारण सभेत मांडण्यात आला. ज्या ठिकाणी हा रोपवे प्रकल्प राबवण्यात येणार होता ती जागा क्रीडांगणासाठी आरक्षित आहे. त्याठिकाणी हा रोपवे करून त्या जागेचा वापर व्यापारी करण्यात येणार असल्याचे स्पष्ट झाल्याने सभेने हा प्रस्ताव फेटाळून लावला. त्यानंतर प्रशासनाने त्वरित काम थांबवण्याचे आदेश दिले. कंपनीने प्रस्ताव मान्य होण्याआधीच पालिकेच्या सूचनेने काम सुरू केल्याने त्यांचे बरेच आथिर्क नुकसान झाले. त्यामुळे त्यांनी न्यायालयात दावा दाखल केला आणि पालिकेकडे नुकसान भरपाई मागितली.

हा निर्णय लवादामार्फत घेण्याचा निर्णय झाला. त्याला महापालिकेचा एकही प्रतिनिधी उपस्थित राहिला नाही अथवा नोटीशीला कोणतेच उत्तर देण्यात आले नाही. त्यामुळे जिल्हा न्यायालयात या दाव्याचा निकाल पालिकेच्या विरोधात गेला. त्यानंतर महापालिकेने मुंबई उच्च न्यायालयात दावा दाखल केला आणि त्यामध्ये पालिकेने हा दावा जिंकला. तडजोड शुल्क म्हणून पालिकेने भरलेले 61 लाख पालिकेला परत मिळणार असल्याचे, पालिकेतील डेव्हलपमेण्ट इंजिनीयर माधव लाटकर यांनी सांगितले.

 
</text>
</doc>
