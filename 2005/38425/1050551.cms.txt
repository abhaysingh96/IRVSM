<doc>
<docno>1050551.cms.txt</docno>
<text>
 
महामुंबई
ते लक्षात ठेवा!
[ Monday, March 14, 2005  01:18:00 am]


म. टा. प्रतिनिधी

विरोधकांचा आर. आर. पाटलांना संतप्त इशारा

मुंबई : शिवसैनिकांचे आंदोलन चिरडून टाकण्याची भाषा करणारे उपमुख्यमंत्री आर. आर. पाटील यांनी छगन भुजबळ यांचे काय झाले हे लक्षात ठेवावे, असा इशारा देऊन, विधिमंडळाच्या सोमवारपासून सुरू होणाऱ्या अर्थसंकल्पीय अधिवेशनात आर. आर. हेच विरोधकांचे प्रमुख लक्ष्य असतील, असे विरोधी पक्षनेते नारायण राणे यांनी रविवारी येथे सूचित केले.

वीजबिल माफी, कापसाला 2700 रुपयांचा भाव, व्याजमाफी ही निवडणुकीत दिलेली आश्वासने न पाळून आघाडी सरकारने जनतेचा विश्वासघात केला असल्याचा आरोप करीत अधिवेशनाच्या पूर्वसंध्येला मुख्यमंत्र्यांनी आयोजित केलेल्या चहापानावर शिवसेना-भारतीय जनता पक्ष युतीने बहिष्कार टाकला. मात्र, विधानपरिषद निवडणुकीत विरोधकांची मते फुटली, हे त्यांच्या बहिष्काराचे कारण असू शकेल, असा टोला मुख्यमंत्री विलासराव देशमुख यांनी मारला.

स्वातंत्र्यवीर सावरकरांबाबत अपमानास्पद उद्गार काढणारे केंदीय पेट्रोलियममंत्री मणिशंकर अय्यर यांच्याविरुद्ध निदर्शने करणाऱ्या शिवसैनिकांवर पोलिसांनी सूडबुद्धीने दरोड्याचे कलम लावले आहे. त्याचबरोबर शिवसैनिकांना चिरडून टाकण्याची भाषा आर. आर. पाटील यांनी केली आहे, असा आरोप करून, या अधिवेशनात त्यांना याचा जाब विचारू, असे राणे म्हणाले. सावंत आयोग- प्रकरणी राज्यमंत्री विजयकुमार गावित यांना ' क्लीन चिट ' दिल्याबाबतही या नेत्यांनी टीकेची तोफ डागली.

आगामी अधिवेशनातील रणनीती ठरवण्यासाठी राणे, विधान परिषदेतील विरोधी पक्षनेते नितीन गडकरी आणि भाजपचे ज्येष्ठ नेते गोपीनाथ मंुडे यांच्यासह युतीच्या अन्य नेत्यांची रविवारी बैठक झाली. बैठकीतच मुख्यमंत्र्यांच्या चहापानावर बहिष्काराचा निर्णय घेण्यात आला.

शिवसेनेवर कठोर कारवाईची भाषा करणाऱ्या, शिवसैनिकांवर दरोड्याचे कलम लावणाऱ्या पाटील यांना गृहखात्याची घमेंड असेल, तर माजी गृहमंत्री आणि आताचे सार्वजनिक बांधकाम मंत्री छगन भुजबळ यांची अवस्था काय झाली याची आठवण ठेवावी. चिरडून टाकण्याची भाषाच केली जात असेल, तर अधिवेशनात कोण कोणाला चिरडते ते दिसेल, असा इशाराही राणे यांनी दिला. तर गावित यांना क्लीन चिट देण्याची पाटील यांची भाषा आततायी असून पाटील हे ' कॅबिनेट ' पेक्षा मोठे आहेत का, असा सवाल भाजपचे नेते गोपीनाथ मुंडे यांनी केला.

' बिझनेस टुडे ' वरील हल्ला अनुचित

केंदीय पेट्रोलियम मंत्री मणिशंकर अय्यर यांचा कार्यक्रम आयोजित करणाऱ्या ' बिझनेस टुडे ' साप्ताहिकाच्या कार्यालयावर हल्ला करणारे शिवसैनिक नव्हते, असा दावा करून असा हल्ला उचित नसल्याचे प्रतिपादन विरोधी पक्षनेते नारायण राणे यांनी रविवारी केले.

अय्यर यांच्याविरोधात शिवसैनिकांनी निदर्शने केली असली तरी ' बिझनेस टुडे ' च्या कार्यालयावर हल्ला करणारे शिवसैनिक नव्हते, असे राणे म्हणाले. प्रसारमाध्यमांच्या कार्यालयावर असे हल्ले होणे उचित नसल्याचेही ते म्हणाले. भाजपचे प्रदेशाध्यक्ष आणि विधान परिषदेतील विरोधी पक्षनेते नितीन गडकरी यांनीही हा प्रकार निषेधार्ह असल्याचे यावेळी सांगितले.

 
</text>
</doc>
