<doc>
<docno>1051317.cms.txt</docno>
<text>
 
हेल्थ
गोष्ट आनंदाची आणि दु:खाची!
[ Monday, March 14, 2005  07:10:56 pm]


विक्रमाने आपला हट्ट सोडला नाही. तो पुन्हा त्या झाडाजवळ गेला आणि फांदीवरील शव आपल्या खांद्यावर टाकून चालू लागला. तेव्हा त्या शवामध्ये असलेला वेताळ त्याला म्हणाला, की तू काहीही बोलणार नाही, हे मला ठाऊक आहे. पण मला तुझ्या चिकाटीचं कौतुक वाटतं. अशी चिकाटी माणूस सहसा दाखवत नाही. लहानसहान गोष्टींनी त्याचं मन हालतं आणि निर्धार डळमळतो. अनेकदा तो आपल्यावरूनच दुसऱ्याचीही परीक्षा करतो. आपला मूड चांगला असेल, तर दुसऱ्याचाही तसाच असला पाहिजे, हे तो अगदी सहजपणे गृहीत धरतो. आपण आजारी आहोत, म्हणजे सारं भवतालच आजारी आहे, असं मानतो. त्याच्या अशा वागण्यामुळे तो पेशण्ट घराला आजारी करतो. ' आनंद ' सिनेमातला आनंद हा अगदीच अपवादाने दिसतो. याचं मुख्य कारण आपल्या समजुती अनेकदा चुकीच्या असतात.

आता हेच बघ ना. मिशिगन युनिव्हसिर्टीमधल्या काही संशोधकांनी शारीरिकदृष्ट्या आजारी असलेला माणूस आणि निरोगी माणूस यांच्यामध्ये खरोखरच कोण आनंदी असतो, हे शोधून काढायचं ठरवलं. त्यासाठी त्यांनी 49 जणांचे दोन गट केले. एका गटातल्या माणसांची मूत्रपिंडं निकामी झाली होती. त्यांना आठवड्यातून तीन वेळा डायलिसिस करून घ्यावं लागत होतं. दुसऱ्या गटातली माणसं मात्र तब्येतीने अगदी छान ठणठणीत होती.

त्या दोन्ही गटातल्या लोकांना या संशोधकांनी इलेक्ट्रॉनिक्सची उपकरणं दिली आणि त्यांना आपला मूड कसा आहे, हे सांगायला सांगितलं. दोन हा आकडा मन:स्थिती छान असल्याचा, तर उणे दोन हा अगदी खराब असल्याचा आकडा ठरवण्यात आला. डायलिसिस करताना त्या पेशण्ट्सना हा प्रश्न विचरण्यात आला, तेव्हा त्यांनी आपला मूड छान असल्याचं सांगितलं. निरोगी माणसांनीही त्यांना कोणत्याही उपचाराला सामोरं जावं लागतं नसतानाही तेच उत्तर दिलं. असं सांगून तुझं समाधान होणार नाही, हे मला माहीत आहे. म्हणून तुला पटेल अशा भाषेत सांगतो. डायलिसिस घेत असलेल्यांनी आपल्या मूडचं वर्णन आकड्यात 0.70 असं केलं. तर निरोगी व्यक्तींनी 0.83 असं केलं. म्हणजेच त्या दोघांच्या मूडमध्ये 0.13 चाच फरक होता. एरवी त्यामध्ये फारसा फरक नव्हता. पण एवढ्यावरच थांबले, तर ते संशोधक कसे ? म्हणून त्यांनी त्या दोन्ही गटातल्या लोकांना आनंद आणि काळजी, सुख आणि दु:ख यासारख्या भावनांबाबतही विचारलं. पण त्यातही त्यांना लक्षणीय असा फरक आढळून आला नाही. मग त्यांनी ' तुम्हाला तुमच्या एकंदर आयुष्याबाबत काय वाटतं ,' असा प्रश्न दोन्ही गटांना विचारला. आश्चर्य म्हणजे याहीबाबत दोन्ही गटांतल्या लोकांच्या उत्तरांत भुवया उंचावल्या जातील, अशा फरकाची उत्तरं मिळाली नाहीत. याचा एक अर्थ असा, की आजारी असलेल्या सर्वच लोकांनी प्राप्त परिस्थिती मान्य केली होती. इतकंच नाही, तर तिच्याशी छान जुळवून घेतलं होतं. यावरून मिशिगन युनिव्हसिर्टीतल्या या संशोधकांच्या तुकडीचे प्रमुख डॉ. जेसन रिस यांनी असा निष्कर्ष काढला, की आजारी किंवा निरोगी या दोन्ही गटातल्या लोकांच्या मानसिक स्थितीत फारसा फरक नसतो.

या उपकरणाचा वापर न करता दोन्ही गटातल्या लोकांना ' कोण आनंदी असतं ? आजारी की निरोगी ?' असा प्रश्न विचारण्यात आला. आजारी लोकांना, निरोगी माणसं अधिक आनंदात असतात असं वाटतं आणि निरोगी माणसांना आजाऱ्याच्या पाचवीला फक्त दु:खच आहे, असं वाटत असतं, असं दिसून आलं. परंतु प्रत्यक्षातल्या पाहणीत मात्र हे अजिबातच खरं नाही, असं दिसून आलं. ही सर्व उत्तरं अचूक आहेत का, याबाबत शंका आहे. म्हणून डॉ. रिस म्हणतात, की याबाबत अधिक अभ्यास झाला, तर रुग्णोपचार अधिक सोपा आणि परिणामकारक होऊ शकेल.

मात्र मला काही गाष्टी समजत नाहीत. निरोगी माणूस हा नेहमी आजारी माणूस दु:खीच आहे, असं का समजतो ? आपण निरोगी आहोत म्हणजे मजेत आहोत, असं त्याला खरोखरच का वाटत असतं आणि आजारी माणसात परिस्थितीशी जुळवून घेण्याचं धैर्य कुठून येतं, या प्रश्नांची उत्तरं तुला माहीत असूनही तू दिली नाहीस, तर तुझ्या डोक्याची शंभर शकलं होऊन ती तुझ्याच पायाशी लोळत राहतील.

विक्रमाने मौन सोडलं. तो म्हणाला , ' सामान्य माणसाचं आजाराबाबतचं ज्ञान तोकडं असतं आणि आजारी माणसाच्या मानसिक स्थितीबाबतचं आकलन अपुरं असतं. स्वत:पलीकडे बघण्याची वृत्ती नसल्याने तो जगाची मोजमापं आपल्या सुख आणि दु:ख, वेदना आणि आनंद याच्या मोजपट्टीत करत राहतो. एकदा आहे त्यापेक्षा अधिक काही होऊ शकणार नाही, याची जाणीव आजाऱ्याला अलवारपणे करून दिली, तर तो त्या गोष्टीशी जुळवून घेतो. मात्र त्यासाठी त्याचे डॉक्टर, नातेवाईक, कुटुंबातल्या व्यक्ती, मित्र आणि मैत्रिणी, त्याचे सहकारी या सगळ्यांनीच आपला वाटा उचलायचा असतो. फक्त डॉक्टर हे काम करू शकत नाहीत. '

ही उत्तरं ऐकल्यावर विक्रमाच्या खांद्यावरील शवातून वेताळ बाहेर पडला आणि पुन्हा झाडाला जाऊन लटकू लागला.

श्रीराम शिधये

 
</text>
</doc>
