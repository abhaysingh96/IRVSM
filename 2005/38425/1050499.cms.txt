<doc>
<docno>1050499.cms.txt</docno>
<text>
 
क्रीडा
...तरी भारताचे पारडे जड
[ Monday, March 14, 2005  12:15:49 am]


वृत्तसंस्था

कराची : मोहालीतील पहिल्या कसोटी सामन्यात पाकिस्तानने भारताला रोखण्यात यश मिळवले असले तरी बुधवारपासून सुरु होणाऱ्या कोलकात्यातील दुसऱ्या कसोटीत पारडे जड असेल ते सौरव गांगुलीच्याच संघाचे, अशी प्रांजळ प्रतिक्रिया पाकिस्तानचा कर्णधार इंझमाम उल हकने व्यक्त केली.

मोहालीत पहिल्या चार दिवसांवर वर्चस्व मिळवत भारताने विजयाच्या दिशेन कूच केली होती, पण कामरान अकमलने अब्दुल रझाकच्या साथीने झुंजार फलंदाजी करत आपल्या संघाला पराभवाच्या खाईतून बाहेर काढले. निर्णायक क्षणी शतक झळकावत संघाच्या वाटेतील काटे दूर करणाऱ्या अकमलला या कामगिरीबद्दल सामन्यातील सवोर्त्तम खेळाडूचे बक्षिस देण्यात आले. इंझमाम व त्याच्या सहकाऱ्यांच्या या लढाऊ कामगिरीची मायदेशातही दखल घेतली गेली आणि पाठीवर शाबासकीची थाप पडली.

पाकिस्तानातील लोकप्रिय चॅनेल इंडस टीव्हीला मुलाखत देताना इंझमाम म्हणतो , ' कोलकात्यात नवी विटू नवा दांडू... असाच खेळ असेल. मोहालीतील निकालामुळे आमच्या संघाचा आत्मविश्वास उंचावला असला तरी या दुसऱ्या कसोटीत आमची बाजू वरचढ ठरेल असे म्हणता येणार नाही. खेळाच्या सर्व अंगाचा विचार केल्यास भारताचे पारडे जड वाटते '.

' मोहालीमुळे भारताला आमची ताकद व झुंजार खेळाचा अंदाज आला असेल. यामुळे आता आमच्याशी दोन हात करताना त्यांना सजग राहावे लागेल. मुख्य म्हणजे आमच्या खेळाडूंना आपल्या शक्तीचा अंदाज आला आहे. पराभवाच्या टोकावर असताना आपण कसोटी वाचवू शकतो, तर भारताला पराभूत करण्याचीही क्षमता आमच्यामध्ये असेल ', असा विश्वास इंझमामने व्यक्त केला.

अकमल व रझाक यांनी सातव्या विकेटसाठी 184 धावांची भागी करताना भारतीय गोलंदाजांचे सर्व प्रयत्न हाणून पाडले. अकमलचे कसोटीतील हे पहिलेच शतक. यामुळे तो कसोटी तसेच झटपट लढत अशा दोन्ही प्रकारात शतक झळकावणारा पहिला पाकिस्तानी यष्टीरक्षक ठरला.

इंझमाम आपल्या या सहकाऱ्यांचे कौतुक करताना सांगतो , ' या सगळ्यांनी आपापल्या परिने संघाची कामगिरी उंचावण्यासाठी मेहनत घेतली. यामुळे संघाचा आत्मविश्वास उंचावण्यास मोलाची मदत झाली आहे. मोहाली कसोटीपूवीर् आमचा एक संघ कुटुंबासारखा होता. आता या कुटुंब आणखी जवळ आले आहे. आमच्या हातून चूकाही झाल्या. झेल तर टाकलेच शिवाय चांगली सुरुवातही करण्यात अपयश आले. दुसऱ्या कसोटीला सामोरे जाताना झालेल्या चुकांचे परिक्षण करून नव्या जोषाने उतरता येईल '.

' लेगस्पिनर दनिश कनेरियाचे कौतुक करावे तेवढे कमी आहे. आता या गुणी गोलंदाजाला इतरांची साथ मिळणे, अपेक्षित आहे. तसे झाल्यास भारताला एका डावात तीनशेच्या वर जाता येणार नाही. दुसऱ्या दिवशी आमच्या गोलंदाजांनी चूका केल्या खऱ्या पण नंतर त्यांनी स्वत:ला चांगले सावरले. आता पुढे अशाच खेळाची त्यांच्याकडून अपेक्षा आहे ', असे शेवटी इंझमामने सांगितले.

 
</text>
</doc>
