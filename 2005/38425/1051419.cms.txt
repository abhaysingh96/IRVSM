<doc>
<docno>1051419.cms.txt</docno>
<text>
 
अग्रलेख
वासनाकांड!
[ Monday, March 14, 2005  09:00:36 pm]


चंदेरी पडद्यावर खलनायकाच्या भूमिका करणारे कलावंत खऱ्याखुऱ्या जीवनात अत्यंत शालीन आणि कनवाळू असल्याची अनेक उदाहरणे आहेत. निळू फुले, सदाशिव अमरापूरकर, शत्रुघ्न सिन्हा, राज बब्बर आदी पडद्यावरील खलनायकांनी आपल्या प्रगल्भ सामाजिक जाणिवांचे वारंवार दर्शन घडवलेही आहे. शक्ती कपूर या खलनायकाने मात्र पडद्यावरील वासनालोलुप आणि निर्लज्ज माणसाप्रमाणेच बाहेरही वर्तन केले आणि केवळ चित्रपट इंडस्ट्रीनेच नव्हे, तर सुसंस्कृत जगानेही मान खाली घालावी, अशी परिस्थिती निर्माण केली.

एका युवतीला आपल्या वासनेची शिकार बनवण्याचा प्रयत्न करत असताना ते गुप्त कॅमेऱ्यात टिपले गेले. ' तहेलका ' ने चार वर्षांपूवीर् संरक्षणसामुग्री खरेदीत राजकीय पक्षांचे ज्येष्ठ नेते रोख रकमा उचलत असल्याची चित्रफीत दाखवल्यावर मोठी खळबळ उडाली होती. तेव्हापासून ' खुफीया ' कॅमेरा हे टीव्ही वाहिन्यांच्या हातातील एक शस्त्र बनले. अशा तऱ्हेने कॅमेरा वापरून त्याचा उपयोग बातम्यांच्या प्रसारणासाठी करावा का, हा स्वतंत्र चचेर्चा विषय आहे ; कारण तसे करण्याने खाजगी आयुष्याची गुप्तता धोक्यात येऊ शकते.

मागे हिंदी चित्रपटसृष्टीतील दोन तरुण कलावंतांची प्रणयदृश्ये टीव्हीवर दाखवून खळबळ निर्माण करण्यात आली. अशी दृश्ये चित्रित करण्याला आंबटशौकिनपणा म्हणतात. मुंबईतील काही नव्या अभिनेत्री वेश्याव्यवसाय करत असल्याची दृश्ये वाहिन्यांनीच प्रसारित केली. यामुळे समाजात हलचल निर्माण करून आपल्या चॅनेलला प्रसिद्धी मिळवून देण्याचा उद्देश साध्य होत असला, तरी पत्रकारितेच्या विश्वासार्हतेला मात्र कायमचा तडा जातो. शक्ती कपूर यांच्याबाबतीत मात्र गोष्ट थोडी वेगळी आहे.

चॅनेलच्या वार्ताहर मुलीने शक्ती कपूरना जाळ्यात खेचले, हे खरे. कारण या वार्ताहर मुलीनेच त्यांना फोन करून हॉटेलच्या खोलीवर बोलावले व त्यांच्यासाठी ' ड्रिंक ' मागवण्याचीही तयारी दाखवली. पण त्यानंतर शक्ती कपूर यांनी केलेले वर्तन सभ्य माणसास शोभा देणारे नाही. दोन्ही बाजूंची संमती असताना शारीरिक संबंध आले आणि तेही हॉटेलच्या बंद खोलीत, तर समाजाने त्याबद्दल नाके मुरडण्याचे कारण नाही. पण ज्या बातम्या प्रकाशित झाल्या आहेत, त्यावरून असे दिसते की, चित्रपटात काम करण्यासाठी लालूच म्हणून त्या मुलीने आपल्या वासना पुऱ्या कराव्यात, अशी शक्ती कपूर यांची इच्छा होती.

चित्रपट उद्योगात सध्या आघाडीवर असलेले काही निर्माते व अभिनेत्री यांची नावे घेऊन त्यांनीही याच मार्गाने भूमिका मिळवल्या, असे सूचित करण्याचा प्रयत्न त्यांनी केला. अन्य अभिनेत्रींचे असे चारित्र्यहनन करण्याचा अधिकार शक्ती कपूरना कुणी दिला ? जो काही प्रकार घडला, त्याबद्दल शक्ती कपूर यांनी काही काळाने का होईना माफी मागितली, हे बरे झाले. त्यांच्यावर चित्रपट उद्योगाच्या गिल्डने तातडीने बंदी घातली, हेही चांगले झाले. एका तरुण मुलीला चित्रपटसृष्टीचे आमिष दाखवून भुलवू पाहणाऱ्या शक्ती कपूरना आपल्या वागणुकीविषयी जराही वैषम्य वाटत असल्याचे त्यांच्या नंतरच्या बोलण्यातून दिसत नाही. उलट ' मी तंदुरुस्त आहे.

मला हॉटेलात बोलावून दरवाज्याची कडी लावणाऱ्या मुलीशी मी आणखी कसे वागावे ?...' अशा अर्थाची विधाने त्यांनी केली. कायदेशीर पातळीवर हा गुन्हा आहे की काय, हे ठरवण्याची जबाबदारी पोलिस व न्यायालये यांची असली, तरी नैतिकतेच्या पातळीवर ते गुन्हेगार आहेतच. त्याची शिक्षा त्यांना मिळायलाच हवी. एक काळ असा होता की, चांगल्या घरच्या मुली सिनेमात यायला बिचकत ; कारण या व्यवसायात अभिनयाबरोबरच आणखीही काही करावे लागते, अशी सर्वसामान्य समाजातील लोकांची समजूत होती. पण पुढे वातावरण सुधारले. आज चित्रपट उद्योगाचे ग्लॅमर प्रचंड वाढले आहेच, पण क्रिकेटप्रमाणेच या व्यवसायातील लोकांच्या हाती मोठा पैसा कमी वेळात खुळखुळू लागला.

त्यामुळे कोणतीही किंमत मोजून इथे प्रवेश मिळवणाऱ्यांची संख्या वाढली. काही महिन्यांपूवीर् ' पेज थ्री ' चे दिग्दर्शक मधुर भांडारकर यांच्याविरुद्ध मधु जैन नावाच्या नवतारकेने अशाच तऱ्हेचे आरोप केले, त्यातूनही या व्यवसायात येण्यासाठी तरुणी कोणत्या थरापर्यंत जाऊ शकतात, याचेच विदारक दर्शन घडले. करीअर आणि झटपट प्रसिद्धी व पैसा यांच्या वेडाने पछाडलेल्या तरुण- तरुणींच्या भावनिक असहायतेचा फायदा घेण्यासाठी जे लिंगपिसाट टपलेले असतात, त्यांचे शक्ती कपूर हे एक प्रतिनिधी, इतकेच. त्यांचा पर्दाफाश केल्यामुळे चॅनेलला प्रसिद्धी मिळाली खरी, पण चित्रपट उद्योगातील वासनाकांडाच्या विषवल्लीवर त्यामुळे जालीम औषधाची फवारणी होईल, असे मात्र मानता येत नाही.

 
</text>
</doc>
