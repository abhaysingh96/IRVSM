<doc>
<docno>1051463.cms.txt</docno>
<text>
 
अर्थव्यवहार
आयुवेर्दिक सौंदर्य प्रसाधनांना मोठी मागणी श्ाह्वह्मष्द्ग6
[ Monday, March 14, 2005  10:10:01 pm]


म. टा. प्रतिनिधी

पणजी : साबण, डिटर्जंट व सौंदर्य प्रसाधनांच्या उद्योगात आयुवेर्दिक उत्पादनांना मोठी मागणी असून, भारताला त्याचा चांगला लाभ उठवता येईल, असे मत गोदरेज उद्योगसमूहाचे व्यवस्थापकीय संचालक एन. बी. गोदरेज यांनी येथे व्यक्त केले.

साबण, डिटर्जंट व सौंदर्य प्रसाधनांवरील आशियाई परिषद गोव्यात सध्या सुरू असून, ऑइल टेक्नॉलॉजिस्ट्स असोसिएशन ऑफ इंडिया ( ' ओटीएआय ') या संघटनेच्या पश्चिम विभागाने या परिषदेचे आयोजन केले आहे.

परिषद समितीचे अध्यक्ष असलेल्या गोदरेज यांनी सांगितले की, भारताला प्राचीन काळापासून आयुवेर्दाची वैभवशाली परंपरा लाभलेली आहे. परंतु न्यूनगंडापायी आंतरराष्ट्रीय बाजारात त्याचा लाभ उठविण्यात आपण कमी पडलो. मात्र आपल्या उत्पादनांची वैशिष्ट्ये नवनव्या कल्पनांद्वारे ग्राहकाच्या मनावर बिंबवून भारतीय उत्पादकांना या क्षेत्रात मुसंडी मारता येईल. बनावट उत्पादने, जागतिकीकरणाचे परिणाम आणि करप्रणाली या सौंदर्यप्रसाधनांच्या उद्योगाला भेडसावणाऱ्या प्रमुख समस्या आहेत. या परिषदेत त्यांच्यावर चर्चा करण्यात येईल, असेही त्यांनी सांगितले.

युनिलिव्हर, हिंदुस्तान लिव्हर, सारा ली, सिमराइस, कोलगेट पामोलिव्ह, आयसीआय, प्रॉक्टर अँड गँबल, हंटस्मन, पी अँड जी ( एशिया), लुगीर् लाइफ सायन्स, गोदरेज आदी नामांकित कंपन्यांचे प्रतिनिधी या परिषदेत सहभागी झाले आहेत. या उत्पादनांच्या घरगुती वापराची बदलती समीकरणे, आशियातील सौंदर्य प्रसाधने उद्योग, व्यापारी, पर्यावरणीय आणि नियमनविषयक समस्या, कच्च्या मालाची स्थिती आणि नवे तंत्रज्ञान आदी विषयांवर परिषदेत चर्चा होईल, असे ' ओटीएआय ' चे (पश्चिम विभाग) अध्यक्ष बी. आर. गायकवाड यांनी सांगितले.

सुमारे 18 हजार कोटींची बाजारपेठ असलेला सौंदर्य प्रसाधनांचा हा उद्योग अर्थव्यवस्थेत चौथ्या क्रमांकावर आहे. त्यात एकट्या धुलाई साबणाची बाजारपेठ साडेचार हजार कोटींची आहे. घरगुती स्वच्छता साधनांची बाजारपेठ सुमारे 1100 कोटींच्या घरात असून, स्नानाच्या साबण उत्पादनांनी चार हजार कोटींची बाजारपेठ काबीज केली आहे. केसांची निगा राखणाऱ्या उत्पादनांची, तर मौखिक स्वच्छतेच्या साधनांची प्रत्येकी 2600 कोटींची बाजारपेठ आहे.

सौंदर्यप्रसाधनांच्या 2700 कोटींच्या बाजारपेठेत रंगयुक्त प्रसाधनांनी 300 कोटींचे ग्राहक मिळवले आहेत.

 
</text>
</doc>
