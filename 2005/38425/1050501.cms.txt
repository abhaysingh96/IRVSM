<doc>
<docno>1050501.cms.txt</docno>
<text>
 
क्रीडा
अकमलवर पाकिस्तानमधून स्तुतीसुमनांचा वर्षाव
[ Monday, March 14, 2005  12:16:34 am]


वृत्तसंस्था

कराची : मोहाली कसोटीतील शतकवीर आणि पाक संघाचा तारणहार यष्टीरक्षक-फलंदाज कामरान अकमलवर पाकिस्तानी प्रसारमाध्यमांनी स्तुतीसुमनांचा वर्षाव केला आहे. कामरान अकमलने अनुभवी अब्दुल रझाकबरोबर केलेल्या विक्रमी भागीमुळे पाकने कसोटी अनिणीर्त राखली. अकमलचे चार कॉलमी छायाचित्र बहुतेक वर्तमानपत्रांनी छापले असून द न्यूजने पहिल्या पानावर त्याचे व्यंगचित्र रेखाटले असून नव्या यष्टीरक्षकाचा उदय व पाकचा तारणहार असे वर्णन केले आहे. अब्दुल रझाकचीही तारीफ करण्यात आली आहे. पाकमधील वर्तमानपत्रांची क्रीडावृत्तांच्या पानावर अकमल, रझाक यांचे मथळे झळकले आहेत. मस्त कामरान, दमदार रझाकमुळे पाकिस्तानने सामना अनिणीर्त राखला असा मथळा द न्यूजने दिला आहे. जंगने आपल्या मथळ्यात कामरानबाबत गौरवोद्गार काढले आहेत. कामरानरूपी पहाडामुळे कसोटी अनिणीर्त राहिली. तर नवा ए वक्तने आपल्या मथळयात कामरान, रझाक यांनी भारताचा विजय हिरावला असे म्हटले आहे.

द डॉनने आपल्या वृत्तात म्हटलंय, उत्तमोत्तम लेखकांनाही अशी पटकथा लिहीता आली नसती. अकमल, रझाक यांनी भारताबरोबरच्या मोहाली कसोटीत पराक्रम गाजवल्यामुळे पाकने सामना वाचवला असे म्हटले आहे.

द न्यूजनुसार कामरानच्या उदयामुळे मोईन खान, रशीद लतीफ यांची कारकीर्द संपली. तसेच दुबळी फलंदाजी बळकट करण्यासाठी संघात शोएब मलिकला यष्टीरक्षक- फलंदाज म्हणून वाव देण्याच्या संघ व्यवस्थापनाच्या चालीला शह दिला. वाहीद खान यांनी म्हटलंय की या अकमल, रझाक यांनी झकास भागीदारी करून भारताचे विजयाचे स्वप्न धुळीस मिळवले. पाकिस्तान क्रिकेटच्या इतिहासातील संस्मरणीय भागीदारी या दोघांनी केली. अकमल हा पाकचा एकमेव यष्टीरक्षक आहे की ज्याने कसोटी तसेच झटपट क्रिकेटमध्ये शतक झळकावले आहे.

जंगच्या वृत्तानुसार पाकने सामना अनिणीर्त राखताना आपण भारताला नमवू शकतो, असा इशारा दिल्याचे म्हटले आहे. अकमलसारख्या युवा खेळाडूने यष्टीरक्षणाबरोबरच फलंदाजीची धुरा समर्थपणे सांभाळल्याबद्दल कर्णधार इंझमामनेही त्याचे अभिनंदन केले आहे. इंझमामच्या या शाबासकीचा उल्लेख बहुतेक सर्व वर्तमानपत्रांनी केला असून हेच युवा खेळाडू पाकचे आधारस्तंभ असतील, असेही त्यांनी नमूद केले आहे.

 
</text>
</doc>
