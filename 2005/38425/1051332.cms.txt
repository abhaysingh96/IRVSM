<doc>
<docno>1051332.cms.txt</docno>
<text>
 
महाराष्ट्र
झटपट श्रीमंती
[ Monday, March 14, 2005  07:19:16 pm]


मौजमजा आणि ऐषआरामीचं जिणं जगण्याचं स्वप्न पाहणारी तरुण मुलं गुन्हेगारांच्या जाळ्यात सहज अडकत आहेत. परिणामांची जाणीव नसल्याने गुन्हेगारी क्षेत्रात प्रवेश केल्यानंतर त्यातून बाहेर पडणंही कठीण असतं. त्यामुळे पोलिसांच्या हाती लागल्यानंतर त्यांचं आयुष्यच कोमेजून जातं. वसईत गुन्हेगारी वाढत असताना त्यातील तरुणांचा असलेला सहभाग चिंंताजनक आहे. नालासोपारा पोलिसांनी दरोड्याच्या तयारीत असलेली परप्रांतीय गुन्हेगारांची टोळी गजाआड केली तेव्हा त्यातील दरोडेखोर तरुणच होते. त्यानंतर दुसऱ्याच दिवशी दोन मोटारसायकल चोरांना नालासोपारा पोलिसांनी पकडलं तेव्हा त्यातल्या एका तरुणाने सांगितलेली हकीकत धक्कादायकच होती. अट्टल गुन्हेगारांनी भरपूर पैशांचं आमिष दाखवून एका तरुणाला मोटारसायकल चोरीच्या कामात गुंतवल्याचं पोलिस तपासात उजेडात आलं.

वसईत वाढत्या चोऱ्या आणि दरोड्यांमुळे त्रस्त झालेल्या पोलिसांनी नाकाबंदी आणि गस्त मजबूत केली आहे. त्यामुळे अनेक गुन्हेगार पोलिसांच्या हाती लागत आहेत. नालासोपारा पोलिसांनी गस्त घालत असताना एका ज्वेलर्सच्या दुकानावर दरोडा टाकण्यासाठी उत्तर प्रदेशातून आलेल्या चार तरुण दरोडेखोरांना अटक केली. त्यांच्याजवळ हत्यारंही आढळून आली. त्याच्या दुसऱ्याच दिवशी पोलिस निरीक्षक बाजीराव भोसले आणि उपनिरीक्षक नितीन ठाकरे दुपारी संतोष भवन परिसरात दुपारची पेट्रोलिंग करत फिरत होते. त्या दोघांची करडी नजर रस्त्यावरील प्रत्येक व्यक्ती आणि गाड्यांवर भिरभिरत होती. आगाशीच्या घटनेनंतर पोलिसांची झोप उडाली होती. त्यामुळे नव्याने रुजू झालेल्या पोलिस उपअधीक्षक डॉ. महेश पाटील यांनी प्रत्येक पोलिस ठाण्याच्या हद्दीत नाकाबंदी, गस्त आणि कोम्ंबिग ऑपरेशन कडक केलं होतं. त्यामुळे पोलिस अधिकारी आणि कर्मचारी चोवीस तास जागता पहारा ठेवत फिरत होते. अन्यथा पाटील यांच्याकडून कारवाईची त्यांना भीती होती. म्हणूनच भोसले यांनी दुपारी पेट्रोलिंग करण्याचा निर्णय घेतला होता. सोबत ठाकरे होते. संतोष भुवन नाक्यावर पोलिस उभे असताना शहराच्या दिशेने एक मोटारसायकल भरवेगात येताना दिसली. तिला अडवण्यात आलं.

पोलिस प्रत्येकाकडे संशयानेच पाहत असल्याने त्या दोन तरुणांची झाडाझडती सुरू झाली. मोटारसायकलच्या कागदपत्रांवरून भोसले यांना संशय आला. म्हणून गाडीची डिकी चेक करण्यात आली असता त्यात एक रिव्हॉल्वर आढळून आलं. त्यामुळे ते दोघे गुन्हेगार असल्याचं नक्की झालं आणि त्यांची पोलिस ठाण्यात आणून चौकशी सुरू झाली. त्यातील एकोणीस वर्षांच्या तरुणाने पोलिसांपुढे नांगी टाकून गुन्हा कबूल केला. आणि मोटारसायकल चोरणारी टोळी अलगद पोलिसांच्या हाती लागली.

नालासोपारा शहरातील साईनाथ देवळेकर हा बेकार तरुण नोकरीधंदा मिळत नसल्याने त्रस्त झाला होता. तरुणातील मौजमजा आणि ऐषआरामात जीवन जगण्याचं स्वप्न उराशी बाळगून असलेल्या साईनाथची गाठ राजू सिंग या तरुणाशी पडली. राजूचा थाटमाट आणि ऐटबाजपणा पाहून साईनाथ आपोआप त्याच्याकडे खेचला गेला. राजू अशा तरुणाच्या शोधात होताच. एक दात सोन्याचा असलेला राजू मुंबईत गोल्डन राजू नावानेच कुप्रसिद्ध आहे. त्याच्या नावावर मुंबईत अनेक गंभीर गुन्ह्याची नोंद आहे. मुंबईत गुन्हे करुन राजू नालासोपाऱ्यात राहत असे. राजूने साईनाथला झटपट पैसा कमवून श्रीमंत व्हायचं स्वप्न दाखवलं. उतावीळ साईनाथ त्यासाठी लगेचच राजी झाला. त्यानंतर या दोघांनी डुप्लीकेट चाव्या बनवून मुंबईतल्या विविध ठिकाणांहून मोटारसायकली चोरण्यास सुरुवात केली.

प्रारंभी चोरलेल्या दोन गाड्या हातोहात विकल्या गेल्यानंतर त्यांनी गाड्या चोरण्याचा सपाटाच लावला. एका महिन्यात त्यांनी अकरा गाड्या चोरल्या. पण कागदपत्रं नसल्याने त्या विकण्यात अडचणी येत असल्याचं त्यांच्या लक्षात आलं. म्हणून त्यांनी बोगस कागदपत्रं बनवून गाड्या विकण्याचं ठरवलं. त्याची तयारी करत असतानाच त्यांच्याकडून रिव्हॉल्वरची मागणी आली. हाही धंदा करून पाहवा म्हणून ते दोघे त्या दिवशी दोन रिव्हॉल्वर घेऊन विकण्यासाठी बाहेर पडले होते. पण नाकाबंदीत पोलिसांच्या तावडीत सापडले. त्यामुळे त्यांच्या हातून आणखी मोठे गुन्हे घडले नाहीत. अन्यथा एवढ्या लहान वयात तरबेज होऊन साईनाथ आणि राजू पुढे खतरनाक गुन्हेगार बनले असते. नालासोपारा पोलिसांनी त्या दोघांनी चोरलेल्या अकरा मोटारसायकली जप्त केल्या. त्याचबरोबर दोन रिव्हॉल्वरही पोलिसांच्या हाती लागले.

शशी करपे

 
</text>
</doc>
