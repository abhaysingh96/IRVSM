<doc>
<docno>1051581.cms.txt</docno>
<text>
 
क्रीडा
फारसे बदल करण्याचा वूल्मर यांचा इरादा नाही
[ Monday, March 14, 2005  11:48:14 pm]


कोलकाता : ईडन गार्डन्सवरील दुसऱ्या क्रिकेट कसोटीसाठी पाकिस्तान चमूत फारसे बदल अपेक्षित नाहीत असे प्रशिक्षक बॉब वूल्मर यांनी सांगितले. मोहाली कसोटीनंतर मालिका रंगतदार होईल असे त्यांना वाटते.

इतिहासात रमायला मला आवडत नाही असे नमूद करून वूल्मर म्हणाले, मोहालीनंतर आता उभय संघांना 50-50 टक्के संधी आहे. कर्णधार इंझमाम उल हकने दुसऱ्या कसोटीत भारतातेच पारडे जड आहे असे म्हटले असले तरी वूल्मर यांना ते तितके महत्त्वाचे वाटत नाही. मोहालीतंील अतुलनंीय कामगिरीमुळे संघाचे मनोबल उंचावले आहे असेही त्यांनी नमूद केले.

मला इंझमामच्या विधानाबाबत काही माहिती नाही असे सांगून वूल्मर म्हणाले, दोन्ही संघांना समसमान संधी आहे. युनूस खान अपेशी ठरला असला तरी फारसे बदल अपेक्षित नसल्याचे त्यांनी सांगितले. येथील उकाडा लक्षात घेता तसेच बदली गोलंदाजांची उणीव असल्यामुळे पाच प्रमुख गोलंदाजांना खेळविण्यात येईल असे ते म्हणाले.

कामरान अकमलची तारीफ करताना वूल्मर म्हणाले, मोहालीत त्याने खिंड लढविल्यामुळे दुसऱ्या कसोटीसाठी एक जादा गोलंदाज आम्हाला खेळविता येईल. तिसऱ्या कसोटसिाठी शोएब अख्तर संघातून खेळणार का असे विचारले असता वूल्मर म्हणाले, पाकिस्तान क्रिकेट मंडळाचे अध्यक्ष शहरयार खान यांना याबाबत कळविण्यात आले असून उत्तराची अपेक्षा आहे.

ईडन गार्डनची खेळपट्टी चांगली दिसतेय. येथील प्रेक्षक कधीकधी पाहुण्या संघाला अडसर ठरू शकतात. मी नेहमीच आमच्या खेळाडूंना प्रेक्षकांच्या गडबडीकडे दुर्लक्ष करून खेळावर लक्ष केंदीत करायला सांगतो. इतिहासाला फारसे महत्त्व देत नाही असे सांगून वूल्मर म्हणाले, अलीकडेच ईडनवर भारतीय क्रिकेट नियामक मंडळाच्या अमृतमहोत्सवानिमीत्त आयोजित करण्यात आलेल्या झटपट क्रिकेट सामन्यात आम्ही बाजी मारली अन ही बाब त्यांना उत्साहित करील पण प्रत्यक्षात परिस्थिती निराळीच असते. तुम्हाला प्रत्येक चेंडू नीट खेळावा लागतो.

फलंदाजीच्या करत असलेल्या प्रयोगाबाबत छेडले असता वूल्मर म्हणाले, मी प्रयोग करत राहणारच, जोपर्यंत यश मिळत नाही तोवर हे सुरूच राहील व खासकरून सलामीच्या जोडीसाठी असेही त्यांनी स्पष्ट केले.

 
</text>
</doc>
