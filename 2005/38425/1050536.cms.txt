<doc>
<docno>1050536.cms.txt</docno>
<text>
 
महामुंबई
होशियार, ते परत आले आहेत!
[ Monday, March 14, 2005  12:52:03 am]


आरती कुलकर्णी

मुंबई : सिंधुदुर्गातल्या दोडामार्गमध्ये आंब्या-फणसाचा हंगाम सुरू झाल्या झाल्या पुन्हा हत्तींनी घुसखोरी केली आहे. वनखात्याने मोठा गाजावाजा करून हत्तींना जिथून कर्नाटकात परतवून लावल्याचे दावे केले, त्याच शिरंगे गावात चार हत्ती आले असून एका सुळेवाल्या हत्तीने नुकताच शिरंग्याच्या डोंगरात काजू वेचायला गेलेल्या शेतकऱ्यावर हल्ला चढवला.

कर्नाटकात पुरते आत न गेलेले हे हत्ती उन्हाळ्यात फणसांवर डल्ला मारायला येणार आणि थेट भाताच्या कापणीपर्यंत तिलारीत तळ ठोकणार, अशी भीती दोडामार्गच्या गावकऱ्यांना होतीच. ती खरी ठरली असून आता तरी वेळीच जागे होऊन वनखात्याने या हत्तींना आहेत तिथेच रोखावे, नाहीतर परिस्थिती आणखी स्फोटक बनेल, असा इशारा हत्तींचा अभ्यास करणारे जागतिक पातळीवरचे संशोधक डॉ. अजय देसाई यांनी दिला आहे.

मूळचे बेळगावचे असलेले देसाई यांनी आशियाई हत्तींच्या व्यवस्थापनाबाबत श्रीलंका, इंडोनेशिया आदी देशांसह दक्षिण भारत आणि ईशान्येकडील राज्यांत मूलभूत काम केले आहे. हत्तींचं स्थानांतर, रेडिओ कॉलरिंग, हत्ती अभयारण्यांचं नियोजन यात त्यांचा हातखंडा आहेच पण त्याहीपेक्षा घुसखोर हत्तींना परतवून लावण्याच्या मोहिमा देसाई यांच्या नेतृत्वाखालीच राबविण्यात आल्या आहेत.

त्यांच्या मते, दोडामार्गमध्ये अजूनही शास्त्रशुद्ध पद्धतीने हत्ती परताव्याची मोहीम आखली तर या समस्येवर व्यवहार्य तोडगा निघू शकतो. याआधी , 1987 साली देसाई यांच्या पाचजणांच्या पथकाने अशाच प्रकारची मोहीम फत्ते केली होती. तामिळनाडूतल्या कृष्णगिरी गावाच्या परिसरातून नऊ जंगली हत्तींना कर्नाटकमधल्या कावेरीच्या खोऱ्यात नेेऊन सोडण्याची ती जोखीम होती. या पथकाने कमीत कमी खर्चात आणि आवश्यक तेवढीच साधने वापरून हा 90 कि.मी. चा टप्पा 15 दिवसांत पार केला. आजतागायत कृष्णगिरी भागात हत्तींचा उपदव झालेला नाही. आशियात झालेल्या मोहिमांपैकी हा सर्वात मोठा पल्ला होता. त्या तुलनेत दोडामार्गच्या मोहिमेचा टप्पाही कमी आहे, असे देसाई यांनी नमूद केले.

दोडामार्गमध्ये आलेले हत्ती पाण्याची मुबलकता, भातशेती, बागांच्या आकर्षणामुळे आले आहेत. एरवी या परिसरातलं जंगल त्यांना अनुकूल नाही. त्यामुळे इथे हत्तींसाठी अभयारण्य करण्याच्या कल्पना कोणी लढवू नयेत. हत्तींना त्यांच्या नैसगिर्कअधिवासात म्हणजे कर्नाटकातल्या दांडेली अभयारण्याच्या हद्दीत नेऊन सोडावे लागेल. त्यामुळे महाराष्ट्र आणि कर्नाटकाने तज्ज्ञांचे संयुक्त पथक नेमून ही मोहीम राबवली पाहिजे, असंही त्यांनी ठामपणे सांगितले.

त्यांना आठवते... 1994 च्या सुमारास मध्य प्रदेशातल्या सरगुजा नॅशनल पार्कमध्ये बिहारमधून आलेल्या हत्तींचा बंदोबस्त करण्यासाठी एक ' ऑपरेशन ' हाती घेण्यात आलं होतं. यात हत्तींना शोधून काढून बेशुद्ध पाडण्यात आलं आणि साखळदंडांनी बांधून एलिफंट कॅम्पमध्ये भरती करण्यात आलं. जंगली हत्तींचं ते शेवटचं स्थलांतर ठरलं.

कृष्णगिरीच्या वाटेनं जायचं की सरगुजाच्या, हे महाराष्ट्र सरकारने ठरवावं. पण हा प्रश्न जेवढा दोडामार्गच्या गावकऱ्यांवर ओढवलेल्या दहशतीचा आहे तेवढाच तो आशियाई हत्तींच्या अस्तित्वाचाही आहे हे विसरू नये, असंही देसाई कळकळीने सांगतात.

 
</text>
</doc>
