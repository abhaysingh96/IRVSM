<doc>
<docno>1050481.cms.txt</docno>
<text>
 
महाराष्ट्र
खाजगी विद्यापीठांचे विधेयक हाणून पाडू
[ Monday, March 14, 2005  12:09:31 am]


म. टा. प्रतिनिधी

पुणे : स्वयं- अर्थसहाय्यित खाजगी विद्यापीठाचे विधेयक कोणत्याही परिस्थितीत संमत होऊ देणार नाही, असा इशारा शेकापचे डॉ. एन. डी. पाटील यांनी रविवारी पत्रकार परिषदेत दिला.

खाजगी विद्यापीठांची स्थापना म्हणजे बहुजनांना शिक्षणाची संधी नाकारणे. यामुळे कल्याणकारी राज्याच्या संकल्पनेला, तसेच सामाजिक न्यायाला छेद जातो. यामुळे विद्याथीर् हा ग्राहक होऊन शिक्षणाला बाजारू स्वरूप येणार आहे. त्यामुळे आमचा त्याला विरोध असल्याचे स्पष्ट करून त्यांनी राज्यभरातील पुरोगामी विचारांचे मान्यवर पाठिशी असल्याचा दावा केला.

भारतातील महाविद्यालयांमध्ये केवळ सात टक्के युवकच उच्च शिक्षण घेत आहेत. उर्वरित 93 टक्के बुद्धिमत्ता आपण वाऱ्यावर सोडून देतो. आजचे शुल्क तुलनेने नगण्य असूनही ही परिस्थिती आहे. खाजगी विद्यापीठातून त्या सात टक्क्यांपैकी काही मोजक्या लक्ष्मीपुत्रांना अभ्यासक्रमाचे दरवाजे खुले राहणार आहेत, असे डॉ. पाटील म्हणाले. स्वयं अर्थसहाय्यित विद्यापीठाची स्थापना करण्याचे पाऊल उचलण्याऐवजी राज्य सरकारने महाविद्यालयांना स्वायत्त करण्याचा कार्यक्रम राबवावा. कालबाह्य झालेल्या अभ्यासक्रमातून महाविद्यालयांना बाहेर काढण्यासाठी तो मार्ग उपलब्ध आहे, असे मतही त्यांनी यावेळी व्यक्त केले.

विधेयकाच्या कलम सातमध्ये ही विद्यापीठे धर्म, लिंग, वंश, जात, पंथ, वर्ग, मतप्रणाली, काहीही असले तरी सर्व व्यक्तींसाठी खुली असतील, असे म्हटले असले तरी त्यांचे शुल्क इतके जबरदस्त असेल की समाजातील 95 टक्के विद्यार्थ्यांना ते मुळीच परवडणारे नाही, असे डॉ. पाटील म्हणाले.

ही विद्यापीठे स्थापन करण्याची परवानगी ज्या संस्थांना देण्यात येणार आहे त्या संस्था 1950 च्या सार्वजनिक विश्वस्त कायद्याखालीच नोंदणी केलेल्या असाव्यात, असा सरकारचा आग्रह नाही, ही देखील चिंतेची बाब आहे. सहकारी संस्थांच्या अगर इतर कोणत्याही कायद्याखाली नोंदणी झालेल्या संस्थादेखील ही विद्यापीठे स्थापन करू शकतील. या विद्यापीठांचे कुलपती, कुलगुरू व इतर सर्व पदाधिकारी नियुक्त करण्याचा तसेच अभ्यासक्रम, शुल्क व प्रवेशप्रक्रिया ठरवण्याचे अधिकार या संस्थांकडेच असतील. विद्यार्थ्यांच्या गुणवत्तेऐवजी पालकांच्या धनवत्तेलाच अधिक महत्त्व येईल, अशी टीका त्यांनी केली.

 
</text>
</doc>
