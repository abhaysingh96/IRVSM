<doc>
<docno>1050538.cms.txt</docno>
<text>
 
महामुंबई
गावित निर्दोष; मुख्यमंत्र्यांची 'माहिती'
[ Monday, March 14, 2005  12:53:53 am]


म. टा. प्रतिनिधी

मुंबई : न्या. सावंत आयोगाने सादर केलेल्या अहवालाच्या सावटाखाली विधिमंडळाचे अधिवेशन सुरू होत असताना, उच्च शिक्षणमंत्री सुरेश जैन आणि कामगारमंत्री नवाब मलिक यांचे राजीनामे स्वीकारून मुख्यमंत्री विलासराव देशमुख यांनी ते राज्यपालांकडे पाठवले आहेत. या अहवालात सामान्य प्रशासन खात्याचे राज्यमंत्री विजयकुमार गावित यांच्यावर दोषारोप नसल्याची आपली ' माहिती ' असल्याचे सांगून, गावित यांनी राजीनामा देण्याचे कारण नाही, असेही मुख्यमंत्र्यांनी स्पष्ट केले. मात्र या तिन्ही मंत्र्यांवर गुन्हे दाखल करावेत, या मागणीसाठी विरोधक रान पेटवतील, असे विधानसभेतील विरोधी पक्षनेते नारायण राणे यांनी जाहीर केले.

गेल्या शुक्रवारी पार पडलेल्या विधानपरिषद निवडणुकीत विरोधकांची मते फुटली असल्याने कदाचित चहापानच्या कार्यक्रमावरील बहिष्काराचे कारण असू शकेल असा टोला मुुख्यमंत्री देशमुख यांनी मारला. मागील विधानसभेतील परंपरेनुसार चहापानाच्या कार्यक्रमावर विरोधकांनी बहिष्कार टाकला आहे असे त्यांनी सांगितले.तर न्या. सावंत आयोगाचा अहवाल त्वरित सभागृहासमोर मांडण्यात यावा ही मागणी सेना भाजप सदस्य लावून धरतील असे विरोधी पक्षनेते नारायण राणे, भाजपचे गटनेते गोपीनाथ मुंडे व भाजप प्रदेशाध्यक्ष नितीन गडकरी यांनी जाहीर केले. विरोधकांचा आक्रमक नूर पाहूनच मंत्र्याकडून राजीनामे घेण्यात आला असल्याचा दावा मुंडे यांनी केला.

 
</text>
</doc>
