<doc>
<docno>1051335.cms.txt</docno>
<text>
 
महामुंबई: मुंबई टाइम्स
लोकलमधला सूरमयी प्रवास
[ Monday, March 14, 2005  07:21:36 pm]


हेमा आघारकर

लोकलमधून प्रवास करताना सहज म्हणून गाणी म्हणणं, हे नेहमीचंच. पण अनिता कान्हेरे-आगाशे यांचा लोकल क्लास सुरू होतो, तेव्हा कुतूहल वाटतं. संध्याकाळच्या लेडीज स्पेशलमध्ये चालणारा हा आगळावेगळा उपक्रम...

तरुण वयात जोपासलेली कला पुढे संसाराच्या जबाबदाऱ्या पार पाडताना मागे पडते. संसार, नोकरी अशी तारेवरची कसरत करताना मनाला त्याबद्दल टोचणी लागलेली असते. पण घड्याळाच्या काट्याप्रमाणे जीवन जगताना वेळेअभावी ते साध्य होत नाही. मग नोकरीच्या निमित्ताने कराव्या लागणाऱ्या लोकल प्रवासाच्या वेळेचा उपयोग एखादी कला जोपासण्यासाठी करता आला तर ? कल्पना काहीशी व्यवहार्य वाटत नसली, तरी लोकलमध्ये गेली सोळा वर्षं गाण्याचा क्लास यशस्वीपणे चालवण्याचं श्रेय जातं, अनिता कान्हेरे-आगाशे यांना. संध्याकाळच्या लेडीज स्पेशलमध्ये चालणारा हा आगळावेगळा क्लास स्त्री- प्रवाशांमध्ये लोकप्रिय आहे.

गिरगावात राहणाऱ्या अनिता यांनी उत्तमराव पाटील यांच्याकडे वीस वर्षं किराणा घराण्याच्या गायकीचं रीतसर शिक्षण घेतलं. अखिल भारतीय नाट्यसंगीत स्पधेर्त साभिनय गायनप्रकारात अनिता कान्हेरे यांचा समावेश होता. याच काळात सुहासनी मुळगावकर यांच्याशी त्यांचा परिचय झाला. 1982 साली पश्चिम रेल्वेत त्यांना नोकरी लागली. रेल्वेच्या ऑकेर्स्ट्राबरोबरच रमेशकुमार, तब्बसुम नाइट्स, तारिक नाइट्स, राम-लक्ष्मण, हिट्स ऑफ नौशाद अशा नामवंत ऑकेर्स्ट्रांमधून त्या पाच-सहा वर्षं सातत्याने गात होत्या.

लग्नानंतर डोंबिवलीहून नोकरीच्या निमित्ताने मंुबईला जाताना लोकलमधील वेळेचा उपयोग चांगल्या पद्धतीने करण्याच्या प्रयत्नातून हा क्लास अस्तित्वात आला आहे. शिष्यांच्या आवडीनुसार इथे गाणी शिकवली जातात. अर्थ सांगितल्यावर गाणं अधिक परिणामकारक होतं, म्हणून त्या गाण्याचा अर्थही सांगतात. ज्ञानेश्वरी, दासबोध याचा उत्तम अभ्यास असणाऱ्या अनिताकडून गाण्याचा अर्थ ऐकण्यासाठी गाडी पकडणारे श्रोतेही अनेक आहेत. गाडीत वाद्यांची साथसंगत नसल्याने शिट्टीच्या सहाय्याने सुरांचा अंदाज घेतला जातो. गाण्याच्या सरावाबाबत आळस केलेला त्यांना अजिबात आवडत नाही. गाडीतच गाण्याची परीक्षासुद्धा घेतली जाते. लोकलमधील क्लाससाठी त्या फी घेत नाहीत. ' या क्लासमुळे सूरांशी जवळीक साधताना आनंदाचे क्षण निर्माण करता आले व त्यांची कला जोपासण्यास हातभार लावता आला, हीच माझी मिळकत आहे ,' असं त्या समाधानाने सांगतात.

अनिता कान्हेरे-आगाशे, फोन नंबर - 95251- 2436658.

 
</text>
</doc>
