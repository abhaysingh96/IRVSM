<doc>
<docno>1050507.cms.txt</docno>
<text>
 
महामुंबई
मुंबईत 3 घटनांत 18 लाखांची लूट
[ Monday, March 14, 2005  12:19:03 am]


म. टा. प्रतिनिधी

मुंबई : मुंबईत गेल्या चोवीस तासात तीन वेगवेगळ्या ठिकाणी सुमारे 18 लाख 40 हजार रुपयांचा ऐवज लुटण्याच्या घटना घडल्या. दरोड्याच्या तीन घटनांमधील एकाही आरोपीला पकडण्यात पोलिसांना यश आलेले नाही.

कांदिवली(पू) येथील शाम नारायण ठाकूर मार्गावरच्या वर्धमान ज्वेलर्स या दुकानातील नोकर कैलासचंद झोपलेला असताना शनिवारी मध्यरात्री एकच्या सुमारास दुकानाच्या मागील दरवाजा ठोठावला. त्याने दरवाजा उघडला तेव्हा दुकानाचे मालक मुकेश जैन कोठे आहेत असे विचारत एकजण आत घुसला. त्याने कैलाशचंदचे हात बांधले आणि डोक्यावर शर्ट टाकून त्याला बाथरुममध्ये बंद करुन टाकले. त्यानंतर दुकानात शिरलेल्या आणखीन दोघांनी दुकानाच्या शोकेसमधील व कपाटातील तीन किलो वजनाचे 15 ते 16 लाख रुपयांचे दागिने लुटून पळ काढला.

दुसऱ्या घटनेत ताडदेव येथील पप्पुभाई चायडा यांच्याकडील 1 लाख 90 हजार रुपयांची रोकड लुटण्यात आली. चप्पलला बनविण्यासाठी लागणारा कच्चा माल पुरविण्याचा व्यवसाय असलेेले चायडा शनिवारी त्यांच्या मारुती मोटारीतून जात असताना दोन मोटारसायकलवरुन आलेल्या चार लुटारुंनी त्यांची मोटार थांबविली.

एकाने मोटारीची काच तोडून त्यांच्याकडील 1 लाख 90 हजार रुपयांची रोकड लुटली. आणि मोटारसायकलवरुन पळून गेले. तर खेतवाडीत चॉपरने हल्ला करुन 50 हजार रुपये लुटण्याचा प्रकार घडला. महेंदभाई जैन यांच्या दुकानात काम करणारे मोहनलाल विष्णोई शनिवारी रात्री साडे नऊच्या सुमारास खेतवाडी दुसऱ्या गल्लीतून जात असताना मागून आलेल्या चार हल्लेखोरांनी त्यांच्या डोक्यावर चॉपरचे वार करुन हातातील 50 हजार रुपयांची रोकड लुटली.

 
</text>
</doc>
