<doc>
<docno>1051323.cms.txt</docno>
<text>
 
महाराष्ट्र
14 दरोडेखोर अटकेत
[ Monday, March 14, 2005  07:15:14 pm]


मुंबई टाइम्स टीम

ठाणे : पोलिस आयुक्त डी. शिवांनदन यांच्या आदेशाप्रमाणे राबवण्यात येत असलेल्या ' क्रॅक डाऊन ' मोहिमेअंतर्गत मुंब्रा पोलिसांनी कौसा विभागात एक पेट्रोल पंप आणि कल्याण रोड इथल्या गोदाम लुटण्याच्या तयारीत असलेल्या 14 दरोडेखोरांना शनिवारी अटक केली आहे.

कौसा गावातील विराणी पेट्रोल पंप लुटण्यासाठी नूर महम्मद पठाण, अब्दुल कादीर सय्यद, महम्मद इब्राहिम खान, महम्मद नासीर शेख, सलीम खान ऊर्फ वीरप्पन आले असता पोलिसांनी त्यांना अटक केली. त्यांच्याकडून गावठी कट्टा, चॉपर, चाकू आदी शस्त्रं जप्त केली आहेत.

या घटनेपाठोपाठ कल्याण रोडवरील एक गोदाम लुटण्यासाठी नऊ जणांची टोळी येणार असल्याची माहिती मिळाली. त्यांनाही जेरबंद करण्यात आलं. त्यांच्याकडून नायलॉनचा दोर, मिरची पूड आदी साहित्य आणि प्राणघातक शस्त्रं हस्तगत
करण्यात आली.

 
</text>
</doc>
