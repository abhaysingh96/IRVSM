<doc>
<docno>1051408.cms.txt</docno>
<text>
 
धावते जग
भ्रष्टाचाराची कीड
[ Monday, March 14, 2005  08:50:46 pm]


भारतातील दारिद्यरेषेखालील लोकांसाठी कितीही कल्याण योजना आखल्या, तरी त्याची अंमलबजावणी होत नसेल तर त्यांचा काहीही उपयोग नाही, हे पुन्हा एकदा सिद्ध झाले आहे. या योजनांवर कोट्यवधी रुपये खर्च केले जातात. तरीही गरीब हा गरीबच राहतो.

अन्नधान्याच्या विक्रमी उत्पादनाच्या बातम्याही अधूनमधून प्रसिद्ध होतात आणि तरीही या देशात भूकबळी पडतात. असे का होते याचे कारण उघडच आहे. माजी पंतप्रधान राजीव गांधी यांनी त्यांच्या पंतप्रधानपदाच्या सुरुवातीच्या काळात नोकरशहांवर ओढलेले आसूड या संदर्भात सर्वांना आठवतील.

देशभरात प्रामुख्याने दारिद्यरेषेखालील लोकांसाठी आखलेल्या योजनांसाठी जी आथिर्क तरतूद केली जाते, त्यापैकी प्रत्यक्षात रुपयामागे केवळ पंधरा पैसे गरिबापर्यंत पोहोचतात, हे राजीव गांधींचे उद्गार म्हणजे एक कटू सत्य होते. तेव्हा त्यावर कदाचित विश्वास ठेवायला कोणी पटकन तयार नसेल, परंतु आता त्यांचे विधान किती खरे आहे याची प्रचीती येत आहे.

नियोजन आयोगाने याची माहिती दिली आहे. 2003-04 या आथिर्क वर्षात दारिद्य-रेषेखालील लोकांसाठी राखून ठेवलेले धान्य 50 टक्क्यांपेक्षाही कमी लोकांपर्यंत पोहोचले. याचाच अर्थ निम्म्या लोकांना ते मिळालेच नाही. यासाठीच्या विशेष सार्वजनिक वितरण यंत्रणेसाठी देण्यात आलेले 4,123 कोटींचे अनुदानही पाण्यात गेले आहे. ही पैशांची ' गळती ' अनेक राज्यांत आहे. म्हणजेच सर्वच राज्यांत ही भ्रष्टाचाराची कीड पोचली आहे.

अठरा राज्यांत 3600 कुटुंबांची पाहणी केल्यावर यावर अधिक प्रकाश पडला आहे. या राज्यांमध्ये बिहार आणि उत्तर प्रदेशाचे नाव अर्थातच आहे. परंतु, अन्नधान्याच्या बाबतीत सुपीक समजल्या जाणाऱ्या पंजाबचेही नाव यात आहे, हे आश्चर्य म्हटले पाहिजे. आंध्र, हिमाचल, कर्नाटक, केरळ आणि तामिळनाडूसारख्या राज्यांत दारिद्य- रेषेवरीलच 20 टक्के लोक हे धान्य वापरतात हे तर अधिक लज्जास्पद आहे. मुळात दारिउरेषेखाली किती लोक राहतात आणि केवळ अन्नधान्यच नव्हे, तर सर्वच कल्याण योजनांचा लाभ त्यांच्यापर्यंत पोचतो की नाही, हे पाहण्याची जी यंत्रणा आहे ती नीट काम करीत नाही, असा याचा अर्थ होतो.

अर्थात, दारिद्यरेषेखालील लोकांसाठी असलेले धान्य वरचा आथिर्क स्तर असणाऱ्या लोकांकडे आपसूक जात नाही. चांगल्या प्रतीचे धान्य काळ्या बाजारात विकून कमी प्रतीचे धान्य रेशनवर दिल्या गेल्याच्या घटना नित्यनेमाने घडतात. हा भ्रष्टाचार संबंधित सर्व अधिकाऱ्यांचे संगनमत असल्याशिवाय होणे अशक्य आहे. या अधिकाऱ्यांना योग्य ती जरब बसल्याशिवाय हा प्रश्ान् सुटणारा नाही. सर्वच प्रकारचे अनुदान योग्यपणे वापरले जाते आहे की नाही याचा आढावा सतत घेतला गेला तरच पैशाचा योग्य वापर आणि गरिबांचे कल्याण अशा दोन्ही गोष्टी होऊ शकतील.

 
</text>
</doc>
