<doc>
<docno>1051526.cms.txt</docno>
<text>
 
महाराष्ट्र
कार अपघातात कुटुंबातील तीन ठार, तीन जखमी
[ Monday, March 14, 2005  11:04:49 pm]


म. टा. प्रतिनिधी

नाशिक : नाशिक-पुणे महामार्गावरील सिन्नरनजिक नांदुरशिंगोटे गावाजवळ सोमवारी सकाळी झालेल्या अपघातात पुण्याचे व्यापारी योगेश ओमप्रकाश अग्रवाल यांच्यासह त्यांची पत्नी आणि एक वर्षाच्या तान्हुल्यावर नियतीने घाला घातला.

दिंडोरी येथील आपल्या सासुरवाडीचा पाहुणचार आटोपून अग्रवाल त्यांच्या कुटुंबियांना घेऊन पुण्याला घरी निघाले असताना हा अपघात घडला.

देहूरोड येथील अग्रवाल कुटुंबीय दिंडोरीहून मारुति कारने पुण्याला चालले होते. सकाळी साडेसात वाजता त्यांची गाडी नांदुरशिंगोटेजवळ रस्त्याकडेला असलेल्या एका झाडावर जाऊन आदळली. त्यात योगेश ( 30) यांना जागीच मृत्यू आला.

योगेश अग्रवाल यांची पत्नी शीतल ( 25), मुलगी मेघा ( 3), मुलगा सजल ( 1), एक नातेवाईक संतोष रामप्रसाद अग्रवाल आणि चालक गोटू चव्हाण हे गंभीर जखमी झाले.

सर्व जखमींना तातडीने संगमनेर येथे उपचारासाठी हलविण्यात आले. मात्र, शीतल आणि लहानग्या सजलचे प्राण वाचू शकले नाहीत. अन्य तीन जखमींना उपचारासांठी नाशिकच्या लाईफलाईन रुग्णालयात हलविण्यात आले.

 
</text>
</doc>
