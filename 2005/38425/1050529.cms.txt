<doc>
<docno>1050529.cms.txt</docno>
<text>
 
महाराष्ट्र
राष्ट्रवादीला पुणे पालिकेत एकही पद मिळणार नाही : कलमाडी
[ Monday, March 14, 2005  12:44:25 am]


म. टा. प्रतिनिधी

पुणे : ' पालिकेत राष्ट्रवादी काँग्रेसने सहकार्य दिले नाही, तर बहुमत मिळवण्याचे इतर सर्व मार्ग आम्हाला माहीत आहेत ,' अशी सूचक भाषा वापरून , ' इथून पुढे पालिकेत राष्ट्रवादी काँगेसला एकही पद मिळणार नाही ,' असा थेट इशारा खासदार सुरेश कलमाडी यांनी रविवारी पत्रकार परिषदेत दिला.

अजित पवार आणि कलमाडी यांच्यात गेले काही दिवस सुरू असलेल्या वादाच्या पार्श्वभूमीवर त्यांनी अनेक वादग्रस्त मुद्द्यांना हात घातला. पालिकेतील काँग्रेस ' कंट्रोल ' कबूल करत त्यांनी या कुरबुरी विकासाच्या आड येणार नसल्याची ग्वाहीही दिली.

पालिकेत राष्ट्रवादी काँगेसकडून आघाडीचा धर्म पाळला जात नाही. काँग्रेस अस्थिर कशी होईल, यासाठीच राष्ट्रवादी प्रयत्नशील असून अजित पवार यांनी भाजपशी हातमिळवणी करून स्वार्थ साध्य केला असल्याचा आरोप कलमाडी यांनी केला. बहुमतासाठी केवळ पाच नगरसेवक कमी असून ते मिळवण्यासाठी आम्हाला राष्ट्रवादीची गरज नाही, असे त्यांनी अप्रत्यक्षपणे सूचित केले.

काँग्रेस अलीकडे पिंपरी-चिंचवड महापालिकेत ' लक्ष घालत ' असल्याने त्यांचे (राष्ट्रवादी) पोट दुखत आहे. पण तरीही जिल्हा परिषदेत तसेच जिल्हा काँगेसमध्येही लक्ष घालणार असल्याचेही त्यांनी सांगितले.

संगीता देवकर या काँगेसच्या शहराध्यक्ष आणि रजनी त्रिभुवन या महापौर असून या पदांचा वाद आता संपला आहे, असे जाहीर करून ते म्हणाले की, या नव्या पदाधिकाऱ्यांबरोबर दिल्लीत सोनिया गांधी यांची भेट घेण्यात आली. जिल्ह्यातील आमदार हा पालकमंत्री नसतो, हे धोरण म्हणून स्वीकारण्यात आले असताना पुण्याचा पालकमंत्री त्याला अपवाद का, हा प्रश्ान् आपण सोनिया यांच्या निदर्शनास आणून दिला. एक हजार कोटींच्या नदी सुधार प्रकल्पाबाबत आपणास काहीच माहिती नाही. भाजपलाही माहिती नाही. ' पालिकेत मला डावलून काही केलेले खपवून घेणार नाही ,' असा इशारा कलमाडी यांनी दिला.

अजित पवार आल्यापासून पालिकेत कुरबुरी सुरू झाल्या आहेत. यापूवीर् विजयसिंह मोहिते-पाटील पालकमंत्री असतानाही असे प्रश्न निर्माण झाले नाहीत. याबाबत सोनियांशी स्वतंत्रपणे बोलणार असल्याचे त्यांनी सांगितले. शहरासाठी एकूण 11 टीएमसी पाणी दिल्याच्या अजित पवार यांच्या वक्तव्याविषयी , ' त्यांची या पूवीर्ची भूमिका पाहा, आणि घोषणा केल्याप्रमाणे तेवढे पाणी मिळू दे ; मग पाहू ', असा टोलाही कलमाडी यांनी मारला.

 
</text>
</doc>
