<doc>
<docno>1001498.cms.txt</docno>
<text>
 
महामुंबई
मीही नाटकवालाच!
[ Wednesday, January 26, 2005  12:04:36 am]


अमित भंडारी

मुंबई : ' मराठी रंगभूमीवरील कलावंतांबद्दल मला नितांत आदर आहे. पदरी पडणाऱ्या पैशापेक्षा रंगभूमीबद्दल असणाऱ्या आस्थेमुळे त्यांनी प्रयोगशीलता जपली आहे. केवळ यामुळेच आपण अ. भा. मराठी नाट्यसंमेलनाला उद्घाटक म्हणून हजर राहणार आहोत, असे हिंदी चित्रपटसृष्टीचे सुपरस्टार अमिताभ बच्चन यांनी मंगळवारी सांगितले. अमिताभ यांनी नाट्यसंमेलनाच्या उद्घाटनाला येणे हा वादाचा मुद्दा ठरला असला, तरी आपण नाट्यसंमेलनाला आवर्जून येऊ, असे त्यांनी स्पष्ट केले.

या निमित्ताने अमिताभ यांच्या स्वत:च्या नाट्यकारकिदीर्च्या आठवणी जाग्या झाल्या... ' नाटकाशी माझे नाते खूप वेगळे आहे. अभिनयाची शिदोरी मला या रंगभूमीवरच गसवली. विंगेतला अंधार, आपल्यावर स्थिरावणारा स्पॉट आणि भोवताली फिरत राहणाऱ्या प्रकाशरेषा या साऱ्या गोष्टींचे मला विलक्षण आकर्षण आहे. शाळेच्या स्टेजवर वावरणारा अमिताभ आजही माझ्या डोळ्यांसमोर आहे. कोलकात्याची नाट्यचळवळ आजही मनाच्या कोपऱ्यात जपून ठेवली आहे. नाटकाने माझ्या आयुष्याचा एक कप्पाच व्यापला आहे. आज प्रेक्षकांसमोर असलेल्या अमिताभला रंगभूमीने बरेच काही दिले आहे. मीही रंगभूमीच्या मुशीतच घडलो आहे, याचा मला सार्थ अभिमान आहे '... बच्चनसाहेब आठवणींत हरवून सांगत होते. कित्येक वर्षांत अमिताभ यांनी मराठी नाटक पाहिलेले नाही. पण, अरविंद देशपांडे आणि डॉ. श्ाीराम लागू यांच्या नाटकांच्या आठवणी मनात ताज्या आहेत, विचारमग्न होऊन, पांढऱ्या दाढीवरून हात फिरवत बच्चनसाहेब बोलत होते , ' मराठी रंगभूमीवरील कलावंतांनी हिंदी चित्रपटांत वेगळेपण जपले आहे, आपले नाणे चोख वाजवून दाखवले आहे. ही आजची गोष्ट नाही, कित्येक वर्षांपासून चालत आलेली ' प्रथा ' च आहे.

मराठी माणसाच्या घरात आजही साहित्य- संस्कृतीचा दिवा तेवतो आहे. मराठी नाटकात नवनवीन प्रयोग आणि वैविध्यपूर्ण विषय हाताळले जाताना दिसतात, ते यामुळेच असे सांगून अमिताभ म्हणाले, मराठी नाटकांमधील तरुण पिढीबद्दल मी बरेच ऐकून आहे आणि त्याबद्दल या साऱ्यांच्या संमेलनात आपण सहभागी होणार आहोत ते एका वेगळ्याच उत्साहात, असे सांगताना अभिनयसम्राटाचा चेहरा उजळलेला असतो.

आपल्या येण्यावरून वाद होत असल्याचे ऐकिवात नसल्याचा दावा अमिताभ यांनी केला आणि सोहळ्याला हजर राहणारच, असे सांगितले.

 
</text>
</doc>
