<doc>
<docno>1102884.cms.txt</docno>
<text>
 
महामुंबई
बीडीडी चाळी पुनर्बांधणीसाठी आंतरराष्ट्रीय कंपन्यांचा पुढाकार
[ Sunday, May 08, 2005  11:49:24 pm]


म.टा. प्रतिनिधी

मुंबई : ब्रिटीशांच्या काळात कैद्यांसाठी बांधण्यात आलेल्या मुंबईतील 207 बीडीडी चाळींच्या पुनविर्कासासाठी बांधकाम क्षेत्रातील आंतरराष्ट्रीय कंपन्यांनी पुढाकार घेतला असून या चाळींमधल्या कष्टकरी मराठी माणसांना सर्व सुविधांसह 275 ते 300 चौरस फुटांचे घर मोफत मिळण्याची शक्यता निर्माण झाली आहे.

मुंबईतली कामगार वस्ती म्हणून ओळखल्या जाणाऱ्या नायगाव, वरळी, ना. म. जोशी मार्ग (डिलाइल रोड) आणि शिवडीमध्ये 1923-1924 मध्ये कैद्यांसाठी या चाळी बांधण्यात आल्या होता. मात्र दुसऱ्या महायुध्दानंतर या चाळी रहिवाशांसाठी खुल्या करण्यात आल्या. तेव्हापासून या 207 चाळींमध्ये सुमारे 16 हजार 545 मराठी कष्टकरी कुटुंबे राहात आहेत. सध्या राज्य सरकारच्या सार्वजनिक बांधकाम विभागाकडे या चाळींच्या डागडुजीची जबाबदारी आहे. पण निधीअभावी या चाळींच्या दुरुस्तीकडे दुर्लक्ष झाल्याने चाळींची दुरवस्था झाली आहे. या चाळींच्या पुनविर्कासासाठी सादर करण्यात आलेल्या म्हाडाच्या प्रस्तावाला रहिवाशांनीच विरोध केला. त्यामुळे रहिवाशांच्याच दोन वेगवेगळ्या संघटनांनी राज्य सरकारकडे चाळींच्या पुनर्बांधणीचे दोन वेगवेगळे प्रस्ताव सादर केले आहेत.

या चार चाळीतील रहिवाशांच्या ' अखिल बीडीडी चाळी रहिवाशी महासंघ ' या संघटननेने 1985 मध्ये पुनर्बांधणीचा प्रस्ताव सादर केला. या चाळींच्या पुनविर्कासासाठी जागतिक पातळीवरच्या बांधकाम तसेच वित्तीय आणि नगररचना क्षेत्रातील कंपन्यांचा समावेश असलेली ' डॉमिनियंट जॉइंट व्हंेचर अँड ट्रेडिंग ' ही कंपनी स्थापन करुन रहिवाशांना 275 ते 300 चौरस फुटांचे घर मोफत देण्याची तयारी दर्शवली असल्याचे महासंघाचे सरचिटणीस अरविंद वाघमारे यांनी सांगितले. या चाळीतील रहिवाशांना नवीन घराचा कर परवडणार नाही, हे लक्षात घेऊन 180 ते 200 कोटी रुपयांचा ' कॉर्पस फंड ' बँकेत ठेवून त्याच्या व्याजाच्या रक्कमेतून भाडे भरण्याची योजना आहे.

दुसरीकडे ' अखिल बीडीडी चाळ भाडेकरू महासंघ ' या नावाने स्थापन झालेल्या रहिवाशांच्या संघटनेने ' सनसिटी प्रकल्प ' या नावाने चाळींच्या पुनविर्कासाचा प्रस्ताव सादर केला आहे. या प्रकल्पाचे मुख्य प्रवर्तक डॉ. अजय नकाशे आहेत. या चाळींच्या पुनर्बांधणीसाठी जागतिक बँकेने अर्थसाह्य देण्याची तयारी दर्शविली असल्याचा दावा महासंघाच्या वतीने केला आहे.

 
</text>
</doc>
