<doc>
<docno>1102774.cms.txt</docno>
<text>
 
क्रीडा
राष्ट्रीय ऑप्टिमिस्ट सेलिंग गोव्यात सोमवारपासून
[ Sunday, May 08, 2005  09:21:41 pm]


म. टा. प्रतिनिधी

पणजी : गोवा यॉटिंग असोसिएशनतर्फे आयोजित राष्ट्रीय ऑप्टिमिस्ट सेलिंग स्पर्धा 9 ते 14 मे या कालावधीत हवाई बीच, दोना पावला येथे रंगणार आहे. जुलै महिन्यात गिदनिया (पोलंड) येथे होणाऱ्या युरोपीय स्पधेर्साठी ही स्पर्धा भारतीय संघाची पहिली निवड चाचणी ठरणार असल्यामुळे तिला महत्त्व प्राप्त झाले आहे.

राष्ट्रीय ऑप्टिमिस्ट स्पर्धा भरवण्याची गोव्याची ही तिसरी खेप. ओपन फ्लीट आणि रेगाटा फ्लीट अशा दोन गटांमध्ये होणाऱ्या या स्पधेर्त देशभरातून सुमारे 100 स्पर्धक सहभागी होणार आहेत. यातील ओपन फ्लीटमधील कामगिरीचा युरोपीय स्पधेर्च्या निवडीसाठी विचार केला जाईल, अशी माहिती गोवा यॉटिंग असो.चे अध्यक्ष उमाजी चौगुले यांनी दिली. मुंबई, गोवा आणि चेन्नई या सेलिंगमधील ताकदवान संघांमध्ये यंदाही विजेतेपदासाठी झुंज रंगेल. गतविजेता मुंबईचा अभिषेक म्हात्रे वय वाढल्यामुळे या स्पधेर्त सहभागी होणार नसला तरी मुंबईचे विशाल जिमोणकर, क्रिश मखिजा, गोव्याचे चैतन्य चौगुले, आदिती व दिव्या सहस्त्रबुद्धे, चेन्नईचे सूरज, अंकुर आदी नामवंत खेळाडू या स्पधेर्त आपला कस आजमावतील. चौगुले ग्रुप, पेंटएअर, सेब्को, व्हिडिओकॉन, कोल्हापूर ऑक्सिजन अँड अॅसिटायलीन आणि डॉल्फिन अँडव्हेंचर्स यांचा स्पधेर्ला पुरस्कार लाभला आहे.

 
</text>
</doc>
