<doc>
<docno>1102376.cms.txt</docno>
<text>
 
महामुंबई
एन्रॉनबरोबर नव्याने वीजखरेदी करार करू
[ Sunday, May 08, 2005  12:02:08 am]


म. टा. प्रतिनिधी

मुंबई : एन्रॉनच्या दाभोळ प्रकल्पाला आपला विरोध नव्हता, तर या कंपनीबरोबर केलेल्या वीजखरेदी कराराला आपला विरोध होता, असे सांगून प्रकल्पाचे पुनरुज्जीवन झाल्यानंतर नव्याने वीजखरेदी करार केला जाईल, असे मुख्यमंत्री विलासराव देशमुख यांनी शनिवारी सांगितले.

ते एका कार्यक्रमासाठी सह्यादी अतिथीगृहात आलेले असताना वार्ताहरांनी दाभोळच्या वादाबाबत त्यांच्याकडे विचारणा केली तेव्हा त्यांनी हे स्पष्ट केले.

त्याचवेळी 2000 सालापर्यंतच्या झोपड्यांना संरक्षण देण्याबाबत सरकारने केलेल्या प्रतिज्ञापत्राबाबत विचारणा केली असता, निवडणूक जाहीरनाम्यात दिलेल्या आश्वासनानुसार 1995 ते 2000 या काळातील झोपड्यांच्या पुनर्वसनाची परवानगी मागण्यासाठीच 15 दिवसांपूवीर् मुंबई हायकोर्टात सरकारने प्रतिज्ञापत्र सादर केले आहे, असे त्यांनी सांगितले.

काँग्रेस-राष्ट्रवादी यांच्या जाहीरनाम्यात 95 नंतरच्या आणि 2000 पर्यंतच्या झोपड्यांचा सहानुभूतीने विचार करण्याचे आश्वासन दिले होते. हायकोर्टाची परवानगी घेऊन पुनर्वसन करण्याचे आश्वासन नव्या सरकारने दिले होते. त्यासाठी प्रतिज्ञापत्राद्वारे परवानगी मागण्यात आली आहे, असे मुख्यमंत्र्यांनी सांगितले.

 
</text>
</doc>
