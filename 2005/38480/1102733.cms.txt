<doc>
<docno>1102733.cms.txt</docno>
<text>
 
देश-विदेश
गंगा नदीतील डॉल्फिनची संख्या 3 महिन्यांत दुप्पट!
[ Sunday, May 08, 2005  08:35:57 pm]


वृत्तसंस्था

ग्रहमुक्तेश्वर : गंगा नदीतल्या, गोड्या पाण्यातल्या डॉल्फिन देवमाशांना वाचवण्यासाठी ' र्वल्डवाइड फंड फॉर नेचर ' ने पुढाकार घेऊन स्थानिक रहिवाशांच्या मदतीने चालवलेल्या मोहिमेला आता यश येऊ लागले आहे. नामशेष होत चाललेल्या या जातीतील डॉल्फिनची संख्या तीन महिन्यांत दुप्पट, म्हणजे 40 झाली आहे!

शालेय मुलांना डॉल्फिनचे महत्त्व पटवून सांगण्यापासून ते डॉल्फिनची शिकार थांबवण्यापर्यंत अनेक उपाय या मोहिमेत योजण्यात आले. गंगेच्या बिजनौर ते नरोडा बराज या 165 किलोमीटरच्या टप्प्यात हे डॉल्फिन मासे सापडतात, या किनाऱ्याच्या आसपासची गावे, हे या मोहिमेचे कार्यक्षेत्र. देशभरात 19 ठिकाणी असे डॉल्फिन आहेत ; परंतु आमच्या मोहिमेची सुरुवात इथपासून झाली, असे ' डब्ल्युडब्ल्युएफ ' च्या जलसृष्टी कार्यक्रमाचे संचालक परीक्षित गौतम यांनी सांगितले. गोड्या पाण्यातील डॉल्फिन माशांची देशभरातील संख्या 1980 मध्ये पाच हजार होती ; ती सध्या 1800 वर घसरली आहे, असे सांगून गौतम यांनी मोठे बांध, प्रदूषण हीदेखील डॉल्फिनसंहाराची कारणे असल्याचे नमूद केले.

 
</text>
</doc>
