<doc>
<docno>1102687.cms.txt</docno>
<text>
 
धावते जग
गुजरातचे हितरक्षक?
[ Sunday, May 08, 2005  07:48:09 pm]


महाराष्ट्रातील वीजटंचाई ही केवळ राज्यांतर्गत राजकारणाचाच विषय राहिलेली नाही, तर भाजपची सत्ता असलेल्या शेजारी राज्यांनीही त्यावर आपली पोळी भाजून घेण्याचा प्रयत्न चालवला आहे.

महाराष्ट्रात काँग्रेसआघाडीचे राज्य असल्यामुळे, केंद सरकारने छत्तीसगडच्या वाट्यातून 90 मेगावॉट काढून घेऊन ती महाराष्ट्राकडे वळवली, असा आरोप त्या राज्याचे मुख्यमंत्री रमणसिंग यांनी केला आहे. यामुळे छत्तीसगडमध्ये भारनियमनाची पाळी आली असल्याचे सांगत, त्यांच्या पक्षाने रस्त्यात कार्यर्कत्यांना उतरवून पंतप्रधान डॉ. मनमोहन सिंग आणि काँग्रेस अध्यक्ष सोनिया गांधी यांच्याविरुद्ध प्रचारमोहीम उघडली आहे.

राज्यातील वीजटंचाईचे खापर केंदातील सरकारवर फोडण्याचे राजकारण यामागे असू शकते ; कारण छत्तीसगडचेच माजी मुख्यमंत्री अजित जोगी यांनी विजेच्या वाटपाचे अधिकार केंदीय वीज प्राधिकरणाला असताना, काँग्रेस अध्यक्ष आणि पंतप्रधान यांनी महाराष्ट्राला वीज देण्याचे आदेश दिले, असे म्हणणे हास्यास्पद असल्याचे निदर्शनाला आणले आहे.

छत्तीसगडकडे पाच वर्षांपूर्वी अतिरिक्त वीज होती, त्यामुळे याआधीच केंदीय वीज प्राधिकरणाने त्यापैकी 288 मेगावॉट वीज मध्य प्रदेशला द्यायला लावली आहे. शिवाय गेल्या पाच वर्षांत राज्यातील विजेच्या मागणीतही भर पडली आहे. त्यामुळे राज्याला सुमारे 400 ते 500 मेगावॉट विजेचा तुटवडा भासू लागला आहे, असा रमणसिंग यांचा दावा आहे.

मध्य प्रदेशात भाजपचे सरकार असल्यामुळे त्या राज्याकडे वीज वळवली, तर त्याविषयी रमणसिंग यांची बहुधा तक्रार नसावी, पण महाराष्ट्रातील वीजटंचाई कमी होऊ नये, यात त्यांच्या पक्षालाच रस असावा असे दिसते ; कारण वीजटंचाईने महाराष्ट्रातील सामान्य जनतेबरोबरच उद्योजकही अस्वस्थ असताना, त्यावर आपल्या राज्याची पोळी भाजण्यासाठी भाजपचे राज्य असलेल्या गुजरात सरकारने प्रसिद्धी- माध्यमांतून जाहिरात मोहीम उघडली आहे.

' गुजरातमध्ये या आणि आठवड्याचे सातही दिवस हवी तेवढी वीज 24 तास वापरा ', असे महाराष्ट्रातील उद्योजकांच्या मनावर या जाहिराती बिंबवू पाहत आहेत. विदर्भात निर्माण झालेली वीज मुंबईला पोचवणाऱ्या वीजवाहिन्या तोडण्याची धमकी देणारे भाजपचे नेते, महाराष्ट्रातील उद्योग गुजरातमध्ये पळवण्याच्या या कारस्थानातील साथीदार आहेत काय, असा प्रश्न यामुळे महाराष्ट्रातील जनतेला पडू शकतो ; कारण आंदोलनाच्या या पद्धतीमुळे राज्यातील वीजपुरवठ्याच्या क्षेत्रात अराजक माजू शकते.

गुजरात सरकारच्या या प्रयत्नांची महाराष्ट्र सरकार आणि सर्व राजकीय पक्षांनी गंभीर दखल घेतली पाहिजे आणि वीजटंचाईचे क्षुद पक्षीय राजकारण करण्याऐवजी वीजचोरी रोखण्याच्या प्रयत्नांमागे लोकांचे संघटित बळ उभे केले पाहिजे.

 
</text>
</doc>
