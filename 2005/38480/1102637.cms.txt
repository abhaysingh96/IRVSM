<doc>
<docno>1102637.cms.txt</docno>
<text>
 
महाराष्ट्र
उकाड्याबरोबर वाढली बर्फाची मागणी!
[ Sunday, May 08, 2005  06:19:52 pm]


रेखा गायकवाड

ठाणे : आइस्क्रीम असो की बर्फाचा गोळा, ऊसाचा रस असो की ज्यूस ...यासाठी थंडगार बर्फ लागतो. मे महिन्यातील रखरखत्या उन्हामुळे तसंच सध्या विवाह समारंभ चालू असल्याने शहरात मोठ्या प्रमाणात बर्फाची विक्री होत आहे. उन्हाच्या तीव्रतेत दिवसेंदिवस वाढ होत आहे. अशावेळी थंडगार पाणी, ऊसाचा रस, फळांचा रस, कुल्फ ी, आईस्क्रीम आदींसाठी बर्फ हा लागतोच.

शहरात तीन ते चार आइस फॅक्टरी असून यामध्ये वागळे इस्टेट इथल्या नवभारत फूड आणि नानक फॅक्टरी आहेत. एमआयडीसीतील चंदलता, ईगल, मॉडर्न हे कारखाने बंद पडले आहेत. नवभारत फूड फॅक्टरीमध्ये कामाला असलेले प्रकाश मानवे यांना बर्फाच्या विक्री, निमिर्ती, मागणी या विषयी विचारलं असता त्यांनी सांगितलं की, बर्फ तयार करण्यासाठी अमोनिया गॅस, मीठ आणि पाणी हे आवश्यक घटक आहेत. अमोनिया कॉम्प्रेसरच्या साहाय्याने ' रिफ्रीजनरेशन कुलींग सिस्टम ' मध्ये बर्फ तयार केला जातो. बर्फ तयार करण्यासाठी अशुद्ध पाणी वापरलं जातं, असा सर्वसामान्यांचा समज आहे. मात्र पाण्याची चाचणी करूनच त्याचा वापर केला जातो. हॉटेल्स, रेस्टॉरंट, मासेविक्रेते, आइस्क्रीम, कुल्फी, फ्रूट सेंटर्स, रासायानिक प्रकल्प तसंच बेकरीचालकांना रोज बर्फाचा पुरवठा केला जातो. खुसखुशीत खारी बनवण्यासाठी बर्फाचं पाणी टाकून पीठ तिंबावं लागतं. त्यासाठी बेकरीवाल्यांना बर्फाची गरज भासते.

आइस फॅक्टरीजना एमआयडीसी पाणीपुरवठा करते. बर्फाचा धंदा मोसमी असतो. उन्हाळ्यात बर्फाची जास्त मागणी असते. आइस्क्रीम पार्लर, रसवंती गृहं, कुल्फीवाले, ज्यूस सेंटर, सरबत विक्रते यांच्यासाठी तसंच अनेक ठिकाणी विवाह समारंभाचं आयोजन केल्याने बर्फाची मोठ्या प्रमाणात विक्री केली जाते. शंभर किलो वजनाची छोटी बर्फाची लादी साधारण शंभर रुपये, तर मोठी लादी दोनशे रुपयांना पडते. दररोज अंदाजे वीस टन बर्फाची विक्री होते. थंडगार पाणी पिण्यासाठी अनेक जण घरीही बर्फाची लादी घेऊन जातात. ठाण्याबरोबरच वाशी, डोंबिवली, नवी मुंबई, कल्याण, उल्हासनगर या ठिकाणी मोठ्या प्रमाणावर बर्फाचं उत्पादन केलं जातं.

 
</text>
</doc>
