<doc>
<docno>1102642.cms.txt</docno>
<text>
 
महामुंबई: मुंबई टाइम्स
वाघ नक्की गेले कुठे?
[ Sunday, May 08, 2005  06:24:37 pm]


आधी मारायचं आणि नंतर ' का मारलं ,' ' कोणी मारलं ,' या प्रश्नांची उकल करण्यासाठी समित्यांची नेमणूक करायची हा आपल्याकडच्या कारभाराचा नमुना. सरिस्कामधील वाघांची संख्या अचानक कमी झाल्याचं लक्षात आल्यानंतर सर्वत्र टीका होऊ लागली. मग पंतप्रधान डॉ. मनमोहन सिंग यांनी वाघांच्या प्रश्नात लक्ष घातल्यावर त्याला खऱ्या अर्थाने जाग येऊ लागलीय.

भारतात 1972 साली 1,827 वाघ होते. त्यांची संख्या 2005 मध्ये म्हणजे 23 वर्षांनंतरही 2000 च्या आतच असल्याचं म्हटलं जातं. टायगर प्रोजेक्टमध्ये प्रत्येक वाघासाठी सुमारे दोन लाख याप्रमाणे आतापर्यंत 30 कोटी 67 लाख रुपये खर्च झाले आहेत. त्यामानाने वाघांच्या संख्येत फारशी वाढ झालेलीच नाही. मुंबईतील काही फोटोजर्नलिस्ट्स आणि काही वन्यप्रेमी नुकतेच सरिस्का आणि रणथंबोरच्या टायगर प्रोजेक्ट्सना भेट देऊन आले. त्यांची जाणून घेतलेली मतं.

रणथंबोरच्या चारशे चौरस एकरच्या जागेत पसरलेल्या जंगलातही वाघांच्या पंजांच्या खुणांवरच सर्वांना समाधान मानावं लागलं. टायगर प्रोजेक्टला भेट देण्यासाठी आलेल्या हजारो पर्यटकांना तीन दिवसांमध्ये एकही वाघ दिसला नाही. तिकडे सफारीची वेळ सकाळी सात ते साडेसात व दुपारी अडीच ते सायंकाळी साडेपाच. वाघ साधारणपणे संचार करायला बाहेर पडतो संध्याकाळी साडेपाचनंतर आणि सकाळी सहाच्या आत आपल्या गुहेमध्ये परततो. त्यामुळे वाघांचं दर्शन अजूनच दुर्लभ होऊन जातं. या सफारीसाठी दर दिवशी प्रत्येक व्यक्तीकडून प्रवेश फी दोनशे रुपये आणि गाडीचे प्रत्येक ी चारशे रुपये घेतले जातात. तिथल्या वनअधिकाऱ्यांनी सांगितलेल्या माहितीनुसार रणथंबोरमध्ये वाघांची संख्या 33 आहे, तर वन्यप्रेमी संस्थेच्या म्हणण्यानुसार इथे तेवीस वाघ आहेत. पण व्याघ्रप्रेमी आणि फोटोग्राफर एम.डी. पराशर यांच्यानुसार रणथंबोरमध्ये एकूण चाळीस वाघ आहेत. या चाळीस वाघांचे फोटोही त्यांच्याकडे असल्याचं ते सांगतात.

सरिस्कामध्ये तीन दिवस फिरलो असताना आमच्या टीमबरोबर पाचशे ते सहाशे टूरिस्ट होते. या दिवसांमध्ये वाघच काय वाघांच्या साध्या पाऊलखुणाही कुणाला दिसल्या नाहीत. कहर म्हणजे तिथल्या वनरक्षकांनी हरणांचे मृतदेह दाखवून ही वाघाने शिकार केल्याचं सांगण्यात सुरुवात केली. तेव्हा पर्यटकांना संशय आला. या प्रकाराबद्दल पर्यटकांनी विचारणा केली असता सर्वांना उडवाउडवीची उत्तरं देण्यास प्रारंभ केल्याचं फोटोग्राफर नवीन भानुशाली सांगतात.

अशा प्रकारची कित्येक उदाहरणं देशभरातील वन्यक्षेत्रात दिसून येतील. त्याकडे दुर्लक्ष सुरूच ठेवल्यास आहे ती वन्यसंपत्तीस आपल्याला मुकावं लागेल, एवढं निश्चित.

पूनम पाटकर

 
</text>
</doc>
