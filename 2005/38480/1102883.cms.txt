<doc>
<docno>1102883.cms.txt</docno>
<text>
 
महामुंबई
मेगाब्लॉक हा सीएसटी पुनर्रचनेचाच भाग
[ Sunday, May 08, 2005  11:48:28 pm]


समीर मणियार

मुंबई : मध्य रेल्वेच्या हार्बर मार्गावर सीएसटी ते वडाळा रोड दरम्यान 28 तासांचा मेगाब्लॉक घेण्यात आल्याने रविवारी सुट्टीच्या दिवशी बाहेर पडलेल्या प्रवाशांचे हाल झाले. मात्र छत्रपती शिवाजी टमिर्नसच्या पुनर्रचना योजनेनुसार सीएसटी ते कुर्ल्यापर्यंत मुख्य मार्गावर पाचवा लोहमार्ग टाकण्यात येणार असल्याने त्याच्या पूर्वतयारीसाठी हा मेगाब्लॉक असल्याचे सांगण्यात आले.

सीएसटी स्थानकाचा विस्तार करण्यात येत असून, बाहेरगावच्या गाड्यांसाठी आंतरराष्ट्रीय दर्जाचे अत्याधुनिक सुविधा असलेले विस्तारीत टमिर्नल उभारण्याचा प्रशासनाचा विचार आहे. बाहेरगावी जाणाऱ्या मेल एक्सप्रेस गाड्यांसाठी 24 डब्यांचा कोच उभा राहू शकेल, असे 16, 17 आणि 18 क्रमांकाचे तीन नवे फलाट बांधण्यात आले असून, या प्रकल्पासाठी सेंट जॉर्ज हॉस्पिटलकडून पाच हजार चौरस फुटाची आवश्यक जागा अजून उपलब्ध होत नसल्याने हे काम तीन वर्षांपासून रखडले आहे.

बाहेरगावी जाणाऱ्या मेल एक्सप्रेस गाड्यांची प्रवासी वहनक्षमता वाढविण्याचा रेल्वेचा मानस असून, देखभालीसाठी वाडीबंदर यार्डात गाड्या आणण्यासाठी सीएसटीपासून तेथपर्यंत अतिरिक्त मार्ग टाकण्याचा विचार आहे. याच कामाचा भाग म्हणून मशीद स्थानकाच्या परिसरात अतिरिक्त जागा उपलब्ध करून घेण्याचा प्रयत्न आहे. एलफिन्स्टन ब्रीजही रूंद करण्यात आला आहे.

मशीद स्थानकातील हार्बरवरील सँडर्हस्ट रोड स्थानकाच्या दिशेने असलेल्या तिकीट विक्री कार्यालयाचे स्थलांतर करण्यात येणार आहे. त्यासाठी लोखंडी गर्डरवर नव्या कार्यालयासाठी मशीदनजीक उभारणीच्या कामासाठी हा मेगाब्लॉक घेण्यात आला होता. नवीन कार्यालय उभारल्यानंतर मशीद स्थानकावरील तिकीट कार्यालय स्थलांतरीत करून, फूट ओव्हर ब्रीजची लांबी व रुंदी वाढविण्यात येणार आहे.

सध्या मशीद ते सँडर्हस्ट रोड स्थानकादरम्यान हार्बरच्या शेजारी असलेल्या पश्चिमेकडील भागात अधिक मोकळी जागा मिळविण्याच्या उद्देशाने सिंमेट क्राँक्रिटच्या साह्याने नवी भिंत उभारली जात आहे. याच स्थानकादरम्यान डोंगरीहून पी. डिमेलो रोडकडे जाणाऱ्या नव्या पादचारी पुलाचे बांधकाम पूर्ण झाल्याने त्याच जागेवर पूवीर् असलेल्या जुन्या पुलाचे बांधकाम तोडून ते ढिगारे हटविण्याचे कार्य युध्दपातळीवर हाती घेतले आहे.

सीएसटीतील मेल एक्सप्रेस गाड्यांसाठी येणारे प्रवाशी व त्यांच्या वाहनांसाठी पी. डिमेलो मार्गावरून नवे प्रवेशद्वार उभारण्यात येणार आहे. या ठिकाणी रेल्वेच्या मालकीच्या सुमारे एक लाख चौरस मीटर पडिक जमिनीचा अत्याधुनिक सोयी सुविधा व आंतरराष्ट्रीय दर्जाचे टमिर्नल उभे करण्यासाठी वापर करता येईल, असे एका वरिष्ठ अधिकाऱ्याने सांगितले.

 
</text>
</doc>
