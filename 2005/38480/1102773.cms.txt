<doc>
<docno>1102773.cms.txt</docno>
<text>
 
क्रीडा
प्रशिक्षक निवड प्रक्रियेत दालमिया कशाला?
[ Sunday, May 08, 2005  09:21:02 pm]


चंदशेखर संत

जॉन राईट मायदेशी रवाना झाल्याला आता जवळपास महिना झाला असताना अजूनही भारतीय क्रिकेट संघाच्या प्रशिक्षकाची निवड झालेली नाही. ही निवड लवकरात लवकर व्हावी आणि ' योग्य ' व्यक्तीची निवड व्हावी अशी सूचना राहुल दविडनेही केली आहेच. आता भारतीय क्रिकेट नियामक मंडळाने प्रशिक्षकाची निवड करण्यासाठी जे पॅनल जाहीर केले आणि या निवड प्रक्रियेत सहभागी होणाऱ्यांची नावे जाहीर केली त्यात भारतीय क्रिकेट नियामक मंडळाचे माजी अध्यक्ष जगमोहन दालमियांचे नाव बघितल्यानंतर क्रिकेट जाणकारांच्या भुवया उंचावल्या नसत्या तरच नवल म्हणावे लागले असते.

वेंकट राघवन, सुनील गावस्कर आणि रवी शास्त्री हे भारताचे माजी कर्णधार या निवड प्रक्रियेसाठीच्या पॅनलमध्ये आहेत आणि ते योग्यच आहेत. या तिघांचाही अनुभव मोठा दांडगा आहे. तसेच गेल्या काही वर्षात पंच या नात्याने वेंकट राघवन आणि कॉमेंटेटर या नात्याने सुनील गावस्कर व रवी शास्त्री अगदी जवळून क्रिकेटशी संबंधित आहेत. प्रशिक्षक कसा असावा आणि राईटनंतर ही सूत्रे कोणाकडे सोपवावीत याबाबतीत वेंकट राघवन, सुनील गावस्कर आणि रवी शास्त्री यांच्या सूचना मोलाच्या ठरतील यात शंकाच नाही. परंतु जगमोहन दालमिया यांचा या प्रशिक्षक निवड प्रक्रियेत सहभाग कशाला आणि त्यांचा या पॅनलमध्ये समावेश का करण्यात आला या प्रश्ानचे उत्तर मिळणे कठीण आहे. भारतीय क्रिकेट नियामक मंडळाचा ' रिमोट कंट्रोल ' अजूनही दालमियांनी आपल्या हातून निसटू दिलेला नाही हेच आणि भारतीय क्रिकेट नियामक मंडळाचे विद्यमान अध्यक्ष रणबीरसिंग महेंद यांना दालमिया यांच्याशिवाय कोणता निर्णय घेताच येत नाही की काय असा प्रश्ान्ही पडून जातो.

पैसे कसे उभे करायचे, जाहिराती कशा आणायच्या, सामने कसे आणि केव्हा आयोजित करायचे, क्रिकेटचे ' माकेर्टिंग ' कसे करायचे याबाबत जगमोहन दालमिया यांचे मत अजमावले तर ते योग्य म्हणावे लागेल. कारण यात त्यांचा हात धरणारा कोणी नाही. परंतु भारतीय क्रिकेट संघाचे प्रशिक्षक कोण असावे याबाबत दालमिया यांचे मत अजमावण्याचे कोणतेही प्रयोजन दिसत नसताना त्यांची तीन माहितगार माजी कर्णधारांसह पॅनलमध्ये निवड होणे हास्यास्पद आहे. दालमिया अशी कोणती मौलिक सूचना या पॅनलच्या बैठकीत करतात ते बघणे मनोरंजक ठरू शकेल. निवड समितीच्या बैठकीत मंडळाचे चिटणीस आणि प्रशिक्षक निवडीच्या पॅनलमध्ये जगमोहन दालमिया कशाला हा प्रश्ान् तमाम क्रिकेटप्रेमींच्या मनात येत आहे.

 
</text>
</doc>
