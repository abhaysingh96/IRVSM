<doc>
<docno>1102374.cms.txt</docno>
<text>
 
महामुंबई
पुस्तकाबिस्तकांचे कसले लाड?
[ Sunday, May 08, 2005  12:00:38 am]


अभिजीत ताम्हणे

मुंबई : ' बुक झोन ' च्या प्रश्नचा निक्काल लावून मुंबई महापालिकेनं ' खाण्यापिण्याचे लाड, चायनीज स्वस्त वस्तू हव्या असतील, तर त्यांचे लाड, व्हायब्रेटर्स आणि सेक्सच्या सीडींचे लाड... पुस्तकाबिस्तकांचे कसले लाड ?' असा संदेशच सहा मे 2005 या दिवशी दिला! सीटीओ-हुतात्मा चौक भागात पालिकेच्या पुस्तकविरोधी कारवाईचा तिसरा टप्पा या दिवशी पार पडला. पुस्तकं गेली ; फेरीवाले उरले. पुस्तकांविना उरलेल्या या विक्रेत्यांची पहिली चिंता एकच आहे: आपली किती पुस्तकं पालिकेकडून खरोखरच परत मिळणार आणि किती पुस्तकांना पाय फुटणार ?

' पालिकेनं जप्त केलेली पुस्तकं मधल्यामध्ये कुठेतरी जातात ' असा आरोप कुठल्याही ठिकाणचा फुटपाथवरला पुस्तकविक्रेता करतो. ' कुठेतरी ' म्हणजे कुठे ? याबद्दल मात्र एकवाक्यता नाही. काहीजणांचा तर्क असा की, पुस्तकांचे मोठे दलाल आणि पालिकेचे काही कर्मचारी यांचीच मिलीभगत असावी. जप्त पुस्तकांपैकी शेलकी पुस्तकं शहरातच अन्य विक्रेत्यांना पुन्हा विकली जात असावीत!

तालिबानांनी एखाद्या डान्सबारला करावा, तसा पुस्तकविरोध मुंबईची महापालिका गेले काही दिवस दाखवते आहे. ' माल ' ठेवायला कफ परेड वा मरीन लाइन्सच्या गोडाउनमध्ये जागा नाही ; म्हणून पालिकेनं शुक्रवारी चार ट्रकमध्ये कोंबलेली पुस्तकं आता वडाळ्याच्या गोदामात ठेवली आहेत. तिथून किलोमागे 20 रुपये (किंवा कमीजास्त) भरून हा ' अनधिकृत माल ' फेरीवाल्यांनी सोडवून घ्यावा, अशी प्रोसीजर असते. त्या हिशेबानं, या पुस्तक-विक्रेत्यांना किमान दहा हजार रुपये प्रत्येकी भरावे लागतील!

 
</text>
</doc>
