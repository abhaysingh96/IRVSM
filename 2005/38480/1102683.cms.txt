<doc>
<docno>1102683.cms.txt</docno>
<text>
 
बहुतांची अंतरे
अमेरिकेचा भारतविरोध मोडून काढण्याची गरज
[ Sunday, May 08, 2005  07:44:46 pm]


' अमेरिकेचा प्रवक्ता ' हा अग्रलेख (म. टा. 30 एप्रिल) वाचला. अमेरिकेच्या तालावर नाचण्याच्या, स्वार्थासाठी अमेरिकेचे लांगुलचालन करण्याच्या कोफी अन्नान यांच्या वृत्तीचा जेवढा निषेध करावा तेवढा थोडाच. कोफी अन्नान यांच्या सरचिटणीसपदालाच नव्हे, तर एकूणच संयुक्त राष्ट्र संघाला अमेरिका काय किंमत देते, ते अमेरिकेने इराकमध्ये केलेल्या आक्रमणाच्या वेळीही दिसून आलेच आहे. कोफी अन्नात भारतात येत आहेत, हे समजल्यावर ते सुरक्षा परिषदेतील भारताच्या व्हेटोसहित समावेशाला व्यक्तिश: तरी अनुकूलता दर्शवतील असे वाटले होते. तथापि, हा समज त्यांनी खोटा पाडला. शर्करावगुंठित शब्दांत भारताला गोंजारण्यास मात्र ते विसरले नाहीत. संयुक्त राष्ट्र संघटनेतील भारताच्या आजवरच्या कर्तृत्वाची मुक्त कंठाने तारीफ करून भारताचा सहभाग मोलाचा ठरल्याचे प्रशस्तिपत्रही त्यांनी दिले. असे आहे तर दोनदा सरचिटणीस झालेल्या कोफी अन्नान यांनी या बाबतीत भारताची बाजू उचलून का धरली नाही ? निदान अलिप्त राष्ट्रांचा प्रतिनिधी म्हणून भारताला नकाराधिकारासहित हा दर्जा मिळायला नको ?

या बाबतीत भारताने आता आपली सौम्य, फार मोठे सामंजस्य दाखवायची भूमिका सोडून देऊन, कणखर , ' अॅसटिर्व ' भूमिका घेण्याची गरज आहे. अमेरिकेचा भारतविरोध मोडून काढायला हवा. न्यूयॉर्क येथे सप्टेंबर महिन्यात होणाऱ्या यूनोच्या शिखर परिषदेत यावर निर्णय होण्याची शक्यता कोफी अन्नान यांनी बोलून दाखविली आहे. तेव्हा या दृष्टीने भारताने आता निर्णायक, प्रभावी पावले उचलायला हवीत.

सुधाकर वढावकर, ठाणे.

 
</text>
</doc>
