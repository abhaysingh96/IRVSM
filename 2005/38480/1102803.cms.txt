<doc>
<docno>1102803.cms.txt</docno>
<text>
 
महाराष्ट्र
जूनपासून राज्यातील शाळांमध्ये साडेपाच हजार नव्या तुकड्या
[ Sunday, May 08, 2005  10:17:53 pm]


म. टा. प्रतिनिधी

पुणे : जूनमध्ये सुरू होणाऱ्या शैक्षणिक वर्षात राज्यात साडेपाच हजार नव्या तुकड्यांना मान्यता देण्यात आली आहे. 250 कोटी रुपयांच्या थकीत वेतनेतर अनुदानापैकी 89 कोटी रुपयांचे वाटप करण्यात आले आहे, असे राज्याचे शालेय शिक्षणमंत्री प्रा. वसंत पुरके यांनी पुण्यात जाहीर केले.

पुणे जिल्हा परिषद, तसेच पुणे जिल्हा माध्यमिक आणि उच्च माध्यमिक शाळा मुख्याध्यापक संघ यांनी संयुक्तपणे आयोजित केलेल्या महात्मा फुले शैक्षणिक गुणवत्तावाढ आणि विकास अभियान या उपक्रमातील जिल्हास्तरीय पुरस्कारांचे वितरण शुक्रवारी त्यांच्याहस्ते झाले, त्यावेळी ते बोलत होते.जिप अध्यक्ष सतीश खोमणे अध्यक्षस्थानी होते.

राज्य माध्यमिक आणि उच्च माध्यमिक परीक्षा मंडळाचे अध्यक्ष मोहन आवटे, पुणे विभागीय परीक्षा मंडळाचे अध्यक्ष सुरेश जगताप, सचिव दिगंबर देशमुख, मुख्याध्यापक संघाचे अध्यक्ष रावसाहेब आवारी, जिल्हा परिषदेचे उपाध्यक्ष सुरेश गोरे यांच्यासह शिक्षणक्षेत्रातील अनेक मान्यवर यावेळी उपस्थित होते.

आपल्या भाषणात प्रा. पुरके यांनी बदलत्या जागतिक परिस्थितीत गुणवत्तेला पर्याय नाही आणि त्यासाठी सर्वच पातळ्यांवर प्रयत्नांची आवश्यकता असल्याचे सांगितले. विभागाच्या अनेक प्रलंबित मागण्यांचा विचार सुरू असून, त्यापैकी यावषीर् राज्यात साडेपाच हजार नव्या तुकड्यांना मान्यता देण्यात आली आहे.

थकीत 250 कोटी वेतनेतर अनुदानापैकी 89 कोटी रुपये अनुदानाचे वाटप करण्यात आल्याचे त्यांनी सांगितले.

वरिष्ठ वेतनश्रेणीच्या निश्चितीबाबत चिपळूणकर, तसेच कोकणी समितीच्या अहवालाबाबत मतैक्य होत नाही. त्यातून मार्ग काढण्यासाठी नवी समिती नेमण्यात आली असून, या समितीच्या अहवालानंतर यावर निश्चित मार्ग निघेल, असे त्यांनी सांगितले. सध्याच्या शैक्षणिक स्थितीबाबत बोलताना त्यांनी जागतिकीकरणाच्या या काळात गुणवत्तेला पर्याय नाही, याचा शिक्षक आणि पालक, तसेच समाजातील सर्वच घटकांनी गांभीर्याने विचार करावा, असे आवाहन केले.

रावसाहेब आवारी यांनी आपल्या भाषणात विस्तार अधिकारी आणि उपशिक्षणाधिकाऱ्यांच्या वेतनश्रेणीत सुधारणा करण्याची मागणी केली. महात्मा फुले शैक्षणिक विकास योजनेतील मुख्याध्यापक संघाच्या योगदानाची माहिती दिली.

येत्या 31 मे रोेज निवृत्त होत असलेले पुणे विभागीय मंडळाचे अध्यक्ष सुरेश जगताप यांचा सत्कार यावेळी प्रा. पुरके यांच्याहस्ते करण्यात आला. तसेच महात्मा फुले शैक्षणिक गुणवत्तावाढ आणि विकास योजनेत प्रथम, द्वितीय आणि तृतीय आलेल्या शाळांना विशेष पारितोषिकांनी गौरविण्यात आले.

 
</text>
</doc>
