<doc>
<docno>1102686.cms.txt</docno>
<text>
 
धावते जग
सुसह्य उद्यासाठी...
[ Sunday, May 08, 2005  07:46:37 pm]


शनिवार रात्रीपासून आज पहाटेपर्यंत मुंबईत हार्बरच्या रुळांवरून एकही गाडी न धावल्याने हजारो सामान्य लोकांचे हाल झाले असले, तरी या ' बंद ' काळातल्या कामामुळे झालेल्या सोयी लक्षात घेता लोकांनी हा त्रास सहन करणेच इष्ट म्हणायला हवे.

सतत धावत्या मुंबईत रेल्वे दहा मिनिटांसाठी तरी बंद राहिली तरी लोकांचे वेळापत्रक बिघडून जाते. अशावेळी एवढा मोठा मेगाब्लॉक कशासाठी, असा प्रश्न् साहजिकच विचारला जाईल. परंतु रेल्वेची ही कामे आवश्यकच आहेत.

जागतिक बँकेच्या पथकाने नुकतीच मुंबईतील रेल्वे प्रकल्पांची पाहणी करून कामे मर्यादेबाहेर रखडत असल्याबद्दल नाराजी व्यक्त केली. ती या पार्श्वभूमीवर समजून घेतली पाहिजे. मुंबईची मूळची वाढणारी लोकसंख्या रोज येणाऱ्या परप्रांतीयांमुळे आणखी फुगत आहे. अशा परिस्थितीत सुरळीत वाहतुकीसाठी ज्या सोयी कराव्या लागतात, त्यासाठी पुरेसा पैसा उभा करणे रेल्वेच्या आवाक्याबाहेर जात चालले आहे. त्यामुळे जागतिक बँकेचे अर्थसाह्य घेण्याशिवाय त्यांना पर्याय नाही. या बँकेची देखरेखही या कामांवर असणे हेही ओघानेच आले.

बँकेने नाराजी व्यक्त केली ती प्रामुख्याने ' मुंबई शहर वाहतूक प्रकल्प दोन ' च्या कार्यवाहीत उशीर झाल्याने. दादर, चेंबूर, घाटकोपर, बोरिवली ही गदीर्ची स्टेशन्स व त्यांच्या आसपासचा परिसर सुधारण्यासाठी एक योजना राबविण्यात येणार होती. या योजनेची नियोजित वेळ टळून गेली असली तरी रेल्वेने याबाबतची टेंडरही अजून पास केलेली नाहीत, मग प्रत्यक्ष कामाला सुरुवात होणे दूरच राहिले.

मुंबई रेल्वे विकास महामंडळाने मात्र आपल्या बाजूने सर्व कामे पूर्ण झाल्याचा दावा करून फक्त गोंधळात भर टाकली आहे. महापालिका, रेल्वे महामंडळ, पोलिस या सर्वांनी एकमेकांत सुसूत्रता ठेवून ही कामे करायची आहेत. पण एकमेकांवर जबाबदारी टाकण्यातला पटाईतपणा जागतिक बँकेला चालणारा नाही, हे त्यांना कळायला हवे.

मुंबईकर अधिकाऱ्यांची अशीच ' हुषारी ' उघडी पडली, ती जोगेश्वरी-विक्रोळी लिंक रोडच्या कामाच्या पाहणीच्या वेळी. हे काम करताना काढलेली झाडे पुन्हा अन्यत्र लावून जगवली गेली नाहीत. नवी झाडेही न लावल्याने हवामानावर विपरीत परिणाम झाला, असे बँकेच्या अधिकाऱ्यांनी सुनावले. ही सर्व कामे होत असताना वाहतुकीत काही बदल झालेला दिसत नसला तरी प्रकल्प पूर्ण झाल्यावर सध्याचे हाल कमी होतील, या आशेने प्रवाशांनी सर्व काही सहन करणे गरजेचे ठरते.

 
</text>
</doc>
