<doc>
<docno>1102797.cms.txt</docno>
<text>
 
महामुंबई
राजकीय अस्पृश्यतेला थारा देऊ नका
[ Sunday, May 08, 2005  10:06:08 pm]


म. टा. प्रतिनिधी

मुंबई : राजकारणात वावरताना अस्पृश्यतेला स्थान असता कामा नये, राज्यातील परिस्थिती पाहून अनेकदा निर्णय घ्यावे लागतात. त्यामुळे त्याचे स्वागत व्हायला हवे, असे प्रतिपादन भारतीय जनता पक्षाचे अध्यक्ष लालकृष्ण अडवाणी यांनी रविवारी केले.

भाईंदरनजीक उत्तनच्या रामभाऊ म्हाळगी प्रबोधिनीच्या संकुलात भाजपशासित राज्यातील मंत्र्यांच्या दोन दिवसांच्या कार्यशाळेच्या समारोपप्रसंगी ते बोलत होते. राजकीय परिस्थितीची जाण ठेवून 1967 साली पं. दीनदयाळ उपाध्याय यांनी बिहारमधील सरकारमध्ये सहभागी होण्याचा सल्ला जनसंघाला दिला होता. त्यानंतर लोकनायक जयप्रकाश नारायण यांच्याशी वैचारिक मतभेद असतानाही त्यांच्या आवाहनाला प्रतिसाद देऊन जनसंघाने विरोधी पक्षाच्या ऐक्य प्रक्रियेत सहभागू होऊन संघर्ष केला, एवढेच नाही, तर त्यावेळची लढाई जिंकली देखील होती. नंतरच्या काळात भक्कम विरोधी पक्षाची भूमिका भाजपने पार पाडली, म्हणूनच केंदात आणि मध्य प्रदेश, राजस्थान आणि छत्तीसगड सारख्या राज्यात आपण यश मिळवू शकलो. सत्तेत आलो म्हणजे खूप काही मिळविले, या भ्रमात न राहता विकासाला प्राधान्य दिले पाहिजे. मात्र विरोधकांना अपमानित करण्याची भूमिका भाजपच्या ताब्यात असलेल्या राज्यांनी घेऊ नये. त्याच बरोबर संघ परिवार आणि आपल्या वरिष्ठांना विसरू नये. तसेच मतदारसंघ, मतदारांची किंमत जाणून काम केले पाहिजे, अशी सूचनाही त्यांनी जाता जाता केली.

देशभरात कार्यशाळा

मंत्र्यांच्या प्रशिक्षणानंतर संघटनात्मक जाळे मजबूत करण्यावर भाजपने जोर देण्याचे ठरवले असून कार्यर्कत्यांच्या प्रशिक्षणासाठी देशभरात विविध ठिकाणी कार्यशाळा सुरू करण्याचे पक्षाने ठरवले आहे. गेल्या काही वर्षांत भाजपचा विस्तार वाढत असून रोज नवे लोक पक्षात येत असले तरी, विचारांचा अभाव असल्याने प्रभावीपणे जनतेपर्यंत जाता येत नाही, याची जाणीव पक्षाला झाली आहे. त्यामुळेच खरा कार्यकर्ता आणि कार्यक्षम लोकप्रतिनिधी घडविण्यासाठी वैचारिक बैठक भक्कम करण्यासाठी खास अभ्यासक्रम तयार करून या कार्यशाळांमध्ये प्रशिक्षण दिले जाईल. विविध राज्यांमधील भाजप मंत्र्यासाठी आयोजित प्रशिक्षण शिबिरात पोलादी शिस्त दिसत होती. वार्ताहरांना आणि अन्य प्रसिद्धीमाध्यमांना फिरकू न देण्याची जबाबदारी घेण्यात आली होती. मात्र ही चौकट भेदून गुजरात, मध्य प्रदेशातील एक-दोन मंत्र्यांना बोलते करण्याचा प्रयत्न केला असता, त्यांनी नेतृत्वाच्या विरोधात जे काही चालले आहे, त्याबद्दल चिंता व्यक्त केली.

 
</text>
</doc>
