<doc>
<docno>1102639.cms.txt</docno>
<text>
 
महाराष्ट्र
पैशाच्या व्यवहारातूनच यादव यांची हत्या
[ Sunday, May 08, 2005  06:21:30 pm]


मुंबई टाइम्स टीम

उल्हासनगर : सेंच्युरी रेयॉनचे कामगारनेते सी. आर. यादव यांच्यासाठी काम करणाऱ्या राम मारूती मढवी व मोझेस बाबू निर्मल यांच्या कबुलीजबाबामुळे या प्रकरणाला वेगळंच वळण लागलं आहे.

यादव यांची शुक्रवारी दुपारी घराजवळ चॉपरने हत्या करण्यात आली होती. यादव यांची हत्या कंपनीतील युनियनच्या वर्चस्वातून झाल्याचा संशय व्यक्त होत होता. मात्र ठाणे खंडणीविरोधी पथकाचे रवींद आंग्रे यांनी सपना हॉटेल इथून राम मडवी व मोझेस निर्मल यांना अटक केली. यादव यांची हत्या पैशांच्या वादातून केल्याचं कबूल केलं असल्याचं आंग्रे यांनी सांगितलं. कामगारनेते अशोक गुजर यांच्यावर काही वर्षांपूवीर् या दोघांनी प्राणघातक हल्ला केला होता. हा हल्ला यादव यांच्या सांगण्यावरून केल्याचंही त्यांनी कबूल केलं. गुजर, चंदू शर्मा, राजा पितळे व जॉनी यांच्यावरील हल्ल्यानंतर मढवी व निर्मल या दोघांनाही पैसे देण्यास यादव यांनी टाळाटाळ केली तसंच न्यायालयीन प्रकरणातही कोणतीही मदत दिली नाही. गुजर यांना पुन्हा मारण्यासाठी यादव हे दबाव

आणत होते. यामुळे चिडून दोघांनी यादव यांच्यावर हल्ला केल्याचं आंग्रे यांनी सांगितलं. सी.आर. यादव यांच्या हल्लेखोरांना शिताफीने अटक करणाऱ्या खंडणीविरोधी पथकास ठाणे पोलीस आयुक्त डी. शिवानंदन यांनी दहा हजार रुपयांचं बक्षीस जाहीर केलं आहे.

उत्तर भारतीय प्रभावाचा बळी

गेली 20 वर्षं आगरी सेना प्रणीत कामगार एकता या ठाणेे जिल्ह्यातील भूमीपुत्रांच्या संघटनेचं नेतृत्त्व असणाऱ्या सेंच्युरी रेयॉन कंपनीत उत्तर भारतीय व बिहारी कामगारांना लाल गालीचा अंथरला गेल्यामुळेच स्थानिक मराठी कामगारांच्या असंतोषातून यादव यांचा बळी गेल्याचं निष्पन्न होत आहे.

आंग्रे यांनी यादव यांची हत्या झाल्यानंतर अवघ्या दोन तासांत दोघा हल्लेखोरांना गजाआड केलं. युनियनचे अध्यक्ष जरी आगरी सेनाप्रमुख राजाराम साळवी असले तरी कामगारांचे आणि व्यवस्थापनाचे सर्व व्यवहार सी.आर. यादवच पाहत होते. काही वर्षांपूवीर् मराठी विशेषत: या शहरांमधली आगरी समाजातील तरुणांचा भरणा सेंच्युरी कंपनीत मोठ्या प्रमाणावर होता. परंतु हळूहळू उत्तर भारतीय आणि बिहारी कामगार अल्पमजुरीवर कंत्राटी पद्धतीवर सी.आर. यादव यांच्या माध्यमातून सहजगत्या उपलब्ध होऊ लागले आणि कंपनीतला आगरी समाजाचा टक्का लक्षणीयरित्या घसरला. हळूहळू तर कंपनीतील मराठी तरुणांची डिपार्टमेण्टस बंद पडू लागली आणि उत्तर भारतीय कामगारांच्या वर्चस्वाखाली गेली.

सचिन अहिर आणि भाई जगताप यांनी यादव यांच्याशी पंगा घेत आव्हान देण्यास सुरुवात केली. मात्र या संघर्षातही यादव यांनी राम मढवी आणि मोझेस निर्मल यांना हाताशी धरून कंपनीवरील वर्चस्व अबाधित राखलं. कामगार संघटनेच्या वर्चस्वातून कंपनीत हाणामाऱ्या, हल्ले असे प्रकारही वाढू लागले.

चार वर्षांपूर्वी अहिर आणि यादव यांच्या समर्थकांमध्ये मारामाऱ्याही झाल्या होत्या. त्यात यादव यांना अटकही झाली होती. यादव यांची हत्या मात्र त्यांच्याच कामगार संघटनेतील अंतर्गत मतभेदातून झाल्याचे पोलिसांनी स्पष्ट केलं आहे.

 
</text>
</doc>
