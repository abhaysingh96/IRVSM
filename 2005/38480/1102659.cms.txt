<doc>
<docno>1102659.cms.txt</docno>
<text>
 
अर्थव्यवहार
गुंतवणुकीसाठी जमीन, सोने, पोस्ट सर्वात सुरक्षित
[ Sunday, May 08, 2005  07:17:19 pm]


वृत्तसंस्था

नवी दिल्ली : भारतातील बहुतेक घरांमधून अद्यापही सरकारी रोख्यांतील गुंतवणुकीपेक्षा जमीन, घर, पोस्टाच्या बचत ठेवी, सरकारी बँकांमधील ठेवी आणि सोने हीच सर्वात सुरक्षित गुंतवणुकीची साधने समजली जातात. हा निष्कर्ष आहे ' एसी नेल्सन- ओआरजी मार्ग ' ने पेन्शन नियामक संस्था ' पीएफआरडीए ' व ' एडीबी ' यांच्यासाठी केलेल्या पाहणीतील.

घरगुती बचतदारांमध्ये अजूनही खाजगी विमा कंपन्यांच्या योजना, कंपन्यांच्या मुदत ठेवी आणि समभाग (शेअर्स) यामधील गुंतवणुकीचे प्रमाण अत्यल्प असल्याचे या संशोधनातून आढळून आले. लोकांना जमीन आणि घरात केलेली गुंतवणूक सर्वात प्रिय वाटते. पाहणीअंतर्गत ज्यांना प्रश्ान् विचारण्यात आले त्यातील सुमारे 90 टक्के व्यक्तींनी आपल्याला जमीन व घरातील गुंतवणूक हीच सर्वाधिक पसंत असल्याचे सांगितले.

या पाहणीत असेही निष्पन्न झाले की, विमा नियामक व विकास प्राधिकरणाने ( ' आयआरडीए ' अर्थात ' इन्शुरन्स रेग्युलेटरी अॅण्ड डेव्हलपमेंट अथॉरिटी ') कडक नियम व निर्बंध अमलात आणूनही आणि जागतिक पातळीवरील विमा कंपन्यांनी भारतात पाय रोवून येथे व्यवसायाला प्रारंभ करूनही आजमितीला भारतीय आयुविर्मा महामंडळ अर्थात ' एलआयसी ' च्या पॉलिसीजच 80 टक्क्यांहून अधिक लोकांना पसंत आहेत. जेमतेम 15 टक्के लोकच खाजगी विमा कंपन्यांच्या विमा योजनांत आपले पैसे गुंतवितात.

बचत ठेवींबाबतचे निष्कर्षही असेच आहेत. लोकांना पोस्टाच्या बचत ठेवी सर्वात सुरक्षित वाटतात. त्यानंतर सरकारी क्षेत्रातील बँकांच्या मुदत ठेवींत आपले पैसे ठेवणे त्यांना सुरक्षित व किफायतशीर वाटते. चल मालमत्तेतील गुंतवणुकीच्या संदर्भात , 60 टक्के लोकांचे प्राधान्य सोन्यातील गुंतवणुकीला असल्याचे पाहणीत आढळून आले.

ज्यांना प्रश्न् विचारण्यात आले त्यांच्यापैकी अवघ्या 20 टक्के लोकांची पसंती गुंतवणुकीबाबत केंद व राज्य सरकारांच्या रोख्यांना होती व खाजगी बँकांच्या मुदत ठेवी, कंपन्यांचे बॉण्ड्स, चिट फंड्स, म्युच्युअल फंड्स, कंपन्यांचे शेअर्स व कंपन्यांच्या मुदत ठेवींवर त्यांच्या विश्वासच नव्हता.

महागाईमुळे आपल्या बचतीच्या मूल्यावर काय परिणाम होत आहे व आपल्या गुंतवणुकीचे मूल्य सध्या काय आहे, याची कल्पना सुमारे 50 टक्के लोकांना अजिबात नव्हती.

 
</text>
</doc>
