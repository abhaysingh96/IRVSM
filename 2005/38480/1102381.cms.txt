<doc>
<docno>1102381.cms.txt</docno>
<text>
 
देश-विदेश
निवडणूक आयुक्त टंडन यांना बडतर्फ करा!
[ Sunday, May 08, 2005  12:05:18 am]


वृत्तसंस्था

पाटणा : अवघ्या दहा दिवसांनंतर मुख्य निवडणूक आयुक्तपदाचा कार्यभार स्वीकारण्याच्या तयारीत असलेले निवडणूक आयुक्त बी. बी. टंडन आणि त्यांचे सहकारी एन. गोपालस्वामी यांना बडतर्फ करून आयोगाची फेररचना करावी, अशी मागणी रेल्वेमंत्री लालूप्रसाद यादव यांनी केली आहे.

लालूप्रसाद निवडून आलेल्या छपरा येथील मतदान गैरप्रकारांमुळे रद्द करण्यात आले होते. मतदान रद्द करण्याच्या दृष्टीने अनुकूल अहवाल सादर करावा, यासाठी टंडन, गोपालस्वामी आणि तत्कालीन उपपंतप्रधान लालकृष्ण अडवाणी यांनी आपल्यावर दबाव आणला होता, असा आरोप छपरातील निवडणूक निरीक्षक व्ही. एल. सप्तषीर् यांनी केला आहे.

सप्तर्षी यांनी केलेला आरोप पाहता टंडन आणि गोपालस्वामी यांना बडतर्फ करून निवडणूक आयोगाची फेररचना करावी, अशी मागणी यादव यांनी केली आहे. आयोगाने आपल्याला लोकसभेत प्रवेश करण्यापासून वंचित ठेवण्याचा कट रचला होता. हा मुद्दा आपला पक्ष संसदेत उपस्थित करेल, असा इशाराही त्यांनी दिला.

निवडणूक आयोगाने या आरोपावर कोणतीही प्रतिक्रिया व्यक्त केली नाही. मात्र, या मुद्द्यावर चर्चा करण्यासाठी आयोगाची रविवारी सकाळी बैठक होत आहे. या आरोपांवर खुलासा करणारे पत्र आयोग पंतप्रधान आणि कायदामंत्र्यांना पाठवण्याची शक्यता आहे.

' लोकशाहीचे संरक्षण आणि भविष्यात निवडणूक नि:पक्ष होण्यासाठी टंडन आणि गोपालस्वामी यांनी या पदावर राहणे उचित नाही, अशी हाक माझ्या अंतरात्म्याने दिली. म्हणून मी हे पत्र लिहीत आहे. याप्रकरणी कोणताही सक्षम अधिकारी किंवा कोर्टापुढे साक्ष देण्यासही मी तयार आहे. टंडन आणि गोपालस्वामी यांना जातीयवादी शक्तींचा पाठिंबा आहे. केंदात संयुक्त पुरोगामी आघाडीचे सरकार आल्यानंतरच त्यांना थोडा चाप बसला ', असे सप्तषीर् यांनी कायदामंत्री हंसराज भारद्वाज यांना लिहिलेल्या पत्रात नमूद केले आहे.

भाजपने मात्र सप्तषीर् यांच्या हेतूबद्दल शंका व्यक्त केली आहे. सप्तर्षी यांनी हा मुद्दा निवडणुकीनंतर एका वर्षाने काढण्याचे कारण काय, इतके दिवस ते गप्प का राहिले, त्यांचे पत्र लालूप्रसाद यादव यांच्यापर्यंत कसे पोहोचले, असे सवाल भाजपचे उपाध्यक्ष एस. के. मोदी यांनी केले.

सप्तर्षी यांनी हे पाऊल कोणाच्या तरी सांगण्यावरून, मत्सरातून किंवा खात्यांतर्गत वैरातून उचलले असावे, अशी शंका त्यांनी व्यक्त केली.

टंडन यांनी मात्र सप्तषीर् यांचा आरोप फेटाळला आहे. छपरातील मतदान रद्द करण्याचा निर्णय आयोगाने सर्वसंमतीने घेतला होता आणि त्याला सुप्रीम कोर्टात आव्हान देता येऊ शकते, असे त्यांनी स्पष्ट केले.

 
</text>
</doc>
