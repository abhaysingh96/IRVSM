<doc>
<docno>1102638.cms.txt</docno>
<text>
 
महाराष्ट्र
स्वीकृत सदस्यांसाठी निवडणूक मंगळवारीच
[ Sunday, May 08, 2005  06:20:54 pm]


मुंबई टाइम्स टीम

वसई : नालासोपारा आणि नवघर-माणिकपूर पालिकेचे नवे नगराध्यक्ष आणि सदस्य 10 मे रोजी पदभार स्वीकारत आहेत. त्याच दिवशी उपनगराध्यक्ष आणि स्वीकृत सदस्यांच्या निवडणुका होत आहेत. तर 13 मे रोजी विविध विषय समित्यांच्या निवडणुका होणार आहेत.

जुन्या सभागृहाची मुदत 10 मे रोजी संपुष्टात येत आहे. त्यानंतर नालासोपारा पालिकेत वसई विकास मंडळाचेे उमेश नाईक तर नवघर- माणिक पूर पालिकेत वसई विकास मंडळाचेच नारायण मानकर नगराध्यक्षपदाचा पदभार स्वीकारणार आहेत. याचदिवशीदोन्ही पालिकांमधे स्वीकृत सदस्यांची निवडणूक होत आहे.

नालासोपारा पालिकेत उपनगराध्यक्षपदासाठी काँग्रेसने दावा केल्याचं बोललं जातं. वसई विकास मंडळाचं निविर्वाद बहुमत असल्याने उपनगराध्यक्षपदही मंडळ स्वत:कडे राखण्याची शक्यता आहे. नवघर- माणिकपूर पालिकेत मात्र मंडळाकडे पूर्णत: बहुमत असल्याने तिथं कुणी दावा करण्याची शक्यता खूपच कमी आहे.

नालासोपारा पालिकेत पाच स्वीकृत सदस्यांसाठी निवडणूक होईल. तीन जागा सत्ताधारी मंडळ आणि एक जागा शिवसेनेच्या पदरात सहजपणेे पडेल. तर पाचव्या जागेसाठी चुरशीची निवडणूक होईल. सेना- भाजपकडे चार सदस्य कमी असल्याने त्यांना आणखी एक सदस्य निवडून आणण्यासाठी मेहनत करावी लागणार आहे. तर वसई विकास मंडळाला पाचवी जागा खेचून आणावी लागणार आहे. त्यामुळे एका जागेसाठी दोन्ही पक्षांना फोडाफोडीचं राजकारण करावं लागणार आहे. दोन अपक्ष कुणाच्या पारड्यात मत टाकतात त्यावरही पाचव्या सदस्याचं भवितव्य अवलंबून आहे.

नवघर-माणिकपूर पालिकेत चार स्वीकृत सदस्य निवडून द्यायचे आहेत. याठिकाणी सेना-भाजपकडे फक्त चार नगरसेवक आहेत. तर पाच अपक्ष निवडून आले आहेत. सर्व अपक्ष मंडळाकडेच जाण्याची शक्यता असल्याने स्वीकृत सदस्यांच्या निवडणुकीत मंडळाला कोणताही धोका होण्याची शक्यता नाही. शिवसेना-भाजपने अपक्षांना फोडण्याचा प्रयत्न केला तरी निवडून येणारा सदस्य मंडळाच्या विश्वासातला असणार आहे.

विविध विषय समित्यांच्या निवडणुकांमध्ये मात्र मंडळाला मित्रपक्षांना सामावून घ्यावं लागण्याची शक्यता आहे. दोन्ही पालिकांमधे एखाद- दुसरं सभापतीपद मित्रपक्षांना द्यावं लागणार आहे. तसंच समिती सदस्यांमधेही मित्रपक्षांना योग्य स्थान द्यावं लागणार आहे.

 
</text>
</doc>
