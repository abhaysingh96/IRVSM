<doc>
<docno>1102685.cms.txt</docno>
<text>
 
बहुतांची अंतरे
रक्तदानाविषयीच्या अनास्थेचाच हा परिणाम
[ Sunday, May 08, 2005  07:45:53 pm]


' रक्तपिपासू रक्तपेढ्यांवर छापा! ' ही बातमी (म. टा. 29 एप्रिल) वाचली. गरीब-गरजू माणसांच्या शरीरातून अवघ्या 110 रुपयांत आठवड्यातून दोन- दोनदा काढून घेणाऱ्या घाटकोपर व गोवंडीतील रक्तपिपासू मंडळींचा मुंबईच्या अन्न व औषध प्रशासनाच्या अधिकाऱ्यांनी पर्दाफाश केल्याबद्दल त्यांचे अभिनंदन ; परंतु येथे रक्ताचा असा गैरव्यापार का होतो, याचाही विचार व्हायला हवा.

आपल्या रक्तपेढ्यांमध्ये नियमित ' रक्तदान ' करणाऱ्यांचे प्रमाण फारच कमी आहे. त्यामुळे आपल्या एकूण गरजेच्या मानाने केवळ 60 टक्के रक्तच सध्या उपलब्ध होते. साहजिकच 40 टक्के रक्ताचा आपल्याला कायम तुटवडा भासतो. मग ते रक्त मिळविण्यासाठी हे असले नको ते मार्ग शोधले जातात.

खरे तर आपल्या देशाच्या प्रचंड लोकसंख्येचा विचार करता आपल्याला रक्ताची कधी कमतरताच भासायला नको ; परंतु लोक या बाबतीत तेवढे जागरुकतेने आणि जबाबदारीने वागत नाहीत. मुळात हे धंदे सुरू होतातच कोणामुळे, याचा गंभीरपणे विचार ते करत नाहीत. महाराष्ट्रापुरता रक्ताचा विचार करायचा झाल्यास राज्याला गरज असते सुमारे नऊ लाख रक्तपिशव्यांची, पण येथे जमा होतात अवघ्या पाच लाख रक्तपिशव्या. म्हणजे येथील सुजाण म्हणविणारे नागरिकही आपली जबाबदारी कधीच पार पाडत नाहीत.

नाही म्हणायला आपण ' रक्तदान ' करतो, पण केव्हा ? तर आपल्या जवळच्या कोणा व्यक्तीला रक्ताची गरज भासते तेव्हाच. तेव्हाही प्रथम हितचिंतक, नातेवाईक वा मित्रमंडळींपैकी कोणी रक्तदान करण्यास तयार आहे का हे आपण पाहतो आणि कोणी नसेल तरच अगदी शेवटचा पर्याय म्हणून स्वत: रक्तदान करण्याचा निर्णय घेतो. मात्र हे अत्यंत चुकीचे आहे. रक्ताच्या गैरप्रकारांना आळा घालण्यासाठी समाजातील प्रत्येकानेच आपली जबाबदारी ओळखून रक्तदान करायला हवे.

विद्याधर बबन पोखरकर, ठाण

 
</text>
</doc>
