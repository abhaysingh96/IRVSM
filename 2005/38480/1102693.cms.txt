<doc>
<docno>1102693.cms.txt</docno>
<text>
 
लेख
अहंकाराचा संघर्ष
[ Sunday, May 08, 2005  07:53:08 pm]


कधीकाळी याच संसदेत राममनोहर लोहिया, इंदजित गुप्ता, पिलू मोदी, भूपेश गुप्ता, मधु लिमये, मधु दंडवते, चरणसिंग यांसारख्या विरोधी बाकांवरच्या तळपत्या समशेरी होत्या... संसदेवर त्यांनी कधी बहिष्कार घातला नाही की संसदेचे कामकाज ठप्प केले नाही.

मानसन्मानाचे रुसवेफुगवे, आरोप प्रत्यारोपांचा भडिमार, लोकहिताच्या प्रश्ानंचे अरण्यरूदन, संसदीय कामकाजाविषयी वेगाने घटलेली आस्था अन् आत्मा हरवलेल्या लोकशाहीचे विदुप दर्शन घडवणाऱ्या सप्ताहात, चटावरचे श्ााद्ध उरकल्यागत देशाचा अर्थसंकल्प अन् वित्त विधेयके संसदेत मंजूर झाली. एक दिवस तर असाही उजाडला की 544 सदस्यांच्या सभागृहात 54 खासदारही उपस्थित नव्हते. वित्त विधेयकाच्या चचेर्साठी बळजबरीने पकडून खासदारांना सभागृहात आणावे लागले. विरोधकांच्या अधिकृत अन् सत्ताधाऱ्यांच्या अनधिकृत बहिष्कारात, बातम्या लॉबीत अथवा वार्तालापातच मिळत होत्या. साहजिकच संसदेच्या पत्रकार गॅलरीतली उपस्थितीही रोडावली होती. अधिवेशनाचा शेवटचा आठवडा शिल्लक असला, तरी संसदेची दोन्ही सभागृहे कोमेजली आहेत.

निरर्थक सन्मानाचे फुसके बार सोडत विरोधकांनी संसदेपासून पाठ फिरवली, तर रोज नव्यानव्या घोटाळ्यांचा गौप्यस्फोट करीत सत्ताधाऱ्यांनी विरोधकांना विवस्त्र करण्याची मोहीम उघडली. सरकारी कामकाजावर अंकुश ठेवण्याचे संसदेचे कार्य वृत्तपत्रे अन् वाहिन्यांनी जणू हिसकावून घेतले आहे. रोज कोणते ना कोणते वृत्तपत्र सभागृहात फडकवले जाते. बहुतांश खासदार सध्या वृत्तपत्रांच्या शोधपत्रकारितेवर विसंबून आहेत. स्वत:च्या बचावासाठी मंत्री वाहिन्यांच्या वृत्ताचे दाखले सभागृहात देत आहेत. बातम्यांच्या सत्यासत्यतेची शहानिशा करण्याची जबाबदारी मात्र कोणीही घ्यायला तयार नाही. संसदेच्या लॉबीत, सत्ताधारी आणि विरोधकांची आव्हाने प्रतिआव्हानांची धुमश्चक्री सुरू आहे. या गदारोळात संसदीय कामकाजाच्या महत्त्वाच्या बातम्यांचे स्थान, पहिल्या पानावरून नवव्या, दहाव्या पानांवर गेले आहे.

रांचीच्या उच्च न्यायालयाने लालू प्रसादांवर आरोपपत्र ठेवल्याचे भांडवल करीत, विरोधकांच्या बहिष्काराने सुरू झालेल्या पूर्वार्धाचा फर्नांडिस, जया जेटली, जसवंतसिंग, अरुण शौरी अशा एकापाठोपाठ अनेक विकेट घेत, मन विषण्ण करणारा उत्तरार्ध गेल्या सप्ताहात सुरू झाला. फर्नांडिसांच्या सरकारी निवासस्थानी, पक्षाकरता निधी स्वीकारल्याचा आरोप, समता पक्षाच्या माजी अध्यक्ष जया जेटलींनी, सीबीआयच्या पाच तास चाललेल्या चौकशीत बुधवारी मान्य केला. नियंत्रक अन् महालेखापरीक्षक ( कॅग) चा अहवाल शुक्रवारी संसदेत मांडण्यात आला आणि अगोदरच सुरू असलेल्या धुमश्चक्रीचे रूपांतर चक्रीवादळात झाले. रालोआच्या ' इंडिया शायनिंग ' पासून सेंटॉरच्या निर्गुंतवणूक सौद्यापर्यंत अनेक गंभीर स्वरूपाचे ठपके या अहवालात ठेवण्यात आले. कॅगच्या अहवालाने स्वत:ला मिस्टर क्लीन घोषित करणाऱ्या शौरींनाही आरोपीच्या पिंजऱ्यात नेऊन उभे केले. इंडिया शायनिंगच्या लखलखीत जाहिरातींसाठी झालेल्या 62.23 कोटींच्या खर्चाला जसवंतसिंगांच्या अर्थखात्याने संसदेची मंजुरी घेतली नव्हती. हा खर्च कॅगने अनधिकृत ठरवला आणि वाजपेयी सरकारच्या एकूण कारकिदीर्भोवतीच प्रश्ान्चिन्ह उभे राहिले.

मनमोहन सिंग यांच्या नेतृत्वाखालील संयुक्त आघाडी येत्या आठवड्यात पहिले वर्ष पूर्ण करील. संसदेच्या अर्थसंकल्पीय अधिवेशनाचा तो शेवटचा दिवस असेल. वर्षभरात सरकारने कोणते दिवे लावले, याचे मूल्यमापन करताना विरोधकांनी काय केले, याचाही ताळेबंद लोकांसमोर येणारच आहे. रालोआने सर्वाधिक वेळ केवळ फर्नांडिसांचा बचाव करण्यात घालवला. गेल्या लोकसभेतही यापेक्षा वेगळे चित्र नव्हते. सध्याचे सत्ताधारी तेव्हा विरोधी बाकांवर होते. बहिष्काराचे शस्त्र त्यांनीही वापरले, मात्र ते फर्नांडिसांपुरते मर्यादित होते. साऱ्या संसदीय कामकाजाला त्यांनी खीळ घातली नव्हती. विरोधकांचा सध्याचा बहिष्कार लालू प्रसादांपुरता मर्यादित नसून स्थायी समित्यांसह संसदेच्या साऱ्याच कामकाजाकडे त्यांनी पाठ फिरवली आहे. फर्नांडिसांपुरते बोलायचे झाले तर केवळ तहलकाचे आरोपच नव्हे तर कारगिलच्या शस्त्रखरेदीपासून फुकन अहवालापर्यंत, डेनेलच्या रायफल खरेदीपासून आयटीसीला कथित लाभ मिळवून देण्यापर्यंत, अनेक आरोपांचे प्रत्यक्ष-अप्रत्यक्ष डाग त्यांच्यावर उमटले आहेत. फर्नांडिसांचा बचाव करण्याचा एकमात्र अजेंडा आणखी कितीकाळ चालवायचा याविषयी रालोआमध्येही मतभेदांना प्रारंभ झाला आहे. तेलुगु देशमने बहिष्कारातून अंग काढून घेतलेे. रालोआतले आणखी काही घटक पक्ष बहिष्कार मोहिमेतून बाहेर पडले तर कोणालाही आश्चर्य वाटणार नाही.

कधीकाळी याच संसदेत राममनोहर लोहिया, इंदजित गुप्ता, पिलू मोदी, भूपेश गुप्ता, मधु लिमये, मधु दंडवते, चरणसिंग यांसारख्या विरोधी बाकांवरच्या तळपत्या समशेरी होत्या. आजही त्यांचे स्मरण आदरानेच केले जाते, कारण विरोधाकरता विरोध असे त्यांच्या राजकारणाचे स्वरूप नव्हते. संसदेवर त्यांनी कधी बहिष्कार घातला नाही की कामकाज ठप्प केले नाही. गेल्या वर्षभरात रालोआने संसदेचे एकही अधिवेशन सुरळीत चालू दिले नाही. युपीए सरकार सत्तेवर आल्याच्या पहिल्या दिवसापासून गोंधळ, गदारोळ माजवून कामकाज तहकूब करण्याचा खेळ सुरू झाला. संसदीय लोकशाहीच्या इतिहासात प्रथमच राष्ट्रपतींच्या अभिभाषणावरील प्रस्तावावरही चर्चा होऊ शकली नाही. पंतप्रधानांनाही बोलता आले नाही. वाजपेयी-अडवाणी आपल्या शाऊटिंग ब्रिगेडला शिस्त लावू इच्छित नाहीत, हे त्याचे मुख्य कारण आहे. गेल्या शतकापर्यंत प्रश्ानेत्तराचा तास हा संसदीय कार्यवाहीचा महत्त्वाचा भाग समजला जात असे. पण आता या तासाचे अस्तित्वच संपण्याची लक्षणे दिसू लागली आहेत. संसदीय परंपरांचा संकोच घडवून, विरोधकांची प्रतिष्ठा वाढते, यात तथ्य नाही. सहा वषेर् सत्तेत राहिल्यानंतर रालोआच्या विरोधातली धारही बोथट झाली आहे. उरला आहे फक्त मानसन्मानाचा कृत्रिम अहंकार. सामान्यांना त्याबाबत आपुलकी असणे शक्य नाही, कारण आपले प्रश्ान् संसदेच्या वेशीवर टांगण्यासाठी लोकांनी त्यांना निवडले आहे.

सत्ताधारी आघाडीतही सारे काही आलबेल नाही. बिहारचे सरकार सत्तेवर विराजमान होईपर्यंत लालू आणि पासवान यांची यादवी झंुज आघाडीची डोकेदुखी ठरली आहे. युपीए सरकार व डाव्या पक्षांच्या राजकीय मधुचंदाची अवस्था ' कभी खुशी कभी गम ' स्वरूपाची आहे. बहुतांश काँग्रेस नेते पक्षांतर्गत विरोधकांच्या तक्रारी करण्यातच सारा वेळ दवडतात, याविषयी सोनिया गांधींनी अलीकडेच नाराजी व्यक्त केली. मात्र त्यांच्याभोवती सातत्याने वावरणारे काँग्रेस मुख्यालयातले पदाधिकारी, जागोजागी विनाकारण आपली वाघनखे कशी दाखवतात, याची जाणीव त्यांना का होऊ नये ? प्रश्ान् नरेंद मोदींना अमेरिकेने व्हिसा नाकारल्याचा असो की संरक्षण मंत्रालयाच्या प्रतिज्ञापत्रात फर्नांडिसांना कथित क्लीन चिट दिल्याचा, पंतप्रधान मनमोहन सिंगांपासून प्रणव मुकजीर्ंपर्यंत सर्वांनाच आपल्या भूमिकांचे जाहीरपणे स्पष्टीकरण देण्याची पाळी का आली ? विलासराव देशमुखांपासून काँग्रेसशासित राज्यातले बहुतेक मुख्यमंत्री अतिउत्साही पदाधिकाऱ्यांच्या आगाऊपणामुळे संकटात का सापडले ? केरळात नुकताच करूणाकरन यांनी नव्या पक्षाचा सवतासुभा निर्माण केला तर पक्षांतर्गत निवडणुकांच्या फार्समुळे काँग्रेस संघटनेची देशभर धिंड निघाली. सत्तेची अनेक केंदे कार्यरत झाल्याने, सत्ताधारी आघाडीतले संतुलनही बिघडले. या वास्तवाला कारणीभूत कोण ? याची उत्तरेही लोकांना हवी आहेत.

पंतप्रधान मनमोहन सिंगांच्या विनम्रतेची अन् इमानदारीची प्रशंसा केवळ काँग्रेसजनच नव्हे तर विरोधकही कालपरवापर्यंत करीत होते. युपीए सरकारचे सत्तेतले पहिले वर्ष पूर्ण होण्याच्या मुहुर्तावर, केवळ विरोधकांनीच नव्हे तर प्रभावशाली काँग्रेस नेत्यांनीही पंतप्रधानांच्या कार्यशैलीतल्या उणिवा शोधायला प्रारंभ केला आहे. राजकीय डावपेचांची त्यांना पुरेशी जाण नसल्याचे रडगाणे, सोनिया गांधींच्या खास दरबारी सल्लागारांनीही सुरू केले आहे. भारतीय राजकारणात प्रत्येक पक्षालाच सध्या आयडेंटिटी क्रायसिसच्या संसर्गजन्य रोगाने पछाडले आहे. लोकशाहीच्या आदर्श परंपरा जगात प्रस्थापित करणाऱ्या भारतीय संसदेलाही त्याची लागण व्हावी, हे दुदैर्व आहे.

सुरेश भटेवरा

 
</text>
</doc>
