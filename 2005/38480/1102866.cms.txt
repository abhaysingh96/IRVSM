<doc>
<docno>1102866.cms.txt</docno>
<text>
 
महाराष्ट्र
कॅन्सरवर उपकारक वनस्पतीची तस्करी करणारी टोळी गजाआड
[ Sunday, May 08, 2005  11:31:01 pm]


म. टा. वृत्तसेवा

कराड : बनावट नोटा आणि बनावट मोबाइल घोटाळ्यामुळे सतत प्रसिद्धीच्या झोतात असलेल्या कराडमध्ये आता कॅन्सरवर उपकारक ठरणाऱ्या ' नरक्या ' या वनस्पतीच्या तस्करीचा प्रकार उघडकीस आला असून वनखात्याने संदीप विकास थिटे याला या प्रकरणी ताब्यात घेतले आहे. अन्य चार फरार संशयितांचा शोध चालू आहे.

सातारा-सांगली जिल्ह्यांच्या पश्चिमेला सह्यादी पर्वताच्या रांगांमध्ये विपुल प्रमाणात मिळणाऱ्या, कर्करोगावरील प्रभावी औषध म्हणून ओळखल्या जाणाऱ्या ' नरक्या वनस्पती ' ची मोठ्या प्रमाणावर तस्करी होत होती. या वनस्पतीची पावडर बनवण्याचा कारखाना येथील ओगले ग्लास वर्कच्या कंपाऊंडमधील एका पडक्या गोदामात असल्याचेही निष्पन्न झाले आहे. वनखात्याने येथून 73 पोत्यांत भरलेली 1974 किलो वनस्पती आणि 28 किलो पावडर जप्त केली. पावडरीपासून मिळणाऱ्या नरक्याच्या अर्काला आंतरराष्ट्रीय बाजारपेठेत सोन्याची किंमत असल्याने यामागे एखाद्या आंतरराष्ट्रीय टोळीचा हात आहे का याचीही चाचपणी केली जात आहे.

ताब्यात घेतलेला संदीप थिटे याने ' सुपरफास्ट ' नावाने ओगलेवाडी येथे कंपनी स्थापन केली होती. येथील गोदामात दोन टन नरक्या वनस्पती गोळा करून ठेवलेली आढळून आली. चांदोली आणि कोयना अभयारण्यातूनही नरक्याची तस्करी होत होती. तेथील विस्थापितांना पोत्यामागे 100 रु. मिळत.

ही बारीक तुकडे करून पोत्यात भरून वाल्मिकमागेर् कराडला वाहतूक केली जाई. कराडमध्ये त्यावर प्रक्रिया करून पावडर केली जात असे. ही पावडर पॉलिपॅकमधून मुंबईमागेर् गुजरातमध्ये पाठवली जात होती. तेथून ती परदेशात निर्यात केली जात असावी असा पोलिसांचा कयास आहे.

 
</text>
</doc>
