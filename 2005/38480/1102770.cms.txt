<doc>
<docno>1102770.cms.txt</docno>
<text>
 
क्रीडा
दक्षिण आफ्रिकेची विजयी सलामी; स्मिथचे शतक
[ Sunday, May 08, 2005  09:19:15 pm]


वृत्तसंस्था

किंग्स्टन : दक्षिण आफ्रिकेने झटपट क्रिकेट मालिकेतील सलामीच्या सामन्यात वेस्ट इंडिजवर 5 षटके आणि 8 गडी राखून मात केली व 1-0 अशी आघाडी घेतली आहे. कसोटी मालिका जिंकणाऱ्या ग्रॅमी स्मिथच्या दक्षिण आफ्रिकेने आता झटपट मालिकाही जिंकण्याचा निर्धार केला आहे.

वेस्ट इंडिजने 48.5 षटकात 253 धावा केल्या. रामनरेश सरवान, शिवनारायण चंदरपॉल आणि स्मिथ यांची फटकेबाजी ही वेस्ट इंडिजच्या डावाची मुख्य वैशिष्ट्ये. दक्षिण आफ्रिकेतफेर् एन्टीनीने 4 बळी मिळवले.

दक्षिण आफ्रिकेला कर्णधार ग्रॅम स्मिथ आणि डिपेनार यांनी शतकी सलामी करून दिली. ग्रॅम स्मिथने शतक साजरे केले तर डिपेनारने अर्धशतक झळकावले. हे दोघे बाद झाल्यानंतर कॅलिसने हर्शल गिब्ससह संघाला विजय पथावर नेले.

धावफलक : वेस्ट इंडिज 48.5 षटकात 253 ( क्रिस गेल 26, रामनरेश सरवान 72, शिवनारायण चंदरपॉल 49, द्वेन स्मिथ 46, एन्टीनी 10-2-46-4, लँगवेल्डट 9.5-2-41-2, नेल 9-0-43-2) पराभूत वि. दक्षिण आफ्रिका : 45 षटकात 2 बाद 255 ( ग्रॅम स्मिथ 103, डिपेनार 56, कॅलिस नाबाद 51, गिब्स नाबाद 40).

 
</text>
</doc>
