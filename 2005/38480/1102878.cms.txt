<doc>
<docno>1102878.cms.txt</docno>
<text>
 
महामुंबई
बिल्डर सतीश हावरे यांचे अपघाती निधन
[ Sunday, May 08, 2005  11:46:15 pm]


म. टा. वृत्तसेवा

नवी मुंबई : हावरे इंजिनिअर्स आणि बिल्डर्सचे व्यवस्थापकीय संचालक सतीश हावरे आणि चार्टर्ड अकाउंटन्ट संगीता कदम यांचे पनवेल तालुक्यातील वहाळ येथे रविवारी सकाळी नऊ वाजता अपघाती निधन झाले. मात्र, हा अपघात नसून सतीश यांच्या शत्रूंनी घडवलेला घातपात आहे, असा आरोप त्यांचे बंधू सुरेश हावरे यांनी केला आहे.

' ऑप्ट्रा ' तून प्रवास करणारे सतीश व संगीता उरणहून बेलापूरकडे येत होते. वहाळ गावाजवळ एका गाडीला ओव्हरटेक करताना समोरून येणाऱ्या रेतीच्या ट्रकला धडक बसल्यामुळे ते दोघेही जागीच ठार झाले. मात्र, सुरेश हावरे यांच्या घातपाताच्या आरोपामुळे मृतांचे पोस्टमॉटेर्म पनवेल ग्रामीण रुग्णालयात न करता वाशीतील महानगरपालिका रुग्णालयात करण्यात आले. त्याचे व्हिडिओ चित्रिकरणही करण्यात आले आहे.

वैद्यकीय अहवालाप्रमाणे हावरे व कदम यांचा मृत्यू मणका आणि मेंदूला मार बसल्यामुळे झाला आहे. सतीश व संगीता कदम रोज एकत्र जॉगिंगसाठी जात असत. तसेच हावरेंसोबत त्यांचा सुरक्षा-रक्षकही असायचा. अपघात झाला त्यावेळी हावरेंसोबत सुरक्षारक्षक नव्हता. आणि विशेष म्हणजे ते रविवारी उरणला कशासाठी गेले होते, गाडी कोण चालवत होते, याची माहिती पोलिसांना अद्याप मिळाली नाही. अपघातानंतर रेतीचा ट्रकचालक फरारी झाला आहे.

 
</text>
</doc>
