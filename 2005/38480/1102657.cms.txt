<doc>
<docno>1102657.cms.txt</docno>
<text>
 
अर्थव्यवहार
येथे 'भाव'ची प्रमाण!
[ Sunday, May 08, 2005  07:15:29 pm]


अमेरिकनांपेक्षा फ्रेंचांमध्ये चरबीयुक्त पदार्थांचे सेवन अधिक. त्यांना व्यायामाची आवडही तशी कमीच आणि तरीदेखील फ्रान्समध्ये (हृदय चोरीला जाण्याचं प्रमाण मोठे असले तरी!) हृदयविकाराचे प्रमाण मात्र कमी आहे. याचे कारण ' वाइन ' असा निष्कर्ष अमेरिकन टीव्हीवरून मांडण्यात आला आणि अमेरिकेत ' वाइन ' चा खप एकदम दुप्पट झाला.

दारूची तहान ' वाइन ' वर भागविणाऱ्यांचे प्रमाण तसे आपल्याकडेही कमीच! खरे तर ' वाइन म्हणजे दारू नव्हे ', असे प्रमाणपत्र एका मंत्रिमहोदयांनी नुकतेच देऊन टाकले आहे. ' वाइन ' मध्ये अल्कोहोलचे प्रमाण कमी असते , ' वाइन ' क्षुधाप्रक्षोभक असते, हे तिचे गुण सर्वज्ञात आहेतच. परंतु परदेशी ' वाइन ' निर्मात्यांच्या मते ती संस्कृतीवर्धकही असते! मदिरेचा आस्वाद खरे तर घोटाघोटाने घ्यायचा असतो. पण हिंदी सिनेमांनी, दारू घटाघटा ढोसायची असते, असा समज करून दिला आहे. ' वाइन ' नामक वारुणीशी मात्र गंधधुंद होत मंदमंद मैत्री केली जाते. म्हणून ती संस्कृतीवधिर्नी! निर्माते तिला संस्कृतीवर्धक म्हणतात, त्याचे कारण मात्र वेगळे असावे.

' अल्बर्ट बिशो डोमेन लाँग रेपाक्वी शाबली ' या आगगाडीच्या डब्यांसारखे लांबलचक नाव धारण केलेल्या फ्रेंच ' वाइन ' ची किंमत आहे रु. 1,225/-, इटालियन रफिनो रिजेर्वा दुकाले रु. 1,900/-, मोदस तोस्काना रु. 4,150/- वगैरे.

आता अशी महागडी ' वाइन ' लागेल ती अर्थातच फक्त उच्चभ्रू ओष्ठांनाच! म्हणजे झालीच की, ती आपोआप संस्कृतीवधिर्नी! अर्थातच, जमेल त्यांनी या संस्कृतीवर्धनाला ओठभार लावायला हरकत नाही. मात्र , ' ठेवा जाणीव गुंडाळून। येथे भावची प्रमाण। ' या तुकोक्तीतील भावाचा ' वाइन ' च्या ' भावाशी ' काही संबंध नाही, इतकी जाणीव चित्ती असो द्यावी म्हणजे झाले! आणि एकदा दाक्ष्यकन्येशी सलगी झाल्यावर तुकाराम कशाला आठवेल म्हणा!

सुधीर सुखठणकर

 
</text>
</doc>
