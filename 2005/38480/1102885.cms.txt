<doc>
<docno>1102885.cms.txt</docno>
<text>
 
महामुंबई
वसई-विरारमध्ये फ्लॅट महागणार?
[ Sunday, May 08, 2005  11:50:19 pm]


शशी करपे

वसई : सिडकोने विकासदरात पाचपटीने दरवाढ केल्याने वसई-विरार परिसरातील फ्लॅटच्या किमती भडकण्याची चिन्हे आहेत. त्याचबरोबर शेतकरी आणि छोट्या स्थानिक व्यावसायिकांवर गदा येणार आहे. या दरवाढीच्या विरोधात वसईतले बिल्डर एकवटले असून पुढील आंदोलनाची रणनीती ठरविण्यासाठी उद्या ( सोमवारी) त्यांनी विरारमध्ये तातडीची बैठक बोलावली आहे.

वसई- विरार परिसरात बांधकामासाठी सिडकोची परवानगी घ्यावी लागते. त्यासाठी सिडकोकडून चौरस मीटरमागे दर 70 रुपये आकारण्यात येत होता. पण सिडकोच्या मागणीवरून राज्य सरकारने 12 एप्रिलपासून नवे विकासदर लागू केले आहेत. त्यात पाच पट दरवाढ करण्यात आल्याने आता चौरस मीटरला 350 रुपये सिडकोला भरावे लागणार आहेत. या दरवाढीमुळे शेतकरी आणि छोट्या व्यायसायिकांचे कंबरडे मोडणार आहेच. त्याचबरोबर फ्लॅटच्या किमतीतही प्रचंड वाढ होणार आहे.

या दरवाढीला विरोध करण्यासाठी वसई बिल्डर्स असोसिएशनची स्थापना करण्यात आली आहे. असोसिएशनच्या म्हणण्यानुसार, मुंबई महापालिका क्षेत्रात विकास कर चौरस मीटरला 175 रुपये, ठाणे महापालिका क्षेत्रात 120 रुपये, नवी मुंबई महापालिका, उल्हासनगर महापालिका, मीरा-भाईंदर महापालिका, अंबरनाथ पालिका, कुळगाव बदलापूर पालिका क्षेत्रात 70 रुपये, कल्याण डोंबिवली आणि भिवंडी पालिका क्षेत्रात 60 रुपये आकारण्यात येतो.

वसई-विरार परिसरात एवढा दर आकारण्याच्या सरकारी धोरणाचा फटका सर्वसामान्य व्यावसायिक आणि शेतकऱ्यांना बसणार आहे. शेतकरी जमीन विकण्यापेक्षा बिल्डरचा व्यवसाय करतात. तर अनेक भूमिपुत्र रोजगाराच्या निमित्ताने या व्यवसायात उतरत आहेत. पण वाढत्या विकासकरामुळे या सर्वांना व्यवसाय करणे कठीण होऊन बसणार आहे. विकासकर भरल्याशिवाय बांधकामाला परवानगीच मिळत नाही. त्यामुळे लाखो रुपयांची गुंतवणूक करणाऱ्या धनाढ्य बिल्डरांची मक्तेदारी होऊन छोटे व्यावसायिक देशोधडीला लागतील. म्हणूनच या अन्यायकारक दरवाढीला आपला विरोध असल्याचे विरार बिल्डर असोसिएशनचे विलास चोरघे यांनी सांगितले.

 
</text>
</doc>
