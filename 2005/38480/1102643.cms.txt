<doc>
<docno>1102643.cms.txt</docno>
<text>
 
महामुंबई: मुंबई टाइम्स
'वेटिंग'वरच्या प्रवाशांना 'विदाउट'च्या न्यायानेच बडगा
[ Sunday, May 08, 2005  06:25:50 pm]


मुंबई टाइम्स टीम

तिकिटासाठी रांगांमध्ये सकाळी आठपासून तासतासभर उभं राहायचं आणि तिकीट हातात पडल्यावर वेटलिस्ट नंबर पाहून विन्डोवरच शिव्या हासडत तिकिट हातात घ्यायचं, असं उशिरा रेल्वेतिकीट काढायला गेलेल्या अनेकांच्या वाट्याला येतं. अनेक दिवस वेटिंग लिस्टवरचा नंबर पुढे सरकत नाही आणि शेवटी हेच तिकीट हातात घेऊन प्रवास करण्याचा निर्णय घेतला जातो. पण वेटलिस्टवरचं हे तिकीट घेऊन तुम्ही कितीही मोठ्या आवाजात ओरडलात की हमनेभी टिकटका पैसा भरा है, तरी त्याला अर्थ नाही....कारण तुम्ही रेल्वे कायद्याच्या भाषेत विदाऊट तिकीटच प्रवास करीत असता.

तिकीट कन्फर्म होऊ न शकलेले अनेक प्रवासी आपलं वेटलिस्टेड तिकीट घेऊन रिझर्व डब्यांमधून प्रवास करताना आढळत असल्याने पश्चिम रेल्वेने अशा प्रवाशांना धोक्याचा इशारा दिला आहे.

बाहेरगावच्या मेल एक्स्प्रेस गाड्यातील आरक्षित तिकीट असलेल्या प्रवाशांना गैरसोय होऊ नये, यासाठी कोणत्याही आरक्षित डब्यांमध्ये आरक्षणाच्या प्रतीक्षायादीवर असलेल्या प्रवाशांनी प्रवास करू नये. तिकीट कन्फर्म झालं नसताना आरक्षित डब्यातून प्रतीक्षायादीवरील मंडळींना प्रवास करणं गुन्हा असल्याचं पश्चिम रेल्वेतफेर् सांगण्यात आलं आहे.

कोणत्याही आरक्षित डब्यात तिकिटाचं आरक्षण नसलेला प्रवासी सापडल्यास त्याच्याविरुद्ध इंडियन रेल्वे अॅक्ट 1989 नुसार कारवाई करण्यात येईल. तसंच आरक्षित तिकीट असलेल्या प्रवाशांच्या जागेवरून उठण्यास नकार देणाऱ्या बिगर आरक्षित तिकीटधारकास 500 रुपयांपर्यंत दंड होऊ शकतो. इतकंच नव्हे तर बिगर आरक्षित तिकीटधारकास कोणत्याही स्टेशनवरून उतरवण्यात येईल, असंही पश्चिम रेल्वेच्या प्रवक्त्याने सांगितलं. सध्या उन्हाळ्याच्या सुट्टीचा हंगाम असल्यामुळे रेल्वेच्या डब्यांमध्ये जागेवरून ठिकठिकाणी भांडणं होताना आढळतात. रिर्झव्हड डब्यामध्ये चढूनही अनेक जण आपलं तिकीट दाखवायला तयार होत नाहीत आणि जागेवरून उठतही नाहीत. अशा प्रवाशांना कायद्याचा बडगा दाखवण्यात येईल, असा इशारा रेल्वेने दिला आहे.

आरक्षित तिकीटधारकांना त्रास होणार नाही, यासाठी करण्यात आलेल्या नियमांचं पालन करून, सर्व प्रवाशांनी रेल्वे प्रशासनास सहकार्य करावं, अशी अपेक्षाही पश्चिम रेल्वेने व्यक्त केली आहे.

 
</text>
</doc>
