<doc>
<docno>1102694.cms.txt</docno>
<text>
 
अग्रलेख
वांशिक बेटे
[ Sunday, May 08, 2005  07:54:27 pm]


ब्रिटिश पार्लमेंटच्या निवडणुकांत पंतप्रधान टोनी ब्लेअर यांच्या मजूर पक्षाच्या जागा लक्षणीयरीत्या कमी झालेल्या असल्या, तरी सत्ताधारी पक्षाच्या साथीने सवोर्च्च सभागृहात स्थान पटकावणाऱ्या भारतीय मूळ असलेल्यांची संख्या मात्र कायम राहिली आहे.

2001 च्या निवडणुकांत ब्रिटिश पार्लमेंटमध्ये मजूर पक्षाच्या तिकिटावर भारतीय वंशाचे पाच जण तर नंतर झालेल्या पोटनिवडणुकीत उदारमतवाद्यांतर्फे एकजण निवडून आला. यंदा सहाजण निवडून आले, त्यापैकी पाच मजूर पक्षाचे तर एकजण हुजुरांतर्फे आहे.

ब्रिटनमध्ये गेल्या अनेक पिढ्या राहणाऱ्या मूळ भारतीय वंशाच्या लोकांना मजूर पक्ष जवळचा वाटत आला आहे. भारतीय स्वातंत्र्याला हुजूर पक्षाने विरोध केला होता, तर विन्स्टन चचिर्ल यांच्या पराभवानंतर मजूर पक्षाने भारताला स्वातंत्र्य देण्याचे मान्य केले. तेव्हापासून ब्रिटनमधल्या भारतीय वंशाच्या जनतेची मजूर पक्षावर श्रद्धा बसली, ती आजतागायत कायम आहे.

स्वातंत्र्यापूवीर्च्या अखंड हिंदुस्थानातून अनेक भारतीय ब्रिटनमध्ये जाऊन स्थायिक झाले. त्यांच्या आता चौथ्या-पाचव्या पिढ्या आहेत. त्यांचा भारताशी अर्थाअर्थी संबंध राहिलेला नसला, तरी वर्ण व चाली-रीती यामुळे ते मूळ ब्रिटिश समाजापासून वेगळे दिसतात व वागतात.

आजही लंडनमधल्या साऊथ हॉल भागात गेल्यास आपण अमृतसरला असल्याचा भास होतो, तर वेम्ब्ली गुजरातमधल्या एखाद्या शहरासारखे वाटते. याचे कारण या भागांत भारतीय वंशाचे लोक समुदायाने राहतात. अशी अनेक ' वांशिक बेटे ' ब्रिटनमध्ये पाहायला मिळतात. तिथून निवडून येणारेही मूळचे भारतीयच असतात.

लंडनलगतच्या लिस्टर (पूर्व)मधून सालाबादप्रमाणे याही वेळी किथ वाझ निवडून आले. मूळचे गोव्याचे वाझ आता ब्रिटनच्या राजकारणात असे काही रमले आणि रंगले आहेत, की त्यांच्याशिवाय मजूर पक्षाचे घोडे पदोपदी अडते. त्यामुळेच ब्लेअर यांनी 2001 च्या निवडणुकीपूर्वी काही काळ त्यांना मंत्रिमंडळातही घेतले होते. 1987 पासून वाझ सातत्याने एकाच मतदारसंघातून निवडून येत आहेत ; शिवाय या वेळी सर्वत्र मजूर पक्षाचे मताधिक्य कमी होत असताना वाझ यांच्या मतांत मात्र घसघशीत वाढ झाली. याचे कारण वाझ यांच्या लिस्टर (पूर्व) मतदारसंघातील 67 हजार मतदारांपैकी 49 टक्के आशियाई वंशाचे आहेत.

गेल्या काही वर्षांत आशियाई वंशाच्या मतदारांत वाढ होत चालल्याने मजूर पक्षाला त्यांच्याकडे दुर्लक्ष करता येत नाही. त्यामुळे वाझ यांना पुन्हा मंत्रिमंडळात प्रवेश मिळण्याची संधी निर्माण झाली आहे. असो. गेल्या चार- पाच र्टम्स दर वेळी ब्रिटिश पार्लमेंटमध्ये सहा-सात आशियाई निवडून येतात. शिवाय स्वराज पॉल यांच्यासारखे मूळ भारतीय असलेले उमराव सभेचे सदस्य आहेत.

लंडन परिसरातील अनेक नगरांचे लॉर्ड मेयर आशियाई आहेत. मात्र याचा अर्थ भारतीय वंशाचे लोक ब्रिटिश राजकीय जीवनात समरस झाले आहेत, असा नाही. तिथे ते सवते सुभे करूनच राहतात व त्यातच धन्यता मानतात. नाताळ हा ब्रिटनमधला मोठा सण. पण तिथले आशियाई मात्र अद्यापही बैसाखीचा भांगडा आणि होळीचा रंग खेळण्यातच आनंद मानतात. निवडणुकांच्या हंगामात टोनी ब्लेअर आणि अन्य ब्रिटिश नेते गुरुद्वारापासून स्वामीनारायण मंदिरापर्यंत अनेक देवस्थानांच्या पायऱ्या चढतात. त्यामुळे आनंदित झालेले पूवीर्चे भारतीय उत्साहाने मतदान करतात. तरीही मुख्य प्रवाहापासून मात्र दूर राहतात.

परिणामी, आजही पोलिस, अग्निशमन दल आदी खात्यांत आशियाई मूळ असलेल्यांना हेतुपुरस्सर प्रवेश नाकारल्याच्या तक्रारी येतात. केवळ आशियाई वर्णाचे म्हणून ब्रिटिश पार्लमेंटमध्ये प्रवेश मिळवणारे अशा वादांत स्वत:चे सत्व पणाला लावायला कचरतात ; कारण गोऱ्या बहुमताला फार विरोध करणे, त्यांना राजकीय शहाणपणाचे वाटत नाही. परिणाम एकच, मोठ्या संख्येने खासदार निवडून येऊनही वांशिक अल्पसंख्याक मुख्य भूमीपासून संपर्क तुटलेल्या बेटांसारखेच राहतात.

 
</text>
</doc>
