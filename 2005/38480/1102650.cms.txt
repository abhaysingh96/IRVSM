<doc>
<docno>1102650.cms.txt</docno>
<text>
 
महाराष्ट्र
'पाडळकर यांचे लिखाण ध्यासाने प्रेरित'
[ Sunday, May 08, 2005  06:51:05 pm]


पुणे : कथा या साहित्यप्रकाराला गौण लेखण्याची जणू परंपराच निर्माण झाली आहे. मात्र चेकॉव्हसारख्या कथाकाराने हा साहित्यप्रकार समर्थपणे हाताळला आहे. याच चेकॉव्हवरील ' कवडसे पकडणारा कलावंत ' हे विजय पाडळकर यांचे पुस्तक म्हणजे एका ध्यासाने प्रेरित होऊन केलेले लिखाण आहे, असे उद्गार ज्येष्ठ समीक्षक प्रा. म. द. हातकणंगलेकर यांनी काढले.

' मॅजेस्टिक प्रकाशन ' चे ' केशवराव कोठावळे पारितोषिक ' विजय पाडळकर यांना ' कवडसे पकडणारा कलावंत ' या पुस्तकासाठी नुकतेच येथे देण्यात आले. 15 हजार 151 रुपये आणि स्मृतिचिन्ह असे त्याचे स्वरुप आहे. पारितोषिक वितरण सोहळ्यात बोलताना ज्येष्ठ समीक्षक म. द. हातकणंगलेकर यांनी वरील उद्गार काढले. कथा या साहित्यप्रकारावर पाडळकर यांचे मनस्वी प्रेम आहे. त्यातूनच चेकॉव्हच्या व्यक्तित्वाचा शोध घेणारे हे पुस्तक जन्माला आले आहे, असे हातकणंगलेकर म्हणाले.

डॉ. सुभाष भेंडे, डॉ. विलास खोले आणि अरुणा ढेरे यांच्या परीक्षक समितीच्या वतीने अरुणा ढेरे यांनी पाडळकर यांची पारितोषिकासाठी निवड करण्यामागील कारणमीमांसा केली. पाडळकर यांनी चेकॉव्हच्या कथांचा अतिशय समजुतीने आणि सहृदयतेने वेध घेतला आहे. आयुष्याविषयीची चेकॉव्हची जाण कशी विस्तारत गेली, याचे उत्तम आकलन पुस्तकातून सामारे येते, अशी टिप्पणी ढेरे यांनी केली. याप्रसंगी पाडळकर यांनी चेकॉव्हच्या लिखाणाचे विशेष पैलू अधोरेखित केले. एक व्यक्ती आणि एक कलावंत म्हणूनही चेकॉव्ह खूप मोठा होता, असे त्यांनी नमूद केले. कार्यक्रमाचे प्रास्ताविक अशोक कोठावळे यांनी केले तर स्वागत रवींद कोठावळे यांनी केले.

 
</text>
</doc>
