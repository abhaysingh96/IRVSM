<doc>
<docno>1102684.cms.txt</docno>
<text>
 
बहुतांची अंतरे
ही कायदा व सुरक्षितता राखण्याची पद्धत की चेष्टा?
[ Sunday, May 08, 2005  07:45:26 pm]


' हाजी मस्तानच्या मुलींना मारहाण प्रकरणी अटक ' या बातमीत (म. टा. 2 मे) हाजी मस्तानच्या मुलींना एका बंगल्याच्या मालकीच्या वादात घरमालकाला मारहाण केल्याबद्दल अटक केल्याची बातमी आहे. त्याच बातमीत या मुलींनी ज्यांना मारले, त्या मार खाणाऱ्यांनाही मुलींच्या तक्रारीमुळे पोलिसांनी अटक केल्याची माहिती आहे.

ठाण्यातील झोपडीमध्ये राहणारी एक बालिका घराबाहेर खेळता खेळता ' अचानक सव्हिर्स रोडच्या दिशेने धावल्यामुळे ' टँकरखाली चिरडल्यामुळे टँकरच्या चालकाला अटक केल्याची बातमी 3 मेच्या म. टा.त आहे. त्याच दिवशीच्या दुसऱ्या बातमीत मालेगावमध्ये पोलिस स्टेशनच्या बाहेर बेभान जमाव खूप आरडाओरडा करत आहे, म्हणून जमावाला शांत करण्यासाठी एका महिलेला ' जमावाच्या इच्छेनुसार ' बलात्काराची तक्रार द्यायला भाग पाडून तथाकथित बलात्काऱ्याला अटक करून जमावाला शांत केल्याचीही बातमी आहे.

वरील सर्व अटकांचे प्रयोजन काय आणि या कुठल्या कायद्यात बसतात ? कामाच्या असल्या थातुरमाथुर पद्धतीमुळे पोलिसांची एकूणच विश्वासार्हता रसातळाला जात आहे, याची उच्चपदस्थ पोलिस अधिकाऱ्यांना जाणीव नाही का ?

संदीप ठाकूर, वाशी.

 
</text>
</doc>
