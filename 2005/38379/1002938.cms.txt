<doc>
<docno>1002938.cms.txt</docno>
<text>
 
अग्रलेख
...ते संमेलन सुखकर हो!
[ Thursday, January 27, 2005  11:40:57 pm]


नाशिकमध्ये आज संध्याकाळी 78 व्या मराठी साहित्य संमेलनाच्या रूपाने ' तेच ते आणि तेच ते! ' या हातखंडा नाटकाचा आणखी एक प्रयोग ' अखिल भारतीय मराठी साहित्य महामंडळ ' आणि त्यांचे स्थानिक स्पॉन्सर्स यांच्या संयुक्त विद्यमाने, खच्चून भरलेल्या गदीर्त सुरू होईल.

' दक्षिण काशी ' आणि ' प्रभू रामचंदांच्या वास्तव्याने पावन झालेले ' असा नाशिकनामाचा गजर पदोपदी कानावर येऊ लागेल. कुसुमाग्रजांचे नाव घेतल्याशिवाय पाऊलही पुढे टाकणे कठीण होईल.

धोरणी संयोजकांनी संमेलन नगरीचे नामकरणच ' कुसुमाग्रज नगरी ' असे करून टाकले आहे. केवळ कुसुमाग्रजांचे नाव घेत मोठे झालेल्या अनेक नाशिककरांनी यानिमित्ताने त्यांच्या ऋणातून मुक्त होण्यासाठी हा उपचार पाळला असावा. अन्यथा गेल्या काही दिवसांत या संमेलनासंबंधी आलेली अनेक वृत्ते व रंगलेले मानापमानाचे असंख्य प्रयोग बघितले की या साहित्य नगरीचे नामकरण ' शरद पवार नगरी ' असेच करण्याचे संयोजकांच्या मनात होते काय, असे वाटू लागते!

तरीही या 78 व्या प्रयोगाला आम्ही सुयश चिंतितो. प्रयोगाचे कर्ते करविते त्यात वाकबगार आहेतच! आम्हाला चिंता आहे, ती या प्रयोगाला नित्यनेमाने उपस्थित राहणाऱ्या साहित्यप्रेमींची. याचे प्रमुख कारण म्हणजे ' तेच ते आणि तेच ते ' या खेळास रसिकांनी किती वेळा उपस्थित राहायचे, यालाही काही मर्यादा असू शकते.

गतवर्षी औरंगाबाद संमेलनाचे प्रमुख सूत्रधार मधुकरअण्णा मुळे यांनी शरद पवारांना उद्घाटनासाठी पाचारण केले होते. पण त्यामुळे यंदाच्या संमेलनाचे सवेर्सर्वा वसंतराव पवार थोडेच डगमगून जाणार ? तेही मधुकरअण्णांएवढेच ' राष्ट्रवादी ' असल्याने त्यांनीही पवारसाहेबांविना उद्घाटन होणार नाही, असा धोशा लावला.

त्यामुळे पवारांना ती जबाबदारी स्वीकारण्याशिवाय पर्याय उरला नाही. दोन वर्षांपूर्वी कराडला झालेल्या संमेलनातही ' साहित्यिकांचे राजकीय आकलन आणि राजकारण्यांचे वाङ्मयीन आकलन ' या परिसंवादाच्या निमित्ताने पवारांना आमंत्रित करण्यात आले होतेच.

एवढेच नव्हे, तर उद्घाटन सोहळ्याला ते उपस्थितही होते. मग पवारांच्याच बैठकीतले ' रानातले कवी ' ना. धों. महानोर यांनी तरी काय घोडे मारले होते ? गेल्या वषीर्प्रमाणे यंदाही महानोरांकडेच कवी संमेलनाचे अध्यक्षपद आहे.

अर्थात एकच कविता दहा दहा वर्षे चालवून घेणारे रसिक असल्यावर संयोजक तरी काय करणार ? पण हे मान्यवर उपस्थितांबद्दल झाले. बाकी संमेलनातल्या कंठाळी चर्चा आणि त्यांचे तेच ते विषय याबद्दल काय बोलणार ? एक तपापूर्वी बाबामहाराज सातारकर यांच्या भाषणाला हजारोंची गर्दी झाल्यानंतर संत साहित्यावर एक परिसंवाद घेणे बंधनकारकच होऊन गेले!

राजकारण्यांना व्यासपीठावर मिरवता यावे, म्हणून मुंबईत मनोहर जोशींच्या नेतृत्वाखालील संमेलनात एक चर्चा ठेवण्यात आली होती. पुढे कराडला तेच आणि औरंगाबादेतही अशाच विषयावर काथ्याकूट झाल्यानंतर यंदा नाशिककरांची त्यातून सुटका झाली. पण ' मराठी साहित्य जीवनविन्मुख आहे काय ?' या विषयावरची चर्चा रसिकांनी किती वेळा ऐकायची ? सुदैवाने यंदा साहित्याची जागा समीक्षेने घेतली आहे!

आणि ' आजचे स्त्री साहित्य पुरेसे प्रगल्भ नाही ' हा विषय तर अर्धशतकापूर्वी विभावरी शिरुरकर यांनी मराठी स्त्रीला ' उंबरठ्या ' बाहेर काढले, तेव्हापासून अव्याहतपणे सुरू आहे. गेल्या दहा वर्षांत जागतिकीकरण, केबल टीव्ही आणि मॉल्स यामुळे अवघ्या महाराष्ट्राचे सामाजिक आणि वैचारिक चित्र बदलत आहे. कॉल सेंटर्स आणि तत्सम क्षेत्रांत मिळणारा पैसा मराठी तरुणांचे भावविश्व बदलून टाकू पाहत आहे. त्याचे काही पडसादही साहित्यात उमटू लागले आहेत. पण साहित्य महामंडळ आणि त्यांचे स्पॉन्सर्स यांचे तरुणांशी नातेच उरलेले नसल्याने त्यांना त्याच त्या चावून चोथा झालेल्या विषयांपलीकडे दुसरे काहीच दिसत नाही. तरीसुद्धा साहित्यप्रेमी या जत्रांना सहनशीलतेने आवर्जून जातात ; शिवाय पुस्तकेही विकत घेतात. त्यांना लाख लाख धन्यवाद!

 
</text>
</doc>
