<doc>
<docno>1002944.cms.txt</docno>
<text>
 
अग्रलेख
कोप नव्हे 'करणी'
[ Thursday, January 27, 2005  11:45:38 pm]


मांढरदेवच्या काळूआईच्या दरबारात आक्रित घडले आणि काही मिनिटांत 258 भाविक मृत्युमुखी पडले.

वाईजवळच्या मांढरदेव डांगरावरच्या मांढरदेवी-काळूआईच्या मंदिरात पौष पौणिर्मेला मोठी जत्रा भरते. तशीच याही वर्षी भरली. पण अचानक अघटित घडले आणि गर्दी, पळापळ, घबराट आणि चेंगराचेंगरी यात अनेकांचे जीव गेले.

नक्की काय घडले आणि त्यास जबाबदार कोण, याची चौकशी सुरू झाली असल्याने त्याबाबत आताच कुणावर दोषारोप करण्यात अर्थ नाही. शिवाय असे घडते, तेव्हा परिस्थितीवर नियंत्रण आणण्यापेक्षा कुणा ना कुणावर आरोपाचे बोट ठेवून घोळ वाढवण्याची अनेकांची प्रवृत्ती असते. तसेच आताही सुरू झाले आहे.

घटनास्थळी गेलेले वृत्तपत्र व टीव्ही वाहिन्यांचे प्रतिनिधी आणि राजकीय नेते यांच्याकडून मिळणाऱ्या माहितीत थोडाफार फरक असला, तरी डोंगरावर एकाच वेळी दीड लाखाची गर्दी झाली आणि घबराट व अफवांमुळे लोक चिंचोळ्या रस्त्यावरून सैरावैरा धावू लागले आणि त्यामुळे चेंगरून मरण पावले, असे सामायिक चित्र समोर येते.

नाशिकला दीड वर्षापूर्वी महाकुंभ मेळ्याच्या अखेरच्या पर्वात छोट्या गल्लीत चेंगराचेंगरी झाली आणि अनेक भाविक व साधू मरण पावले. 21 व्या शतकातही भारतात धामिर्क स्थळी माणसे चेंगराचेंगरीत मरतात, ही बाब लाजिरवाणी आहे.

काळूआईच्या जत्रेला दरवषीर्च लाख-दोन लाख भाविक जमतात, याची जाणीव प्रशासनाला आहेच. इतक्या मोठ्या संख्येने लोक एकाच वेळी एका छोट्या व तुलनेने दुर्गम भागात जमतात, तेव्हा त्यांच्या सुरक्षा व्यवस्थेची काळजी घेण्याची जबाबदारी सरकारचीच.

जत्रा भरते, तिथे जाण्यासाठी डोंगरावर एकच चिंचोळा रस्ता आहे. मंदिराच्या आवारात टपऱ्या आहेत. जत्रेनिमित्त मोठ्या संख्येने भाविक येतात, हे गृहीत धरून टपऱ्या हटवून रस्ता रुंद करायला हवा. त्याऐवजी टपऱ्यांची संख्या दरवर्षी वाढते.

काही अनर्थ ओढवला, तर लोकांना बाहेर काढण्याची कोणतीच व्यवस्था नाही. प्रथमोपचाराची व्यवस्थाही तुटपुंजी. ही कामे मंदिर प्रशासनाची, तसेच सरकारचीसुद्धा. माणसे मृत्युमुखी पडल्यानंतर जमलेल्या गदीर्ला हटवत पोलिस आणि जिल्हाधिकाऱ्यांच्या गाड्या घटनास्थळी धावतात आणि मंत्री, आमदार वगैरे लोकप्रतिनिधी टीव्हीचे कॅमेरे शोधून मुलाखती देतात, याला जबाबदार राज्यव्यवस्था म्हणत नाहीत.

जत्रेच्या ठिकाणी कोणत्या व्यवस्था हव्यात, याचा अभ्यास करून अहवाल तयार करण्याचे आता सरकारने ठरवले असल्याचे सांगण्यात आले. ' बैल गेला आणि झोपा केला ,' तसाच हा प्रकार. महाराष्ट्रात शिडीर्, मुंबईतील सिद्धिविनायक, कोल्हापूरची महालक्ष्मी, तुळजापूरची भवानी, जोतिबा, पंढरपूरचा विठोबा आदी ठिकाणच्या जत्रांना भाविक लाखोंच्या संख्येने येतात. तिथे काय व्यवस्था केली जाते, याची सरकारला कल्पना नाही, असे म्हणता येत नाही.

तरीही नव्याने अहवाल तयार करायचा, ही धूळफेक आहे. यामुळे सरकारी अधिकाऱ्यांची कातडी बचावते, इतकेच. बातम्यांवरून असे दिसते की, मंदिराच्या आवारात मोठ्या प्रमाणात नारळ फोडले जातात. नारळांच्या पाण्यामुळे जमीन ओली झाली आणि त्यावर तेल पडल्याने ती निसरडी झाली. त्यामुळे भाविक पडले व गोंधळ सुरू झाला. नारळांच्या पाण्याचा निचरा करण्याची किमान काळजी जर मंदिर व्यवस्थापनाने घेतली नसेल, तर पुढील अनर्थास त्यांनाही दोषी धरावे लागेल. शिवाय माणसे चिरडली गेल्यानंतर त्यांना मदत करण्याऐवजी एका गटाने दंगल व जाळपोळ सुरू केली.

दुकानांना आगी लागल्या व त्यातील गॅस सिलिंडर्सचे स्फोट झाले. ही हुल्लडबाजी करणारे कोण होते, त्याचा शोध घेऊन त्यांच्याविरुद्ध मनुष्यवधाच्या आरोपाखाली कारवाई व्हायला हवी. कारण अशाच कारणांनी मनुष्यहानी होऊ लागली, तर देशातील कोणत्याही धामिर्क ठिकाणी या दुदैर्वी घटनेची पुनरावृत्ती होऊ शकते. वाईच्या गोंधळाबाबत पोलिसांनाही जबाबदार धरले जाते. त्यांच्यावरील गलथानपणाच्या आरोपांची शहानिशा चौकशीत होईलच. पण इतक्या मोठ्या प्रमाणावर माणसे एकत्र येत असताना केवळ पोलिसांवर भार टाकणे कितपत योग्य, याचाही विचार व्हायला हवा.

घटना घडून गेल्यावर टीव्हीच्या एअर कंडिशन्ड स्टुडियोतून व्यवस्थेविषयी नाके मुरडून पोलिसांना दोष देणाऱ्या तथाकथित एनजीओंच्या लोकांनी स्वत:सुद्धा कधी तरी परीट घडीच्या कपड्यांची इस्त्री मोडण्याची पर्वा न करता माणसांचे व्यवस्थापन करण्यासाठी आपल्या या शास्त्राचा उपयोग करायला हवा. मांढरदेवचे मृत्युकांड हा काळूआईचा कोप असे मानण्याने सत्याचीच प्रतारणा होते.

खरे तर हा माणसांच्या बेजबाबदार ' करणी ' तून घडलेला अपघात आहे.

 
</text>
</doc>
