<doc>
<docno>1002936.cms.txt</docno>
<text>
 
लेख
कोटींच्या संमेलनाची फलश्रुती
[ Thursday, January 27, 2005  11:39:43 pm]


' ग्लोबल व्हिलेज ' मधल्या बलुतेदारीत मूळच्या खुणा घेऊन लेखक उतरले, तर वाचकांचे कुपोषण दूर होईल. प्रतिभेचे असे झरे मुळात असलेले लेखक हेरून त्यांचे संगोपन प्रकाशकांनी केले पाहिजे, पिकेल तेच पिकवून मिळालेला नफा त्यांच्यात गुंतवायला हवा, असे केल्यास मराठीची फार मोठी सेवा केल्यासारखे होईल. वर्षभरात संपन्न होणाऱ्या डझन, अर्धाडझन संमेलनांचे पुण्य एका चांगल्या कृतीला प्रकाश दाखवल्याने मिळते हे न विसरावे.

नाशिकक्षेत्री आजपासून 78 वे अ. भा. मराठी साहित्य संमेलन भरत आहे. दिवाळी अंक किंवा साहित्य संमेलन केवळ मराठीची मिरास म्हणून आपण मिरवतो. सातत्याने व्यक्त होत राहण्याची एक बळजोर आस मराठी मनात मूळचीच असावी ; ज्यातून शेकड्यावारी दिवाळी अंक निघतात आणि लेखकाची जात, वय, लिंग, प्रदेश यानुसार संमेलने भरतात. संगणक अक्षरजुळणी करून देऊ लागल्याने ग्रंथनिमिर्ती सोपी झाली. आता वृत्तपत्रेही पुष्कळ निघतात. जवळपास प्रत्येक मोठ्या शहरातून स्थानिक केबल वाहिन्या प्रसारित होतात. त्यावर मराठी बातम्या, अन्य माहिती व मनोरंजनपर कार्यक्रम सादर होतात. या सगळ्याचा अर्थ मराठीला चांगले दिवस आले, असा काढणे मात्र स्वत:ची फसवणूक ठरेल. नव्या पिढीपुढे ' महाराष्ट्र माझा ' चा कल्चरल फंडा रिमिक्समधून ठेवला जातो आहे. एकीकडे रू 4 मराठी हे घोषवाक्य बनते आहे ; तर दुसरीकडे ब्राह्माणी दावे तोडून चौखूर उधळलेली मराठी पदोपदी ठेचकाळते आहे. एकंदरित साहित्य संस्कृतीच्या व्यवहारावर नियंत्रण असे कोणाचे नाही. बाजारशरणतेमुळे माध्यमे अगतिक बनली. शिक्षणात प्रयोगशीलता बोकाळली. जागतिकीकरणाच्या त्सुनामी लाटांनी मराठी मनाचा भूगोल बदलला. इतिहास तोच राहिला, तरी फार काळ तो उगाळून चालणार नाही, हे लक्षात आले आहे. अशा मोठ्या संक्रमणशील काळातला हा व्यवहार असल्याने त्यावर ' क्ष ' किरणे टाकण्याची घाई नको, असा सल्लाही दिला जातो ; परंतु हयात सरली तरी हे असे सगळ्यांना समजून घेणे संपायचे नाही, म्हणून ' इंटर्नल ऑडिट ' मध्ये सहज लक्षात येणाऱ्या या काही नोंदी.

पहिले म्हणजे मराठी साहित्याची उंची, खोली वगैरे मोजण्यासाठी टेप घेऊन धावण्याची गरज नाही. मराठीला नोबेल कधी मिळणार, या प्रश्ानवर वादाची फुगडीही टाकलेलीच बरी. ज्ञानोबा, तुकोबांपासून अगदी कालपरवा लिहिली गेलेली कवितेची ओळ ज्याच्या नजरेखालून गेली आहे, अन्य भाषा व प्रामुख्याने इंग्रजीतून समोर येणारे जागतिक वाङ्मय याची कल्पना ज्याला आहे, असा कोणीही साहित्यपप्रेमी वाचक हेच सांगेल की, मराठीत फार थोडे चांगले लिहिले जाते. ' वांगले पुष्कळ ' आणि नेमका त्याचाच जास्त गाजावाजा होतो. तिकडे ' बुकर ' साठी पुस्तकांचे कॅनव्हासिंग, माकेर्टिंग केले जाते म्हणून नाक मुरडणाऱ्यांना हा गाजावाजा कसा दिसत नाही ? आपल्या पुस्तकावर वृत्तपत्रांतून अनुकूल अभिप्राय छापून आणणे, ही पुस्तके विद्यापीठीय अभ्यासक्रमात लावून घेणे, आपल्या वाङ्मयसेवेवर डॉक्टरेटसाठी संशोधन व्हावे म्हणून खटपट करणे, सरकारी समित्यांवर वणीर्, एकमेकांना पुरस्कार देववून घेणे वगैरे ' फिक्सिंग ' चे व्यवहार पाहिले की वाटते राजकीय नेत्यांनी यांच्याकडे शिकवणी लावावी. ( त्यांच्याकडून आधी शुल्क घेऊन मगच हे धडा पहिला देतील!) टोळीयुद्धाची मूळ संकल्पना यांचीच. माध्यमांना सुपारी देऊन कधी कधी परस्पर गेम केला जातो. यांच्यावर कोणी अजून तहेलकाचा प्रयोग केला नाही, तोवर ठीक आहे.

तर चांगले आणि सातत्याने लिहिणारे थोडे असल्याने आलटून पालटून त्यांनाच पुरस्कार, मानाच्या जागा द्याव्या लागतात. त्यामुळे यातल्या काहींची मजल इथवर जाते की, दिलेल्या पुरस्काराची रक्कम मला पूर्ण मिळायला हवी. आयकर कापून उरणारी पदरात पडता कामा नये, असे ते कळवू धजतात. त्याच वेळी चांगले लेखक, लेखन कमी ; पण पुरस्कार जास्त असेही चित्र दिसते आहे. ' पुरस्कार न मिळालेला लेखक कळवा आणि पुरस्कार मिळवा ' अशी स्पर्धाही ठेवता येईल. पुरस्कार देणाऱ्यांची गरज बनली आहे. असे पुरस्कार, व्याख्यानांची भक्कम बिदागी जरूर घ्यावी. वातानुकूलित वाहन, पंचतारांकित निवास याची सोय मागावी ; पण व्याख्यान त्या तोलामोलाचे नको ? तेच तेच घिसे-पिटे मुद्दे किंवा वाजवून गुळगुळीत झालेल्या तबकड्या फिरवण्याची एवढी किंमत ? मुळात सध्या मूलभूत असे संशोधन फारच थोडे होते आहे. जे थोडेफार करतात, ते कोठल्या ना कोठल्या वैचारिक दावणीला किंवा डॉक्टरेटमुळे मिळणाऱ्या पुढच्या वेतनश्ाेणीला बांधलेले. त्यामुळे त्यांची ' प्रभा ' आपोआप झाकोळते. सर्जनशील लेखकही किती आणि काय वाचतात ? 100 ओळी वाचाव्यात आणि 10 लिहाव्यात, असे प्रमाण जाणते सुचवतात. आमच्याकडे उलटे असते. अन्य लेखकांच्या कृती वाचून प्रतिसाद देण्याचा दिलदारपणाही फारच थोड्यांच्या ठायी दिसतो. एरवी कवी संमेलनात आपली कविता वाचून झाली की, पायात चप्पल सरकावून कटू पाहणाऱ्यांचा शर्ट ओढण्याची वेळ आयोजकांवर न येती. मराठी सारस्वतांना आधी दाद देऊन शुद्ध व्हायला शिकवण्याची गरज आहे.

साधनसुलभतेमुळे संधी वाढल्या ; पण त्यांचे सोने करण्याची ऐपत असलेले लेखकच दिसत नाहीत. टी.व्ही. मालिकांच्या दळणावर टीकेचे तोंड सोडणाऱ्यांनी आधी हे पाहावे की, चांगल्या संहिता किती मिळतात ? थोडे वेगळे देऊ इच्छिणाऱ्या दिग्दर्शकांना जुन्या अभिजात कृतींकडे का वळावे लागते ? वास्तविक ज्यातल्या आशयाला संवेदनशील लेखकांनी भिडले पाहिजे, असे खूप काही सभोवती घडते आहे. थोडीफार शब्दकळा अवगत असलेल्या पत्रकारांनी मुदित आणि दृक्श्राव्य माध्यमांच्या डालग्यात भरून ते विकायला केव्हाच सुरुवात केली आहे. वृत्तपत्रात फीचर्सची संख्या वाढली आणि टी.व्ही. वाहिन्यांवर कथानक असलेल्या बातम्या. जागतिकीकरणाच्या धडकांनी बरीच मोडतोड केली. लेखक त्याच्या ढिगाऱ्यावर उभा दिसत नाही. आताशी आसपास घुटमळायला लागला आहे.

संक्रमणचे उत्सर्जन संवेदनशील मनाला खूप त्रास देणारे असून त्यातूनच चांगला दळदार शब्द उमटणार आहे. ठेवणीतला माल विकणाऱ्यांची सद्दी संपली असून नवे, अस्सल असे लोक मागतील अशी चिन्हे आहेत. उपयुक्त वाङ्मयाला मागणी आल्यासारखे वाटते ; कारण नवी असली कमी, नकली जास्त येत राहिले. रूङ्घमराठीवाल्यांचे पतंग माघारी येतील किंवा कटून झाडांना अडकून त्यांच्या पताका बनतील. लक्ष दिले पाहिजे ते बहुजनांकडे. साळी, माळी, कोष्टी, सोनार, कुंभार लिहू लागतील, तरच मराठी समृद्ध होईल असे माटे मास्तर म्हणत. एकेकाळी त्यांनी लिहिले. जागतिक खेड्यातल्या (ग्लोबल व्हिलेज) बलुतेदारीत मूळच्या खुणा घेऊन ते उतरले, लिहिते झाले तर वाचकांचे कुपोषण दूर होईल. त्यासाठी मोघमपणातून बाहेर पडले पाहिजे. बाजारात विकले जाण्याची नव्हे, तर बाजारच विकण्याची तमन्ना मराठी लेखकांनी बाळगली पाहिजे. असे मूळचे झरे असलेले लेखक हेरून त्यांचे संगोपन प्रकाशकांनी केले पाहिजे. पिकेल तेच पिकवून मिळालेला नफा त्यांच्यात गुंतवायला हवा. असे केल्यास मराठीची फार मोठी सेवा केल्यासारखे होईल. वर्षभरात होणाऱ्या डझन, अर्धाडझन संमेलनांचे पुण्य एका चांगल्या कृतीला प्रकाश दाखवल्याने मिळते, हे विसरू नये.

परंतु होतेय काय की सालाबादप्रमाणे संमेलने भरतात. त्यांची फलश्रुती तपासण्याचे आन्हिकही निष्ठेने पार पाडले जाते ; पण अलीकडे त्यातही नवे मुद्दे नसतात. सोहळा व्यवस्थापन शास्त्राची प्रगती व्हायची तर अशी संमेलने हवीतच. यजमानांचे इरादेही नेकच मानले पाहिजेत. साहित्याचे पॉलिटीसायझेशन किंवा कॉपोर्रेटायझेशन होत आहे, अशी भंपक आठी कपाळावर आणण्याचे कारण नाही. कोटीच्या घरात खर्च गेलेला सोहळा मॅनेज करण्याचा खटाटोप कोणी केवळ साहित्य संस्कृतीवरच्या प्रेमापोटी करणार नाही. शेवटी जे काही इरादे बाळगून तो केला जातो, ते इथल्या व्यवस्थेला मंजूर असल्याने उगाच गळा काढण्यात अर्थ नाही हे आता टीकेच्या ठेकेदारांनाही उमगायला हवे. या कार्याच्या प्रयोजनाशी ज्यांच्या गरजा जुळतात, ते सहभागी होतात. त्यांना मानपानाने बोलावण्याचीही गरज नसते.

संमेलनात होणाऱ्या ठरावांना आता बातमीचेही मूल्य राहिलेले नाही. काही काळाने वृत्तपत्रे ते छापणेही बंद करतील. संमेलनाची बातमी कशात शोधली जाते, ते जिज्ञासूंनी जरूर पाहावे. त्यांना त्यांचे दुकान चालवण्यासाठी पालखीत देव गृहीत धरावा लागतो. ती उचलणाऱ्यांनाही तसेच सांगावे लागते. पुष्पसंभारात पावलेच दडवून मिरवली जातात हे सारे समजून घेण्यातच सूज्ञता ; पण सहन करणे गुन्हा आहे. अधूनमधून टोकत राहिलेच पाहिजे. विशेषत: संमेलनांच्या निमित्ताने!

प्रा. अनंत येवलेकर,

नाशिक

 
</text>
</doc>
