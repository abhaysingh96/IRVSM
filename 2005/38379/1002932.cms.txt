<doc>
<docno>1002932.cms.txt</docno>
<text>
 
बहुतांची अंतरे
काकांच्या कर्तृत्वावर 'दादा'गिरी!
[ Thursday, January 27, 2005  11:33:04 pm]


' दादांची मग्रुरी ' हा अग्रलेख (म. टा. 20 जाने.) वाचला. दादांची मग्रुरी काही आजची नाही. या अगोदरही त्यांच्या मुजोरपणाच्या बातम्या आम्ही वाचलेल्या आहेत. फरक इतकाच होता की तेव्हा सर्वसामान्य बाया- बाप्यांसोबत असे घडायचे आणि आता प्रामाणिक नेत्यांसोबत जाहीर सभांमध्ये घडते. माझ्यासारख्या तरुणांचा तर स्पष्ट सवालच आहे की, या व्यक्तीमागे घराणे आणि काकांचे नाव नसते तर स्थानिक पातळीवर तरी ती आपले स्थान निर्माण करू शकली असती का ? अजित-दादा पवारांनी खूप संस्था चालवल्या असतील, खूप पदे भूषवली असतील, पण हे सर्व स्वत:च्या हिंमतीवर आणि कर्तृत्वावर असते तर मानलेही असते.

आर. आर. पाटलांची कोपरखळी पूर्णपणे कामाशी निगडित असताना त्यावर उत्तर देण्यासाठी वैयक्तिक टीकेवर यायचे, त्या व्यक्तीच्या पाठीमागे पाणउतारा करायचा यातून स्वत:च्या राजकीय अपरिपक्वतेचे दर्शनच घडवले गेले आहे. स्वत:कडचे ठोस मुद्दे संपले की व्यक्ती आपले भान हरवून असेच काहीतरी बरळत असते.

आर. आर. पाटलांसारख्या प्रामाणिक, अभ्यासू, कष्टाळू कार्यर्कत्याच्या कामगिरीवर प्रश्ान्चिन्ह उभे करण्यापेक्षा अंतर्मुख होऊन स्वत:च्या हिंमतीवर आपण काही कर्तृत्व गाजवले आहे का, याचा अजितदादांनी विचार करावा. एखाद्याच्या कर्तृत्वाचे, यशाचे मोजमाप त्या व्यक्तीला मिळणाऱ्या मतांच्या आधारे करण्याची कोती मनोवृत्ती बाळगली जात असेल तर राज्यकारभार व राजकारणाचे धडे या पुढाऱ्यांना देण्याची गरज निर्माण झाली आहे. राज्यासमोर झोपड्या, पाणी, शेतीचे प्रश्ान् आ-वासून उभे असताना, वैयक्तिक वाद चव्हाट्यावर आणून कुरघोडी करण्याचा मोह आवरावासा वाटत नाही हे जनतेचे दुदैर्व.

शरद पवारांनी इतक्या खस्ता खाऊन वेगळे घरटे निर्माण केले आहे. पण त्या घराचे घरपण टिकवण्यासाठी काही स्वयंघोषित नेत्यांचे कान पिळून त्यांच्या शिकवण्या घेण्याची जबाबदारी राष्ट्रवादी पक्षश्रेष्ठींनी आपल्या खांद्यावर घेण्याची गरज निर्माण झाली आहे.

आर. आंबेकर, अंधेरी, मुंबई

 
</text>
</doc>
