<doc>
<docno>1002891.cms.txt</docno>
<text>
 
सदर
भान देणारे दिवस
[ Thursday, January 27, 2005  10:37:57 pm]


या लेखमालिकेतला हा शेवटचा लेख. परंतु शेवट नव्हे. ' बायपास सर्जरी ' पेक्षाही त्यानंतरची ' रिकव्हरी '- शरीराचं आणि मनाचं सावरणं महत्त्वाचं. हे ' सावरणं ' या मालिकेत समाविष्ट न होण्याचं एकमेव कारण- वृत्तपत्रीय मर्यादा. पुस्तक रूपाने जर या लेखांचा संग्रह कधी प्रकाशित झाला तर त्यात ' सावरण्याचा ' समावेश निश्चित असेल.

बायपास सर्जरी आणि रिकव्हरीच्या विलक्षण प्रवासात आलेल्या प्रत्यक्ष अनुभवांबद्दल लिहावं असं माझ्या मनात होतंच. डॉ. पवनकुमारांनीही त्यासाठी सर्व सहाय्य करण्याचं आश्वासन दिलं होतं. पण माझ्या सर्जरीला तीन आठवडेसुद्धा पूर्ण झालेले नसताना, मटा सन्मान मानांकन सोहळ्याच्या जल्लोषात मला हट्टाने उपस्थित राहायला लावून या सदराची मागणी करणाऱ्या संजीव साबडेंमुळेच मी बायपासचा प्रवास सदर रूपात लिहिण्याचं धाडस करू धजलो. आणि त्यानंतर आजपर्यंत प्रत्येक लेखाला मिळणाऱ्या वाचकांच्या वाढत्या प्रतिसादाने माझ्या सदर लेखनाला दिशा दिली.

कृष्णमूतीर् म्हणतात, सत्य उतरून आपल्या पातळीवर येत नाही, आपली पातळी सत्यापर्यंत पोहोचेल एवढी उंचवावी लागते. शिखर दरीत उतरत नाही. शिखर गाठण्यासाठी उंच कड्यांची आणि खोल दरीची पर्वा न करता जीवघेणा पर्वत चढावाच लागतो. पण बायपासच्या दिवसांत पदरात पडलेला एक छोटासा कवडसा-सत्याचा- किंचितसा-जो वाचकांना भावला, तोच त्यांच्यापर्यंत पोहोचवण्याचा हा प्रयत्न. हे मार्गदर्शन नव्हतं. हा सल्ला नव्हता. हे केवळ काही अनुभवांचं कथन होतं.

बायपास सर्जरीनंतर 48 तासांत मी स्वत:च्या पायांनी चालू लागलो, दहा दिवसांत दोन जिने चढू लागलो, बाराव्या दिवशी डिझाइनिंगच्या कामाला प्रारंभ केला, चवदाव्या दिवशी साईटवर गेलो, तिसाव्या दिवशी आलेखच्या मागे बसून त्याला मोटरसायकल शिकवली, रोज सकाळी तीन-संध्याकाळी तीन किलोमीटर चालू लागलो- पुढल्या पंधरा दिवसांत सकाळी आठ, संध्याकाळी आठ किलोमीटर तुडवू लागलो, पंचेचाळीसाव्या दिवशी लोकलमध्ये बसून बोरिवलीहून वांद्याला गेलो, त्याच्या दुसऱ्या दिवसापासून मोटरसायकल चालवू लागलो, रोज चार जिने चढू लागलो, चार महिने पूर्ण होण्याआधीच पंकज कुरूलकरांच्या एका कार्यालयाचं अंतर्गत सजावटीचं काम स्वीकारलं- पूर्ण केलं, पाच महिने पूर्ण होण्याआधी जोसेफ तुस्कानोंच्या गाडीचं सारथ्य करत सातारा-महाबळेश्वरची सफर केली, सहज अजिंक्यतारा चढलो, सातव्या महिन्यात विश्वास पाटलांच्यासोबतीने तीन दिवसांत पाच गड हिंडलो. यात महत्त्वाचं म्हणजे या सावरण्यात अपवादात्मक असं काहीही नाही. सर्वसाधारणपणे बहुतेक रुग्णांच्याबाबतीत हे असंच घडतं. घडू शकतं. त्यासाठी भोवताली मात्र सकारात्मक दृष्टिकोन बाळगणारे मित्रमैत्रिणी-नातेवाईक हवेत. या सदर लिखाणाचा प्रयास तेवढ्यासाठी होता. जेवढा रुग्णासाठी, तेवढाच त्याच्या भोवतालच्या कोंडाळ्यासाठी!

माझे अनुभव कागदावर उतरण्याआधी वर्षभर थांबण्याचा माझा विचार होता. पण मटाच्या आग्रहास्तव, सर्जरीला सहा महिने होण्याआधीच मी लिहू लागलो. गेले सहा महिने टप्प्याटप्प्याने लिहितो आहे. हा विषय असा टप्प्याटप्प्याने लिहिला गेला नसता तर एवढी रंगत आली नसती. कारण प्रत्येक लेखानंतर येणाऱ्या प्रतिक्रियांचा त्या पुढल्या लेखनावर होणारा परिणाम साधता आला नसता.

हे सदर लिहित असताना अनेकदा स्वत:च्या लिखाणाबद्दल माझ्याच मनात संशय दाटून आला. अनेकदा सदर थांबवावंसं वाटलं. अशा प्रत्येक वेळी कुठल्यातरी अनोळखी वाचकाने पुढे लिहिण्यास भाग पाडलं. कोणाला स्वत:च्या वडलांची, कोणाला मुलाची, कोणाला स्वत:च्या गतदिवसांची आठवण आली. मला मात्र तेव्हा बायपास सर्जरी करावी लागणार हे नक्की झाल्यानंतरचे- सर्जरीपर्यंतचे माझेच दिवस आठवत होते. त्या दिवसांतली अस्थिरता, अस्वस्थता, भय, प्रश्ान्... अनाठायी भीती! दर्शनाच्या नावे केलेली ' पॉवर ऑफ अॅटनीर् ', मृत्यूपत्रं, सह्या करून ठेवलेले कोरे धनादेश... आणि सर्जरी न करून घेता मृत्यू स्वीकारण्याचा तिसरा पर्यायसुद्धा. त्या साऱ्या गदारोळात शक्य तेवढी मजा करण्याचा, जीवन उपभोगण्याचा, एकमेकांशी कमीत कमी भांडण्याचा केलेला निश्चयच तेवढा आज- आता सूज्ञपणाचा वाटतो.

एखाद्या तत्कालिन लेखमालिकेवर इतर वृत्तपत्रांतून लिहून येण्याचा, मराठीत क्वचित लाभणारा बहुमान या सदराला मिळाला. वाचकांनाच या मालिकेने दिलासा दिला असं नाही. तर काही कोरड्या लेखण्यांनाही पाझर फुटला. मुंबईपुरत्या मर्यादित असणाऱ्या या लेखमालिकेला दिवाळी अंकात मानाचं स्थान देऊन सर्वत्र पोहोचवण्याचा स्तुत्य उपक्रमही काही संपादकांनी केला. या साऱ्यांनी जाणीवपूर्वक दिलेली स्नेहपूर्ण साथ आणि प्रोत्साहन या मालिकेत रंग आणि उत्साह भरायला कारणीभूत ठरले. त्या साऱ्यांचा मी अत्यंत ऋणी आहे.

बायपासच्या दिवसांनी अनेक नवे सगेसोयरे- नवे मित्र दिले. भोवतालच्या जगाने नवी ओळख दिली. जुनी नाती अधिक दृढ झाली. जहाजी आणि जमिनीवरल्या आयुष्यात याआधीही अनेकदा मृत्यू सामोरा आला होता. पण तो अतिशय वेगाने- अकल्पितपणे आणि तेवढ्याच वेगाने- अनपेक्षितपणे तो दृष्टिआड गेला होता. बायपासच्या दिवसांतलं त्याचं आगमन अपेक्षित होतं. अतिशय ' स्लो- मोशन ' मध्ये यावं तसा तो संथपणे आला. काही क्षण स्थिरावला आणि मग तेवढ्याच संथपणे निघून गेला... जशी आभाळात पंख पसरून उडणाऱ्या प्रचंड समुदपक्ष्याची सावली सागर लाटांवरून हळूवार सरकावी. सागर गोंजारत...प्रकाशाचं, प्रवाहाचं, क्षितीजाचं भान देणारी सावली!

हृदयविकाराचा झटका म्हणजे मृत्यूशीच सलगी. क्वचितच ती अनपेक्षितपणे होत असेल. आनुवंशिकतेमुळे किंवा अनुसरलेल्या जीवनपद्धतीमुळे ती अपेक्षितच असते बहुधा. तो जाणतेपणाने मृत्युशी मांडलेला खेळ असतो. तो जाणतेपणाने खेळता आला तर त्यात खेळाएवढीच गंमत असते. मृत्यूगोलात फटफटीवरून वेगाने गिरक्या घेणाऱ्या स्वाराला पाहणाऱ्यांचे श्वास अडकतात, पण जीवनाच्या सिद्धांतांना आव्हान देणारा स्वार त्या धोक्याचाच आनंद लुटत असतो आणि म्हणूनच त्या मृत्यूगोलातून प्रत्येकवेळी सहीसलामत तो बाहेर पडतो. त्या आनंदात तुम्हाला सहभागी करून घेण्याचा हा प्रयत्न होता. किंचितसा.

समाप्त

अनंत सामंत

 
</text>
</doc>
