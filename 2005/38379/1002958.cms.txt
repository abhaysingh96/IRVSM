<doc>
<docno>1002958.cms.txt</docno>
<text>
 
महामुंबई
अमिताभ पाहणार 'लग्नाची गोष्ट'!
[ Thursday, January 27, 2005  11:57:34 pm]


म. टा. सांस्कृतिक प्रतिनिधी

मुंबई : नाट्यसंमेलनाचे उद्घाटन केल्यानंतर दुसऱ्याच दिवशी सुपरस्टार अमिताभ बच्चन एका मराठी नाटकाला प्रमुख पाहुणा म्हणून हजर राहणार आहे आणि आपले मराठी नाट्यप्रेम साक्षात दाखवून देणार आहे. प्रशांत दामलेच्या सुपरहिट ' एका लग्नाची गोष्ट ' च्या हजारी प्रयोगाला अमिताभच्या उपस्थितीने चार चांद लागणार आहेत.

' सुयोग ' या संस्थेच्या ' एका लग्नाची गोष्ट ' या गेली साडेपाच वर्ष गाजत असलेल्या नाटकाचा एक हजारावा प्रयोग 30 जानेवारीला रात्री आठ वाजता पार्ल्याच्या दीनानाथ नाट्यगृहात होणार आहे. उपमुख्यमंत्री आणि सध्याची राजकीय पटावरचे सुपरस्टार आर. आर. पाटील हेही या प्रयोगाला प्रमुख पाहुणे म्हणून येणार आहेत.

प्रशांत दामले यांच्या कारकिदीर्तले सर्वात हीट नाटक ' एका लग्नाची गोष्ट ' 15 ऑगस्ट 1999 रोजी रंगभूमीवर आले. त्यानंतर ते अमेरिका, कॅनडा, दुबई, कतार, मस्कत येथेही प्रचंड गाजले. त्याचा 500 वा प्रयोग षण्मुखानंद हॉलमध्ये मुख्यमंत्री विलासराव देशमुख यांच्या उपस्थितीत तर 900 वा प्रयोग 22 फेब्रुवारी 2004 रोजी शिवाजी मंदिरात तत्कालीन मुख्यमंत्री सुशीलकुमार शिंदे, शिवसेना नेते मनोहर जोशी व उद्धव ठाकरे आणि अभिनेते परेश रावळ यांच्या उपस्थितीत सादर झाला होता.

' एका लग्नाची गोष्ट ' च्या आणि एकूण ' सुयोग ' च्याच यशात प्रशांत दामलेचा मोठा वाटा असल्याचे निर्माते सुधीर भट व गोपाळ अलगेरी म्हणाले.

 
</text>
</doc>
