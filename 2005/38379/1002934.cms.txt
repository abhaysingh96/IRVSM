<doc>
<docno>1002934.cms.txt</docno>
<text>
 
धावते जग
अभिनंदन
[ Thursday, January 27, 2005  11:35:53 pm]


रेषा आणि त्यावरील बोचक, तिखट, उपहासात्मक, विडंबनात्मक भाष्याच्या सहाय्याने वर्तमानस्थितीचे भेदक दर्शन घडविणारे ज्येष्ठ प्रतिभावंत व्यंगचित्रकार आर. के. लक्ष्मण यांना यंदाचा पद्मविभूषण पुरस्कार जाहीर झाला आहे.

पर्यावरणविषयक काम करणारे ज्येष्ठ राजकारणपटू मोहन धारिया, वैद्यकीय क्षेत्रातील कामगिरीबाबत डॉ. बी. के गोयल आदींनाही हा मानाचा सन्मान मिळाला आहे.

दरवर्षी दिल्या जाणाऱ्या पुरस्कारांमध्ये यंदा धारिया आणि मुजुमदार ही दोनच मराठी नावे आहेत. याचा सार्थ अभिमान बाळगतानाच एका गोष्टीची मात्र खंत वाटेत.

यंदा एकंदर 96 जणांना पद्म पुरस्कार जाहीर झाले आहेत. त्यांचे मन:पूर्वक अभिनंदन. मात्र या यादीत दोनच मराठी नावे असावीत, ही बाब महाराष्ट्राला आणि मराठी माणसाला भूषणावह नाही.

वैद्यक, कला, साहित्य, समाजसेवा, उद्योग, क्रीडा अशा विविध प्रांतामधून हे पुरस्कार विजेते निवडले गेले आहेत. यातील उद्योग हा एक प्रांत सोडला तर इतर क्षेत्रांत मराठी माणूस दिसतोच. असे असूनही राष्ट्रीय पातळीवरचे सन्मान मिळविण्यामध्ये आपण का अपयशी ठरतो, याचा सर्वांनीच अंतर्मुख होऊन विचार करण्याची वेळ आली आहे.

मराठी साहित्या-बाबत आपण फारच हळवे असतो. आपले साहित्य आणि साहित्यिक हे एकमेवाद्वितीय आहेत, असा आव काही समीक्षकांच्या लेखनातून डोकावत असतो.

प्रत्यक्षात हे चित्र किती फसवे आहे, हे ज्ञानपीठ पुरस्काराच्या निमित्ताने दरवषीर्च उघड होत असते. आतापर्यंत मराठीच्या वाट्याला दोनचवेळा हा सन्मान आला आहे! तीच गोष्ट क्रीडा, कला आणि उद्योग, विज्ञान आणि वैद्यक याबाबतही आहे की काय असा संभ्रम यंदाची यादी पाहून पडतो.

कलाक्षेत्रातील 23 जणांना यंदा हा सन्मान मिळाला आहे ; तर वैद्यक, विज्ञान आणि साहित्य या प्रांतातील प्रत्येक विभागात 11 जणांना हा मान लाभला आहे. या क्षेत्रामध्ये उत्तम कामागिरी करणाऱ्या गेल्या पिढीतल्या दिग्गजांना असे सन्मान मिळाले. परंतु पुढच्या पिढीमध्ये या क्षेत्रात कोणीच काही भरीव कामगिरी करत नाही की ज्यांनी नावांची शिफारस करावयाची असते, त्यांना त्यांची माहिती मिळत नाही ?

यातील कोणतेही कारण खरे असले, तरी ते चिंताजनकच म्हणावयास हवे. यातील पहिली बाब खरी असेल, तर आपल्या तरुणांनी अधिक झटून काम करावयास हवे आणि दुसरी गोष्ट खरी असेल, तर आपल्या कडबोळ्यापलीकडल्या जगात डोकावून खरे ते जाणून घेण्याची सवय संबंधितांनी अंगीकारायला हवी. तसे करावयाचे तर राजकीय लागेबांधे सोडावे लागतील.

ते सुटत नाहीत, तोपर्यंत महाराष्ट्र आणि मराठी माणूस यांना राष्ट्रीय पातळीवरील सन्मानांपासून दूरच राहावे लागणार.

 
</text>
</doc>
