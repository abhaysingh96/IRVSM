<doc>
<docno>1002905.cms.txt</docno>
<text>
 
महामुंबई: मुंबई टाइम्स
परवीनच्या धर्मांतराचं गूढ कायम!
[ Thursday, January 27, 2005  10:53:09 pm]


मुंबई टाइम्स टीम

गेल्या आठवड्यात आकस्मिक निधन झालेल्या अभिनेत्री परवीन बाबीचं मुस्लिम रितीरिवाजाप्रमाणे दफन केलं असलं, तरी तिने ख्रिश्चन धर्म स्वीकारला होता आणि ही गोष्ट सर्व जगाला कळायलाच हवी, असं ख्रिश्चन धर्मगुरूंचं म्हणणं आहे. मलबार हिल इथल्या ऑल सेंट्स चर्चमध्ये तिच्या स्मृत्यर्थ काही सेवा सुरू करण्याचाही त्यांचा विचार आहे.

परवीन बाबीने 27 जून 1997 रोजी ऑल सेंट्स चर्चमध्ये फादर अरुण थॉमस यांच्याकडून बाप्तिस्मा घेतला होता. रजिस्टरमध्ये तिने आपलं नाव नोंदवलं होतं आणि ' व्यवसाय ' या रकान्यासमोर ' नवाब ऑफ जुनागढ ' असं लिहिलं होतं. ही माहिती नोंदवलेलं रजिस्टर घेऊन तीन ख्रिश्चन धर्मगुरू तिच्या मृत्यूची वार्ता कळताच तातडीने पोलिसांना भेटले. आपलं अंत्यकर्म ख्रिश्चन पद्धतीने व्हावं, अशी खुद्द परवीनचीच इच्छा असल्याचं त्यांनी सांगितलं. पण पोलिसांनी तिची सही असलेल्या संबंधित कागदपत्रांची विचारणा केल्यावर मात्र धर्मगुरूंना अशी कागदपत्रं देता आली नाहीत. त्यामुळे तिच्या पाथिर्व देहाचा ताबा तिची नातलग असलेल्याबेगम फरहाद सुलताना हिच्याकडे देण्यात आला. परवीनचं तिच्या आईच्या कबरीशेजारीच दफन करण्यात आलं.

याबाबत फादर दायरा सर्वदम म्हणाले, की गेल्या ख्रिस्मसला मी आणि रेव्हरंड अविनाश परवीनच्या घरी आमच्या कुटुंबीयांसमवेत गेलो होतो. त्या वेळी तिने ख्रिश्चन पद्धतीने आपल्या मृतदेहाचं दफन व्हावं, अशी इच्छा प्रदशिर्त केली. या कामी आम्ही पुढाकार घ्यावा, असंही ती म्हणाली. पण पुढे तिने तसं मृत्युपत्र केलं होतं किंवा नाही, याची आम्हाला काहीच कल्पना नाही. तिचं अंत्यकर्म नीट पार पडलं, ही समाधानकारकच गोष्ट झाली. पण तिने ख्रिश्चन धर्म स्वीकारला होता, हे सर्वांना कळायला हवं.

परवीनबद्दल आलेले अनुभव सांगताना फादर सर्वदम म्हणाले, की चर्चमध्ये नियमित येत होती. ती नीट बोलत नव्हती, असा अनुभव इतरांना आला असेल, पण आमच्याशी मात्र ती प्रेमाने आणि आदरानेच बोलायची. आपण उदारमतवादी मुस्लिम कुटुंबात जन्मलो, असं ती अभिमानाने सांगायची. पण झिजस ख्राइस्टची करुणा आणि त्याची जीवनदृष्टी, यामुळे आपल्याला ख्रिश्चनधर्माविषयी प्रेम वाटायला लागलं, असं ती नेहमी सांगायची.

 
</text>
</doc>
