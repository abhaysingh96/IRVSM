<doc>
<docno>1002902.cms.txt</docno>
<text>
 
प्रगती फास्ट
जर्मन भाषेतच करिअर करायचं
[ Thursday, January 27, 2005  10:50:13 pm]


मुंबई युनिव्हसिर्टीतर्फे एप्रिल 2004 मध्ये घेण्यात आलेल्या टीवायबीएच्या परीक्षेत जर्मन विषयात एल्फिन्स्टन कॉलेजची तेजस्वी वर्तक पहिली आली. तिला 600 पैकी 431 म्हणजे 71.83 टक्के मार्क्स मिळाले आहेत. परीक्षेच्या पूर्वतयारीसाठी तिने दिलेल्या काही टिप्स...

बोरिवलीच्या चोगले हायस्कूलमधून दहावी झाले. दहावीला 88 टक्के मार्क्स मिळाले होते. सायन्स, कॉमर्समध्ये मला विशेष इण्टरेस्ट नव्हता. रुपारेल कॉलेजमध्ये आर्ट्सला प्रवेश घेतला. मला जर्मन देश किंवा भाषेबद्दल फारसं काहीच माहीत नव्हतं. त्यामुळे आवड असण्याचा प्रश्नच उद्भवत नाही. एखादी परकीय भाषा शिकलेलं बरं, या एकमेव उद्देशाने सेकेण्ड लँग्वेज म्हणून अकरावी आणि बारावीत जर्मन भाषेचा अभ्यास केला.

त्याकाळात रूपारेलमधल्या जर्मन भाषेच्या प्रोफेसर्सनी या भाषेविषयीच प्रेम मनात रुजवलं. त्यांच्या शिकवण्याच्या पद्धतीमुळे आपल्याला एखादी परकीय भाषा कशी शिकता येईल, ही मनातली भीती दूर झाली. बारावीची परीक्षा संपल्यानंतर सुट्टीत पुण्याच्या मॅक्सम्युलर भवनमध्ये मी जर्मन भाषा शिकायला गेले. हॉस्टेलवर राहून मी हा अभ्यास पूर्ण केला आणि त्याच वेळी ठरवलं, की जर्मन भाषेतच करिअर करायचं.

भारतीय विद्यार्थ्यांच्या मनात या भाषेविषयी आपुलकी निर्माण करण्यासाठी मला टिचर व्हावं लागणार. त्यामुळे जर्मन भाषेची प्राध्यापिका होण्याचं ध्येय मी ठरवलं. बारावीला मला 78 टक्के मार्क्स मिळाले. त्या वेळी अगदी एक-दोन मार्कांनी माझी मेरिटमध्ये येण्याची संधी हुकली.

रुईयाला एफवायचा अभ्यास करताना मुंबई युनिव्हसिर्टीचा जर्मन भाषेचा डिप्लोमाही मी करत होते. जर्मन भाषेत अॅडव्हान्सड डिप्लोमासुद्धा पूर्ण केला. एल्फिन्स्टन कॉलेज हे जर्मन भाषेसाठी खूप चांगलं आहे, असं कळल्यावर मी एसवायला एल्फिन्स्टन कॉलेजमध्ये प्रवेश घेतला.

जर्मन विषयात टीवाय करणारी कॉलेजमधली एकमेव विद्याथिर्नी होते. मला जर्मन विषयांतर्गत डिस्क्रिपटिव जर्मन लिंग्विस्टिक, ट्रान्सलेशन स्कील्स, एसे अॅण्ड कॉमर्स कॉरसपॉण्डन्स इन जर्मन, हिस्ट्री ऑफ जर्मन लिटरेचर, जर्मन सिव्हिलायझेशन, ड्रामा अॅण्ड पोएट्री असे एकूण सहा विषय होते. यातील ट्रान्सलेशन स्कील्स विषयात इंग्रजी उताऱ्यांचं जर्मन भाषेत आणि जर्मन उताऱ्यांचं इंग्रजीत भाषांतर करायचं असतं. हे भाषांतर ऐंशी मार्कांसाठी तर वीस मार्कांच व्हायवा असतं.

सिविलायझेशनच्या पेपरमध्ये जर्मनीतील शिल्पकला, चित्रकला, वास्तुशास्त्रात कसे बदल होत गेले, याचा अभ्यास करावा लागतो. एसे अॅण्ड कॉमर्स करस्पॉण्डन्स इन जर्मन या विषयात चाळीस मार्कांचा जर्मन भाषेतील निबंध तर व्यापार आणि व्यवहार करताना जर्मन भाषेत लिहाव्या लागणाऱ्या पत्रांचा अभ्यास साठ मार्कांसाठी होता.

ड्रामा, पोएट्रीच्या पेपरमध्ये जर्मन साहित्यिक, कवी, कादंबरीकार, नाटककार यांच्या साहित्यकृती, लेखन वैशिष्ट्यांबाबत सखोल अभ्यास करायचा होता. यात वीस मार्कांच्या प्रोजेक्टचाही समावेश होता. ' बॅलेड ' नावाच्या जर्मन काव्यप्रकारावर मी प्रोजेक्ट केलं होतं. डिस्क्रिप्टिव जर्मन इन लिंग्विस्टिकमध्ये उच्चारशास्त्र, भाषाशास्त्र या संदर्भातील वेगळ्या थिअरीज होत्या.

मी एकटीच जर्मनमधून टीवाय करत असल्यामुळे ते कॉलेज कमी आणि माझी खाजगी शिकवणी जास्त होतं. मेहेरभूत मॅडम मला शिकवायच्या. लेक्चर्सनंतर त्या रोज काही प्रश्न द्यायच्या. त्यांची उत्तरं लिहून मी तपासून घ्यायचे. हा रोज केलेला अभ्यास मला खूप उपयोगी पडला. नकळतच अभ्यासात सातत्य राहिलं. सिविलायझेशन शिकवताना त्यांनी मला जर्मन वास्तुशास्त्र, चित्रकला, शिल्पकला यांचे प्रत्यक्ष नमुने असणारी पुस्तक संदर्भासाठी दाखवली. कॉलेजच्या लायब्ररीने माझ्या पुस्तकांचा प्रश्न सोडवला होता. जर्मन भाषेच्या अभ्यासासाठी ती परीपूर्ण लायब्ररी आहे, असं म्हणायला काहीच हरकत नाही. नियमित अभ्यास आणि जर्मन भाषेची आवड हे माझ्या यशाचं रहस्य. पेपर्सचं टेन्शन मला कधीच आलं नाही. लिखाण आणि वाचनावर मी सातत्याने भर दिला होता.

भारतातून जर्मन अॅकॅडमिक एक्स्चेंज प्रोग्रामसाठी दहा जणांना जर्मनीला पाठवण्यात येतं. त्यात माझी निवड झाली होती. माझी निवड या प्रोग्राममध्ये होण्याचं कारण म्हणजे मी जर्मन भाषेत लिहिलेल्या कवितेच्या स्पधेर्त मला पारितोषिक मिळालं होतं. या प्रोग्रामअंतर्गत जर्मनीमध्ये ब्रून्सविक शहरात सहा आठवडे जर्मन लँग्वेज डिप्लोमा करण्याची मला स्कॉलरशिप मिळाली. याचा फायदा साहजिकच टीवायच्या अभ्यासात झालााच.

सध्या मी पुणे युनिव्हसिर्टीतून जर्मनमध्ये एमए करत आहे. शिवाय मॅक्सम्युलर भवनमधून मॅक्सम्युलर टीचर्स ट्रेनिंग कोर्स करत आहे. हा कोर्स पूर्ण झाल्यावर मला मिळणारी पदवी ही साऊथ एशियामध्ये कोणत्याही ठिकाणी जर्मन शिकवायला उपयुक्त ठरेल. सध्या मी डहाणूकर कॉलेजमध्येही जर्मन शिकवत आहे.

गणेश आचवल

 
</text>
</doc>
