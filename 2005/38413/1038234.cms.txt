<doc>
<docno>1038234.cms.txt</docno>
<text>
 
महाराष्ट्र
राज्य सरकारवर नितीन गडकरींची टीका
[ Wednesday, March 02, 2005  04:28:31 pm]


टाइम्स टीम

भाईंदर : जागतिक बँकेकडून महाराष्ट्राला कर्ज मिळवण्याकामी केंदीय अर्थमंत्र्यांनी नाकारलेली शिफारस हे राज्यातील लोकशाही आघाडीचं सरकार किती अकार्यक्षम आहे, त्याचं प्रशस्तीपत्रकच असल्याचं प्रतिपादन भाजप प्रदेशाध्यक्ष नितीन गडकरी यांनी केलं आहे.

भाजप मीरा-भाईंदर शहर जिल्ह्याच्या वतीने आयोजित करण्यात आलेल्या कार्यकर्ता मेळाव्यानंतर ते पत्रकारांशी बोलत होते. मेळाव्यात कार्यर्कत्यांना मार्गदर्शन करताना गडकरी यांनी मतदान केंदागणिक पक्षसमित्या स्थापन करण्याचं आवाहन केलं. भाजप मुस्लिम आणि अल्पसंख्य विरोधी असल्याचा अपप्रचार करून काँग्रेस- राष्ट्रवादी सत्तेवर आले आहेत ते त्यांच्या कर्तृत्वाने नव्हेत. हा अपप्रचार थांबवण्यासाठी छोट्या-छोट्या कार्यर्कत्याला वस्तुस्थिती समजावून सांगा, त्यातूनच पुढील राजकारणात आपण यशस्वी होऊ असंही गडकरी म्हणाले. ठाणे विभागाचे अध्यक्ष जगन्नाथ पाटील, पालिका गटनेते रोहिदास पाटील, जिल्हाध्यक्ष धनराज अग्रवाल, सरचिटणीस हेमंत म्हात्रे,

ओमप्रकाश गाडेदिया आदी नेते या प्रसंगी उपस्थित होते.

 
</text>
</doc>
