<doc>
<docno>1038685.cms.txt</docno>
<text>
 
महाराष्ट्र
शंकरराव चव्हाणांचे यथोचित स्मारक हवे!
[ Wednesday, March 02, 2005  11:09:04 pm]


माजी मुख्यमंत्री शंकरराव चव्हाण यांच्या स्मृतिदिनानिमित्त मराठवाड्यात 25 फेब्रुवारीला ठिकठिकाणी कार्यक्रम झाले. औरंगाबादला शंकरराव चव्हाण प्रतिष्ठान आणि स्वामी रामानंदतीर्थ संस्थेच्या वतीने शंकररावांच्या प्रथम स्मृतिदिनी प्रमुख वक्ते म्हणून खासदार बाळासाहेब विखे पाटील यांनी केलेले खुमासदार भाषण मराठवाड्यातील नेत्यांना बोध घेण्यासारखे आहे.

पालकमंत्री पतंगराव कदम यांच्या अध्यक्षतेखाली झालेल्या या कार्यक्रमात विखे पाटलांनी नेमक्या जागी कोपरखळ्या देत मराठवाड्याच्या राजकारणाचे यथोचित वर्णन केले. ते म्हणाले की , ' मराठवाड्याचे लोक तोंडाने बोलून सर्व घालवितात. याउलट आम्ही पश्चिम महाराष्ट्रातले लोक न बोलता सगळं काही पदरात पाडून घेतो. सरकारच्या तिजोरीवर दरोडे घालावे लागतात आणि तेसुद्धा गुपचुपपणे! आमच्या शेतात पाणी येते, तेव्हा तुम्हाला कळतं की, आमच्याकडे धरण झालं. तुम्ही काही करण्याआधीच आरडाओरडा करता. ' विखे पाटलांनी स्वत: हे सत्य मराठवाड्याच्या जनतेला सांगितले हे बरे झाले. नांदूर मधमेश्वरच्या पाटाचे पाणी येण्यासाठी मराठवाड्यात नुकतीच जीवघेणी श्ाेयस्पर्धा झाली. एकदा कुठे पाण्याची पाळी मिळाली ; पण पाण्यापेक्षा आंदोलनाचाच मोठा बोभाटा झाला.

विखे पाटील यांनी आपल्या भाषणामध्ये सध्याच्या राजकारणाच्या मर्मावर नेमके बोट ठेवले. ते म्हणाले की मतदाराचे विकासाचे ठेके घेऊन आम्ही राजकीय पुढारी मतदानाला उभे राहतो आणि निवडून आल्यावर ठेकेदाराचे ठेके केव्हा घेऊ लागतो, हे लक्षातही येत नाही. तळागाळाच्या लोकांच्या आठवणी काढत तो माणूस तळातील गाळात कसा अडकेल याचा विचार आम्ही करतो, असे सांगून त्यांनी सर्वांना अंतर्मुख केले. शंकरराव चव्हाणांच्या स्मृतिदिनाच्या निमित्ताने विखे पाटलांनी केलेली मराठवाड्याची कानउघाडणी महत्त्वाची आहे.

नांदेडला माजी केंदीय गृहसचिव डॉ. माधवराव गोडबोले यांनी, समाज- जीवनामध्ये दुमिर्ळ झालेली सचोटी, कणखरपणा, दूरदृष्टी, प्रसंगी प्रवाहाच्या विरोधात जाण्याचे धाडस शंकररावांमध्ये होते असे प्रतिपादन केले. शून्याधारित अर्थसंकल्प असो की आठमाही बारामाही पाण्याचा प्रश्ान्, शंकररावांनी निर्णय घेण्यामध्ये जो कणखरपणा दाखविला त्याचे गोडबोले यांनी कौतुक केले. वैधानिक विकास मंडळाच्या स्थापनेच्या वेळी त्यांनी व्यक्त केलेला अंदाज खरा ठरला आहे, असेही प्रतिपादन त्यांनी केले.

औरंगाबादच्या कार्यक्रमामध्ये पालकमंत्री पतंगराव कदम यांनी मराठवाड्याच्या राजधानीत शंकरराव चव्हाण यांचा पूर्णाकृती पुतळा उभारला जाईल, एवढेच नव्हे तर यथोचित स्मारकही उभारण्यात येईल अशी ग्वाही यावेळी दिली.

पालकमंत्री कदम यांनी मांडलेला हा विचार पुढे नेण्याची जबाबदारी मराठवाड्याच्या नेत्यांची आहे. वस्तुत: शंकरराव चव्हाण पाटबंधारे मंत्री होण्याच्या अगोदर या विभागाचे सिंचन उणेपुरे एक टक्काही नव्हते. ही सिंचनक्षमता आठ लाख हेक्टर्सच्यावर नेण्याचे काम त्यांनी त्यांच्या कार्यकालात केले. आता ही सिंचनक्षमता आम्हाला नीट वापरता आली नाही, यामध्ये शंकररावांना दोष देण्यात काय अर्थ आहे.

विखे पाटलांनी लोकप्रतिनिधी ठेकेदाराचे ठेके कसे बेमालूम घेतात, याचे वर्णन केले. शंकररावांची पिढी याला अपवाद होती. जायकवाडीच्या मुख्य धरणाचे काम सुरू झाले, तेव्हा अनेक कंत्राटदार पळून गेले. त्यावेळी शंकररावांनी खाते अंतर्गत हे काम करून घेतले. पाटबंधारे खात्याला योग्य त्या सुविधा देऊन प्रचंड राजकीय इच्छाशक्तीने त्यांनी हे काम केले. मुळामध्ये शंकररावांचा अभ्यास दांडगा होता. आज औरंगाबाद आणि जालना ही दोन्ही शहरे जायकवाडीच्या पाण्यावर उभी आहेत. पूर्णा प्रकल्प त्यांनीच परिपूर्ण केला. त्यामुळेच आज वसमत नगर तालुक्याचे उत्पन्न वर्षांला एक हजार कोटीच्यावर गेलेले दिसते. मराठवाडा कृषी विद्यापीठामध्ये गृहविज्ञान विभाग आणि अन्नतंत्र प्रक्रिया विभाग शंकररावांमुळेच निर्माण झाला. आशिया खंडात फुड टेक्नॉलॉजीचा हा एकमेव अभ्यासक्रम समजला जातो.

विष्णूपुरीपासून जायकवाडीपर्यंत अनेक प्रकल्प शंकररावांनी उभारले ; पण कोठेही आपल्या नावाचा आयुष्यभर गवगवा केला नाही. आयुष्याच्या अखेरच्या क्षणी जायकवाडीचे पाणी वरच्या बाजूला अडविले जाते म्हणून ते हळहळत होते. याबाबत लोकप्रतिनिधींनी पुढे यावे, असे त्यांना वाटत होते. पण सत्तेच्या आणि स्वार्थांच्या राजकारणामुळे हे घडू शकले नाही.

वस्तुत: मराठवाड्यासारख्या अर्वषण प्रवण भागात पाण्याचा प्रश्ान् घेऊन शंकरराव लढले ; एवढेच नव्हे तर अनेक वेळा त्याची राजकीय किंमतही त्यांनी मोजली. सिंचन हाच विकासाचा आधार होऊ शकतो असे त्यांनी मानले. त्यामुळे जलसंशोधन आणि विकास या विषयावर विद्यापीठात त्यांच्या नावाने एखादे अध्यासन सुरू करावे असे अनेक मंडळींना वाटते. सिंचनातील परिवर्तनाचा अभ्यास करण्याची आणि बदलत्या तंत्रज्ञानाचा वेध घेण्याची आज गरज आहे.

सध्या मराठवाड्यात शेतकरी व्यक्तिश: पाण्यासाठी आठ-दहा किलोमीटर पाईपलाईन टाकतात हे सत्य मान्य केले तर पाण्याचे बाष्पीभवन होण्यापेक्षा ते पाईपलाईनने पोहोचविले तर काय बिघडले ? अशा अनेक प्रश्ानंचा अभ्यास अशा प्रकारच्या अध्यासनातून घडू शकेल. शंकररावाच्या नावाने पाण्याच्या प्रश्नावर काम करणाऱ्या मंडळी अथवा संस्थांना पुरस्कार, त्यांच्या नावाने सिंचनाची अथवा पाणलोटाची एखादी योजना जाहीर केली तर ती मराठवाड्याकडून त्यांना खरी आदरांजली ठरेल.

पश्चिम महाराष्ट्रातल्या पतंगरावांनी मराठवाड्यातल्या शंकररावांचे स्मारक उभारले पाहिजे असे सांगितले. मराठवाड्याच्या मुख्यमंत्र्यांपासून सर्व पक्षांतील मंडळींनी शंकररावांच्या मराठवाड्यातील कामाची स्मृती जागविण्यासाठी काही तरी तातडीने करणे गरजेचे आहे.

संजीव उन्हाळे

 
</text>
</doc>
