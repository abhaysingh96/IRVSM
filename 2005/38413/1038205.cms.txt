<doc>
<docno>1038205.cms.txt</docno>
<text>
 
प्रगती फास्ट
संगीतप्रेमींची लायब्ररी
[ Wednesday, March 02, 2005  04:16:34 pm]


भारतीय संगीताचा ठेवा जतन करणं आणि नव्या कलाकारांना व्यासपीठ मिळवून देणं, हा इंडियन म्युझिक ग्रुपचा मूळ उद्देश आहे. त्यांच्या प्रयत्नातून साकारली आहे ही आगळीवेगळी म्युझिक लायब्ररी. शास्त्रीय संगीतातल्या दिग्गजांच्या मैफलीचं लाइव रेकॉडिर्ंग आणि भारतीय बैठक ही लायब्ररीची काही ठळक वैशिष्ट्यं आहेत.

पंडित भीमसेन जोशी यांच्या धीरगंभीर सूरांनी भारलेलं वातावरण, गादीवर तक्क्यांना रेलून या सूरात चिंब भिजणारे संगीतवेडे, माणसांचा गोंगाट नाही, बाहेर अगदी चिडीचूप अशी प्रसन्न शांतता...तुम्हाला वाटेल की हे दृश्य एखाद्या संगीताच्या मैफलीचं आहे. पण साफ चूक, हे वातावरण सेण्ट झेविअर्स कॉलेजमधील इंडियन म्युझिक ग्रुप ( आयएमजी)च्या लायब्ररीतलं आहे. लायब्ररीत शिरताचक्षणी तुम्हाला हा सुखद अनुभव मिळतो.

भारतीय संगीताचा ठेवा जतन करावा, तरुणांना संगीतप्रवाहात आणावं, शास्त्रीय संगीत आणि कलाकारांचा परिचय करून द्यावा, नवोदित कलाकारांना हक्काचं व्यासपीठ मिळावं या हेतूने 1974 मध्ये कॉलेजचे तत्कालीन प्रिन्सिपल फादर लॅन्सी परेरा यांच्या पुढाकाराने आयएमजीची स्थापना झाली. आयएमजी आणि ब्रिटानिया उद्योगाच्या सहकार्याने इथे अनेक कार्यक्रमांचं आयोजन केलं जातं. दिग्गज कलाकारांसमवेत संगीत बैठका, संगीत रसग्रहण, व्याख्यानं, सभा यासारखे कार्यक्रम सेण्ट झेविअर्स कॉलेजच्या ' जॅनफेस्ट ' महोत्सवात आयोजित केले जातात.

कॉलेज उत्सवातील या शास्त्रीय संगीत मैफलीचं कायम स्मरण राहावं, इतर लोकांनाही त्याचा आनंद घेता यावा, म्हणून या मैफलींचं रेकॉडिर्ंग करण्याची गरज आयएमजीला वाटू लागली. या संकल्पनेतूनच आयएमजीच्या म्युझिक लायब्ररीचा जन्म झाला. आज इथे संगीतप्रेमींसाठी अनोखा खजिनाच तयार झाला आहे.

गेल्या 31 वर्षांच्या काळात लायब्ररीने सुमारे दोन हजार तासांच्या लाइव मैफलींचं रेकॉडिर्ंग जतन करून ठेवलं आहे. तुम्हाला हे रेकॉडिर्ंग कॅसेट्स आणि सीडीज स्वरूपात ऐकायला मिळेल. हा संग्रह बाजारात उपलब्ध नसल्यामुळे खरंतर दुमिर्ळच म्हणावा लागेल. साधारणत: 1940 पासूनच्या सुमारे 100 मे 120 जुन्या रेकॉर्ड्स इथे आपण ऐकू शकतो.

ख्याल गायकीचा पिता अमीर खुसरो यांच्या रचना, तसंच उस्ताद अली अकबर खान, येहुदी मेनुहीन, पंडित रामनारायण, एम.एस. सुब्बलक्ष्मी, पंडित भीमसेन जोशी, बेगम परवीन सुलताना, शिवहरी, गानसरस्वती किशोरी आमोणकर यांच्या संगीताचा आनंद आपण इथे मनसोक्त लुटू शकतो. ' आम्हाला शास्त्रीय संगीतातलं काही कळत नाही ,' असं म्हणणाऱ्यांना रागदारी बंदिशीवर आधारित बसंत बहारसारख्या अविस्मरणीय संगीत चित्रपटांची अवीट गोड गाणी इथे ऐकता येतात.

श्राव्य माध्यमाखेरीज इथली 200 ते 300 संगीत विषयाची पुस्तकं आणि ग्रंथ आपल्या बौद्धिक ज्ञानात भर घालतात. कर्नाटक आणि हिंदुस्थानी संगीत, भातखंडे यांचं संगीतशास्त्र, पंडित भीमसेन जोशी यांचं आत्मचरित्र, सुफी संगीताचा उगम, संगीताचं भौतिकशास्त्र अशी पुस्तकं आणि ग्रंथ हिंदी किंवा इंग्रजीमध्ये आपल्याला इथे वाचायला मिळतात. लायब्ररीच्या सदस्यांना आपली संगीत कला सादर करता यावी, यासाठी वेळोवेळी मिनी बैठकांचं आयोजन केलं जातं. याशिवाय संगीत क्षेत्रातील तज्ज्ञ मंडळींची व्याख्यानं सदस्यांसाठी ठेवली जातात.

शास्त्रीय संगीताचा वारसा जपणाऱ्या आयएमजीने भारतीय संस्कृतींचा ठेवाही जतन केला आहे. याचं प्रतीक म्हणजे लायब्ररीतील ' भारतीय बैठक '. इथली संगीत सामुग्री संरक्षित राहण्याच्या दृष्टीने लायब्ररी धूळ, ध्वनी आदी प्रदूषणापासून मुक्त ठेवण्यात आली आहे. गेली तीन-चार वर्षं इथे लायब्ररीअन म्हणून काम करणारे फ्रँक अल्बुकर्क हे लायब्ररीमध्ये तरुणांच्या वाढत्या सहभागाने समाधानी आहेत. आयएमजीच्या सदस्यांनी यासाठी खूप मेहनत केली आहे. त्यामुळेच या वेगळ्या उपक्रमाला तरुणांचा प्रतिसाद वाढतोय, असं ते मानतात.

सध्या लायब्ररीचे एकूण एक हजारपेक्षा जास्त सदस्य आहेत. वाषिर्क 200 रुपये फी भरून अगदी कोणालाही सदस्य होता येतं. कॉलेज विद्यार्थ्यासाठी फक्त 100 रुपये फी असून लाइफ मेम्बरशिपसाठी दोन हजार रुपये आकारले जातात. सदस्य होण्यासाठी वयाची कोणतीही अट नाही.

वाचनाची आवड असणाऱ्या व्यक्ती लायब्ररीकडे वळतात. पुस्तकांचा खजाना असलेल्या असंख्य लायब्ररी आहेत. पण संगीत प्रेमींचं काय ? कितीही प्रयत्न केले तरी त्यांना अशा प्रकारचं कलेक्शन करणं शक्य नसतं. संगीताचा आस्वाद घेण्याबरोबर तुमच्यातील कलेला प्रोत्साहन देण्याचं दुहेरी काम आयएमजीतफेर् केलं जातं. राग, ताल, मात्रा, आरोह, अवरोह, आलाप, तान, वादी-संवादी, ध्रुपद, ख्याल, ठुमरी, दादरा अगदी काही कळत नसलं तरी इथलं वेगळेपण अनुभवण्यासाठी इथे जरूर भेट द्या. संगीतातला गोडवा आणि आयएमजीचं वातावरण तुम्हाला नक्कीच कायमसाठी बांधून ठेवेल.

संपर्क : आयएमजी म्युझिक लायब्ररी, सेण्ट झेविअर्स कॉलेज, तळमजला, महापालिका मार्ग, सीएसटी, मुंबई - 400001. वेळ : सकाळी 9.30 ते संध्याकाळी 4.30. टेलिफोन नंबर : 22634548

सुशील चव्हाण

ज्ञानसंवधिर्नी

 
</text>
</doc>
