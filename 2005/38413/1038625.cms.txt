<doc>
<docno>1038625.cms.txt</docno>
<text>
 
लेख: जाता जाता
पाहुण्यांचे स्वागत!
[ Wednesday, March 02, 2005  10:18:28 pm]


महाराष्ट्राच्या मुख्यमंत्र्यांच्या कार्यालयातून प्रसिद्धीस देण्यात आलेले पत्रक :

मी समस्त मुंबईकरांच्या नजरेस आणून देऊ इच्छितो की आता आपल्या नगरीत फुटपाथ, रस्ते, पाईपलाईन्स यांची तीव्र टंचाई निर्माण झाली आहे. समुदाकाठीदेखील सध्या जागा शिल्लक नाही. त्यामुळे आपले आप्तस्वकीय, मित्र, नात्याने आणि अंतराने दूरचे नातेवाईक यांना या शहरात मुक्कामास आमंत्रित करू नये.

यामुळे मुंबापुरीत गेल्या काही महिन्यांत उत्तरेकडून आलेल्यांची आणि येण्याचे ठरविलेल्यांची पंचाईत होण्याची शक्यता आहे. पण ही अडचण फार काळ सोसावी लागणार नाही, अशी ग्वाही मी देऊ इच्छितो. लवकरच काही उड्डाणपूल हे फक्त पाहुण्यांना मुक्काम करण्यासाठी बांधण्याचा महत्त्वाकांक्षी कार्यक्रम हाती घेण्यात येणार आहे. यासाठी जागतिक बँक तसेच केंद सरकारकडे मदतीची मागणी करण्यात आली आहे. असे पूल बांधण्याचे तंत्रज्ञान परदेशात उपलब्ध नसल्यामुळे मुंबई महापालिका तसेच अभियांत्रिकी महाविद्यालये यांचा सल्ला घेण्यात येणार आहे.

देशाच्या आथिर्क राजधानीत, पाहुण्यांना राहणे सोयीचे जावे अशी रचना असलेले पदपथ बांधण्यासही शासन कटिबद्ध असून, याबाबत एका सल्लागार समितीची नियुक्ती करण्यात येत आहे. ' सेने ' चे मुंबईबाबत गेल्या काही वर्षांतील धोरण लक्षात ठेवून उप ' सेना ' प्रमुखांकडे समितीचे अध्यक्षपद सोपवण्यात येईल. विरोधकांना शहर विकासात सामावून घेण्यामागे लोकशाही तत्त्वांचा आदर करणे हा शासनाचा उद्देश आहे.

पाहुण्यांचा आदरसत्कार करणे हा भारतीय संस्कृतीचा गाभा आहे याची मला जाणीव आहे. मुंबईबाबत अनेक पाहुण्यांना फार आकर्षण असल्याचे आम्हाला उत्तर प्रदेश, बिहार, राजस्थान इत्यादी राज्यांच्या सरकारांनी आवर्जून कळवले आहे. मुंबईचे बहुरंगी, बहुढंगी स्वरूप टिक वण्यासाठी देशाच्या विविध भागांतून येणारे पाहुण्यांचे स्वागत करणे हे शासनाचे कर्तव्य ठरते.

या कर्तव्याचा एक भाग म्हणून, मुंबईच्या समुदात भराव टाकून आणखी एक नरीमन पॉईंट निर्माण करण्याचा धोरणात्मक निर्णय घेण्यात आला आहे. या प्रकल्पाला तातडीने मंजुरी मिळावी यासाठी केंदाला विनंती करण्यात येत आहे. यामुळे होणाऱ्या तिवरांचा नाश लक्षात घेऊन, तिवरांचे जंगल गंगा आणि यमुना नद्यांकाठी उभारण्यास तेथील राज्यर्कत्यांनी मंजुरी दिली आहे.

' मुंबईत आता पाहुण्यांना जागा नाही ' अशा आशयांच्या बातम्या माझ्या नावावर प्रसिद्ध झाल्यामुळे देशभरातून अनेकांनी राज्य शासनाच्या धोरणाबाबत नाराजी व्यक्त केली. त्यामुळे गैरसमज दूर करण्यासाठी शासनाची भूमिका सर्वांसमोर मांडण्यात येत आहे.

सही : मुख्यमंत्री, मंत्रालय

चकोर

 
</text>
</doc>
