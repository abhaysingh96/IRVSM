<doc>
<docno>1037662.cms.txt</docno>
<text>
 
महाराष्ट्र
3 दरोडेखोर ठार, 1 जखमी
[ Wednesday, March 02, 2005  12:40:53 am]


म. टा. वृत्तसेवा

वसई : वसई परिसरात गेले काही महिने सुरू असलेल्या दरोडेसत्रामुळे धुमसत असलेल्या ग्रामस्थांच्या संतापाचा मंगळवारी उदेक झाला आणि आगाशी गावात एका महिलेला जखमी करून पळून जाणाऱ्या चार दरोडेखोरांना गावकऱ्यांनी केलेल्या मारहाणीत तीन दरोडेखोर जागीच ठार झाले, तर एक जण गंभीर जखमी झाला. अन्य दोन संशयितांना ताब्यात देण्याची मागणी करून 10 हजारांच्या संतप्त जमावाने प्राथमिक आरोग्य केंदावरच हल्ला चढवला. त्यात एक पोलिस उपअधीक्षक आणि एक हवालदार जखमी झाला. यावेळी पोलिसांनी हवेत गोळीबार केल्याने वातावरण तापले होते.

ठार झालेल्या दरोडेखोरांची नावे प्रमोद गौड, अखलाख शेख आणि संजय पवार अशी असून हे सर्व विरारमध्ये दोन वर्षांपूवीर् झालेल्या एका खुनातील संशयित आहेत, असे पोलिसांनी सांगितले. मंगळवारी दुपारी दोनच्या सुमारास आगाशी-चाळपेठ येथील मनोहर धाम इमारतीत सोमपुरा यांच्या घरात चार सशस्त्र दरोडेखोरांनी प्रवेश केला. त्यांनी उषा सोमपुरा यांच्यावर चॉपरने हल्ला करून ऐवज लुटून पळ काढला. सोमपुरा यांनी आरडा-ओरडा केल्याने गावकऱ्यांनी दरोडेखोरांचा पाठलाग केला.

दरोडेखोर आल्याची बातमी गावात पसरताच हजारोंच्या संख्येने गावकरी रस्त्यावर उतरले. चारही दरोडेखोर हाती लागल्यावर संतप्त गावकरी त्यांच्यावर तुटून पडले. अवघ्या अर्ध्या तासात आगाशी, चाळपेळ, बोळींज, नंदाखाल, नाळा, सत्पाळा परिसरातील गावकऱ्यांच्या मोठा जमाव रस्त्यावर उतरला. मारहाणीत तीन दरोडेखोर जागीच ठार झाले. एकाच्या मृतदेहावर रॉकेल ओतून जाळण्याचा प्रयत्न झाला. तर एकजण जखमी झाला. याची खबर मिळताच पोलिस उपनिरीक्षक सुधीर खैरनार चार-पाच हवालदारांना घेऊन जमावात घुसले आणि त्यांनी दरोडेखोरांना विरारला आणले.

त्याचवेळी बोळींज गावात दोघांना मारहाण करीत असताना नालासोपारा पोलिस ठाण्याच्या पोलिसांना त्यांना जीपमधे घालून आगाशीच्या प्राथमिक आरोग्य केंदात आणले. तोपर्यंत 10 हजाराचा संतप्त जमाव मुख्य रस्त्यावर जमा होता. हे कळताच जमावाने आरोग्य कंेदावरच हल्ला केला. दोघांना ताब्यात द्यावे ही मागणी पोलिस मान्य करीत नसल्याचं पाहून संतप्त जमावाने आरोग्य कंेदावर जोरदार दगडफेक केली. जमावाला पांगवण्यासाठी पोलिसांनी हवेत गोळीबार केला. ठार झालेल्या दरोडेखोरांकडे चॉपर आणि रिव्हॉल्वर सापडले.

 
</text>
</doc>
