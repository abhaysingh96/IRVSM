<doc>
<docno>1038544.cms.txt</docno>
<text>
 
अर्थव्यवहार
विमा पॉलिसीचे नामांकन आणि गहाणखत
[ Wednesday, March 02, 2005  08:46:46 pm]


विमाधारकाच्या मृत्यूनंतर त्याच्या वारसांना विमा रकमेचे सुलभपणे हस्तांतर व्हावे म्हणून नामांकनाची ( नॉमिनेशन) सोय उपलब्ध आहे. इन्शुरन्स अॅक्ट 1938 च्या कलम 31 नुसार सर्व विमा पॉलिसीधारकांना (फक्त एम. डब्ल्यू. पी. अॅक्ट आणि इस्टेट ड्युटी पॉलिसी सोडून) नामांकनाच्या सोयीचा फायदा घेता येतो. कोणत्याही व्यक्तीचा मृत्यू झाला की त्याच्या वारसांना त्याच्या स्थावर आणि चल संपत्तीवर हक्क मिळतो. भारतीय वारसा कायदा 1955 नुसार त्या व्यक्तीचे कायदेशीर वारसदार हे त्याच्या संपत्तीचे त्याच्या मृत्यूनंतर वारसदार असतात. मात्र अनेकदा असे दिसते की, वारसा हक्क ठरविण्यावरून मोठे वादंग निर्माण होतात आणि न्यायालयात असे वाद खटल्याच्या रूपाने वर्षानुवषेर् रेंगाळत राहतात. त्यामुळे ज्या उद्देशाने विमा संरक्षण घेतले जाते त्या उद्देशालाच धक्का बसतो. यासाठी नामांकन हा एक अतिशय सोपा मार्ग आहे. विमा पॉलिसी घेतानाच विमाप्रस्ताव पत्रात विमाधारक एखाद्या व्यक्तीचे त्याच्या पश्चात्य विमा रक्कम आणि इतर सर्व लाभ मिळण्यासाठी नामांकन करू शकतो. त्यामुळे त्याच्या पश्चात नामांकन केलेल्या व्यक्तीला विमा पॉलिसीची रक्कम अदा केल्यानंतर विमा कंपनीचे काम संपते. अर्थात इथे एक गोष्ट स्पष्टपणे लक्षात घेतली पाहिजे की, नामांकित व्यक्ती ही त्या सर्व विमापॉलिसीच्या रकमेची मालक नसते. विमाधारकाच्या कायदेशीर वारसांचा प्रतिनिधी म्हणून ती रक्कम नामांकित व्यक्तीला अदा केली जाते. त्याने ती योग्य प्रकारे सर्व कायदेशीर वारसांना देणे बंधनकारक असते. त्याला विमा कंपनीने एकदा रक्कम दिली की यातून कंपनीची भूमिका संपुष्टात येते.

विमाधारक विमा पॉलिसी घेताना नामांकन करू शकतो. विमा पॉलिसी घेतल्यानंतर काही काळानेही तो नामांकन करू शकतो. मात्र त्याची नोंद ' एंडॉर्समेंट ' च्या रूपाने मूळ पॉलिसी पत्रावर करावी लागते. विमाधारक त्याच्या इच्छेनुसार नामांकन बदलूही शकतो. त्यासाठी त्याला विमा कंपनीकडे विहित नमुन्यात अर्ज करावा लागतो आणि मूळ विमा पॉलिसी पत्रावर त्याची नोंद करावी लागते. नामांकन हे बहुधा जवळच्या नातेवाईकाच्या नावाने केले जाते. पण विमाधारक कोणाच्याही नावाने नामांकन करू शकतो. नामांकन करताना नामांकित व्यक्तीचे संपूर्ण नाव, वय, पत्ता आणि विमाधारकाबरोबरचे नाते याची नोंद करावी लागते. नामांकन अल्पवयीन व्यक्तीच्या (मायनर) नावानेही करता येते. मात्र अशा वेळी त्याच्याबरोबर पालक म्हणून दुसऱ्या व्यक्तीचीही नोंद करावी लागते. नामांकन दोन किंवा अधिक व्यक्तीच्या नावानेही करता येते. अशा वेळी मिळणारी रक्कम एकत्रितरीत्या दिली जाते. नामांकन केले असूनही जर विमाधारकाने मृत्यूपत्र केले असेल आणि त्यात विमा पॉलिसीचा स्पष्ट उल्लेख करून ती विमा पॉलिसी नामांकित व्यक्तीऐवजी दुसऱ्या व्यक्तीच्या नावे केली असेल, तर त्या व्यक्तीला विमा पॉलिसीची रक्कम दिली जाते. याचा अर्थ मृत्यूपत्रामुळे नामांकन रद्द होऊ शकते, मात्र नामांकनामुळे मृत्यूपत्र रद्द होणार नाही. नामांकित व्यक्तीचा संबंध फक्त विमा पॉलिसीच्या मुदतपूतीर्पर्यंतच (मॅच्युरिटी) असतो. विमा पॉलिसी मॅच्युअर होण्याआधी विमाधारकाचा मृत्यू झाला असता नामांकन केलेल्या व्यक्तीला अधिकार मिळतात. अर्थात ज्या विमा पॉलिसीत विमाधारकाच्या मृत्यूनंतरही पैसे मिळतात तेथे नामांकनाचा खूपच उपयोग होतो.

आपल्या मृत्यूनंतर विमा लाभांशामध्ये अडथळे येऊ नयेत, विमा रकमेचे रीतसर हस्तांतर व्हावे आणि विमा घेतल्याचा उद्देश सफल व्हावा म्हणून विमा पॉलिसीचे नामांकन करणे शहाणपणाचे ठरते. शक्यतो अगदी जवळच्या नातेवाईकांना उदा. पत्नी, मुले, आई, वडील यांच्या नावे नामांकन करावे. नामांकन सारखे बदलू नये. बदलल्यास त्याची नोंद विमा पॉलिसीवर करून घ्यावी.

विमा पॉलिसीचे गहाणखत

आता विमा पॉलिसीचे गहाणखत म्हणजे काय ते पाहू या. विमा पॉलिसी गहाण ठेवणे याचा अर्थ विमा पॉलिसीवरील सर्व हक्क हस्तांतरित करणे. थोडक्यात असे म्हणता येईल की, विमा पॉलिसी दुसऱ्या व्यक्तीच्या नावे करणे. विमाधारकाने एखादे कर्ज घेतले असेल किंवा दुसऱ्या व्यक्तीकडून काही वस्तूरूपात कर्ज घेतले असेल, तर तो त्याच्या नावावरील विमा पॉलिसी दुसऱ्या व्यक्तीच्या नावे गहाणखत करून देतो. त्या पॉलिसीवरील विमाधारकाचे सर्व हक्क नष्ट होतात आणि नामांकन अस्तित्त्वातच रहात नाही. ज्याच्या नावे गहाणखत केले तोच मृत्यू पावला तर त्याच्या वारसाकडे विमा पॉलिसीचे अधिकार जातात. जेव्हा बँकेतून किंवा अर्थसंस्थेकडून कर्ज घेतले जाते, तेव्हा विमा पॉलिसी त्यांच्याकडे कर्जासाठी आथिर्क सुरक्षा म्हणून गहाण ठेवली जाते. कर्ज रद्द केले आणि पॉलिसीवरील गहाणवट रद्द केली तरच विमा पॉलिसीवरील अधिकार पुन्हा विमाधारकाला परत मिळतात. अशा वेळी त्याला पुन्हा नव्याने नामांकन करावे लागते.

मात्र विमाधारकाने आपली विमा पॉलिसी विमा कंपनीकडेच गहाण ठेवली आणि तीवर कर्ज घेतले तर मात्र नामांकन रद्द होत नाही. अशा वेळी जर विमाधारकाचा मृत्यू झाला, तर कर्जाची रक्कम व्याजासकट वजा करून उरलेली रक्कम नामांकित केलेल्या व्यक्तीला दिली जाते. अनेकदा नामांकन बदलण्यासाठीही विमा पॉलिसी दुसऱ्या व्यक्तीच्या नावे गहाण ठेवली जाते. अशा प्रकारे विमा पॉलिसी गहाण ठेवून आथिर्क कर्ज उभारणी विमाधारकारला सहज शक्य होते.

क्षितिज पाटुकले

 
</text>
</doc>
