<doc>
<docno>1038719.cms.txt</docno>
<text>
 
महाराष्ट्र
'बनावट नोटां'चा धंदा करणारी टोळी अटकेत
[ Wednesday, March 02, 2005  11:56:42 pm]


म. टा. प्रतिनिधी

पुणे : बनावट नोटांची छपाई करून त्याचे वितरण करणाऱ्या टोळीतील तिघांना चतुशृंगी पोलिसांनी गजाआड केले असून या टोळीची पाळेमुळे नाशिकमध्ये असल्याचे उघडकीस आले आहे.

औंधच्या परिहार चौक भागात काहीजण बनावट नोटा विकत असल्याची खबर चतुशृंगी पोलिस ठाण्याचे निरीक्षक गोविंद पवार यांना मिळाली होती. त्यावरून सहायक पोलिस निरीक्षक शकील शेख आणि त्यांच्या पथकाने तपास करून चिखलीतील महेश पोळ, वाकडमधील महेंद ठाकूर आणि दिलावर महंमद हुसे बैसगीर् या तिघांना पकडले. झडतीत त्यांच्याकडून 50 रुपयांच्या 28 बनावट नोटा जप्त करण्यात आल्या. त्यांना सात दिवस पोलिस कोठडी देण्यात आली आहे.

पोळ याचा ट्रॅव्हलचा व्यवसाय आहे, तर ठाकूर याचे दुचाकीचे गॅरेज आहे. दिलावर आणि त्याची पत्नी ब्युटीपार्लरचा व्यवसाय करतात. या नोटा त्यांना नाशिकमधून पाठवण्यात आल्या होत्या.

मात्र, तेथील त्यांचे साथीदार फरार झाले आहेत. ही टोळी कॉम्प्युटरवर हुबेहुब नोटा तयार करून त्यांची छपाई करायची. त्यांनी मोठ्या प्रमाणात नोटांचे वितरण केल्याची शक्यता आहे.

 
</text>
</doc>
