<doc>
<docno>1037621.cms.txt</docno>
<text>
 
महामुंबई
'ती' 30 हजार एकर जमीन कधी मोकळी होणार?
[ Wednesday, March 02, 2005  12:15:28 am]


म. टा. प्रतिनिधी

मुंबई : नागरी कमाल जमीन धारणा कायद्याखाली मुंबईत 30 हजार एकर जमीन मोकळी असून त्यापैकी निम्मी जमीन केवळ आठ ते दहा धनदांडग्या लोकांच्या ताब्यात आहे. गोरगरीबांना घरे उपलब्ध करून देण्यासाठी व मुंबईच्या भावी विकासासाठी अशी जमीन राज्य सरकारने ताबडतोब ताब्यात घ्यावी, अशी आग्रही मागणी नागरी निवारा परिषदेचे विश्वस्त प. बा. ऊर्फ बाबुराव सामंत व श्ाीमती मृणाल गोरे यांनी मंगळवारी येथे केली.

शहराच्या विकासात नागरी कमाल जमीन धारणा कायदा आडवा येत असल्याची हाकाटी पिटत, मुंबईचे ' शांघाय ' करण्याच्या नावाखाली बडे बिल्डर हा कायदाच मोडीत काढण्यासाठी सरकारवर दबाव आणत आहेत. मात्र, कोणत्याही परिस्थितीत हा कायदा रद्द होता कामा नये, अशी आमची मागणी आहे. मूठभर जमीनदारांचे हितसंबंध जोपासणार की सव्वा कोटी जनतेची हित पाहणार, याचा जाब विचारण्यासाठी येत्या शुक्रवारी आझाद मैदानावर मोर्चा काढण्यात येईल, असे ते म्हणाले.

मुंबईत आजही हजारो एकर जमीन मोकळी आहे. राज्य सरकारने ती ताब्यात घेऊन त्याचे नियोजन केले तर अशा जमिनीवर सार्वजनिक बांधकामे, उद्योग, व्यापार आणि झोपडीधारकांचे पुनर्वसन करण्यासाठी रास्त दराने जमीन उपलब्ध होऊ शकते. बॅकबे, पेडर रोड, दादर ते दहिसर, मुलुंडपर्यंत सर्वांना कमी किमतीत घरे मिळतील आणि महाराष्ट्र सरकारला सुमारे 10 हजार कोटी रुपयांइतका नफा मिळू शकतो. त्यातून मुंबईच्या भावी विकासाला ताकद मिळेल. पण हे सारे सरकारचा निर्धार व जनतेची एकजुट यांच्यातून 1976 चा हा कायदा कार्यान्वित केल्यानेच घडू शकते, असे सामंत यांनी सांगितले.

या कायद्याखालील मालाड पूर्व येथील 62 एकर जमीन नागरी निवारा परिषदेने संघर्ष करून अल्प किंमतीत राज्य सरकारकडून मिळविली. त्या खडतर जमिनीचा विकास करून आथिर्कदृष्ट्या दुर्बल घटकातील पाच हजार 88 सभासदांची घरे बांधली. सर्व सभासद तेथे राहावयास आले आहेत. प्रकल्पातील 350 चौरस फूट कापेर्ट क्षेत्रफळाचे पक्के घर ( 410 चौ. फूट बिल्टअप क्षेत्रफळ) सरासरी दोन लाख 87 हजार रु. खर्च करून बांधले. म्हणजेच एकूण बांधकाम खर्च 802 रु. प्रति चौ. फूट दराने पडला. तो आजच्या बाजारभावापेक्षा निम्म्याने कमी आहे, असे ते म्हणाले.

झोपड्या पाडून बेघर केलेल्या हजारो लोकांच्या पुनर्वसनासाठी सुमारे 500 एकर जमीन 700 कोटी रुपये देऊन घ्यावी लागेल, असे मुख्यमंत्री अलीकडेच म्हणाले आहेत. पण हे 700 कोटी जनतेचेच ना, असा सवाल करून सामंत म्हणाले : नागरी कमाल जमीन धारणा कायद्याखाली अवघ्या 12 ते 14 लाख रुपयात ही 15 ते 20 हजार एकर जमीन संपादन करण्याची व्यवस्था उपलब्ध असताना मुख्यमंत्री असे का बोलले, असा सवाल त्यांनी केला आहे.

 
</text>
</doc>
