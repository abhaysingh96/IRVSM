<doc>
<docno>1037618.cms.txt</docno>
<text>
 
महामुंबई
नाप्थाघोटाळ्यात एसआयटीच्या स्थापनेला टाळाटाळ
[ Wednesday, March 02, 2005  12:14:52 am]


म. टा. प्रतिनिधी

मुंबई : नाप्था, फ्युएल ऑइल आणि केरोसिन भेसळ घोटाळा तसेच कर चुकवेगिरीच्या प्रकरणात राजकारण्यांशी संबंधित बडी बडी धेंडे असल्यानेच हिवाळी अधिवेशनात आश्वासन देऊनही राज्याचे गृहमंत्री आर. आर. पाटील एसआयटीची स्थापना करण्यास टाळाटाळ करीत असल्याचा आरोप विधानपरिषदेतील विरोधी पक्ष नेते व प्रदेश भाजपचे अध्यक्ष नितीन गडकरी यांनी मंगळवारी केला. तर याप्रकरणातील प्रमुख आरोपींना मोका लावण्याची मागणीही त्यांनी केली.

यापुर्वी सुमारे 865 कोटी रुपयांच्या करचोरीची प्रकरणे आपण उघडकीस आणली होती. आता किमान एक हजार कोटी रुपयांच्या करचोरीचे पुरावे आपल्याकडे असून 14 मार्चपासून सुरू होणाऱ्या विधिमंडळाच्या अधिवेशनात सरकारला त्याची माहिती देण्यात येईल, असे त्यांनी सांगितले. आतापर्यंत केवळ केरोसिन, फ्युअल ऑइल व नाफ्था करचोरीची प्रकरणे जाहीर उााडकीस आणली असून 90 हजार कोटी रुपयांच्या लाकूड आयातीच्या घोटाळ्याची माहिती आपल्याकडे असल्याचे त्यांनी सांगितले. यासंदर्भात पंतप्रधान डॉ. मनमोहनसिंह, केंदीय अर्थमंत्री पी. चिदंबरम यांच्याकडे सविस्तर तक्रारी करण्यात आल्या असून केंद सरकार त्याकडे का दुर्लक्ष करीत आहे, असा सवाल त्यांनी केला. अदानी ग्रुपचे गौतम आदानी आणि त्यांच्यासाठी काम करणारे हर्षद मेहता रुची सोया व नेपच्युन ट्रेडलिंकचे कैलाश, तसेच मनिष सहारा आणि जी. प्रेमजी अरिहंतचे चिमणभाई शहा अशी नामवंत मंडळी या घोटाळ्यात असून त्यांच्यावर काहीच कारवाई होत याबद्दल आश्चर्य व्यक्त करताना गडकरी म्हणाले की, तपासासाठी एसआयटीची स्थापना करण्याचे आश्वासन देऊन दोन महिने उलटले तरी त्याबाबत काहीच हालचाल दिसत नाही. त्यामुळे कोणाला संरक्षण देण्याचा तर आघाडी सरकारचा प्रयत्न नाही ना, अशी शंका घेण्यास पुरेसा वाव आहे.

राज्याचे अर्थमंत्री जयंत पाटील यांनी 165 कोटी रुपयांचा घोटाळा झल्याचे मान्य करताना विक्रीकर विभागाने पाच एफआयआर दाखल केल्याचे सांगितले होते. त्यातील प्रमुख आरोपी अटकपूर्व जामीन घेऊन खुलेआम फिरत असून त्याचा जामीन रद्द करण्यासाठी सरकार काहीच पावले उचलत नाही, असेही त्यांनी निदर्शनास आणून दिले.

विरोधीपक्षनेतेपदाचा राजीनामा देणार!

14 मार्चला सुरू होणाऱ्या अधिवेशनात आपण विरोधी पक्षनेतेपदाचा राजीनामा देणार असल्याची घोषणा नितीन गडकरी यांनी केली. प्रदेशाध्यक्ष झाल्यानंतर नागपूर येथे झालेल्या हिवाळी अधिवेशनातच राजीनामा देणार होतो. मात्र, काही कारणास्तव त्यावेळी राजीनामा देता आला नाही, त्यामुळे मार्च महिन्यात अधिवेशनात राजीनामा देऊ, असे ते म्हणाले.

 
</text>
</doc>
