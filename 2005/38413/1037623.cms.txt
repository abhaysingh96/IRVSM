<doc>
<docno>1037623.cms.txt</docno>
<text>
 
महामुंबई
अर्थसंकल्प जनतेला 'बनवणारा'!
[ Wednesday, March 02, 2005  12:16:04 am]


म. टा. व्यापार प्रतिनिधी

मुंबई : ' ड्रीम टीम ' म्हणून खूप गाजावाजा करण्यात आलेल्या ' युपीए ' सरकारचे अर्थमंत्री पी. चिदंबरम यांनी आपल्या दुसऱ्या अर्थसंकल्पात जनतेला पार ' बनविले ' असून, त्यात भाषेचा फुलोराच अधिक आहे. प्रत्यक्षात निष्पन्न फारसे नाही, अशी घणाघाती टीका माजी केंदीय अर्थमंत्री खा. यशवंत सिन्हा यांनी मंगळवारी येथे बोलताना केली.

भारतीय जनता पक्षातर्फे ' केंदीय अर्थसंकल्प: 2005-06' वर आयोजित करण्यात आलेल्या व्याख्यानात श्री. सिन्हा यांनी चिदंबरम यांच्या अर्थसंकल्पीय भाषणांतील एकेक मुद्द्याचा समाचार घेतला. पाच वेळा अर्थसंकल्प सादर करणाऱ्या सिन्हा यांनी सोबत आणलेल्या जाडजूड आथिर्क पाहणी अहवालांतील संदर्भ देत सांगितले की, प्रत्येक अर्थमंत्री अर्थसंकल्पात थोडीफार हातचलाखी करीत असतोच. पण चिदंबरम यांनी मात्र जनतेला यावेळी निदान बारा महिन्यांसाठी तरी चक्क मूर्ख बनविण्याचा प्रयत्न केला आहे. मुंबईला जागतिक आथिर्क उलाढालींचे एक केंद बनविण्याची, मुंबईचे शांघाय बनविण्याची भाषाच नुसती केली आहे. यासाठी कितपत भरीव निधीची तरतूद काय केली आहे, हे मी शोधतो आहे!

अर्थमंत्र्यांनी अर्थसंकल्पीय तूट, महसुली तूट याबाबत सादर केलेली आकडेवारी, करांमध्ये दिलेल्या सूट सवलती आणि वाढ यातून सादर केलेली आकडेवारी शंकास्पद वाटते व त्यांच्या बौद्धिक सचोटीविषयी शंका निर्माण होते. याबाबत आपण संसदेत प्रश्ान् विचारणार आहोत, असे सांगून सिन्हा म्हणाले : चिदंबरम यांच्या भाषणाचा ' पार्ट ए ' हा निवडणूक जाहीरनाम्यासारखा आहे. कारण त्यात दिलेल्या आश्वासनांच्या पूर्ततेसाठी निधीच्या तरतुदी समाविष्ट नाहीत.

' एनडीए ' सरकारच्या काळातील अनेक योजनाच ' युपीए ' सरकार वेगळी नावे देऊन पुढे चालवीत असल्याचा दावा त्यांनी केला. पगारदारांना मिळणाऱ्या भत्त्यांवर लागू करण्यात आलेला ' टॅक्स ऑफ फ्रिंज बेनिफिट्स ' हा प्रकार अमलात आणताना केवळ गोंधळ होणार असल्याचे सांगून ते म्हणाले: काळ्या पैशाचा शोध घेण्यासाठी लागू करण्यात येणारा ' कॅश ट्रॅन्झॅक्शन टॅक्स ' तर पूर्णत: अव्यवहार्य आहे! काळा पैसावाले आपल्याकडील पैसे काय ' शेड्युल्ड ' बँकांमध्येच ठेवतील काय ? जे ' इनस्पेक्टर राज ' अनेक दशकांनंतर या देशातून अखेर नाहीसे करण्यात आले यामुळे मात्र पुन्हा सुरू होण्याचा धोका आहे.

 
</text>
</doc>
