<doc>
<docno>1038239.cms.txt</docno>
<text>
 
महाराष्ट्र
सुनंदा पटवर्धन यांना अंत्योदय पुरस्कार
[ Wednesday, March 02, 2005  04:30:50 pm]


श्री.वा. नेलेर्कर

ठाणे : प्रगती प्रतिष्ठान संस्थेच्या संचालिका सुनंदा पटवर्धन या म्हाळगी प्रबोधिनीचा अंत्योदय पुरस्कार मिळवणाऱ्या पहिला महिला कार्यकर्ता ठरल्या आहेत. पुरस्काराचं यंदाचं सहावं वर्ष आहे. या पुरस्कारामुळे तीस वर्षांच्या विधायक कार्याला मिळालेली ही पोचपावती असल्याची प्रतिक्रिया व्यक्त होत आहे. एक लाख रोख आणि सन्मानचिन्ह असं या पुरस्काराचं स्वरूप आहे. जव्हार इथे विरोधी पक्षनेते नितीन गडकरी यांच्या हस्ते हा पुरस्कार आज प्रदान केला जाणार आहे.

जव्हार, मोखाडा या आदिवासी भागात त्यांच्या कार्याचा आवाका मोठा आहे. प्रगती प्रतिष्ठान या स्वयंसेवी संस्थेने ठाणे शहरापासून सुरू केलेलं काम जिल्ह्याच्या आदिवासी ग्रामीण भागात आता चांगलंच स्थिरावलं आहे.

1985 मध्ये जव्हारमध्ये त्यांनी आदिवासी मुलांसाठी स्थापन केलेलं पहिलं निवासी मूक-बधीर विद्यालय हे तर प्रगती प्रतिष्ठानच्या बहुआयामी कामाचं मुख्य केंद ठरलं आहे. 14 विद्याथीर् घेऊन सुरू झालेल्या या मूकबधीर विद्यालयात सध्या 65 विद्याथीर् शिक्षण घेत आहेत. शैक्षणिक विकासाबरोबरच सामाजिक विकास आणि त्यांचं पुनर्वसन दोन्ही भूमिकेतून त्यांचं काम सुरू आहे. शालेय शिक्षणाबरोबरच रोज दोन तास स्वयंरोजगारासाठी हस्तकला, क्रीडा व वारली चित्रकला यासाठी प्रशिक्षण दिलं जातं. अपंगांना एकत्र करून सहकारी संस्था स्थापन करून रोजगार, प्रशिक्षण व रोजगार संधी दिली जाते. शिवणकाम, खडू बनवणे, मेणबत्त्या, कुटीरोद्योग म्हणून काजू प्रक्रिया, स्क्रीन प्रिटिंग अशा अनेक व्यवसायांचं प्रशिक्षण, उत्पादन व त्यास बाजारपेठ उपलब्ध करून देण्याचा प्रयत्न नावारूपाला आला आहे. काजू प्रक्रिया उद्योगामुळे या भागात काजू लागवडीला चांगली चालना मिळाली आहे.

प्रतिष्ठानमार्फत पाच गावांना पाण्याची टाकी तर जव्हार तालुक्यातील मेढा इथे पाणलोट क्षेत्र विकासाचा यशस्वी प्रयोग सुरू आहे. पर्यावरण व निसर्गाचा समतोल राखण्यासाठी प्रबोधन केलं जाते. केंद सरकारच्या प्रोत्साहनपर योजनेनुसार 1987 ते 1992 या पाच वर्षांत 7,500 एकर पडीक जमिनीवर लावलेली सुमारे 50 लाख झाडं हा एक विक्रम ठरावा. शिवाय मोखाड्यात 35 विद्यार्थ्यांसाठी मोफत वसतिगृह चालवलं जात आहे. ग्रामीण भागातील अशिक्षित दाईंना ठाण्याच्या सिव्हिल हॉस्पिटलमध्ये प्रशिक्षण देण्याची कामगिरी या प्रतिष्ठानने पार पाडली. अशा 125 प्रशिक्षत दाई इथे काम करत आहेत. त्यांना दाई कीट दिलं जातं. या कामासाठी त्यांना इनरव्हिल क्लब, रोटरी क्लब, दानशूर व्यक्ती, संघटना, विश्वस्त संस्था, कंपन्या यांची आथिर्क मदत मिळत असते.

सुनंदा पटवर्धन यांना आजपर्यंत सावित्रीबाई फुले पुरस्कार, सुशीलाताई परांजपे गौरव पुरस्कार, आदिवासी सेविका पुरस्कार, वुमन ऑफ द इयर पुरस्कार, महापालिकेचा ठाणे भूषण पुरस्कार बाया कवेर् पुरस्कार आदी अनेक पुरस्कार मिळाले आहेत.

 
</text>
</doc>
