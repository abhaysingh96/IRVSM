<doc>
<docno>1038559.cms.txt</docno>
<text>
 
अर्थव्यवहार
फ्रिंज टॅक्सचे गौडबंगाल
[ Wednesday, March 02, 2005  08:55:23 pm]


वृत्तसंस्था

नवी दिल्ली : सोमवारी सादर झालेल्या नव्या बजेटमध्ये अर्थमंत्री पी. चिदंबरम यांनी केलेल्या तरतुदीनुसार, कर्मचाऱ्यांना दिल्या जाणाऱ्या विविध प्रकारच्या 17 भत्त्यांवर कंपन्यांना, मालकांना तीन ते 30 टक्के कर भरावा लागणार आहे. ' फ्रिंज बेनिफिट टॅक्स ' असे याचे नामकरण अर्थमंत्र्यांनीच बजेटदरम्यान केले. ' नासकॉम ' सह अनेक संघटना आणि कंपन्यांनीही या कराला विरोध केला आहे.

टेलिफोन, वाहन खर्च (कन्व्हेयन्स), परदेशवारी, शिक्षणासाठी दिली जाणारी स्कॉलरशिप, भेटवस्तू, क्लब मेंबरशिप, गेस्ट हाउसेस, हॉटेल, मोटारींची दुरुस्ती, विमान आदि भत्ते आणि सुविधांवर कंपन्यांना कर भरावा लागेल.

कन्व्हेयन्सवर 20 टक्के कर द्यावा लागेल. म्हणजेच , 100 रुपये कन्व्हेयन्सवर कंपनीला सहा रुपये कर द्यावा लागेल. मात्र, कर्मचाऱ्यांची वाहतूक सेवा (ट्रान्सपोर्ट) आणि कँटीन या महत्त्वाच्या सुविधांवर कोणताही कर असणार नाही. काही सुविधांच्या बाबतीत विशिष्ट प्रमाणातील रकमेवरच कंपन्यांना कर भरावा लागेल. मनोरंजन, सण साजरा करण्यासाठी दिली जाणारी रक्कम, भेटवस्तू, क्लब सुविधा आदिंसाठी दिल्या जाणाऱ्या अर्ध्या रकमेवर कर भरावा लागेल.

ऑफिसच्या बाहेर विश्रामसुविधा ( शीतपेये, खाद्यपदार्थ आदिंसह) कराच्या कचाट्यात येतील. मात्र ऑफिसमधील या सुविधांवर कोणताही कर लागू होणार नाही. सर्वसाधारण फ्रिंज टॅक्स संरचना अशी आहे : 15 टक्के कर - गेस्ट हाऊस, कॉन्फरन्स, कामगार कल्याण, हेल्थ क्लब, क्रीडा आणि तत्सम सुविधा, सेल्स प्रमोशन आणि पब्लिसिटी

सहा टक्के कर - मोटारीची देखभाल-दुरुस्ती, इंधन, चार्टर्ड विमान. टेलिफोनच्या दहा टक्के खर्चावर तीन टक्के कर लागू होईल. मुलांच्या शिष्यवृत्तीसाठी दिल्या जाणाऱ्या संपूर्ण रकमेवर 30 टक्के कर लागू होईल. माजी कर्मचाऱ्यांना दिल्या जाणाऱ्या सुविधांवरही हे कर लागू होतील.

 
</text>
</doc>
