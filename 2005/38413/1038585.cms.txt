<doc>
<docno>1038585.cms.txt</docno>
<text>
 
धावते जग
सारासार 'अ'विचार!
[ Wednesday, March 02, 2005  09:14:46 pm]


ऑलिम्पिकमध्ये भारताच्या वाट्याला आलेल्या एकमेव पदकाचा मानकरी ठरणाऱ्या राजवर्धनसिंग राठोडला ' लाल फिती ' चा फटका बसल्याचे दु:ख सर्वांनाच असले तरी तत्कालिन क्रीडामंत्री उमा भारती यांनी उत्साहाच्या भरात केलेल्या घोषणेमुळेच तो अडचणीत आला आहे!

उत्साहाच्या भरात अनेकवेळा मंत्री- महोदय घोषणा करतात. परंतु त्यांना बऱ्याचवेळा वस्तुस्थितीचे भान कसे नसते याचे हे प्रकरण म्हणजे उत्तम नमुना आहे. अथेन्स ऑलिम्पिकमध्ये सुवर्णपदक मिळविणाऱ्या भारतीय खेळाडूला एक कोटी रुपये, रौप्य पदकासाठी 75 लाख आणि ब्राँझ पदकासाठी 50 लाख रुपये मिळतील, असे त्यांनी जाहीर केले होते.

राठोडने रौप्यपदक मिळविल्याने त्याला 75 लाख रुपये देणे आवश्यक होते. परंतु, या प्रस्तावाला मंत्रिमंडळाची मान्यताच नव्हती, असे आता उघड झाले आहे. त्यांच्यानंतरचे क्रीडामंत्री विक्रम वर्मा यांनाही मंत्रिमंडळाकडून ही मान्यता मिळवता आलेली नाही. अर्थमंत्रालयानेही पदकविजेत्यांना अनुक्रमे 30, 18 व 12 लाख रुपयेच देणे शक्य आहे, असे सांगितल्याचे स्पष्ट झाले आहे.

त्यामुळे राठोडला 75 नव्हे, तर 18 लाखच मिळू शकतात. तसे त्याला मिळाले, तर ती त्याची शुद्ध फसवणूकच म्हणावी लागेल. एकतर ऑलिम्पिकमध्ये मुख्यत्वे हॉकी सोडल्यास आपले यश विरळाच आहे. कोणे एकेकाळी हॉकी हा ' भारतीय ' खेळ होता. किंबहुना हॉकी म्हणजे भारतच विजेता अशी परिस्थिती होती. परंतु, नंतर क्रिकेट सोडून अन्य कोणत्याही खेळाकडे लक्ष न पुरविण्याचे जणू सरकारी धोरणच ठरले असावे.

सर्व सोयीसुविधा क्रिकेटपटूंनाच मिळायला लागल्या. पुरेसे लक्ष न दिल्याने हॉकीत भारतीय संघ पराभूत व्हायला लागला आणि त्यानंतर क्रिकेटपेक्षाही वेगवान अशा या खेळाचे आकर्षण कमी व्हायला लागले. अन्य खेळांचा प्रश्ान्च नव्हता. मग नेमबाजीसारख्या खेळाची गोष्टच सोडा. हा खेळ कधीच चचेर्त नव्हता. जे खेळाडू ऑलिम्पिकमध्ये पदक मिळवितील असे वाटत होते, त्यांनी निराशा केली आणि राठोड मात्र रौप्यपदक घेऊन आला.

वस्तुस्थिती ओळखून अन्य खेळांना प्रोत्साहन देण्याचे काम सरकारने करायला हवे. तसे होत नाही हीच वस्तुस्थिती आहे. इथे सरकार कोणाचे आहे हा प्रश्ान्च नाही. पण मंत्र्यांनी जाहीरपणे आश्वासन देताना सारासार विचार करूनच बोलायला हवे, हे यावरून पुन्हा सिद्ध झाले आहे.

 
</text>
</doc>
