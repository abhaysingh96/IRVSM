<doc>
<docno>1038588.cms.txt</docno>
<text>
 
धावते जग
अमेरिकेचे बोधामृत
[ Wednesday, March 02, 2005  09:16:11 pm]


अमेरिका ही महासत्ता असल्यामुळे जगावर आपलेच राज्य आहे अशा थाटात वावरत असते. आपण ठरवू तोच कायदा या जगात चालला पाहिजे, असा आग्रह असल्याने कुणी अण्वस्त्रे बाळगायची, कुणी कोणती शस्त्रे बाळगावी,

कोणत्या देशात कोणती राजवट असावी हे ठरविण्याचा अधिकार आपल्याला आहे, असे त्या देशाला वाटत असते. जे देश अमेरिकेचे ऐकत नाहीत त्याच्याविरुद्ध आथिर्क निर्बंध लादणे व त्यांना धमक्या देणे असे प्रकार वारंवार चालतात.

अमेरिकेला भीक न घालणाऱ्यांवर लष्करी कारवाई करण्यासही अमेरिकन राज्यकतेर् मागेपुढे पाहत नाहीत. मात्र त्याचवेळी आपल्या पायाखाली काय जळते हे मात्र पाहण्याची अमेरिकेची तयारी नसते.

अमेरिकेच्या परराष्ट्र खात्याने विविध देशांत मानवी हक्कांची स्थिती काय आहे, याची पाहणी करून नुकताच एक अहवाल तयार केला आहे. त्यात मानवी हक्क न पाळल्याचा आरोप करून अनेक देशांवर ठपका ठेवला आहे.

यात भारताचाही समावेश आहे. या अहवालात भारतात जम्मू व काश्मीरमध्ये तसेच ईशान्येकडील राज्यांमध्ये सुरक्षा दलांकडून मोठ्य प्रमाणात मानवी हक्कांची पायमल्ली होत असल्याचा आरोप करण्यात आला आहे.

याशिवाय पोलिसांकडून होत असलेल्या एनकाऊंटर्सबद्दलही सरकारला जबाबदार धरण्यात आले आहे. हे आरोप खोटे आहेत की खरे हा येथे मुद्दा नाही. हे आरोप खरे आहेतच.

त्याबद्दल भारतातील मानवी हक्क संघटना तसेच समाजातील जागरूक लोकही सरकारला धारेवर धरीत असतात. याशिवाय अशा घटनांविरुद्ध येथील न्यायालयांत दाद मागता येते व न्यायालयांनी सरकारला परिणामकारकपणे वेसण घातल्याचीही उदाहरणे आहेत.

प्रश्न हा की याबद्दल नाकाने कांदे सोलण्याचा अमेरिकेला काय अधिकार ? अमेरिकेच्या तथाकथित सुसंस्कृत व इराकी जनतेला न्याय मिळवून देण्यासाठी गेलेल्या सैनिकांनी तेथे इराकी युद्धकैद्यांशी कसे वर्तन केले, हे जगजाहीर आहे. अशा प्रकारच्या बीभत्स आणि निर्घृण वर्तनाची तुलना फक्त जर्मन नाझींशीच होऊ शकते.

व्हिएतनाममध्ये मायलायच्या हत्याकांडाचे एक उदाहरण जगापुढे आले, पण नंतर अशा अनेक घटना घडल्याचे पुरावे पुढे आले. एवढेच नाही तर अमेरिकन सैनिकांमधील विकृती चित्रित करणारे चित्रपट अमेरिकन निर्मात्यांनीच काढले आहेत. व्हिएतनाममधील घटनांपासून अमेरिकेने काहीच बोध घेतला नाही हे इराकमधील माणुसकीला काळिमा फासणाऱ्या घटनांवरून स्पष्ट झाले आहे. मग जगाला बोधामृत पाजण्याचा अमेरिकेला अधिकार काय ?

खुद्द अमेरिकेत कृष्णवणीर्यांना पोलिस आजही अमानुष मारहाण करतात. अशा एका घटनेचे व्हीडिओ चित्रणच जगभर दाखविले गेले होते. मानवी हक्कांचा एवढा कळवळा असेल तर अमेरिकेने ते आधी आपल्या देशात पाळले जातील याची हमी घ्यावी आणि मगच ही नसती उठाठेव करावी!

 
</text>
</doc>
