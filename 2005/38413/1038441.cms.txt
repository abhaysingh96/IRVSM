<doc>
<docno>1038441.cms.txt</docno>
<text>
 
देश-विदेश
टाइम्स फाऊंडेशनतर्फे 'महावीर-महात्मा' पुरस्कार
[ Wednesday, March 02, 2005  07:23:40 pm]


नवी दिल्ली : शांतता आणि सामाजिक सलोख्याला चालना देण्यासाठी टाइम्स फाऊंडेशन आणि भारतीय जैन संघटन यांच्यावतीने ' महावीर-महात्मा पुरस्कार ' देण्याची योजना आखण्यात आली आहे. हे पुरस्कार जिल्हा, राज्य आणि राष्ट्रीय पातळीवर दिले जातील.

सामाजिक शांतता आणि सलोख्याच्या क्षेत्रात आदर्श कार्य करणाऱ्या व्यक्तिंना हा पुरस्कार दिला जाणार आहे. त्यासाठी 20 मार्चपर्यंत अर्ज पाठवायचा आहे. ज्या संस्था हे कार्य करीत आहेत त्यांच्याकडून अर्ज मागविण्यात येत आहेत. अर्जांसोबत कार्याचा तपशील तसेच त्याची माहिती देणारे दृश्यात्मक सादरीकरण वा कार्यसूचक छायाचित्रे अपेक्षित आहेत. या व्यक्तिंची प्रतिमा वादग्रस्त नसावी तसेच त्यांनी कार्यासाठी वेळ दिलेला असावा, प्रत्यक्ष सेवा असावी वा लिखाण केले असावे.

हे पुरस्कार अशा व्यक्तिंना विशेषत: तरुणांना दिले जाणार आहेत की, ज्यांनी सामाजिक, राजकीय आणि आध्यात्मिक जागृतीसाठी सकारात्मक कार्य केले आहे. जगाचे स्वरूप अधिक चांगले करण्यासाठी सुरू झालेल्या चळवळीत इतरांना प्रेरणादायी ठरणारे दीपस्तंभ म्हणून या पुरस्कार विजेत्यांकडे पाहिले जाणार आहे.

राष्ट्रीय पातळीवरील पुरस्कार वितरण सोहळा नवी दिल्लीतील विज्ञान भवनात 17 एप्रिलला होणार आहे. या पुरस्कार सोहोळ्याला शांतिलाल मुथा यांच्या अध्यक्षतेखालील भारतीय जैन संघटनेचे पाठबळ लाभले आहे. या संघटनेने लातूर, गुजरात भूकंप तसेच त्सुनामी तांडवात सामाजिक कार्य केले आहे. पुरस्काराबाबतच्या अधिक माहितीसाठी भारतीय जैन संघटना ( दूरध्वनी पुणे : 020-5605 00 00) यांच्याशी संपर्क साधावा.

 
</text>
</doc>
