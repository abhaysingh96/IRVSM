<doc>
<docno>1037614.cms.txt</docno>
<text>
 
महामुंबई
पद्मसिंहांच्या 'लाडां'नी राष्ट्रवादीत असंतोष
[ Wednesday, March 02, 2005  12:13:50 am]


म. टा. प्रतिनिधी

मुंबई : गेली तीन दशके राष्ट्रवादी काँग्रेसचे अध्यक्ष शरद पवार यांची साथ दिल्याचे कारण पुढे करीत माजी मंत्री पद्मसिंह पाटील यांनी आपले चिरंजीव व उद्योग राज्यमंत्री राणा जगतसिंह यांच्यासाठी विधान परिषदेची उमेदवारी पदरात पाडून घेतल्याने राष्ट्रवादी काँग्रेसचे पदाधिकारी व कार्यर्कत्यांमध्ये कमालीची नाराजी पसरली आहे.

राज्याचे सार्वजनिक बांधकाममंत्री छगन भुजबळ विधानसभेत निवडून आल्याने त्यांनी विधान परिषद सदस्यत्वाचा राजीनामा दिला होता. या जागेसाठी प्रदेश राष्ट्रवादीचे प्रवक्ते वसंत चव्हाण यांना उमेदवारी दिली जाईल, असे वाटत होते. परंतु, पद्मसिंहांच्या हट्टापुढे पवारांना पुन्हा मान तुकवावी लागली.

आघाडी सरकार सत्तेवर आल्यानंतर मधुकर पिचड यांच्या बरोबरीने डॉक्टरांनाही मंत्रिमंडळात स्थान न देण्याचे ठरविल्यानंतर त्यांनी निदान आपल्या मुलाला तरी सामावून घ्या, असा हेका पवारांकडे धरला होता. त्यावेळी त्यांचा हट्ट पुरविताना पद्मसिंहांनी आपल्या मतदारसंघातून जगजितसिंह यांना निवडून आणावे, असे सूचित करण्यात आले होते. पण त्यांचा अगदी निसटता विजय झाल्याने हे काम सोपे जाणार नाही, याची जाणीव त्यांना असल्याने त्यांनी तो धोका पत्करला नाही.

या जागेसाठी भाजपने माधव भांडारी व पराग अळवणी यांनी उमेदवारी अर्ज भरण्यास सांगितले असून त्यापैकी एकाचा अर्ज मागे घेण्यात येणार असल्याचे प्रदेशाध्यक्ष नितीन गडकरी यांनी सांगितले. राष्ट्रवादीचा उमेदवार हमखास निवडून येणार असल्याने भाजपने औपचारिकतेपोटी निवडणूक लढविण्याचे ठरविले आहे.

 
</text>
</doc>
