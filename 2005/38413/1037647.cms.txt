<doc>
<docno>1037647.cms.txt</docno>
<text>
 
महामुंबई
मुंबईत 'पाहुण्यां'ना आता जागा नाही!
[ Wednesday, March 02, 2005  12:30:38 am]


म. टा. प्रतिनिधी

मुंबई : शेतकऱ्यांना मोफत वीज, कापूस एकाधिकार योजना चालूच ठेवण्यात याव्यात, अशी जोरदार मागणी प्रदेश काँग्रेसचे पदाधिकारी एकीकडे करीत असताना, दोन्ही योजना जितक्या दिवस चालेल तितक्या चालवू, अन्यथा एक दिवस सारेच बंद पडेल, असा इशारा मुख्यमंत्री विलासराव देशमुख यांनी स्वपक्षीयांनाच दिला. टिळक भवनातील बैठकीत झोपड्यांच्या प्रश्नावर बोलताना, मुंबईत आता परप्रांतातून येणाऱ्या पाहुण्यांसाठी जागा नसल्याचेही त्यांनी स्पष्टपणे सांगितले.

पक्षाच्या जाहीरनाम्यात 1995 पर्यंतच्या झोपड्यांना नागरी सुविधा देण्याचा उल्लेख आहे, तर ठळक वैशिष्ट्यांत त्यानंतरच्या झोपड्यांचा सहानुभूतीपूर्वक विचार करण्याचे आश्वासन आहे, ही विसंगती मुद्दाम पक्षाच्या नजरेस आणून देत आहोत, अशा कानपिचक्याही त्यांनी दिल्या. ते म्हणाले, मुंबईत आता एकही झोपडी बांधायला जागा नाही. पाच वर्षांत मुंबईचा कायापालट करायचा असल्यास अनधिकृत झोपड्यांबाबत कठोर कारवाई करावीच लागेल. मुंबईत आता परप्रांतातून येणाऱ्या पाहुण्यांसाठी जागा नाही.

विधिमंडळाच्या अर्थसंकल्पीय अधिवेशनात मोफत वीज व कापूस एकाधिकार योजना पुढे चालू ठेवण्याबाबत फेरविचार होण्याची शक्यता आहे.

अधिवेशनापूवीर् पक्षाची मते राज्य सरकारला ऐकवण्यासाठी टिळक भवनात पक्षाच्या विस्तारित कार्यकारिणीची बैठक झाली. बैठकीत बहुतांश जिल्हाध्यक्षांनी, मोफत विजेचे धोरण आता रद्द केल्यास नाचक्की होईल असे सांगून मोफत वीजपुरवठा झालाच पाहिजे, अशी आग्रही भूमिका घेतली. तसेच कापूस एकाधिकार योजनाही चालू ठेवण्याची जोरदार मागणी केली.

 
</text>
</doc>
