<doc>
<docno>1038254.cms.txt</docno>
<text>
 
महामुंबई: मुंबई टाइम्स
रस्ता रुंदीकरणासाठी नाल्यांच्या गळ्याचा घोट
[ Wednesday, March 02, 2005  04:38:18 pm]


संजय सावंत

रस्त्यात तुंबलेलं पाणी, हेच मुंबईच्या रस्त्यांवर खड्डे पडायचं मुख्य कारण आहे. असं असतानाही पावसाचं पाणी वाहून नेण्याच्या नाल्यांवर अतिक्रमणं सुरूच असतात. आता तर रस्ते रुंदीकरणाच्या नावाखाली एमएमआरडीएनेच पश्चिम एक्स्प्रेस हायवेवरच्या नाल्यांची रुंदी कमी केल्यानं सर्वत्र पाणी तुंबण्याची भीती महापालिकेने व्यक्त केली आहे.

पालिका आयुक्त जॉनी जोसेफ यांनी थेट एमएमआरडीएचे आयुक्त डॉ. सुरेश जोशी यांना पत्र पाठवून या प्रकाराबद्दल नापसंती व्यक्त केल्याचं खात्रीलायकरीत्या समजतं. नाल्यांची रूंदी कमी केल्याने पावसाळ्यात पाणी तुंबण्याचे प्रकार घडले, तर त्याची जबाबदारी सर्वस्वी एमएमआरडीएवर असेल, असं एका उच्चपदस्थ अधिकाऱ्यानं सांगितलं.

पचिम एक्सप्रेस हायवे रूंदीकरणाचं काम एमयुआयपीअंतर्गत एमएमआरडीए करत आहे. यात उघड्या पर्जन्य जलवाहिन्या ( स्टॉर्म वॉटर ड्रेन) आणि मलनिस्सा:रण नाल्यांचा समावेश आहे. हायवे रुंदीकरणामुळे खोदकाम करण्याबरोबर एमएमआरडीए नाल्यांची पुनर्बांधणी करत आहे. हायवजवळ उघड्या नाल्यांची रूंदी साडेपाच मीटर बाय एक मीटर होती. या नाल्यातून पावसाच्या पाण्याबरोबर इतर पाणीही वाहत असल्यानं, त्याची क्षमता एका तासाला 20 हजार क्युबिक मेट्रिक पाणी एवढी आहे. मात्र पालिका आयुक्तांनी कामाची पाहणी केली असता त्यांना नाल्याची रूंदी कमी झाल्याची आढळली. नाल्यांच्या पुनर्बांधणीसाठी सिमेंट काँक्रिटचा बॉक्स बनवला आहे अवघा 1.9 मीटर बाय एक मीटरचा! अधिक चौकशी केली असता एमएमआरडी अजून एक सिमेंट काँक्रिटचा बॉक्स पाण्याचा निचरा होण्यासाठी बनवणार असल्याचं सांगण्यात आलं.

मात्र प्रोजेक्ट सल्लागाराने स्टॉर्म वॉटर ड्रेनचं डिझाइन बघितलं असता नव्यानं बनवलेला नाला एक मीटर बाय 0.5 मीटरचा असल्याची धक्कादायक माहिती मिळाल्याचं जोसेफ यांनी एमएमआरडीएला कळवलं आहे. पावसाळ्यात या नाल्यांमधून पाण्याची क्षमता तासाला 20 हजार क्युबिक मेट्रिक असूनही अनेकदा पाणी तुंबतं. यात मुख्यत: मिलन सबवेजवळ पाणी तुंबत असल्याने बनवलेल्या नाल्यातून केवळ 50 टक्के पाणीच जाण्याची भीती आयुक्तांनी व्यक्त केली आहे. त्यामुळे दोन्ही नाल्यांतून 20 हजार क्युबिक मेट्रिक पाणी वाहेल, याची काळजी घ्यायला सांगितलं आहे. यावर उपाय म्हणून पालिकेच्या इंजिनीयर्सनी नाल्याची रूंदी कमीत कमी साडेचार मीटर असावी, असं सुचवलं असून, थोड्या थोड्या अंतरावर नाल्याला जोडणी दिली, तर पाणी तुंबण्याचे प्रकार कमी होतील, असं सांगण्यात आलं.

पावसाळ्यात रस्त्यांवर पाणी तुंबण्याचे प्रकार कमी करण्यासाठी एमएमआरडीएने योग्य ती काळजी घ्यावी, अन्यथा जबाबदारी तुम्ही स्वीकारावी असा इशारा पालिकेने दिला आहे. याबाबत एमएमआरडीएच्या अधिकाऱ्यांशी संपर्क साधला असता, एका नाल्याऐवजी दोन नाले करण्यात आले असून, दोन्ही नाल्यांतून तेवढेच पाणी वाहून जाईल. मिलन सबवेजवळ पाणी तुंबणार नाही, असा दावा या अधिकाऱ्यांनी केला.

पश्चिम एक्सप्रेस हायवेप्रमाणे नाल्यांची रूंदी कमी करण्याचे प्रकार इस्टर्न एक्सप्रेस हायवेवर सुरू असून, सायन चेंबूर आणि घाटकोपर फ्लायओव्हरजवळील नाल्यांची रूंदी कमी करण्यात आल्याचे पालिकेकडून सांगण्यात आले. मात्र हे काम एमएमआरडीए नव्हे तर पीडब्लूडी करीत असल्याचे समजते.

 
</text>
</doc>
