<doc>
<docno>1038257.cms.txt</docno>
<text>
 
महामुंबई: मुंबई टाइम्स
नव्या लिंक रोडसाठी छोटा काश्मीरवर कुऱ्हाड
[ Wednesday, March 02, 2005  04:39:44 pm]


मुंबई टाइम्स टीम

आरे कॉलनीतून छोटा काश्मीर, ऑब्जवेर्शन पोस्ट, न्यूझीलंड हॉस्टेल अशा झाडापानांनी व्यापलेल्या रस्त्यावरची सुखद राइड आता कदाचित मिळणार नाही. इथून तुमची कार इस्ट-वेस्ट उपनगरांना जोडणाऱ्या सहा लेन्सच्या हायवेवरून निघेल आणि गोरेगावहून तुम्ही 15 मिनिटांत पवईत पोहोचू शकाल, पण इथल्या निसर्गाची साथ मात्र तोपर्यंत कदाचित नष्ट झालेली असेल. हजारो वृक्षांचा बळी गेलेला असेल. ट्रॅफिकमुळे कान किटल्यावर नॅशनल पार्कातले बिबळे मग पुन्हा बाहेर पडू लागतील. छोटा काश्मीरची शांतता हरवली असेल. हे ट्रॅफिकच्या सोयीसाठीच आहे, असा दावा प्लॅनर्स करत असले, तरी इथले रहिवासी मात्र या प्लॅनने नाराज आहेत.

नॅशनल पार्कजवळून आरे कॉलनीतून जाणारा रस्ता हा सध्या गोरेगाव ते मुलुंड या भागांना जोडणारा चांगला रस्ता आहे. पण त्याची रुंदी मात्र कमी आहे. सध्या पूर्व-पश्चिम उपनगरांना जोडणारे चांगले रस्ते नाहीत. त्यामुळे पुढच्या 20 वर्षाची सोय करण्यासाठी एमएमआरडीएने जोगेश्वरी-विक्रोळी लिंक रोडच्या रुंदीकरणाबरोबरच गोरेगाव-मुलुंड आरे कॉलनीतल्या रोडचंही रुंदीकरण करण्याची योजना आखली आहे. सध्या या रस्त्यासाठी आरे कॉलनीत टोल भरून पुढे जावं लागतं. बेस्टच्या बसगाड्याही या रस्त्यावरून जातात. पण इथला रस्ता आठ लेन्सचा केला, तर त्यासाठी 17 हजार झाडं तोडावी लागतील, अशी भीती आहे.

या योजनेला विरोध करण्यासाठी या भागातल्या रहिवाशांनी आरे कॉलनी बचाव समिती स्थापन केली आहे. समितीचे निमंत्रक अतुल भातखळकर यांनी सांगितलं की, इथून दोन किलोमीटरवरच आठ लेन्सचा जोगेश्वरी- विक्रोळी लिंक रोड तयार होत असताना या निसर्गरम्य रस्त्याचं रुंदीकरण करण्याची गरजच काय ? राजकीय कारणातून नव्हे, तर निसर्ग संवर्धनाच्या गरजेसाठी या प्रकल्पास आमचा विरोध आहे. मालाड, गोरेगाव, कांदिवली भागातल्या रहिवाशांना फिरायला येण्यासाठी हे एक शांत ठिकाण आहे. आरे कॉलनीतली दुग्धशाळा विकायचाही डाव या मागे असू शकतो. 17 हजार झाडं तोडल्यावर इथे उरणार काय, असा सवाल त्यांनी विचारला. जोगेश्वरी- विक्रोळी लिंक रोड तयार झाला, तरी दोन वर्षात त्याची क्षमता पूर्ण वापरली जाईल, तेव्हा 20 वर्षांची गरज पाहता लोकांच्या सोयीसाठी हे आवश्यक आहे, असं मत एमएमआरडीएतील अधिकाऱ्यांनी व्यक्त केलं.

 
</text>
</doc>
