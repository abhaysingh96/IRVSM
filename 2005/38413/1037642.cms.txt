<doc>
<docno>1037642.cms.txt</docno>
<text>
 
महामुंबई
भावी पोलिसांना कौतुक अण्णा आणि आबांचे!
[ Wednesday, March 02, 2005  12:28:08 am]


संजय व्हनमाने

मुंबई : तेलगी प्रकरणामुळे पोलिस दलाला कीड लागली... राजकीय पुढाऱ्यांमुळे पोलिस दलात भ्रष्टाचार बोकाळला आहे... ज्येष्ठ समाजसेवक अण्णा हजारे यांचे हात मजबूत केल्यास भारताचा उत्कर्ष व्हायला वेळ लागणार नाही... ही मते आहेत पोलिस दलात शिपाई म्हणून भरती होऊ पाहणाऱ्या उमेदवारांची!

पोलिस शिपाईपदाच्या भरतीसाठी सोमवारी झालेल्या परीक्षेच्या उत्तरपत्रिका तपासण्यास मंगळवारी सुरुवात करण्यात आली, अशी माहिती सह पोलिस आयुक्त ( प्रशासन) पी. के. जैन यांनी दिली. प्रश्ान्पत्रिकेत 10 मार्कांच्या निबंधाचा विषय आहे , ' भ्रष्टाचाराची कारणे आणि उपाय '!! या निबंधात उमेदवारांनी पोलिस दलाविषयी तसेच राजकारणाविषयी परखड मते व्यक्त केली आहेत.

पेपर तपासणाऱ्या काही अधिकाऱ्यांकडून मिळालेल्या माहितीनुसार अनेक उमेदवारांनी लालूप्रसाद यादव आणि जयललिता यांच्या नावांचा उल्लेख केला आहे. चारा घोटाळा करणाऱ्या लालूप्रसादांना राजकारणातून हद्दपार करावे असे मत काहींनी व्यक्त केले आहे.

महाराष्ट्रातील पुढाऱ्यांपैकी कोणाचा थेट उल्लेख नसला, तरी पुढाऱ्यांमुळेच पोलिस दलात भ्रष्टाचार बोकाळल्याचे म्हटले आहे. तेलगी प्रकरणामुळे पोलिस दलाची वाट लागली असून भ्रष्टाचारी पोलिसांवर कारवाई झाली ते योग्यच झाले, अशीही मते काहीजणांनी व्यक्त केली आहेत.

भ्रष्ट पुढाऱ्यांवर अंकुश आणण्याबरोबरच भ्रष्ट अधिकाऱ्यांनाही खात्यातून ताबडतोब बाहेर घालवण्याची गरज काहींनी व्यक्त केली आहे. समाजसेवक अण्णा हजारे यांनी भ्रष्टाचाराविरोधात उघडलेल्या मोहिमेचे अनेकांनी कौतुक केले आहे. त्यांच्या मोहिमेला साथ दिल्यास देशाची प्रगती झपाट्याने होईल, असे उमेदवारांनी म्हटले आहे.

भ्रष्टाचार ' करणे ' आणि उपाय ?

अनेक उमेदवारांनी ' भ्रष्टाचाराची कारणे आणि उपाय ' याऐवजी चुकून ' भ्रष्टाचार करणे आणि उपाय ' या विषयावर निबंध लिहिल्याने तपासणाऱ्यांची पंचाईतच झाली. विषय व्यवस्थित न समजल्याने घाईघाईत उमेदवारांनी असे लिहिले असावे, असे मत काही अधिकाऱ्यांनी व्यक्त केले. एका निबंधाच्या शेवटाने एका अधिकाऱ्याचे, तर डोळेच पांढरे व्हायची वेळ आली. निबंधाचा शेवट होता... भ्रष्टाचार करणे हा माझा जन्मसिद्ध हक्क असून तो मी करणारच!

 
</text>
</doc>
