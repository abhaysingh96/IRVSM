<doc>
<docno>1038328.cms.txt</docno>
<text>
 
महामुंबई: मुंबई टाइम्स
दादासाहेब फाळके संग्रहालय उभारण्याचा मानस
[ Wednesday, March 02, 2005  05:49:10 pm]


मुंबई टाइम्स टीम

चित्रपटसृष्टीचे जनक दादासाहेब फाळके यांचं बॉलिवूडच्या या मायानगरीत कोनशिलेव्यतिरिक्त काही नाही. त्यांच्याबद्दल आजच्या सिताऱ्यांना केवळ अॅवॉर्डपुरतीच माहिती आहे. दादासाहेबांबद्दल वस्तुनिष्ठ माहिती लोकांपर्यंत पोहोचावी, आणि यासाठी चित्रपटसृष्टीच्या अध्वर्यूची ओळख नव्याने व्हावी, यासाठी त्यांचं संग्रहालय उभारण्याचा मानस असल्याचं दादासाहेब फाळके यांचे नातू चंदशेखर पुसाळकर यांनी स्पष्ट केलं.

गेल्या महिन्यात स्थापन केलेल्या दादासाहेब फाळके प्रतिष्ठानतर्फे हा उपक्रम हाती घेण्यात येणार आहे. फिल्मी वर्तुळात दादासाहेब

फाळके केवळ अॅवॉर्डपुरते न उरता सचित्र माहितीसोबत त्यांच्या वस्तूंचं जतन व्हावं, यासाठी आपण प्रयत्नशील आहोत. त्यांच्या आठवणींशी जोडलेल्या काही गोष्टी नाशिकला असलेल्या त्यांच्या स्मारकात संग्रही ठेवण्यात आलेल्या आहेत.

पण बॉलिवुड वसलेल्या या मंुबापुरीत त्यांचं संग्रहालय असावं, यासाठी आपण प्रयत्नशील आहोत. ज्या कोणाकडे दादासाहेब फाळके यांच्या आठवणींशी नातं सांगणारं काहीही असेल त्यांनी आमच्या संग्रहालयाची शोभा वाढवण्यासाठी हातभार लावल्यास खूप मदत होईल, असं आवाहनही पुसाळकर यांनी केलं.

आपली आई अत्यवस्थ असताना सरकार आणि चित्रपट क्षेत्रातील दिग्गजांनी स्वत:हून मदत केली आणि दादासाहेबांबद्दलचा आदर व्यक्त केला. त्यामुळे खरंतर दादासाहेबांसाठी आपण काहीतरी करावं, असं मनापासून वाटत गेलं त्यामुळेच दादासाहेबांच्या संग्रहालयाचा प्रकल्प डोळ्यासमोर उभा राहिला, अशी माहिती पुसाळकर यांनी दिली.

दादासाहेब फाळके केवळ स्मृतींच्या रूपात उरलेले आहेत. भारतीय चित्रपटाला नवी दिशा देणारा हा चित्रपट दादासाहेब फाळके यांनी निर्माण केला. भारतीय चित्रपटसृष्टीचा मूलाधार असल्यामुळे त्यांचं संग्रहालय उभारणीसाठी सर्वसामान्यांपासून फिल्मस्टार्सपर्यंत सारेच जण मदत करतील, अशी आशाही पुसाळकर यांनी व्यक्त केली.

 
</text>
</doc>
