<doc>
<docno>1037651.cms.txt</docno>
<text>
 
महामुंबई
अन्यथा मुंबईला छदामही नाही!
[ Wednesday, March 02, 2005  12:33:08 am]


म. टा. विशेष प्रतिनिधी

राज्याच्या टास्क फोर्सने ठोस आराखडा तयार करण्याची गरज!

मुंबई : मुंबईतील विविध विकास प्रकल्पांसाठी केंद सरकारने दरवर्षी 1800 कोटी रुपये द्यावेत, अशी महाराष्ट्र सरकारची मागणी असली तरी निश्चित स्वरूपाचे प्रकल्प सादर करा, मगच त्यासाठी अर्थसाह्य देण्याचा विचार होऊ शकेल, असे केंद सरकारचे म्हणणे असल्यामुळे प्रकल्पांचा ठोस आराखडा तयार करून निधी मिळवण्यासाठी टास्क फोर्स खरोखरच प्रयत्न करणार आहे का, अन्यथा अर्बन इन्फ्रास्ट्रक्चर रिन्युअल फंडाप्रमाणे एक छदामही महाराष्ट्राला मिळणार नाही, अशी भीती व्यक्त करण्यात येत आहे.

राज्य सरकारने मुंबईच्या विकासासाठी रस्ते, वेस्टर्न फ्री वे, मेट्रो रेल, एमयूटीपी टप्पा एक व दोन, ट्रान्स हार्बर लिंक, मोडकळीला आलेल्या इमारती, झोपड्या, विमानतळाचे आधुनिकीकरण, नवी मुंबई विमानतळ, केईएम इस्पितळाच्या दर्जा वाढवणे असे 11 प्रकल्प तयार केले असून त्यासाठी 31 हजार 823 कोटी रुपये खर्च होण्याची अपेक्षा आहे. या प्रकल्पांसाठी केंद सरकारने दर वषीर् 1800 कोटी रुपये याप्रमाणे पाच वर्षांत आठ हजार 982 कोटी रुपये द्यावेत, अशी मागणी केंद सरकारकडे करण्यात आली आहे.

याची दखल घेऊन केंद सरकारने महानगरांतील समस्या हाताळण्यासाठी मेगा सिटी प्रकल्पातून पाच हजार कोटी रुपये देण्याची घोषणा अर्थमंत्री पी. चिदंबरम यांनी बजेटमध्ये केली. मुंबई हे दक्षिण आशियातील व्यापारी केंद म्हणून उभे राहावे, यासाठी एक समिती नेमण्याचा इरादाही त्यांनी व्यक्त केला आहे. केंद सरकारने आशादायक प्रतिसाद दिला आहे. पण , 1800 कोटी रुपयांचे नावही काढलेले नाही, हे लक्षात घेण्यासारखे आहे.

मुंबईसाठी म्हणून आम्हाला पैसे देता येणार नाहीत, असे केंदाने स्पष्ट करून प्रकल्पाचा तपशीलवार आराखडा सादर करा मगच विचार करू, असे सांगितले आहे.त्यामुळे पायाभूत सुविधांसाठी काटेकोर प्रकल्प तयार करून त्याची आथिर्क बाजूही व्यवहारी पद्धतीने मांडण्याची गरज आहे. प्रकल्प सादर केल्यानंतर पाठपुरावा करून निधी आणण्यासाठी सातत्याने प्रयत्नांची गरज आहेे. ही सगळी कामे मुख्यमंत्र्यांच्या अध्यक्षतेखालील टास्क फोर्सला करायची आहेत.

पण प्रकल्प नीट तयार करणे, त्याची आथिर्क बाजू काटेकोरपणे मांडणे ही कामे नीट केली जात नाहीत, असा केंद सरकारचा आक्षेप आहे. मागे यशवंत सिन्हा अर्थमंत्री असताना त्यांनी अर्बन इन्फ्रास्ट्रक्चर रिन्युअल फंड तयार करून राज्यांना मदत करण्याची तयारी दाखवली होती. पण महाराष्ट्राला त्यातून छदामही मिळाला नव्हता.

आताही मेगा सिटी प्रकल्पाद्वारे पाच हजार कोटी रुपयांची मदत केंदाने देऊ केली आहे. पण केंदाला कोणत्या प्रकारचे प्रकल्प अभिप्रेत आहेत, त्याची आथिर्क जुळणी कशी हवी, याबाबत त्यांच्याशी चर्चा करणे, गांभीर्याने पाठपुरावा करणे आवश्यक आहे. अन्यथा आजवर नेमलेल्या टास्क फोर्सचा नाकतेर्पणाचा कित्ता आताही गिरवला, तर काहीच हाती पडणार नाही, असे जाणकार अधिकाऱ्यांचे म्हणणे आहे.

 
</text>
</doc>
