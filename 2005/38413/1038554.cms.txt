<doc>
<docno>1038554.cms.txt</docno>
<text>
 
अर्थव्यवहार
हा तर उलट काळ्या पैशाला उत्तेजन देणारा कर!
[ Wednesday, March 02, 2005  08:54:11 pm]


म. टा. गुंतवणूक प्रतिनिधी

मुंबई : बँकांतून काढल्या जाणाऱ्या दहा हजार व त्याहून अधिक रोख रकमेवर दहा रु. कर लावण्याचा 2005-2006 वर्षाच्या अर्थसंकल्पातील प्रस्तावाबाबत सार्वत्रिक नाराजी व्यक्त होत असून, हा काळ्या पैशाचा शोध घेण्याचा प्रयत्न नसून ' पांढऱ्या पैशा ' वरच कर लावण्याचा प्रकार असल्याची टीका केली जात आहे. ऑल इंडिया एम्प्लॉईज टॅक्स पेअर्स असोसिएशनचे निमंत्रक व ऑल इंडिया बँक ऑफिसर्स कॉन्फेडरेशनचे अध्यक्ष रमेशचंद अगरवाल यांच्या मते तर या तरतुदीमुळे उलट काळा पैसा वाढण्याचीच शक्यता आहे. या अर्थसंकल्पातील ही सर्वात वाईट तरतूद म्हटली पाहिजे. बँकांमधून उलाढाल होणारा पैसा हा काळा पैसा कसा ठरविता येईल ?

अशा करामुळे कर चुकविण्यासाठी लोक बँकांमध्ये पैसे न ठेवता तो आपल्याजवळच किंवा इतरत्र रोखीत ठेवतील व त्यातून काळा पैसा वाढण्याचीच शक्यता आहे. या तरतुदीमुळे ठेवीदारांना तर त्रास होईलच, शिवाय बँकांमध्ये कामाचा न पेलणारा ताण निष्कारण निर्माण होईल. ही तरतूद रद्द होणे आवश्यक आहे.

आयकर आकारणीसाठी सूट मर्यादा 50 हजार रु.वरून एक लाख करण्याचा अर्थ मंत्रालयाचा निर्णय भ्रामकच ठरतो, कारण याआधी 20 हजार रु.चे स्टॅण्डर्ड डिडक्शन , 80 एल खाली 12 हजार रु.च्या व्याज उत्पन्नाला मिळणारी सूट धरून 82 हजारांपर्यंतचे वाषिर्क उत्पन्न करातून मुक्तच होते. ते आता एक लाख रु. करण्यात आले आहे, इतकेच. 80 एल कलमान्वये मिळणारी आयकर सूट काढून घेण्याच्या निर्णयाने कर्मचारी करदात्यांच्या, पेन्शनर्स व कमी उत्पन्न असलेल्या कर्मचाऱ्यांच्या बचतीवर प्रतिकूल परिणाम होईल. स्टॅण्डर्ड डिडक्शन काढून घेण्याचा , 80 एल व 88 कलमांन्वये असलेली सूट मागे घेण्याचा निर्णय अर्थमंत्र्यांनी मागे घ्यावा, असे आवाहन एम्प्लॉईज टॅक्स पेअर्स असोसिएशनने केले आहे.

 
</text>
</doc>
