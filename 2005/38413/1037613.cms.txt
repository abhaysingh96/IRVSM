<doc>
<docno>1037613.cms.txt</docno>
<text>
 
महामुंबई
करायला गेले एक आणि झाले भलतेच!
[ Wednesday, March 02, 2005  12:13:18 am]


म. टा. प्रतिनिधी

मुंबई : पोलिस दलातून निलंबित करण्यात आलेले शिपाई आणि अधिकाऱ्यांच्या एका जमावाने मुख्यमंत्र्यांच्या निवासस्थानी जाऊन मुख्यमंत्र्यांपुढे आपले गाऱ्हाणे मांडण्याचा प्रयत्न केला. मात्र, तेथील सुरक्षा अधिकाऱ्याने या जमावाला मुख्यमंत्र्यांची भेट नाकारून पोलिस आयुक्तांकडे जाण्यास सांगितले. पोलिस आयुक्तांनी या जमावाला चांगलेच फैलावर घेतले असून ' राजकीय दबाव ' आणल्याबाबत त्यांच्यावर कारवाई होणार असल्याचे समजते.

शुक्रवारी निलंबित पोलिस अधिकारी आणि शिपाई यांच्या जमावाने सकाळी आठच्या सुमारास थेट मुख्यमंत्र्यांच्या निवासस्थानी धडक दिली. तेथील सुरक्षा यंत्रणेलाही काहीक्षण एखाद्या संघटनेचा मोर्चा आला की काय, असे वाटले. मात्र, ही सर्व मंडळी पोलिसच असल्याचे कळल्यानंतर त्यांनी या जमावाला दरडावण्यास सुरुवात केली. या जमावाने मुख्यमंत्र्यांच्या भेटीचा आग्रह धरला. मलबार हिल पोलिसांना पाचारण करण्यात आले, अशी या जमावातील काहीजणांनी माहिती दिली.

निलंबित करण्यात आलेले काही अधिकारी व शिपायांना त्यांच्या विरोधात कोर्टात दाखल असलेल्या गुन्ह्यांमध्ये न्यायालयीन निर्णयाच्या अधीन राहून त्यांना सेवेत पुन:स्थापित करण्याचे आदेश देण्यात आले आहेत. मात्र, अनेक महिने उलटल्यानंतरही त्यांना सेवेत न घेतल्याने संतप्त होऊन त्यांनी मुख्यमंत्र्यांची भेट घेण्याचा प्रयत्न केला होता, असे जमावातील काहींनी सांगितले.

सोमवारी या जमावाने पोलिस आयुक्तांची भेट घेण्याचा प्रयत्न केला. मात्र, दिवसभर त्यांना पोलिस आयुक्त कार्यालयात उभे करून ठेवण्यात आले, असे यातील एका निलंबित अधिकाऱ्याने सांगितले. पोलिस आयुक्त अनामी रॉय यांनी आपल्या कानावर अद्याप असे काहीच आले नसल्याचा दावा केला. मलबार हिल पोलिस ठाण्याकडे चौकशी केली असता त्यांनीही कानावर हात ठेवले.

 
</text>
</doc>
