<doc>
<docno>1038481.cms.txt</docno>
<text>
 
देश-विदेश
मुस्लिम वुमेन पर्सनल लॉ बोर्डाचा स्वतंत्र निकाहनामा
[ Wednesday, March 02, 2005  07:40:05 pm]


वृत्तसंस्था

लखनऊ : नव्यानेच अस्तित्वात आलेल्या ऑल इंडिया मुस्लिम वुमेन पर्सनल लॉ बोर्डाने शरियतच्या तत्त्वांनुसार स्वतंत्र निकाहनामा तयार करण्याची घोषणा केली असून, या निकाहनाम्यात वर तसेच वधूस समान हक्क असतील, असे जाहीर केले आहे.

खास महिलांच्या या मुस्लिम लॉ बोर्डाची ही कृती म्हणजे ऑल इंडिया मुस्लिम पर्सनल लॉ बोर्डाला दिलेले आव्हानच असल्याचे मानण्यात येते.

मुस्लिम पर्सनल लॉ बोर्डाच्या निकाहनाम्यात अनेक त्रुटी असून, त्यात पुरुषांना झुकते माप देण्यात आल्याची टीका महिलांच्या या विशेष बोर्डाच्या अध्यक्ष शाइस्ता अंबर यांनी शनिवारी पीटीआयशी बोलताना केली होती. त्यामुळेच पुरुष व स्त्रियांना समान वागणूक देणारा निकाहनामा तयार करण्यात येईल, असे त्या म्हणाल्या. सध्याचा निकाहनामा इस्लाममधील विविध पंथीयांना साजेसा नाही. नव्याने तयार करण्यात येणारा निकाहनामा पाकिस्तानमधील धर्मगुरू मुफ्ती मौलाना मोहम्मद शफी साहेब किबला यांच्या पुस्तकावर आधारित असेल आणि त्याच्या सल्लागार मंडळावर सर्वपंथीयांचे प्रतिनिधी असतील, असेही त्यांनी सांगितले.

सध्याच्या निकाहनाम्यात अल्पवयीन मुलीच्या विवाहास मान्यता देण्यात आली आहे. एक स्त्री म्हणून ही गोष्ट किती चुकीची आहे, याची मला जाणीव आहे, असेही अंबर म्हणाल्या.

मात्र, मुस्लिम पर्सनल लॉ बोर्डाचे सदस्य मौलाना सज्जाद नोमानी यांनी त्यांचे म्हणणे खोडून काढले. केवळ लहान मुलींचे शोषण होऊ नये, यासाठी केवळ विशेष परिस्थितीतच बालविवाहास मान्यता देण्यात आल्याचा दावा त्यांनी केला.

' तिहेरी तलाख ' च्या पद्धतीचाही शरियतच्या तत्त्वांनुसार आढावा घेण्याची गरज असल्याचे मत अंबर यांनी व्यक्त केले.

 
</text>
</doc>
