<doc>
<docno>1038642.cms.txt</docno>
<text>
 
अग्रलेख
आगाशीचा लोकक्षोभ
[ Wednesday, March 02, 2005  10:30:23 pm]


विरारच्या आगाशी गावातील लोकांनी मंगळवारी तीन दरोडेखोरांना ठार करण्याच्या घटनेकडे अपवाद म्हणून पाहून चालणार नाही. गेल्या काही दिवसांत वसई-नालासोपारा-विरार या पट्ट्यामध्ये दरोड्यांचे प्रमाण खूपच वाढले आहे.

नोव्हेंबरमध्ये वसई विकास बँकेवर दरोडा घालून 50 लाख रुपये लुटण्यात आले होते. घरांवर दरोडे आणि चोऱ्या हा तर वसई तालुक्यात अलीकडील काळात रोजचाच भाग होऊन बसला आहे. खरे तर मीरा रोड, भाईंदर ते वसई, विरार हा परिसर अनेक गुन्हेगारांचे अड्डेच बनला आहे.

वसईच्या विविध दरोड्यांतील आरोपींना अटक करण्यात, गुन्हे शोधून काढण्यात पोलिसांना यश न आल्यामुळेच संतप्त लोकांनी कायदा हातात घेतला, असे दिसत आहे. याचे कारण कायदा हातात घेऊन गुन्हेगार वा आरोपींना मारहाण करण्याचे वा ठार मारण्याचे प्रकार वाढू लागले आहेत. नागपूरमधील अक्कू यादवचे प्रकरणही फारसे जुने नाही.

आगाशीतील घटनेने कोणाला फारसा धक्काही बसला नाही. कारण गुन्हेगारांना अशीच अद्दल घडवणे योग्य असल्याची चर्चा मंगळवारच्या घटनेनंतर सुरू झाली. आगाशीत दरोडेखोरांना ठार करण्याचा झालेला प्रकार वा त्याच दिवशी ठाणे जिल्ह््यातीलच मुरबाडमध्ये पोलिसांची जीप जाळण्याचा केलेला प्रयत्न हा कायद्यावर विश्वास ठेवणाऱ्यांसाठी चिंतेची बाब असू शकेल.

पण वाढत्या गुन्हेगारीला आळा घालण्यात पोलिसांना येणारे अपयश वा त्यांची बेदरकारी यांचा परिणाम म्हणूनच त्याकडे पाहावे लागेल. अनेकदा पुराव्याअभावी न्यायालये गुन्हेगारांची सुटका करतात, असे म्हणत पोलिस एन्काऊण्टरचे समर्थन करीत असतील वा प्रत्यक्ष एन्काऊण्टरचा शॉर्टकट अवलंबित असतील, तर तसाच शॉर्टकट अवलंबिला म्हणून लोकांना बोल का लावायचे, असा प्रश्न कोणालाही पडू शकेल.

आगाशी गावातील लोक क्रूर आहेत आणि म्हणून त्यांनी या दरोडेखोरांना मारून टाकले, असा हा प्रकार नाही. त्यांनी तिघांना ठार मारले, एक जखमी झाला आणि पळून गेलेल्या दोघा दरोडेखोरांना पोलिसांनी अटक केल्यानंतर त्यांना आपल्या ताब्यात द्यावे, यासाठी लोकांनी दगडफेकही केली. यातूनच लोकक्षोभाचा अंदाज येऊ शकतो. वसई- विरार पट्ट्यातील लोकसंख्या गेल्या पंधरा वर्षांत वेगाने वाढली आहे आणि तो भागही आता मुंबईची विस्तारित उपनगरे बनून गेला आहे.

ज्या वेगाने वाढ झाली, त्या प्रमाणात तिथे सुविधा मात्र दिल्या गेल्या नाहीत. पोलिसांची संख्याही अपुरी आहे. त्यामुळे गुन्ह्यांचा शोध लागण्याचे प्रमाण खूपच कमी आहे. बरेच गुन्हेगार तिथे गुन्हे करून मुंबईला परततात, असे आढळून आले आहे. मंगळवारच्या प्रकारात ठार झालेले तिघेही मुंबईतीलच होते, असे उघडकीस आले आहे. त्यांच्यासोबतचे दोघे मात्र उत्तर प्रदेशातील होते. एकेकाळी पूर्णपणे मराठी वस्ती असलेला हा भाग आता कॉस्मोपॉलिटन बनून गेला आहे. त्याबरोबर तिथे परप्रांतीय गुन्हेगारांची संख्याही वाढली आहे.

गुन्हे करून आपल्या गावी पळून जाण्याच्या प्रकारामुळे तेथील पोलिसांना तपासात अडथळे येत आहेत. त्याचबरोबर गुन्हेगार आणि काही लोकप्रतिनिधी तसेच पोलिस यांचे साटेलोटे वाढू लागले असल्याच्या तक्रारी वाढत आहेत. पण मुंबईच्या जवळ असलेल्या या भागाकडे शासनाचे हवे तितके लक्ष नाही. आता कदाचित या घटनेनंतर तिथे अधिक पोलिस कर्मचारी देण्याच्या दृष्टीने पावले उचलली जातीलही, पण पोलिसांवर विश्वास नसल्याने लोकांनी आपापल्या भागात समित्या स्थापन करणे, गुन्हेगारांचा सामना करण्यासाठी कायदा हातात घेणे हे प्रकार सुरू झाल्याने स्वत:ची विश्वासार्हता निर्माण करण्यासाठी पोलिसांना खूपच प्रयत्न करावे लागणार आहेत.

 
</text>
</doc>
