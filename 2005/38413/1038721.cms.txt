<doc>
<docno>1038721.cms.txt</docno>
<text>
 
महाराष्ट्र
सार्वजनिक जागा पालिकेने मिळवली केवळ एक रुपयात
[ Wednesday, March 02, 2005  11:57:57 pm]


म. टा. प्रतिनिधी

पुणे : पर्वती येथील वाळवेकर कॉलनीमधील सोसायटीसाठी राखून ठेवण्यात आलेल्या 86 हजार चौरस फूट सार्वजनिक जागेवर मालकाने गेली 28 वर्षे उसाचे लागवड करून उत्पन्न मिळवल्याने पालिकेने केवळ एक रुपया नुकसान भरपाई देऊन मंगळवारी ती जागा ताब्यात घेतली.

पर्वती येथे वाळवेकर कॉलनी विकसित झाल्यानंतर मान्य आराखड्यानुसार रिकाम्या ठेवाव्या लागणाऱ्या मोकळ्या जागेचा ताबा स्वत:कडेच ठेवून गेले अनेक वर्षं वाळवेकर तेथे उसाचे पीक घेऊन उत्पन्न काढत होते. तसेच काही भागात मोटारगॅरेजही चालवले जात होते. या जागेचा गैरवापर होत असून महापालिकेने ती ताब्यात घ्यावी, असे पत्र आबा बागूल या सदस्यांनी दिले होते.

या जागेचे विकसन करण्यात आले नसून त्या ठिकाणी मालकाने शेती विकसित केली आहे. त्यामुळे तेथील रहिवाशांना मोकळ्या जागेचा वापर करता येत नसल्याचीही तक्रार बागूल यांनी दिली होती. विकास नियंत्रण नियमावलीनुसार ही जागा तेथील परिसरातील नागरिकांच्या सोयीसाठी क्रीडांगण आणि उद्यान विकसित करण्यासाठी ताब्यात घेण्याची मागणी बागूल यांनी केली होती.

त्यानुसार महापालिकेने वृत्तपत्रांमध्ये जाहीर प्रकटन देऊन जागा ताब्यात घेण्याविषयी हरकती-सूचना मागवल्या होत्या. त्यानुसार पालिकेला कोणीही संपर्क न केल्यामुळे पालिकेने ही जागा ताब्यात घेण्याची प्रक्रिया सुरू केली.

अशाप्रकारे नागरिकांसाठी असलेल्या मोकळ्या जागेचा गैरवापर होत असल्यास विकास नियंत्रण नियमावलीनुसार एक रुपया नाममात्र नुकसान भरपाई देऊन ही जागा पालिकेला ताब्यात घेता येत असल्याने पालिकेने ती ताब्यात घेतली.

 
</text>
</doc>
