<doc>
<docno>1038722.cms.txt</docno>
<text>
 
लेख
सर्वसामान्यांसाठी हेल्पलाईन येणार
[ Wednesday, March 02, 2005  11:59:05 pm]


ग्राहक चळवळीत काम करणाऱ्या विविध संस्था व कार्यर्कत्यांच्या सततच्या प्रयत्नांमुळे ग्राहक संरक्षण कायद्याची अंमलबजावणी देशातील बहुतेक राज्यांत सुरू झाली आहे. सुमारे 19 वर्षांपूवीर् अस्तित्वात आलेल्या ग्राहक संरक्षण कायद्यामागील उद्देश पूर्णत्वास जाण्यासाठी जिल्हा पातळीवरील मंच व राज्य ग्राहक तक्रार निवारण आयोगास पुरेसा कर्मचारीवर्ग व अन्य साधनसामग्री पुरविण्यात काही राज्यांतील सरकारे अजूनही हयगय करीत असली, तरी कालांतराने परिस्थितीत सुधारणा होण्याची अपेक्षा बाळगण्यास हरकत नाही.

आपल्या बाजारपेठेत विविध कंपन्यांची लक्षावधी उत्पादने आली असून, त्यामुळे ग्राहकांना निवडीस वाव मिळत आहे. गेल्या दहा वर्षांमध्ये बहुराष्ट्रीय कंपन्यांच्या वस्तूही मोठ्या प्रमाणात येऊ लागल्या आहेत. वस्तू व सेवांचा दर्जा, किंमत, वजन, मुदत, ब्रँडनेम, वस्तूतील घटकदव्याचे प्रमाण आदींवर नियंत्रण ठेवण्यासाठी व ग्राहकांच्या हिताची काळजी घेण्यासाठीची यंत्रणा अजूनही मजबूत व प्रभावी करण्याची गरज आहे. ही यंत्रणा मजबूत होऊ नये, असा काही हितसंबंधी मंडळींचा मानस आहे. तो मोडून काढण्यासाठी ग्राहक चळवळीला नेहमी सजग राहावे लागणार आहे.

केंद सरकारच्या अखत्यारीतील ग्राहक कार्य मंत्रालय हे देशभरातील विविध स्तरांतील ग्राहकांच्या हक्कांसाठी महत्त्वाची भूमिका बजावणारे खाते आहे. या विभागाचा कार्यभार केंदीय कृषी मंत्री शरद पवार यांच्याकडे आहे. बनावट व नकली स्वरूपाची बी- बियाणे, खते व कीटकनाशकांच्या विक्रीपोटी शेतकऱ्यांच्या होणाऱ्या फसवणुकीस आळा घालण्यासाठी त्यांनी काही महत्त्वाची पाऊले उचलण्यास सुरुवात केली आहे. त्याशिवाय समस्त ग्राहकांच्या हितासाठी काही धोरणात्मक निर्णय राबविण्याचे पवार यांनी ठरविल्याचे दिसते. त्याचे स्वागत व्हायला हवे.

या धोरणाचाच एक भाग म्हणून दिल्ली विद्यापीठात ' नॅशनल कंझ्युमर हेल्पलाईन ' सुरू करण्याचा प्रस्ताव आहे. राष्ट्रीय स्तराची ही हेल्पलाईन मार्चअखेरपर्यंत कार्यान्वित होईल, अशी चिन्हे आहेत. या प्रकल्पासाठी केंदातील ग्राहक कार्य मंत्रालयाने दिल्ली विद्यापीठास तीन कोटी 30 लाख रुपयांचा निधी देण्याचे ठरविले आहे. ही सुविधा दिल्ली विद्यापीठातील ' दिल्ली स्कूल ऑफ इकॉनॉमिक्स ' येथे कार्यान्वित होईल. नियोजित हेल्पलाईनचा ग्राहकांना मोठा फायदा होणार आहे.

वाहतूक क्षेत्रातील रेल्वे, एअरलाइन्स, ट्रॅव्हल एजन्सीज, दूरसंचार क्षेत्रातील लँडलाईन फोन, मोबाइल कंपन्यांच्या सेवा आणि इंटरनेटची सुविधा, टपाल व कुरियर सव्हिर्स, गृहबांधणी व रिअल इस्टेट, आरोग्य सेवा, शैक्षणिक व प्रशिक्षण संस्था, विमा आणि बँकिंग क्षेत्र (एटीएम आणि केडिट कार्ड सेवेसह), विविध कंपन्यांच्या उत्पादनातील त्रुटी, फसव्या व दिशाभूल करणाऱ्या जाहिराती, अन्नभेसळ, औषधांचा दर्जा व किमती याविषयीच्या तक्रारी व झालेल्या नुकसानीबाबत भरपाई मिळण्यासाठी कोणाकडे व कशी दाद मागावी, याचे मार्गदर्शन ग्राहकांना नियोजित हेल्पलाईनद्वारे मिळू शकणार आहे.

ग्राहकांना हवी असलेली अधिक माहिती पुरविण्यासाठी हेल्पलाईन प्रकल्पात पूर्ण वेळ व अर्ध वेळ कौन्सिलरची नियुक्ती करण्यात येणार आहे. त्याशिवाय विविध सेवांच्या संदर्भातील ग्राहकोपयोगी माहितींचा खजिना ' डाटा बँक ' च्या माध्यमातून जतन करून तो ग्राहकांना पुरविण्यात येईल. या हेल्पलाईनकडे कोणती माहिती संग्रहित ठेवावी, याचा निर्णय सखोल अभ्यासानंतर घेण्यात येईल, असे या नियोजित प्रकल्पाचे प्रमुख श्ाीराम खन्ना यांनी अलीकडेच जाहीर केले.

या प्रकल्पासाठी उपलब्ध झालेल्या एकूण निधीपैकी सुमारे 50 टक्के निधी हा ग्राहकांमध्ये जनजागृती करण्यासाठी वापरला जाणार आहे. उर्वरित निधी हेल्पलाईन विकसित करण्यासाठी लागणारे सॉफ्टवेअर, हार्डवेअर, वेतन व अन्य खर्चासाठी कारणी लावला जाईल. या हेल्पलाईनचे नंबर नजीकच्या काळात जाहीर होणार आहेत. ग्राहकांनी हेल्पलाईनकडे मदत मागितल्यास त्यांना तीन टप्प्यांत सेवा पुरविण्याचा विचार आहे. त्यातील प्रथम टप्पा म्हणजे ग्राहकाला, संबंधित विक्रेता अथवा कंपनीच्या ग्राहक तक्रार निवारण कक्षाशी संपर्क साधण्यास सांगण्यात येईल. या हेल्पलाईनची अधिक माहिती नजीकच्या काळात ग्राहकांना देण्याचा केंदीय ग्राहक कार्य विभागाचा मानस आहे.

देशभरातील विविध स्तरांतील ग्राहकांची एकूण संख्या लक्षात घेता ही हेल्पलाईन कितपत सेवा पुरवू शकेल, याबाबत तिच्या जन्मापूवीर्च मत व्यक्त करणे योग्य ठरणार नाही. पण ग्राहक हिताच्या संरक्षणासाठी उशिरा का होईना अशा प्रकारचे पाऊल उचलून राष्ट्रीय स्तरावरील हेल्पलाईन प्रकल्पाच्या निर्णयाचे सर्वांनीच स्वागत करायला हवे.

समीर मणियार

 
</text>
</doc>
