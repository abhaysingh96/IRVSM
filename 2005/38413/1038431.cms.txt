<doc>
<docno>1038431.cms.txt</docno>
<text>
 
हेल्थ
आरोग्याची धनसंपदा आपल्याच हातात
[ Wednesday, March 02, 2005  07:19:51 pm]


अलीकडेच प्रसिद्ध झालेल्या अनेक अहवालांवरून सिद्ध झाले आहे की, आपल्या देशातील लोकांमध्ये रक्तदाब, मधुमेह, हृदयविकार यांसारख्या आजारांमध्ये प्रचंड वाढ झाली आहे व होत आहे. तरुणांमध्ये हे आजार आढळावेत, ही नक्कीच गंभीर बाब म्हणावी लागेल. घर, शिक्षण, मानसन्मान, सत्ता व संपत्ती यांच्यापुढे आपण आरोग्याला दुय्यम लेखतो, हे याचे मुख्य कारण होय. सुखी जीवनासाठी धडपडताना अयोग्य जीवनशैलीमुळे एखादा मोठा आजार झाल्यावरच अनेकांचे डोळे उघडतात. परंतु तोपर्यंत खूप उशीर झालेला असतो. म्हणूनच आरोग्य उत्तम राखण्यासाठी काय काळजी घ्यायला हवी, ते थोडक्यात पाहूया.

नियोजन : कोणताही आजार नसणे म्हणजे ' उत्तम आरोग्य ' नव्हे तर त्याबरोबर आपले मानसिक आरोग्य चांगले राहून समाजात आनंदाने जगता येणे, म्हणजे उत्तम आरोग्य होय. त्यासाठी अगदी लहानपणापासूनच चांगल्या सवयी असणे महत्त्वाचे आहे. वेळेचे नियोजन योग्य प्रकारे केल्यास नियमित व्यायाम, रोजचे काम, घरच्या लोकांशी सुसंवाद, योग्यप्रमाणात झोप यांबरोबरच स्वत:साठी थोडा वेळ राखून ठेवणे या सर्व गोष्टी शक्य होतात.

मुलांचे शिक्षण व संगोपन हा बहुतेक पालकांच्या चिंतेचा विषय असतो. मार्कांसाठी अभ्यासाऐवजी ज्ञानाची ओढ मुलांमध्ये निर्माण केल्यास त्यांना अभ्यासात गोडी वाटते. प्रेम व कौतुक मुलांचा उत्साह वाढवतात. या सर्व गोष्टींसाठी मुलांबरोबर थोडा वेळ घालविला पाहिजे.

आहार : जेवणात फळे व भाज्यांचा नियमित समावेश असावा. अधूनमधून फास्टफूड खाण्यास हरकत नाही परंतु तेलकट व गोड पदार्थांचे अतिसेवन टाळावे. वयाच्या चाळीशीनंतर दूध व दुधाचे पदार्थ नियमित घेतल्याने भरपूर कॅल्शियम मिळून हाडे मजबूत होतात.

व्यसने : व्यसने उतारवयात गंभीर आजारांना निमंत्रण देतात. ती सोडण्याचा, निदान कमी करण्याचा मनापासून प्रयत्न करावा.

व्यायाम : शरीर सुदृढ होण्यासाठी व्यायाम हवाच. लहान मुलांना कमीतकमी एक तास भरपूर खेळू द्यावे. तरुणपणी व्यायाम करून कमावलेली शरीरयष्टी आयुष्यभर तंदुरुस्त ठेवते. प्रौढ व्यक्तींनी योग व तत्सम गोष्टींचा नियमित सराव केल्यास फिटनेस राहतो. चालण्यासारखा सुंदर व्यायाम नाही. नियमित चालण्याने आयुष्य वाढते.

ताण : नातेसंबंधांतील ताणावावर सुसंवाद तर वैयक्तिक तणवावर आपला छंद हाच उत्तम उपाय आहे. तणाव जास्त असल्यास एखाद्या मानसोपचार तज्ज्ञाचा किंवा समुपदेशकाचा सल्ला अवश्य घ्यावा.

शारीरिक व मानसिक आरोग्य चांगले असले, तरी प्रत्येकाने समाजात समरस होणेही आरोग्यासाठी तेवढेच आवश्यक आहे. स्वत:साठी झटताना समाजातील इतर लोकांच्या सखदु:खात सहभागी झाल्याने आपल्याला एक वेगळाच आनंद मिळतो. शिवाय हाच समाज आपल्या कठिण प्रसंगी मदतीला धावून येतो. हा कानमंत्र उपयोगात आणला तर अनुवांशिक किंवा निसर्गत: होणारे काही आजार सोडल्यास आरोग्याच्या अन्य तक्रारी आपल्याजवळ फिरकणारही नाहीत!

डॉ. राजशेखर सिंहासन

 
</text>
</doc>
