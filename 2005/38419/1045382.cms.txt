<doc>
<docno>1045382.cms.txt</docno>
<text>
 
अग्रलेख
विलासराव विरुद्ध प्रभा राव
[ Tuesday, March 08, 2005  09:05:02 pm]


इंदिरा आणि संजय गांधी यांच्यासारख्या नेत्यांनी दिलेली मुख्यमंत्रीपदाची ' ऑफर ' स्वीकारल्यास, महाराष्ट्रात पेशवाई आल्यासारखे वातावरण निर्माण होईल, म्हणून ती नाकारणारे बापू साठे यांच्यासारखे नेते दिल्लीत वास्तव्यास गेले आणि राज्यातील काँग्रेसची रया गेली, हेच खरे! अन्यथा लोकमान्य टिळक, काकासाहेब गाडगीळ, केशवराव जेधे आणि हल्लीचे सुरेश कलमाडी यांच्यासारख्या अनेक थोर थोर नेत्यांच्या वास्तव्याने पुनीत झालेल्या पुण्यनगरीत स्थायी समिती अध्यक्षपदासारख्या एका क्षुल्लक पदावरून रणकंदन माजलेच नसते.

काकासाहेब गाडगीळांनतर पुण्यात काँग्रेसची धुरा काही काळ त्यांचे चिरंजीव विठ्ठलराव गाडगीळ यांनी वाहिली आणि पुढे ती सूत्रे अर्थातच शरद पवार यांच्या हातात गेली. पण पवारांनी ' राष्ट्रवादी ' च्या नावाने आपले स्वतंत्र संस्थान 1999 मध्ये उभे केल्यापासून, त्यांचेच एकेकाळचे सहकारी कलमाडी यांना रान मोकळे झाले आहे.

पवारांनी काँग्रेसशी दगलबाजी केल्याच्या चर्चा सुरू झाल्या, त्याच काळात हे कलमाडी थेट शिवसेनेच्या मांडवाखालून जाऊन आले होते. तेथे त्यांच्या पदरी वाटाण्याच्याच अक्षता आल्या. पण काँग्रेस संस्कृतीला साजेशा वर्तनात हे बहाद्दर भलतेच पटाईत असल्याने त्यांनी हा हा म्हणता पुन्हा पुण्यातील काँग्रेसवर पकड बसविली आणि ते राज्यातील पवारविरोधकांपैकी एक महत्त्वाचे नेते म्हणून नावारूपास आले. हा सारा इतिहास आता उगाळण्याचे कारण म्हणजे त्यांच्या पिट्टूचा स्थायी समितीच्या अध्यक्षपदाच्या निवडणुकीत झालेला दारुण पराभव. पण या पराभवापेक्षा शहर काँग्रेसचे अध्यक्ष मोहन जोशी यांनी ' फूस ' लावून उभा केलेला बंडखोर उमेदवार निवडून आला, याचे शल्य पुणेकरांच्या म्हणे नाकाला झोंबले आणि बघता बघता या संघर्षाने मुख्यमंत्री विलासराव देशमुख विरुद्ध प्रदेशाध्यक्ष प्रभा राव असे रूप घेतले!

मुळात कलमाडी आणि विलासराव यांचेही एकेकाळी बरेच सख्य होते ; पण पुढे सोनिया गांधी देशमुखांशी थेट संपर्क साधू लागल्या आणि कलमाडींची पोटदुखी वाढीस लागली. विलासरावांच्या हाती राज्याची सूत्रे दुसऱ्यांदा आली, तेव्हा त्यांनी गोविंदराव आदिकांसारखे कलमाडींचे साथीदार मंत्रिमंडळातून खड्यासारखे बाजूस ठेवल्याने तर कहर झाला.

त्यामुळेच आता स्थायी समितीतील पराभवाचे निमित्त करून प्रभा राव यांनी विलासरावांच्या गटातील मोहन जोशी यांना पुण्याचे अध्यक्षपद सोडायला लावले आहे. अर्थात महाराष्ट्रातच नव्हे तर ज्या ज्या राज्यांत काँग्रेसची सत्ता असते, तेथे जाणीवपूर्वकच दोन परस्पर विरोधी गटांकडे मुख्यमंत्रीपद आणि प्रदेशाध्यक्षपद सुपूर्द करून झुंजी लावून देण्याचा काँग्रेसचा जुना रिवाज आहे.

1980 च्या दशकात याच प्रभा राव प्रदेशाध्यक्ष झाल्यावर वसंतदादा पाटील यांच्यासारख्या बुजूर्ग नेत्याने राजीव गांधी यांच्या तोंडावर मुख्यमंत्रीपदाचा राजीनामा फेकला होता, हे बाकी कोणाला नव्हे तरी खुद्द प्रभा राव यांना आठवत असेलच! खरे तर तोंडावर आलेल्या काँग्रेसच्या पक्षांतर्गत निवडणुकांमध्ये शक्तिप्रदर्शनास भरपूर वाव असताना मोहन जोशी यांची तडकाफडकी अध्यक्षपदावरून उचलबांगडी करण्याचे काही कारण नव्हते. पण विधानसभा निवडणुकांच्या आधी प्रदेशाध्यक्षपदाची सूत्रे अचानक हाती

आल्यापासून श्रीमती राव यांचा हेडमास्तरी खाक्या पुन्हा सुरू झाला आणि त्यात त्यांना गोविंदराव आदिक, कलमाडी अशा समाजवादी काँग्रेसमधील जुन्या सहकाऱ्यांची साथ लाभली. तेव्हा यापेक्षा वेगळे काही अपेक्षितच नव्हते. कलमाडींचे खरे दुखणे मोहन जोशी यांनी थेट त्यांच्या पोटावरच पाय दिला हे आहे. पण राज्यातील कोण्या बड्या नेत्याचा आशीर्वादाशीवाय जोशी हे धाडस दाखविणे अशक्यच आहे.

देशमुख विरुद्ध प्रभा राव या शीतयुद्धाची ही सुरुवात आहे. साठे आज महाराष्ट्रात असते, तर काँग्रेसची ही अशी अवस्था झाली नसती, हे बाकी खरे!

 
</text>
</doc>
