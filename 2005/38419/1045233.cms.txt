<doc>
<docno>1045233.cms.txt</docno>
<text>
 
महाराष्ट्र
बिहारी लुटारुंना मऱ्हाठी हिसका
[ Tuesday, March 08, 2005  06:35:24 pm]


म. टा. प्रतिनिधी

नाशिक : भर सकाळी सिनेस्टाईल दरोडा टाकण्याचा प्रयत्न करणाऱ्या बिहारी लुटारुंना सिन्नर येथील तरुणांनी चांगलाच मऱ्हाठी हिसका दाखवला. लोकनेते शंकरराव बाळाजी वाजे पतसंस्थेत पिस्तुलाचा धाक दाखवून लूट करण्याचा प्रयत्न, त्याच पतसंस्थेतील कर्मचाऱ्यांनी प्रसंगावधानता दाखवत हाणून पाडला व घाबरून पळणाऱ्या चौघा लुटारू परप्रांतियांपैकी एकाला धावत्या मोटारसायकलवरून खेचून घेत जेरबंद केले.

शनिवारी सकाळी सिन्नर या सहकार लेनमध्ये असलेल्या वाजे पतसंस्थेचे कार्यालय उघडून कर्मचारी आत जाऊन बसत नाही तोच तीन बिहारी तरुण आत आले. कर्जाबाबत जुजबी चौकशी करत त्यांनी पतसंस्थेच्या शाखेचे व्यवस्थापक सुकदेव वारुंगसे आणि लिपिक अनिल वारुंगसे यांच्यावर पिस्तुल रोखले व तिजोरीतील पैशांची मागणी सुरू केली. दोन मोटारसायकलवर आलेल्या या तरुणांपैकी चौथा साथीदार बाहेर पाळत ठेवून होता. हे नाट्य सुरू असतानाच तेथे रमेश देशमुख हा चहा घेऊन आला. त्याने समोरचे दृश्य पाहून आरडोओरड करण्यास सुरुवात केली. त्यामुळे पिस्तुल रोखून धमकावणाऱ्यांचे लक्ष विचलीत झाले. याच बाबीचा फायदा घेत सुखदेव वारुंगसे यांनी पतसंस्थेच्या बाथरूमध्ये धाव घेत दरवाजाला कडी लावून घेतली. तेथून त्यांनी खिडकीच्या काचा फोडून, ओरडून बाहेर लोकांकडे मदत मागितली. त्याचप्रमाणे मोबाईलवरूनही संबंधितांना कळविले.

पतसंस्थेत सुरू असलेल्या प्रकाराबाबत आजूबाजूचे लोक सतर्क झाले. त्यांनी पतसंस्थेकडे धाव घ्यायला सुरुवात केली. त्यामुळे चौघेही पळून जायच्या बेतात होते. त्यातले दोघे पळण्यात यशस्वी झाले मात्र, अन्य दोघांची मोटारसायकल रस्त्यावरून जात असताना धनंजय अंकार याने झडप घातली.

त्यामुळे मोटारसायकल पडली व तिच्यावर स्वार झालेला एक जण पळून गेला. पण उपस्थितांपैकी धनंजय, लाला शेलार, दत्ता भुसा यांनी दुसऱ्याला पकडून ठेवले. त्याच्याकडचे पिस्तुल काढून घेतल्यावर उपस्थित जमावाने लुटारूंची चांगलीच धुलाई केली. पोलिसांनी लुटारूला ताब्यात घेतले असून त्याचे नाव राजेंदसिंह नारायण सिंह आहे. तो बिहारचा राहणारा असून त्याने इतर बिहारी साथिदारांची नावेही सांगितली. या सर्वांची बँक आणि पतसंस्था लुटणारी टोळीच असून दोन दिवसांआधी त्यांनीच संगमनेर बडोदा बँकेत लूट केल्याची खात्री पोलिसांना वाटते. पोलिसांनी दादर गुवाहाटी एक्सप्रेसमधूनही काही संशयितांना ताब्यात घेतले आहे.

 
</text>
</doc>
