<doc>
<docno>1045409.cms.txt</docno>
<text>
 
क्रीडा
पाकला सावरणाऱ्या कमालचे शतक हुकले
[ Tuesday, March 08, 2005  09:34:29 pm]


मोहाली : इन्झमाम उल हक आणि आसीम कमाल यांच्या लढाऊ फलंदाजीच्या जोरावर पाकिस्तानने भारताविरुद्धच्या पहिल्या कसोटी क्रिकेट सामन्याच्या पहिल्या दिवशी 312 धावा केल्या. लक्ष्मीपती बालाजीने आपल्या तेज गोलंदाजीवर पाकच्या फलंदाजांना हादरवले आणि निम्मा संघही गारद करताना आपले पुनरागमन साजरे केले.

मोहालीच्या हिरव्यागार खेळपट्टीवर आपले तेज गोलंदाज चांगली कामगिरी करून दाखवतील, या अपेक्षेने भारतीय कर्णधार सौरव गांगुलीने पाकिस्तानला प्रथम फलंदाजी दिली. सुरुवातीला पाकिस्तानला भराभर दोन धक्के देऊन भारतीय गोलंदाजांनी गांगुलीला दिलासा दिला. पाकचा निम्मा संघ दीडशेे धावातच कोलमडल्यानंतर त्यांना त्रिशतकी मजल मारता येईल असे काही वाटत नव्हते. परंतु कमालने कमाल केली. भारताविरुद्ध तो नेहमीच चांगली धावसंख्या रचतो हे पूवीर् दिसून आले होतेच. मंगळवारी त्याने पुन्हा एकदा आपल्या खंबीर फलंदाजीचे प्रात्यक्षिक सादर करताना पाकिस्तानची धावसंख्या वाढवत नेली. या डावखुऱ्या फलंदाजाने सर्वच गोलंदाजांना आत्मविश्वासाने तोंड दिले. त्याचे पुल आणि ड्राईव्हचे फटके प्रेक्षणीय होते. आसीम कमालचे शतक मात्र पूर्ण होऊ शकले नाही. पण त्याने मोहाली स्टेडियममधील पेक्षकांना खूश करून टाकले.

त्याआधी कर्णधार इन्झमाम उल हकने आपल्या सहजसुंदर फलंदाजीचे छानच प्रात्यक्षिक दाखवले. परिस्थिती कशीही असो इन्झमाम अगदी आरामात फलंदाजी करत असतो. मंगळवारी येथेही त्याने तेच केले. अजिबात गडबडून न जाता त्याने पुल आणि ड्राईव्हचे आपले हुकमी फटके मोठे लीलया वापरले. तो रंगात आला आहे असे वाटत असतानाच अनिल कुंबळेच्या एका सरळ चेंडूवर तो पायचीत ठरला. त्याने 92 चेडूत सात चौकार ठोकले. बाद झाल्यावर पॅव्हेलियनकडे परतताना तो खूप नाराज वाटत होता. या मालिकेतील पहिल्याच कसोटी क्रिकेट सामन्यात पहिल्याच डावात मोठी खेळी करून शतकी धावसंख्या रचण्याचे त्याचे स्वप्न उद्ध्वस्त झाले.

नाणेफेक गमावल्यानंतर प्रतिस्पधीर् कर्णधाराने प्रथम फलंदाजी दिल्यानंतर आणि निम्मा संघ गडगडल्यानंतर पाकिस्तानने त्रिशतकी मजल मारली याचे समाधान त्याला वाटत असणार.

चहापानाआधीच पाकिस्तानचा निम्मा संघ गारद झाला. युसुफ योहानाकडून मोठी अपेक्षा होती. परंतु त्यानेही निराशाच केली. अष्टपैलू अब्दुल रझाकने बऱ्यापैकी फलंदाजी केली. तर सुदैवी उमरने सकाळी पाकची धावसंख्या वाढवण्यात मोठा वाटा उचलला.

इरफान पठाण आणि झहीर खान या दोघा डावखुऱ्या तेज गोलंदाजांनी त्यांची भूमिका व्यवस्थित पार पाडली. तर बालाजीने निम्मा संघ गारद करताना आपला ठसा उमटवला.

धावफलक

पाकिस्तान, पहिला डाव : सलमान बट त्रि. गो. पठाण 5, तौफिक उमर त्रि. गो. बालाजी 44, युनिस खान पायचीत गो. झहीर 9, इंझमाम उल हक पायचीत गो. कुंबळे 57, युसुफ योहाना झे. कातिर्क गो. पठाण 6, असिम कमाल त्रि. गो. बालाजी 91, अब्दुल रझाक झे.कातिर्क गो. बालाजी 26, कामरान अकमल झे. दविड गो. कुंबळे 15, महमह सामी त्रि. गो. बालाजी 20, नावेद उल हसन पायचीत गो. बालाजी 11, डॅनिश कनेरिया नाबाद 8, अवांतर 20 ( बाईज 11, लेगबाईज 5, वाईड 1, नोबॉल 3), एकूण 381 मिनिटातील 86.4 षटकांत 312.

बाद क्रम : 1-11, 2-30, 3-89, 4-104, 5-156, 6-191, 7-239, 8-282, 9-303.

गोलंदाजी : इरफान पठाण 23-5-68-2, झहीर खान 17-2-70-1, लक्ष्मीपती बालाजी 20.4-5- 76-5, अनिल कुंबळे 22-6-76-2, सौरव गांगुली 2-0-3-0, वीरेंदर सेहवाग 2-1-3- 0

 
</text>
</doc>
