<doc>
<docno>1045527.cms.txt</docno>
<text>
 
महाराष्ट्र
पुणे, नाशिकमध्येही गारपीट!
[ Tuesday, March 08, 2005  11:39:48 pm]


म. टा. प्रतिनिधी

पुणे : गेल्या काही दिवसांपासून उकाडा वाढत असल्याची जाणीव पुणेकरांना होत असतानाच पुण्यासह राज्यातील काही ठिकाणी मंगळवारी पाऊस पडला. शहर आणि परिसरात पहाटेपासूनच ढगाळ वातावरण झाले होते, सकाळी सातच्या सुमारास शहराच्या काही भागांमध्ये गारांचा पाऊस झाला.

केरळपासून विदर्भापर्यंत निर्माण झालेल्या कमी दाबाच्या पट्ट्यामुळे हा पाऊस झाल्याचे वेधशाळेने सांगितले. येत्या 48 तासांमध्ये मध्य महाराष्ट्र, विदर्भ आणि मराठवाड्यातील काही भागांमध्ये पाऊस पडण्याची शक्यता असल्याचा अंदाज आहे. अचानक आलेल्या पावसामुळे गेल्या दोन दिवसांपासून वाढलेल्या उकाड्यापासून पुणेकरांची सुटका झाली. मंगळवारी राज्यातील पुणे- 0.4 मिमी, लोहगाव - 0.8 मिमी, परभणी- 2.7 मिमी, अकोला- 0.2 मिमी आणि जळगाव 0.6 मिमी इतका पाऊस झाल्याची नोंद पुणे वेधशाळेने केली आहे.

आसाम, मेघालय, मध्य प्रदेश याबरोबर अरुणाचल प्रदेश, मणिपूर, नागालँड, झारखंड, हरयाणा, राजस्थान, तामिळनाडू या परिसरातील एक दोन ठिकाणी पाऊस झाला आहे.

नाशिक ( म. टा. प्रतिनिधी) : उन्हाळ्याच्या कडाक्याची जाणीव होऊ लागलेल्या नाशकाच्या पश्चिम भागाला गारपीटीसह झोडपून काढणाऱ्या पावसाने मंगळवारी नाशिक शहरातही विजांच्या कडकडाटासह हजेरी लावली.

गेल्या दोन दिवसांपासून शहर आणि जिल्ह्याच्या बऱ्याचशा भागात ढगाळ हवामान आहे. त्यातच कळवण, दिंडोरी, त्र्यंबक, सुरगाणा पट्ट्याला सोमवारी पावसाने जोरदार तडाखा दिला. कळवण येथे तर गारपीटही झाल्याचे वृत्त आहे. या पावसामुळे रांगडा कांदा आणि रब्बीचा गहू यांचे नुकसान झाले आहे. पावसात भिजल्याने कांदा सडण्याची, तर गहू काळा पडण्याची धास्ती शेतकऱ्यांना लागली आहे. त्याचप्रमाणे सध्या दाक्षांचा हंगाम सुरू असून पिकलेल्या अवस्थेत बागांमध्ये असलेल्या दाक्षघडांचे पावसाने नुकसान होणार आहे. हवामानातील दमटपणामुळे दाक्षमण्यांना तडे जाण्याची शक्यता आहे. हरभरा, आंबा, नागली अशी पिकेही या पावसामुळे संकटात सापडली आहेत.

 
</text>
</doc>
