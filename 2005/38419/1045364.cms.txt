<doc>
<docno>1045364.cms.txt</docno>
<text>
 
धावते जग
चॅनल्सचा नवा डाव
[ Tuesday, March 08, 2005  08:37:04 pm]


केबलवर दिसणाऱ्या सशुल्क वाहिन्यांनी केबलवाल्यांकडून ' गॅरंटी मनी ' च्या नावाखाली पैसे मागण्यास सुरुवात केल्याच्या बातमीमुळे सामान्य ग्राहक अधिक अस्वस्थ होणार, हे उघड आहे.

कारण केबलवाले त्याचा काही हिस्सा तरी ग्राहकाकडूनच वसूल करणार. भारत आणि पाकिस्तान यांच्यातील क्रिकेट सामन्यांच्या थेट प्रक्षेपणाचा पेच सुटला, तेव्हा लाखो रसिकांनी सुटकेचा नि:श्वास सोडला. हे सामने किंवा एकूणच केबल चॅनल्सची सवय लागलेल्या लोकांना केबल बंद राहिली की कसा ' त्रास ' होतो, ते आपल्याला माहीतच आहे.

सर्वसामान्य ग्राहकाचा संबंध केबलवाल्याशी येत असला तरी मुख्य केबलवाल्याचा संबंध थेट चॅनलवाल्यांशी येत असतो. ही चॅनल्स त्यांच्याशीच चर्चा करीत असतात. त्यांचे दर ठरविण्याशी ग्राहकाचा काही संबंध नसतो, तरी फटका मात्र त्यांना बसतो.

काही महिन्यांपूर्वी काही चॅनल्सनी आपले चॅनल प्राइम ब्रँडवर दिसावे म्हणून केबलवाल्यांना भरमसाठ पैसे दिल्याची बातमी आली होती. आता ' गॅरंटी मनी ' ची सक्ती झाल्यास पुन्हा केबल टीव्ही वादात सापडणार आहे.

आता प्रसिद्ध झालेल्या बातमीनुसार पश्चिम बंगाल, राजस्थान आणि आंध्र प्रदेश या राज्यांमध्ये ' गॅरंटी मनी ' न दिल्याने केबलसेवा खंडित केल्याच्या घटना घडल्या आहेत. केबलवाले त्यांच्या ग्राहकांची खरी संख्या लपवून ठेवतात, ही वाहिन्यांची जुनी तक्रार आहे. यावर उपाय म्हणून त्यांनी हे नवे अस्त्र बाहेर काढले आहे.

सध्या ते काही राज्यांपुरतेच मर्यादित असले तरी तो वारा आपल्याकडे यायला फारसा वेळ लागणार नाही. अर्थात वाहिन्यांची ही दादागिरी फार काळ चालू शकणार नाही. डिश अँटेना अथवा डीटीएच तंत्राद्वारे वाहिन्या पाहण्याची सोय स्वस्त व सोयीस्कर आहे. यातून केबलवाला गळणार असला तरी ग्राहकाला थेट वाहिन्यांकडून प्रक्षेपण मिळणार आहे. याचाच अर्थ ग्राहक व वाहिन्या यांच्यात थेट संबंध प्रस्थापित होतील.

त्यांच्याशी व्यवहार करताना वाहिन्यांना भरमसाठ पैसे मागता येणार नाहीत. एक विशिष्ट मर्यादा ओलांडली की ग्राहक ती चॅनल्स बंद करून टाकू शकतील. यासाठीच आता केबलवाल्यांकडून जास्त पैसे काढण्याचा हा डाव दिसतो. पैसे न भरल्याने वाहिन्यांनी केबलवाल्याला सिग्नल न देता प्रक्षेपण बंद पाडल्याच्या घटना मुंबईतही अलीकडच्या काळात घडल्या आहेत. यापुढेही घडतीलच. परंतु, त्या रोखायच्या असतील तर तेे धारिष्ट्य आता सर्व ग्राहकांनी एकत्र होऊन दाखवायला हवे.

 
</text>
</doc>
