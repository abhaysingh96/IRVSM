<doc>
<docno>1045530.cms.txt</docno>
<text>
 
महामुंबई
सोसायट्यांतही 'नळावरची' भांडणे!
[ Tuesday, March 08, 2005  11:40:33 pm]


जयंत होवाळ

मुंबई : जो जास्त पाणी वापरतो, त्याच्याकडून चढ्या दराने पाणीपट्टी घ्यायची, हे सूत्र मुंबई महापालिकेने नव्या ' टेलिस्कोपिक ' दररचनेत ठरवले असले, तरी प्रत्यक्षात सध्या सर्वत्र सोसायट्यांना संयुक्त पाणीपुरवठा केला जात असल्याने तसेच वैयक्तिक मीटरची यंत्रणा अस्तित्वात नसल्याने आता पाण्यावरून सोसायट्यांमध्येही ' नळावरची ' कडाकडा भांडणे होण्याची शक्यता आहे.

नवीन योजनेत पाण्याचा वापर वाढल्यास वाढीव बिल आकारले जाईल. या रकमेचे योग्य वाटप करायचे असेल तर सोसायट्यांमधील प्रत्येक कुटुंबाला स्वतंत्र मीटर घ्यावा लागेल.

पाण्याचा जादा वापर करणाऱ्यांकडून वाढीव दर आकारण्यासाठी ' टेलिस्कोपिक रेट स्ट्रक्चर ' योजना मंुबई महापालिकेने आखली आहे. पाण्याच्या बेसुमार वापरावर निर्बंध यावेत, हा योजनेचा मुख्य हेतू असून अंधेरी विभागात प्रायोगिक तत्वावर राबवण्यात येणाऱ्या या योजनेचा अभ्यास पालिका प्रशासन करीत आहे. परंतु, योजनेची अमलबजावणी करताना अनेक आव्हानांचा सामना प्रशासनाला करावा लागेल असे दिसते.

दरडोई दर दिवशी 135 लिटर पाणी हे प्रमाण पालिकेने ठरवले आहे. पाण्याचा साठा कमी झाल्याने नवीन बांधकामांमध्ये दरडोई 90 लिटर असे प्रमाण पालिकेने ठरवले आहे. पण आता 2006 पर्यंत कोणताही वाढीव पाणीसाठा पालिकेला उपलब्ध होणार नसल्याने पाण्याचा अतिवापर टाळण्यासाठी टेलिस्कोपिक रेटची योजना पालिकेने आखली. त्यानुसार दरडोई 90 किंवा 135 लिटरपेक्षा जास्त वापर झाल्यास बेसिक रेटपेक्षा जास्त पाणीपट्टी आकारली जाईल.

मुळात प्रत्येक कुटुंबाचा पाण्याचा वापर समसमान असणे शक्यच नाही. प्रत्येक घरात किती माणसे आहेत आणि त्यांच्या सवयी कशा आहेत, त्यावरून पाण्याचा वापर ठरतो. त्यामुळे सोसायटीतील एखाद-दोन कुटुंबांकडून पाण्याचा बेसुमार वापर होत असेल, तर त्यामुळे पाण्याचे बिल वाढू शकते. त्याचा भुर्दंड मात्र पाण्याचा मर्यादित किंवा शिस्तीत वापर करणाऱ्यांना होऊ शकतो. अशा वेळी कोणाच्या वापरामुळे बिल जास्त आले, यावरून रहिवाशांमध्ये आपसातच जुंपण्याची शक्यता आहे.

यासंदर्भात अतिरिक्त पालिका आयुक्त सीताराम कुंटे म्हणाले की , ' या सर्व बाबी लक्षात घेऊन या योजनेचा अभ्यास सुरू आहे. भविष्यात काही प्रश्ान् निर्माण होऊ नये, म्हणून सर्वांगाने विचार केला जात आहे. '

 
</text>
</doc>
