<doc>
<docno>1044051.cms.txt</docno>
<text>
 
महामुंबई
2000पर्यंतच्या झोपड्यांना अभय
[ Tuesday, March 08, 2005  12:01:34 am]


म. टा. प्रतिनिधी

मुंबई : निवडणूक जाहीरनाम्यातील आश्वासनानुसार मुंबईतील झोपडपट्ट्यांना 2000 पर्यंत संरक्षण देण्याच्या काँग्रेस समन्वय समितीच्या सूचनेला मुख्यमंत्री विलासराव देशमुख यांनी मान्यता दिली असली तरी त्यांच्यासाठी मोफत घर देण्याची कोणतीही योजना नसल्याचे या बैठकीत स्पष्ट करण्यात आले. 2000 पर्यंतच्या झोपडपट्ट्यांना संरक्षण देण्यासाठी सध्याच्या कायद्यात सुधारणा करण्याची आवश्यकता असल्याने आघाडीतील मित्र पक्षांशी चर्चा करुन विधानसभेच्या आगामी किंवा त्यानंतरच्या अधिवेशनात विधेयक मांडण्यात येईल, अशी माहिती काँग्रेसच्या प्रदेशाध्यक्षा प्रभा राव यांनी दिली.

मुख्यमंत्र्यांच्या वर्षा या निवासस्थानी काँग्रेस समन्वय समितीच्या सोमवारी झालेल्या बैर्ठकीत यासंबंधीचा निर्णय घेण्यात आला. काँग्रेसच्या सरचिटणीस व महाराष्ट्राच्या प्रभारी मार्गारेट अल्वा, प्रदेश काँग्रेसच्या अध्यक्षा प्रभा राव, मुंबई काँग्रेसचे अध्यक्ष गुरुदास कामत आणि विलासराव देशमुख यांचे निकटवतीर्य बाळासाहेब शिवरकर या बैठकीला उपस्थित होते. तर प्रकृतीच्या बरी नसल्याने गोविंदराव आदिक बैठकीला हजर नव्हते. 2000 पर्यंतच्या झोपडपट्ट्यांना संरक्षण देण्याबरोबरच मोफत वीज आणि गेल्या 30 वर्षापासून अस्तित्वात असलेल्या कापूस एकाधिकार योजना या विषयावर बैठकीत सविस्तर चर्चा करण्यात आली.

आघाडी सरकार सत्तेवर आल्यानंतर अनधिकृत झोपडपट्ट्यांच्या विरोधात सरकारने जोरदार मोहिम उघडली होती. मात्र राष्ट्रवादी काँग्रेस आणि अन्य संघटनांनी त्याला जोरदार विरोध केल्यानंतर काँग्रेसच्या पदाधिकाऱ्यांनी सोनिया गांधी यांच्याकडे तक्रार केल्यानंतर मुख्यमंत्र्यांनी नरमाईची भूमिका स्वीकारली होती.

सध्याच्या कायद्यानुसार 1995 पर्यंतच्या झोपडपट्ट्यांना संरक्षण देण्यास सरकार बांधील असून यापुढील झोपडपट्ट्यांना संरक्षण देण्यासाठी नवा कायदा करण्याची आवश्यकता असल्याने अन्य पक्षांबरोबर चर्चा करण्याची आवश्यकता असल्याचे मत देशमुख यांनी व्यक्त केल्याचे सांगितले जाते. 2000 पर्यंतच्या अनधिकृत झोपडपट्ट्यांना संरक्षण देण्याला मान्यता देण्यात आली असली तरी त्यांच्यासाठी मोफत घरांची योजना राबविण्यात येणार नाही, असेही यावेळी स्पष्ट करण्यात आले.

मुंबईच्या विकास प्रकल्पांच्या आड येण्याऱ्या झोपडपट्ट्या हटविण्यास समन्वय समितीने परवानगी दिली मात्र त्यांना किमान नागरी सुविधांसह पर्यायी व्यवस्था उपलबध करुन देण्याचे या बैठकीत ठरले व त्यास मुख्यमंत्र्यांनी मान्यता दिल्याचे समन्वय समितीतील सदस्यांनी सांगितले.

 
</text>
</doc>
