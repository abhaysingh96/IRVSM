<doc>
<docno>1045230.cms.txt</docno>
<text>
 
महाराष्ट्र
वालधुनी नाल्याचं प्रदूषण रोखणारं 'मिशन'
[ Tuesday, March 08, 2005  06:34:23 pm]


मुंबई टाइम्स टीम

उल्हासनगर : कल्याण आणि उल्हासनगर शहरांच्या सीमेवरील नाल्याचं प्रदूषण रोखण्यासाठी 50 लाख रुपये खर्चुन मिशन वालधुनी प्रकल्प राबवण्यात येणार आहे.

वालधुनी नाल्याचा उगम अंबरनाथ परिसरात होतो. नाला उल्हासनगर व कल्याण परिसरातून वाहत जाऊन उल्हास नदीच्या खारे पाणी क्षेत्रात एनआरसी बंधाऱ्याच्या खालच्या बाजूला जाऊन मिळतो. नाल्यामध्ये बदलापूर, अंबरनाथ, चिखलोली, मोरिवली, अंबरनाथ केमिकल झोन तसंच उल्हासनगर व कल्याण-डोंबिवली महापालिका, अंबरनाथ पालिकेचं एकूण 116 एमएलडी सांडपाणी सोडलं जातं. त्यापैकी 80 टक्के घरगुती सांडपाणी व 20 टक्के औद्योगिक सांडपाणी आहे.

या नाल्यामुळे उल्हास नदीचं प्रदूषण वाढलं आहे. कल्याण राष्ट्रवादीचे अध्यक्ष काशिनाथ देशमुख यांनी सातत्याने या समस्येला वाचा फोडली होती. त्यानंतर महापालिकेने पुण्याच्या यशदा संस्थेमार्फत पर्यावरण विषयक अहवाल तयार करून घेतला आहे. त्यात प्रदूषण रोखण्यासाठी तातडीच्या उपाययोजना करण्याच्या सूचना दिल्या आहेत. वाढत्या तक्रारींमुळे व पर्यावरण संरक्षणाच्या दृष्टीने महाराष्ट्र प्रदूषण नियंत्रण मंडळाने मिशन वालधुनी प्रकल्प राबवण्याचा निर्णय घेतला आहे.

प्रदूषण नियंत्रण मंडळाने सर्व स्थानिक स्वराज्य संस्था व उद्योजकांना प्रदूषण रोखण्यासाठी उपाययोजना करण्याचे निदेर्श दिलेले आहेत. त्यामध्ये प्रदूषण रोखण्यासाठी महापालिकेने नोडल एजन्सी म्हणून काम करावं व प्रकल्प मे. सृष्टी इको रिसर्च इन्स्टिट्यूट यांच्यामार्फत राबवण्यात यावा, असा निर्णय घेण्यात आला आहे. नाल्यातील घनकचरा कढणं, आवश्यक तिथे नाल्याच्या काठावर तारेचं कुंपण लावणं तसंच भूसंपादन करणं तसंच तर प्रकल्प उभारताना आणि त्यानंतरही संरक्षण देखभाल करण्याची जबाबदारी महापालिकेवर सोपवण्यात आली आहे.

महाराष्ट्र राज्य प्रदूषण नियंत्रण मंडळाचे सदस्य सचिव डॉ. डी.बी. बोराळकर यांच्या अध्यक्षतेखाली झालेल्या बैठकीत सृष्टी इको इन्स्टिट्यूटचे संदीप जोशी यांनी सुचवलेल्या ' ग्रीन ब्रीज ' व ' ग्रीन लेक ' या तंत्रज्ञानाचा नाल्याच्या सुशोभिकरणासाठी अवलंब केला जाणार आहे. चार ठिकाणी ग्रीन लेक तर 10 ठिकाणी ग्रीन ब्रीज यंत्रणा उभारली जाईल. हा प्रकल्प एका वर्षासाठी चालवण्याची आणि देखभाल करण्याची जबाबदारी सृष्टी इन्स्टिट्यूटची आहे. पहिल्या वर्षाचा अपेक्षित खर्च 50 लाख आहे. खर्चाची वाटणी प्रदूषण मंडळ 25 टक्के, उल्हासनगर, कल्याण-डोंबिवली आणि अंबरनाथ नगर परिषद 20 टक्के, उद्योजक 50 टक्के तर आमदारांचा स्थानिक विकास निधी पाच टक्के अशी करण्यात आली आहे. प्रकल्प खर्चापैकी मदतीचा पहिला हप्ता म्हणून पाच लाखांचा निधी प्रदूषण मंडळाने उल्हासनगर महापालिकेकडे दिला आहे. आयुक्त रामनाथ सोनावणे हे या प्रकल्पासाठी प्रयत्नशील आहेत.

 
</text>
</doc>
