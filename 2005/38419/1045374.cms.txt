<doc>
<docno>1045374.cms.txt</docno>
<text>
 
धावते जग
आधारवड कोसळला!
[ Tuesday, March 08, 2005  08:52:25 pm]


डॉ. श्रीरंग पद्मनाभ आडारकर हे एक बहुआयामी व्यक्तिमत्त्व होते. वेंगुर्ल्याच्या या आडारकरांचे घराणेच सुसंस्कृत. विद्या आणि कला या दोन्ही प्रांतांत या घराण्याने आपली नाममुदा उमटविली.

डॉ. आडारकर यांचे एक चुलते रिझर्व बँकेचे गव्हर्नर होते तर दुसरे जे. जे. स्कूल ऑफ आर्टचे डीन. स्वत: डॉ. श्रीरंग आडारकरांनीही मोनसॅट कंपनीच्या अध्यक्षपदापासून ते सारस्वत बँकेच्या संचालक मंडळापर्यंत आणि अनेक शैक्षणिक संस्थांपासून ते मुंबई मराठी साहित्य संघापर्यंत अनेक जबाबदारीची पदे मोठ्या कौशल्याने सांभाळली.

सारस्वत बँक नावारूपाला आली, त्यामध्ये डॉ. आडारकरांचा सिंहाचा वाटा आहे. परकीय चलन व्यवहाराचा परवाना मिळविणारी सारस्वत बँक ही देशातील पहिली सहकारी बँक. तो मिळाला, तोही डॉ. आडारकरांमुळेच. बँकेतील लहानांपासून ते मोठ्यांपर्यंत त्यांचे व्यक्तिगत संबंध होते. त्यामुळे त्या बँकेतील वातावरण एखाद्या विशाल कुटुंबासारखे झाले.

व्यावसायिक जगताशी जवळचे संबंध असणाऱ्या डॉ. आडारकरांचे परदेशातील नामवंतांशीही स्नेहाचे नाते होते. त्याचाही उपयोग त्यांनी सारस्वत बँकेच्या उत्कर्षासाठीच करून घेतला. स्वत:च्या पलीकडे पाहणाऱ्या आणि संस्थात्मक जीवनात मनापासून रमणाऱ्या, सकारात्मक दृष्टिकोन ठेवून संस्था उभी करणाऱ्या आदर्शवादी पिढीतील डॉ. आडारकर हे एक लोभस व्यक्तिमत्त्व होते. त्यांचा मित्रपरिवार मोठा होता आणि स्वभाव मृदुभाषी होता.

आथिर्क आणि व्यावसायिक जगाप्रमाणेच साहित्य आणि संगीत यामध्येही त्यांची जाणती उठबस होती. पु. ल. देशपांडे तर त्यांच्या घरी अनेकदा वास्तव्यास असत. नाथ पै त्यांचे नातेवाईक होते. त्यामुळे साहित्य आणि राजकारण यामध्येही त्यांचे अनेक मित्र होते. तथापि डॉ. आडारकरांचा विशेष हा की आपल्या सर्व ओळखींचा फायदा आपल्या संस्थांना कसा होईल, याचाच त्यांनी सतत विचार केला. मग ती सारस्वत बँक असो, मुंबई मराठी साहित्य संघ असो, रंगशारदेची स्थापना असो, कलादर्शचा महोत्सव असो किंवा डॉ. भालेराव जन्मशताब्दी असो ; अशा कामांसाठी लागणारा पैसा उभा करणे हे महाकठीण काम असते. परंतु डॉ. आडारकरांच्या व्यक्तिमत्त्वाचा दबदबा आणि त्यांच्याविषयीचा आदर असा होता की त्यांनी केवळ फोन करताच संबंधित संस्थेला मोठ्या देणग्या मिळत असत. त्यांच्या कार्य-कर्तृत्वामुळेच त्यांच्या शब्दाला असे विलक्षण वजन प्राप्त झाले होते.

गेली 36 वर्षे सारस्वत बँकेच्या संचालक मंडळावर असणारे डॉ. आडारकर वयाचा अडसर येईपर्यंत साहित्य संघाचेही विश्वस्त होते. त्यांच्या मार्गदर्शनाखाली दादर-माटुंगा कल्चरल सेंटरसारख्या अनेक संस्था काम करत होत्या. ज्या समाजात संस्थात्मक जीवन रुजते आणि वाढते, तो समाज सांस्कृतिकदृष्ट्या संपन्न होतो. मराठी समाजातील सांस्कृतिक जीवन हे डॉ. आडारकरांसारख्या जाणत्यांमुळेच समृद्ध होत गेले. त्यांच्या निधनाने आथिर्क, व्यावसायिक आणि सांस्कृतिक जीवनातला आधारवडच कोसळला आहे.

 
</text>
</doc>
