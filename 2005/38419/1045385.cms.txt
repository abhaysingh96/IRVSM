<doc>
<docno>1045385.cms.txt</docno>
<text>
 
अर्थव्यवहार
सा.टे. झाले मोठ्ठे!
[ Tuesday, March 08, 2005  09:16:07 pm]


' फोन येई घरा, तोचि दिवाळी दसरा ' असं वाटण्याचा एक काळ होता. तीन हजार, पाच हजार रुपये ( बिनव्याजी) भरून नोंदणी करायची आणि गप्प बसून रहायचं, असे ते दिवस होते. सात-सात-आठाठ वर्षांच्या प्रतीक्षेनंतर कधीतरी ' वर्कऑर्डर ' निघायची. मग पुन्हा प्रतीक्षा! कधीतरी नंतर ' लाइनमन ' नामक साधूसंताचं दर्शन. काळं यंत्र स्थानापन्न झाल्यावर दररोज रिसीव्हर उचलून त्यात ' जान ' आली का पाहत राहायचं. एखाद्या शुभदिनी मग फोनला कंठ फुटायचा. अशा परिस्थितीत, सकल जनांचा आधारू होता, तो सार्वजनिक टेलिफोन (उर्फ सा.टे.)!

पुढे घरोघरी फोन्स आले. प्रतीक्षाकालही कमी होत गेला, तसा तो दिवाळी-दसरा वाटेनासा झाला. आता तर काय, कधीही पैसे फेका आणि भ्रमणध्वनी घ्या. वाटलं होतं, सार्वजनिक टेलिफोनचे दिवस आता भरले. परंतु प्रत्यक्षात त्यांची संख्या वाढतच चाललीय. 2003 पर्यंत भारतात 18 लाख सा.टे. होते. डिसेंबरपर्यंत त्यांची संख्या 23 लाखांवर गेली होती. पूवीर् सा.टे. हा लुटेरू खोका होता. नंबर लागला नाही तरी तो नाणं हडप करायचा! चिडलेल्या ग्राहकाच्या थपडाही तो सहन करायचा! पण नाणं सोडायचा नाही. नवीन सा.टे. प्रामाणिकपणे लगेचच नाणी परत करतात! त्यांच्या लोकप्रियतेची अन्य कारणंही आहेत. 1) घरच्या संभाव्य मोठ्या बिलाला काही प्रमाणात आळा घालता येतो. 2) सा.टे. वरून फोन करणं मोबाइलपेक्षा स्वस्त पडतं. 3) काही लोक फोनवरूनही ' पिळत ' राहतात. ' सा.टे.वरून बोलतोय ' असं सांगून अशा ' पिळगावकरांना ' थोडा अटकाव करता येतो. पुढचं नाणं टाकलं नाही की संवाद आपोआपच खुंटतो. 4) सर्वात महत्त्वाचं, काही फोन्स घरून करता येत नाहीत. सार्वजनिक ठिकाणीच खरी ' प्रायव्हसी ' मिळत असते! साहजिकच सा.टे. मोठे होताहेत!

सुधीर सुखठणकर

 
</text>
</doc>
