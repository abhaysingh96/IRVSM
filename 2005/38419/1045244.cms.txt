<doc>
<docno>1045244.cms.txt</docno>
<text>
 
महाराष्ट्र
'रेन वॉटर हावेर्स्टिंग' योजनेला गती देणार
[ Tuesday, March 08, 2005  06:38:15 pm]


मुंबई टाइम्स टीम

ठाणे : विद्यार्थी, ज्येष्ठ नागरिक, सामाजिक व स्वयंसेवी संस्था यांच्या माध्यमातून जलसाक्षरता मोहीम राबवली जात असतानाच ' रेन वॉटर हावेर्स्टिंग ' ( वर्षा संचयन व विनियोग) ही योजना अधिक जोमाने राबवण्याचा निर्धार महापालिकेच्या पाणीपुरवठा विभागाने केला आहे.

महापालिकेतर्फे दररोज सुमारे 350 दशलक्ष लिटर पाणी खरेदी करण्यात येते. त्यापैकी गळतीचा अधिकृत आकडा खरा मानला तर 290 दशलक्ष लीटर पाणी दररोज घरगुती व अन्य वापरासाठी पुरवण्यात येते. ठाण्याची लोकसंख्या 15 लाख गृहीत धरल्यास प्रतिदिन प्रत्येकी 180 लीटर पाणी पुरवण्यात येतं. त्यापैकी 40 लीटर पाणी प्रतिमाणशी स्वयंपाक आणि पिण्यासाठी वापरलं जातं. म्हणजेच 140 लीटर पाणी हे बागबगीचा, घर पुसणं, स्वच्छतागृह, गाड्या धुणं या कामांसाठी वापरलं जातं. म्हणजेच रोजच्या पाणी खरेदीपैकी 210 दशलक्ष लीटर पाणी हे पिण्याशिवाय अन्य कारणांसाठी वापरलं जातं. त्याचप्रमाणे महापालिकेला दरवषीर् येणारा प्रशासकीय व देखभाल- दुरुस्तीसाठीच्या 70 कोटी रुपयांच्या खर्चापैकी 30 ते 40 टक्केखर्च हा इतर कारणांसाठी वापरला जातो. म्हणून रेन वॉटर हावेर्स्टिंगची नितांत गरज असल्याचं स्पष्ट झालं आहे.

महापालिकेच्या हद्दीत येत्या काही काळात पाण्याची मागणी मोठ्या प्रमाणात वाढण्याची शक्यता दिसते आहे. त्याचबरोबर पाणीखरेदी आणि पाणीपट्टी वसुली यांच्यातील तूट लक्षात घेता पाण्याचं नियोजन व इतर स्त्रोतांचा विकास करण्याची आवश्यकता लक्षात येते. म्हणूनच नव्याने उभ्या राहणाऱ्या कॉम्प्लेक्सना विकास नियंत्रण नियमावलीत आवश्यक ते बदल करून रेन वॉटर हावेर्स्टिंग करणं आणि अत्यावश्यक कारणांशिवाय इतर कारणांसाठी (स्वच्छतागृह, बागबगिचे, वाहन धुणं) बोअरवेलचा वापर करणं बंधनकारक करण्यात आलं आहे. एवढंच नव्हे तर महापालिकेने फक्त पिण्याचं पाणी पुरवण्याची जबाबदारी घ्यावी, अशी सूचनाही महासभेने केली आहे.

नवीन कॉम्प्लेक्सचे आराखडे मंजूर करताना स्वच्छतागृहात फ्लशसाठी वापरण्यात येणाऱ्या टाकीचा आकार कमी करून पाणी वापराबाबत नियोजन करण्याची तसंच त्यासाठी विकास नियमावलीत आवश्यक ते बदल करण्याची सूचनाही महासभेने पाणीपुरवठा विभागाला केली आहे.

या पार्श्वभूमीवर छत्रपती शिवाजी महाराज रुग्णालय, प्रशासकीय भवन, गडकरी रंगायतन, दादोजी कोंडदेव स्टेडियम आदी इमारतींमध्ये पुरेशी मोकळी जागा असल्यामुळे तातडीने वर्षा संचयनाचं काम हाती घेतलं जाणार आहे. त्यापैकी छत्रपती शिवाजी महाराज रुग्णालयात असा प्रयोग यापूवीर्च सुरू झाला आहे. या कामांची अमलबजावणी आणि प्रचारासाठी रिसोर्स पर्सन नेमण्याची शिफारसही महासभेने केली आहे.

इमारतींतील टाक्या बरेचदा पाणी भरल्यानंतर वाहून जाताना दिसतात. त्याचबरोबर घरांमध्ये कित्येकदा एखादा तरी नळ व्यवस्थित बंद होत नाही. यामुळे कित्येक लीटर पाणी वाया जातं. पाण्याची किंमत फारच अपवादात्मक परिस्थितीत आपल्याला कळते. म्हणूनच जलसाक्षरता अभियान आणि रेन वॉटर हावेर्स्टिंग यांच्या माध्यमातून पाण्याची महती पुन्हा पटवून देण्यासाठी प्रयत्न करत असल्याचं पाणीपुरवठा विभागाचे इंजिनीअर गिरीश मेहेंदळे यांनी सांगितलं.

विद्यार्थ्यांपर्यंत जाऊन त्यांच्या मनावर पाण्याचे संस्कार करून भविष्यात तरी पाण्याचा दुरुपयोग टळावा म्हणून पथनाट्य, जाहिराती यांचा उपयोग केला जाणार आहे. वक्तृत्व, चित्रकला स्पर्धा आयोजित करून पाणी जपून वापरण्याचा संदेश दिला जाणार आहे.

या संदर्भात स्वयंसेवी संस्थेला किंवा मदतगटाला महापालिकेस मदत किंवा सूचना करायची असेल तर त्यांनी महापालिकेच्या प्रशासकीय भवनात पाणीपुरवठा विभागात राजश्री देशमुख- कदम यांच्याशी संपर्क साधावा, असं आवाहन पालिकेने केलं आहे.

 
</text>
</doc>
