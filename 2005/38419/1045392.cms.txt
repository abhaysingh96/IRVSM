<doc>
<docno>1045392.cms.txt</docno>
<text>
 
महामुंबई
आघाडीचा मार्ग मोकळा, पण राणा जगजितसिंहांना टेन्शन!
[ Tuesday, March 08, 2005  09:19:53 pm]


म. टा. प्रतिनिधी

मुंबई : राज्याचे सार्वजनिक बांधकाममंत्री छगन भुजबळ आणि विधानसभा सदस्य रामप्रसाद बोडीर्कर यांच्या राजीनाम्याने रिक्त झालेल्या विधानपरिषद पोडनिवडणुकीत आघाडी सरकारच्या दोन्ही उमेदवारांचा विजय हमखास असला तरी आयुष्यातील पहिलीच निवडणूक असल्याने उद्योग राज्यमंत्री राणा जगजितसिंह पद्मसिंह पाटील काहीसे अस्वस्थ झाले आहेत. त्यांना उमेदवारी दिल्याने राष्ट्रवादी काँग्रेसमधील पदाधिकारी नाराज झाले आहेत. त्यातच भाजपचे माजी प्रदेशाध्यक्ष गोपीनाथ मुंडे यांनी, या नाराजीला कितपात वाट मिळते हे या निवडणुकीत दिसून येईल, असे वक्तव्य केल्याने राणा यांना किती आमदारांची पसंती आहे हे 11 मार्चला होणाऱ्या निवडणुकीत स्पष्ट होईल.

छगन भुजबळ यांच्या राजीनाम्यानंतर या जागेसाठी प्रदेश राष्ट्रवादीचे प्रवक्ते वसंत चव्हाण यांना उमेदवारी मिळेल, असे गृहीत धरले जात होते. परंतु पक्षाचे सवोर्च्च नेते शरद पवार यांच्याबरोबर असलेल्या तीन दशकांच्या संबंधाचा फायदा घेऊन डॉक्टरांनी स्वत:ची आमदारकी शाबूत राखताना राणा यांच्यासाठीची उमेदवारी पदरात पाडून घेतली होती. विधानसभेत राष्ट्रवादी काँग्रेस आणि काँग्रेसचे एकंदर 139 सदस्य असून 19 अपक्ष आमदारांबरोबरच जनसुराज्य ( 4), सीपीएम ( 3), शेकाप ( 2) आणि आरपीआय, भारिप आणि अ.भा. सेनेच्या प्रत्येकी एका अशा 162 सदस्यांचा सत्ताधारी आघाडीला पाठिंबा असल्याचा दावा सरकारच्यावतीने केला जात आहे. 127 आमदारांच्या पाठिंब्यावर युतीने भाजपचे माधव भांडारी यांना उमेदवारी दिली आहे. सत्ताधारी पक्षाला पाठिंबा देणारे काही आमदार सरकारच्या कामावर नाराज असल्याने काही मते भांडारी यांना मिळावीत, असा भाजप नेत्यांचा प्रयत्न असला तरी मोठ्या प्रमाणात क्रॉस व्होटिंग होण्याची कोणतीही शक्यता दिसत नाही.

याशिवाय हिंगोली-परभणी स्थानिक स्वराज्य संस्थेतून विधान परिषदेवर जाणाऱ्या पोटनिवडणुकीसाठी 18 मार्चला मतदान होणार असून तेथे काँग्रेसने सुरेश देशमुख यांना उमेदवारी दिली असून राष्ट्रवादी काँग्रसने त्यांना पाठिंबा दिला आहे. 418 मतदार असलेल्या या मतदारसंघात राष्ट्रवादीचे 123 मतदार असल्याने देशमुख यांच्या विजयात फारसा अडथळा येण्याची शक्यता नाही. मात्र ऐन निवडणुकीत राष्ट्रवादीला तिरक्या चालीची सवय असल्याने काँग्रेस कोणताही धोका पत्करायला तयार नाही. भाजपने येथे अभय चाटे यांना उमेदवारी दिली असून शिवसेनेचे जुगल किशोर राठी अपक्ष म्हणून रिंगणात आहेत. त्यामुळे देशमुख यांचा रस्ता तसा साफ असल्याचे मानले जाते.

 
</text>
</doc>
