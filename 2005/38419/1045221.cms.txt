<doc>
<docno>1045221.cms.txt</docno>
<text>
 
महाराष्ट्र
शिवसेनाप्रमुखांचे आदेश मानले तर मतभेद संपतील : विवेक पंडित
[ Tuesday, March 08, 2005  06:31:01 pm]


सेनेच्या कार्यपद्धतीचा अनुभव नसताना नवी जबाबदारी आव्हानात्मक वाटत नाही का ?

शिवसेनेच्या संघटनात्मक कामाशी प्रत्यक्ष आतून जरी नसला तरी जवळचा संबंध कित्येक वर्षांपासून आहे. इतर पक्षांच्या तुलनेत ही एक शिस्तबद्ध संघटना आहे. जिथे कार्यकारिणीत चचेर्ला, मतभेदांना पूर्ण वाव असतो. पण निर्णय झाल्यानंतर तो आदेश असतो. ही जमेची बाजू आहे. समाजकारणाला प्राधान्य देऊन राजकारण करण्याची सेनाप्रमुखांची कल्पना आहे. माझ्या कामात हीच पद्धत आहे. त्यामुळे संघटनात्मक कामात कोणतीही अडचण येणार नाही.

जिल्ह्यातील शिवसेनेतील मतभेदामुळे काय अडचणीत येतील ?

शिवसेनेत मतभेद आहेत हे वास्तव नाही. काही मतभेद असतील तर ते दूर केले जातील. नव्या-जुन्या सर्व पदाधिकाऱ्यांना सन्मानानं वागवलं जाईल. सेनाप्रमुख कुंटुबप्रमुख असल्याने त्यांची इच्छा, आदेश सर्वच जण शिरसावंद्य मानत आलेत. त्यामुळे वरवर दिसणारे मतभेद संपुष्टात येतील. तरीही सेनेशी गद्दारी करणाऱ्या पदाधिकाऱ्यांची ते कितीही मोठे असले तरी गय केली जाणार नाही, असे स्पष्ट आदेश सेनाप्रमुख आणि उद्धव ठाकरे यांनी दिले आहेत.

विधानसभा आणि जिल्हा परिषद अध्यक्षपदाच्या निवडणुकीत बंडखोरी झाल्याचं उघड झालं ?

त्याबाबत भेट देऊन परिस्थिती समजावून घेऊन सेनाप्रमुखांना अहवाल देणार आहे. त्यानंतर कारवाई केली जाईल. पुन्हा असे प्रकार होणार नाहीत व बेशिस्तीला लगाम बसेल अशीच कारवाई केली जाईल. संघटनेमुळे आपण आहोत, आपल्यामुळे संघटना नाही याचं भान जर पदाधिकारी विसरले असतील त्याची जाणीव करून दिली जाईल.

संघटना बांधणीसाठी काय करणार आहात ?

आजी-माजी पदाधिकारी, विधानसभेपासून ग्रामपंचायतींपर्यंतचे लोकप्रतिनिधी यांच्यासह विविध संस्थांमधील कार्यर्कत्यांशी संपर्क साधून संवाद साधणार आहे. जिल्हा, तालुका आणि शाखा कार्यकारिणीतील पदाधिकाऱ्यांच्या कामाचा आढावा घेऊन निष्क्रीय पदाधिकाऱ्याच्या जागी योग्य पदाधिकाऱ्यांची नेमणूक करणार. गटप्रमुखांपर्यंतची बांधणी मजबूत करण्यावर भर दिला जाईल.

कोणत्या प्रश्नांवर प्रामुख्याने आवाज उठवणार ?

ग्रामीण जिल्हा असल्याने शेतकरी, आदिवासी, बेरोजगार, मच्छिमार, रेती व्यावसायिक, कामगार यांच्या प्रश्नांना प्राधान्य दिलं जाईल. उद्धव ठाकरे यांनी कुपोषणाचा जो कार्यक्रम आखला आहे, त्याची तंतोतंत अमलबजावणी संघटनेमार्फत, प्रशासनाला धारेवर धरून योजनांची अमलबजावणी प्रभावीपणे करणार. संघटनेमार्फत गर्भवती, कुपोषित बालकांसाठी कार्यक्रम राबवणार. आदिवासी तालुक्यांमधे रोजगार हमींची कामं काढून घेण्यासाठी आंदोलन छेडणार. जिल्हा परिषदही अशा कामांचं तीन-तीन महिने वेतन देत नाही हे शिवसेना सहन करणार नाही. याचबरोबर शहरी भागातील नागरी समस्यांबाबत वेळ पडल्यास आंदोलन उभं करणार.

शशी करपे

 
</text>
</doc>
