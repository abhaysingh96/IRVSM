<doc>
<docno>1045383.cms.txt</docno>
<text>
 
अग्रलेख
दोन बापू!
[ Tuesday, March 08, 2005  09:07:35 pm]


' साठी बुद्धी नाठी ' असे म्हणतात. महाराष्ट्रातील काँग्रेसचे एकेकाळचे स्वयंघोषित नेते वसंत साठे यांनी तर वयाची आठ दशके पार केली.

ऐंशीव्या वाढदिवसाला ' सहस्त्रचंददर्शन सोहळा ' करतात, कारण तोपर्यंत एक हजार पूर्णचंद पाहिलेले असतात. याचाच अर्थ तितके शहाणपण आलेले असते! साठे बुद्धिमान खरेच, शिवाय प्रतिभावंत. त्यामुळेच ' जे न देखे रवी, ते देखे कवी ' या उक्तीप्रमाणे साठेंची प्रतिभा उतारवयात पाझरून त्यांना भलभलत्या कल्पना सुचू लागल्या.

कवी आपल्या प्रतिभाविश्वात स्वत:ला हरवून बसतो आणि जे आपल्याला कल्पनेत दिसले ते सत्यच होते, असे मानून तसे लिहू लागतो. त्यामुळे सुंदर कलाकृती तयार होते. पण जाहीर मुलाखतीच्या कार्यक्रमातही कुणी आपल्या कल्पनाविश्वातील ' अनुभव ' च सांगू लागले, तर त्याला ' बरळणे ' असे म्हणतात व तसे करणाऱ्याचे जाहीर हसे होते.

साठेंनी स्वत:चे असेच हसे दिल्लीत करून घेतले. ऐंशीव्या वाढदिवसानिमित्त दिल्लीतील मराठी संस्थांनी त्यांचा सत्कार केला व त्यानिमित्त मुलाखतीचा कार्यक्रम आयोजला. त्यावेळी आपण महाराष्ट्राचे मुख्यमंत्रीपद दोन वेळा नाकारले, अशी लोणकढी थाप साठेंनी ठोकून दिली. त्यांना म्हणे , 1980 साली संजय गांधी आणि अंतुलेंची उचलबांगडी झाल्यानंतर इंदिरा गांधींनी महाराष्ट्राचे मुख्यमंत्रीपद स्वीकारण्याची गळ घातली होती. ती त्यांनी नाकारली, कारण काय तर म्हणे, महाराष्ट्रात पुन्हा ' पेशवाई ' आणली, असा आरोप काँग्रेसवर झाला असता. साठेंना ज्यांनी गळ घातली, ते संजय व इंदिरा गांधी हे दोघेही आज हयात नाहीत. त्यामुळे साठेंच्या विधानाची सत्यता पडताळण्याची काहीच सोय नाही. परंतु महाराष्ट्राचे मुख्यमंत्रीपद दोनदा चालून आले आणि ते पक्षहिताकडे पाहून नाकारणारी व्यक्ती काँग्रेसमध्ये आहे, असे या पक्षाचा इतिहास पाहता वाटत नाही आणि तशी व्यक्ती असलीच, तर ते साठे नक्कीच नव्हेत.

ज्यांना 1980 सालची स्थिती आठवते, त्यांना हेही स्मरत असेल की, दिल्लीत इंदिराजी पुन्हा सत्तेवर आल्यावर त्यांची अहनिर्श भाटगिरी करण्याची जबाबदारी ज्यांनी उचलली, त्यात साठे बिनीचे शिलेदार होते. त्यात ' इंदिरानिष्ठा ' होती, तशीच महाराष्ट्राच्या मुख्यमंत्रीपदाची अभिलाषाही होती. त्यामुळेच विधानसभा निवडणुकीनंतर संजय गांधींनी अंतुलेंचे नाव या पदासाठी मुक्रर केले, तेव्हा त्याविरुद्ध ' व्हिस्परिंग कँपेन ' चालवण्यात साठेंचाच पुढाकार होता.

अंतुले कोणत्या धर्माचे, याचीही चर्चा दिल्लीत चालू झाली, तेव्हा साठे मोठ्या चवीने महाराष्ट्रात मुस्लिम राज्यर्कत्यांचे केव्हाही आणि काहीही चालले नाही, याचे ऐतिहासिक दाखले देण्यात मश्गूल असताना दिसत. अंतुले मुख्यमंत्री झाले आणि स्वत:च्या कर्माने त्यांचे मुख्यमंत्रीपद गेले. त्यानंतर खुद्द इंदिराजींनी आपल्याला मुख्यमंत्रीपदाची गळ घातल्याचे साठे सांगतात. याच काळात साठेंच्या तोंडाळपणाला वैतागून त्यांच्याकडील माहिती व प्रसारण खाते काढून घेण्याचे दिल्लीत शिजत होते. अशा माणसाला महाराष्ट्रातील जबाबदारीच्या पदावर पाठवले गेले असते काय ?

साठेंच्या बोलण्यावर विश्वास ठेवायचा, तर त्यांनी इंदिराजींचा शब्द अव्हेरण्याचे अतुलनीय धैर्य दाखवल्यानंतर बाबासाहेब भोसलेंकडे मुख्यमंत्रीपद देण्यात आले. आपल्याला पर्याय म्हणून बाबासाहेब भोसलेंसारख्या राजकीय विदुषकाची निवड होते, हे साठेंना कसे वाटते ? असो. आपल्या रंगलेल्या मुलाखतीत साठेंनी अनेक बेधडक विधाने केली.

गेली अनेक वर्षे ते स्वतंत्र विदर्भाच्या मागणीचा पुरस्कार करत आहेत. त्यासाठी त्यांनी स्वतंत्र आघाडीही स्थापन केली. पण एन. के. पी. साळवे वगळता त्यांच्या छावणीकडे कुणीच न फिरकल्याने त्यांचा तंबू कधी उद्ध्वस्त झाला, तेही कुणाला कळले नाही ; पण '1988 मध्ये राजीव गांधींनी ही मागणी मान्य केली होती. मात्र महाराष्ट्रात काँग्रेसला फटका बसेल, म्हणून आपणच त्यांना रोखले ', असे ते आता सांगतात. यासंबंधी खुलासा करण्यास राजीव गांधीही हयात नाहीत. पण साठेंनी विरोध केलाच असेल, तर तो महाराष्ट्रातील काँग्रेसचे हित जपण्यासाठी की स्वतंत्र विदर्भ झालाच, तर त्याचे नेतृत्व आपल्याकडे न येता मारवाडी लॉबीकडे जाईल या भीतीने, याचा तपास करायला हवा. बेलगाम आणि बेछूट बोलण्याबद्दल साठेंची त्यांच्या राजकीय कारकीदीर्त ख्याती होती. इंदिरा गांधींना अशी माणसे उपयुक्त ठरायची आणि त्यांचा त्या शिताफीने वापर करीत. वयाची ऐंशी वर्षे उलटली, तरी साठेंचा स्वभाव बदलला नाही. याला बालीशपणा म्हणतात.

साठेंना त्यांच्या जवळचे लोक बापू असे संबोधतात. ते ज्या वर्धा जिल्ह्यातून निवडणुका जिंकले व पराभूत झाले, त्या जिल्ह्यात महात्मा गांधींचे वास्तव्य होते. पण या दोन बापूंमध्ये किती फरक पाहा. एकाने सत्यवचनाचा आग्रह धरला, तर दुसऱ्याने सत्यालाच हुलकावणी देण्यात पुरुषार्थ मानला.

 
</text>
</doc>
