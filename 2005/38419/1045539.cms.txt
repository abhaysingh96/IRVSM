<doc>
<docno>1045539.cms.txt</docno>
<text>
 
महामुंबई
मॅक्सीकॅबने नव्हे एसटीनेच रोजगार वाढला
[ Tuesday, March 08, 2005  11:45:09 pm]


म. टा. प्रतिनिधी

मुंबई : स्वयंरोजगाराची संधी उपलब्ध करून देण्याच्या कारणाखाली ' मॅक्सीकॅब ' मधून केल्या जाणाऱ्या प्रवासी वाहतुकीस मान्यता देण्याचा घाट सरकार घालत असले तरी प्रत्यक्षात ' एसटी ' च अधिक रोजगार निर्माण करीत असल्याचा दावा कामगार संघटनांकडून करण्यात येत आहे.

ग्रामीण भागांतील प्रवासी वाहतुकीचे अधिकार पूर्णपणे एसटी महामंडळास असतानाही राज्यात तब्बल 92 हजार 300 खासगी वाहने बेकायदा वाहतूक करीत आहेत. यामुळे एसटीचे सुमारे 500 कोटी रुपयांचे दरवषीर् नुकसान होत असल्याचा अंदाज आहे. सरकारने ज्या-ज्या वेळी या चोरट्या वाहतुकीवर कारवाई केली त्यावेळी महामंडळाच्या उत्पन्नात लक्षणीय वाढ झाली.

मात्र, तरीही आता स्वयंरोजगाराची संधी देण्याच्या नावाखाली ' मॅक्सीकॅब ' मधून करण्यात येणाऱ्या वाहतुकीस परवानगी देण्याची शिफारस राज्य मंत्रिमंडळाच्या उपसमितीने केली असून आता हा विषय मंत्रिमंडळासमोर मान्यतेसाठी येणार आहे. मात्र रोजगाराचे कारण दिखाऊ असून प्रवासी वाहतुकीत गुंतलेली बहुसंख्य खासगी वाहने ही राजकीय पुढाऱ्यांचीच आहेत. तसेच अत्यंत कमी वेतनावर ड्रायव्हरला राबवून घेण्यात येते. उलट एका एसटीमागे जवळपास सात कर्मचाऱ्यांना रोजगार मिळतो.

महामंडळातील कर्मचाऱ्यांची संख्या एक लाख 10 हजारांच्या आसपास आहे. राज्यातील प्रत्येक गावामागील सरासरी तिघांना महामंडळात नोकरी मिळाली असून तेवढ्या कुटुंबांचे जीवनमान उंचावले आहे, असे एसटी कामगार संघटनेचे अध्यक्ष शिवाजीराव चव्हाण तसेच एसटी कामगार काँग्रेसचे प्रादेशिक सचिव श्रीरंग बरगे म्हणाले.

चोरट्या वाहतुकीवर कारवाई झाल्यास महामंडळाचे उत्पन्न किमान 500 कोटी रुपयांनी वाढेलच पण सरकारला मिळणाऱ्या करातही जवळपास 100 कोटी रुपयांनी भर पडेल. तोटा भरून निघाल्यास महामंडळ नव्या गाड्या सुरू करू शकेल व त्यामुळे रोजगाराच्या अधिक संधी लाभतील, असे या नेत्यांचे म्हणणे आहे.

कराबाबत दुजाभाव

एसटी महामंडळ हा सार्वजनिक उपक्रम असला आणि तो जनतेला सेवा पुरवीत असला तरी कर आकारणीबाबत सरकार महामंडळाबाबत दुजाभावानेच वागत असते. साध्या बससाठी एसटीकडून दोन लाख 50 हजार रुपये तर खासगी बससाठी एक लाख 40 हजार रुपये, डिलक्स गाडीसाठी एसटीकडून आठ लाख 65 हजार रुपये तर खासगी डिलक्ससाठी एक लाख 40 हजार रुपये, वातानुकुलीत बससाठी एसटीकडून तब्बल 16 लाख 88 हजार रुपये तर खासगी बससाठी केवळ दोन लाख 25 हजार रुपये कर घेण्यात येतो. या कर आकारणीमुळेही महामंडळास खासगी सेवेशी स्पर्धा करणे अवघड होते. त्यामुळे सरकारने कर कमी करावेत, अशी मागणीही संघटनांकडून करण्यात येत आहे.

 
</text>
</doc>
