<doc>
<docno>1044048.cms.txt</docno>
<text>
 
देश-विदेश
बिहार राष्ट्रपतींच्या अमलाखाली
[ Tuesday, March 08, 2005  12:00:23 am]


वृत्तसंस्था

नवी दिल्ली : बिहारमध्ये राष्ट्रपती राजवट लागू करण्याच्या केंदीय मंत्रिमंडळाच्या निर्णयाला राष्ट्रपती ए. पी. जे. अब्दुल कलाम यांनी रात्री उशिरा मान्यता दिली. नवी विधानसभाही राष्ट्रपतींनी संस्थगित केली आहे. त्यामुळे बिहारमधील तब्बल 15 वर्षांचे ' लालूराज ' संपुष्टात आले.

बिहारमध्ये राष्ट्रपती राजवटीची शिफारस राज्यपाल बुटासिंग यांनी रविवारी केली होती. पंतप्रधान डॉ. मनमोहन सिंग यांच्या अध्यक्षतेखाली झालेल्या केंदीय मंत्रिमंडळाच्या बैठकीत सोमवारी रात्री या शिफारशीवर शिक्कामोर्तब झाले होते. मात्र, या बैठकीला केंदीय रेल्वेमंत्री लालूप्रसाद तसेच त्यांचे कट्टर विरोधक व केंदीय खतमंत्री रामविलास पासवान दोघेही अनुपस्थित राहिले.

बिहारमध्ये राष्ट्रपती राजवट लागू होण्यास कोण जबाबदार, यावरून दिवसभर लालूप्रसाद यादव व पासवान यांच्यात आरोप-प्रत्यारोपांच्या फैरी झडत राहिल्या. मात्र तरीही, धर्मनिरपेक्ष सरकारच्या स्थापनेसाठी या दोघांना एकत्र आणण्याचा निर्धार काँग्रेसचे सरचिटणीस व उत्तर प्रदेशचे प्रभारी सत्यव्रत चतुवेर्दी यांनी व्यक्त केला आहे.

लालूप्रसाद यादव यांनी सोमवारी काँग्रेस अध्यक्ष सोनिया गांधी, गृहमंत्री शिवराज पाटील, संरक्षण मंत्री प्रणब मुखजीर्, ज्येष्ठ कम्युनिस्ट नेते हरकिशनसिंग सुरजीत यांच्या भेटी घेतल्या. या भेटींचा तपशील कळू शकला नाही ; मात्र लालूंनी बिहारमध्ये पुन्हा निवडणुका घेण्याची मागणी आपल्याकडे केल्याचे मुखजीर् यांनी सांगितले.

दुसरीकडे, पासवान यांनी जनता दल (संयुक्त) पक्षातील अल्पसंख्याक नेत्याला मुख्यमंत्रीपद देण्याचे गाजर दाखवले आहे. मात्र त्याचवेळी, नितीश कुमार यांना राष्ट्रपती राजवटीसाठी जबाबदार धरून त्यांनाच पासवान यांनी खलनायक ठरवलेे आहे.

लालू व पासवान एकमेकांवर दुगाण्या झाडत असले तरी सत्ताधारी संयुक्त पुरोगामी आघाडीच्या स्थैर्यावर त्याचा अजिबात परिणाम होणार नाही, याची ग्वाही हे दोघेही देत आहेत. पासवानांनी राष्ट्रीय लोकशाही आघाडीकडे परत जावे, असे आपले मत असले तरी त्यांना ' संपुआ ' तून काढावे, अशी मागणी राजद करणार नाही, असे लालूंनी स्पष्ट केले. पासवान सत्ताधारी आघाडी कमकुवत करत आहेत, असा आरोप करूनही ते मोकळे झाले. तर ' केवळ लालूंना वाटते म्हणून संपुआला सोडचिठ्ठी देण्याचा प्रश्नच उद्भवत नाही ,' असे पासवान यांनी जाहीर केले.

 
</text>
</doc>
