<doc>
<docno>1045444.cms.txt</docno>
<text>
 
महाराष्ट्र
गस्त घालणाऱ्या पोलिसांवर हल्ला करणारे अटकेत
[ Tuesday, March 08, 2005  10:29:34 pm]


म. टा. प्रतिनिधी

पुणे : कोथरुडमध्ये रात्रीची गस्त घालणाऱ्या पोलिसांवर हल्ला करणारे तीन चोरटे अखेर पोलिसांच्या तावडीत सापडले असून ते मूळचे गुजरातमधील आहेत. महात्मा सोसायटीमधील एकलव्य कॉलेज परिसरात कोथरुड पोलिस ठाण्यातील शिपाई देविदास वांजळे हे पहाटे चार वाजता गस्त घालत होते. त्यावेळी त्यांना तिघेजण संशयास्पदरित्या फिरताना दिसले. वांजळेंनी त्यांचे सहकारी राजू मारणे यांच्याशी मोबाइलवरून संपर्क साधून ही माहिती दिली. त्यानंतर पोलिस आणि लोकांनी तिघांना पकडले. त्यात कला छगन भांबीर, किसन परमार आणि मेरू भुरिया यांचा समावेश आहे. ते गुजरातमधील दाहोड जिल्ह्यातील आहेत.

या तिघांनी सोमवारी रात्री महात्मा सोसायटीतील कृष्णसागर अपार्टमेंटमधील व्यायामशाळेचे शटर उचकटून टी शर्ट आणि बूट चोरल्याचे उघडकीस आले. तसेच, त्यांनी या इमारतीतील दोन फ्लॅटच्या दरवाजाचे कोयंडे तोडून चोरीचा प्रयत्न केला. गेल्या आठवड्यात पोलिसांवर हल्ला करणारे चोरटे हे तिघे असल्याचे तपासात निदर्शनास आले आहे. त्यांनी एक मार्चला कवेर्नगरमधील विठ्ठल मंदिराजवळ गस्त घालणाऱ्या हवालदार कुंडलिक शितकाल आणि शिपाई सदा पवार यांच्यावर दगडफेक केली होती. दोन मार्चला तिघांनी केलेल्या हल्ल्यात हवालदार एन. आर. माने आणि शिपाई ज्ञानदेव शेलार जखमी झाले.

 
</text>
</doc>
