<doc>
<docno>1045543.cms.txt</docno>
<text>
 
महामुंबई
'त्या' अधिकाऱ्यांना पाठिशी घालू नका...
[ Tuesday, March 08, 2005  11:46:31 pm]


म. टा. प्रतिनिधी

मुंबई : ख्वाजा युनूस प्रकरणातील पोलिस अधिकाऱ्यांना सरकारने पाठीशी घालू नये, अशी विनंती युनूसची आई आयेशा बेगम यांनी केली आहे.

युनूस संशयास्पदरित्या गायब होण्याप्रकरणी शनिवारी चार पोलिस अधिकाऱ्यांना अटक करण्यात आली असून त्यांना बुधवारपर्यंत पोलिस कोठडीत ठेवण्याचे आदेश देण्यात आले होते. या अधिकाऱ्यांना बुधवारी पुन्हा कोर्टासमोर हजर करण्यात येणार असल्याने युनूसची आई आणि काही नातेवाईक मंडळी मंगळवारी सकाळी मुंबईत दाखल झाली. ' युनूसची पोलिसांनी हत्या केली असून आता स्वत:ची कातडी वाचविण्यासाठी पोलिस खोट्या कहाण्या रचत आहेत ', असा आरोप आयेशा बेगम यांनी पत्रकारांसमोर केला. पोलिसांचा हा खोटारडेपणा फार काळ टिकणार नसून माझ्या मुलाच्या मृत्यूची किंमत त्यांना मोजावीच लागेल, असेही त्या म्हणाल्या.

युनूसला अटक होण्यापूवीर् काही दिवस आधीच तो दुबईहून परतला होता. त्यामुळे त्याचा कोणत्या अतिरेकी संघटनेशी संबंध असण्याचे कारण नाही. तो सहलीला गेला असताना पोलिस अचानक आमच्या घरी आले. युनूसचा अपघात झाला असून ओळख पटविण्यासाठी छायाचित्र पाहिजे असे सांगून त्यांनी छायाचित्र नेले. युनूसने सुटातील फोटो काढला होता. हाच फोटो आम्ही त्याला वधू शोधण्यासाठी वापरत होतो, असे सांगताना आयेशा बेगमचा गळा दाटून आला होता.

माझा मुलगा अद्यापही माझ्या स्वप्नात येतो. मृत्यूनंतर त्याला अद्यापही शांती मिळालेली नाहीे. पोलिसांनी कमीत कमी त्याचा मृतदेह तरी आमच्याकडे सुपूर्द करावा, अशी मागणी त्यांनी केली.

 
</text>
</doc>
