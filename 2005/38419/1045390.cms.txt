<doc>
<docno>1045390.cms.txt</docno>
<text>
 
महामुंबई
सरकारने गिरवला बचतीचा धडा...
[ Tuesday, March 08, 2005  09:18:14 pm]


म. टा. प्रतिनिधी

मुंबई : खाजगी प्राथमिक व माध्यमिक शाळांच्या वेतनेतर अनुदानासाठी राज्याच्या अर्थसंकल्पात 243 कोटी रुपयांची तरतूद करण्यात आली असली तरी वर्षाच्या अखेरीस 105 कोटी रुपयांचेच वेतनेतर अनुदान देऊन उर्वरित रकमेची ' बचत ' करण्यात आली आहे !

गेली अनेक वर्षे म्हणजे पाचवा वेतन अहवाल लागू झाल्यानंतर शिक्षक व शिक्षकेतर कर्मचाऱ्यांवरील खर्च बेसुमार वाढल्यामुळे वेतनेतर अनुदान देण्यास शिक्षण खात्याने कात्री लावली होती. शैक्षणिक संस्थानी या प्रकरणी अनेकदा आवाज उठविण्याचा प्रयत्न केला असला तरी त्यास सरकारने प्रतिसाद दिला नव्हता. यंदा वेतनेतर अनुदानासाठी अर्थसंकल्पात 242 कोटी 91 लाख रुपयांची तरतूद करण्यात आली होती. त्यानुसार हे सर्व अनुदान शाळांना दिले जाईल अशी अपेक्षा असली तरी प्रत्यक्षात 50 टक्क्यांपेक्षाही कमी रक्कम शाळांना देऊन आथिर्क अडचणीत असलेल्या सरकारने उर्वरित रकमेची ' बचत ' केली आहेे.

शिक्षण सचिव जयराज फाटक यांनी वार्ताहर बैठकीत याबाबतची कबुली दिली. उपलब्ध तरतुदीपैकी अद्याप 137 कोटी 91 लाख रुपयांची रक्कम वितरीत व्हावयाची असून चालू आथिर्क वर्षात म्हणजे येत्या 24 दिवसांत ही रक्कम वितरीत करण्याचा सरकारचा प्रयत्न असल्याचे फाटक यांनी सांगितले!

खाजगी माध्यमिक शाळांसाठी एप्रिल, ऑगस्ट व फेब्रुवारीत एकूण 105 कोटी रुपयांचे अनुदानवाटप झाल्याचे ते म्हणाले.

यंदा मोठ्या प्रमाणावर वेतनेतर अनुदान वितरीत करण्यात आल्याने शाळांना फारशा अडचणी येणार नाहीत असे मतही त्यांनी व्यक्त केले.

 
</text>
</doc>
