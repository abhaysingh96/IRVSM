<doc>
<docno>1045386.cms.txt</docno>
<text>
 
अर्थव्यवहार
ब्रँड इक्विटी क्विझच्या मुंबई फेरीत स्टेट बँक विजेते
[ Tuesday, March 08, 2005  09:16:36 pm]


म. टा. व्यापार प्रतिनिधी

मुंबई : आयएनजी वैश्य पुरस्कृत इकॉनॉमिक टाइम्सच्या ब्रँड इक्विटी क्विझअंतर्गत सोमवारी येथे पार पडलेल्या मुंबई विभागीय फेरीत स्टेट बँकेची टीम विजेती ठरली. अरविंद खुसरे आणि नेहा श्रीवास्तव यांची ही टीम 9 एप्रिलला मुंबईतच होणाऱ्या राष्ट्रीय पातळीवरील अंतिम फेरीत सहभागी होईल.

आयटीसी ग्रँड मराठा शेरेटनमध्ये झालेली ही क्विझ काँटेस्ट शेवटच्या टप्प्यात तर विशेषच अटीतटीची ठरली. एडेलवाइज आणि स्टेट बँक यांच्यात अक्षरश: दोन गुणांचे अंतर राहिले होते. एडेलवाइजचे श्रीराम अय्यर आणि एस. हरिहरन यांनी मोठी पिछाडी भरून काढून अरविंद आणि नेहा यांच्यासमोर मोठेच आव्हान उभे केले होते. मात्र शेवटच्या प्रश्नासाठी बझर लवकर दाबूनही एडेलवाइजच्या टीमने चुकीचे उत्तर दिले आणि स्टेट बँकेचा विजय सुकर झाला. कोणताही बडेजाव न आणता शांतपणे आगेकूच करणाऱ्या स्टेट बँकेच्या टीमने सर्वच उपस्थितांची मने जिंकली. बहुतेकांचा पाठिंबा त्यांयाच टीमला होता.

विख्यात क्विझ मास्टर डेरेक ओब्रायन यांनी त्यांच्या नेहमीच्या खुसखुशीत शैलीत सूत्रसंचालन करून क्विझमध्ये जान आणली. बाद फेरीतून डीएसपी मेरिल लिंच, एडेलवाइज, स्टेट बँक, इन्वेन्सिस, टाटा इंटरॅक्टिव्ह आणि टाटा कन्सल्टन्सी सविर्सेस यांनी अंतिम फेरीत प्रवेश मिळवला. बाद फेरीत मेरिल लिंचने आघाडी घेतली होती, मात्र ती त्यांना अंतिम फेरीपर्यंत टिकवता आली नाही.

ब्रँड इक्विटी क्विझच्या पुणे मुंबई, आणि अहमदाबाद फेऱ्या पार पडल्या आहेत. याशिवाय बंगलोर, हैदराबाद, कोलकाता, चेन्नै आणि दिल्ली येथेही विभागीय फेऱ्या होतील. सर्व फेऱ्यांतील विजेत्यांची अंतिम फेरी 9 एप्रिलला होईल.

कॉपोर्रेट क्षेत्राचा दबदबा निर्माण केलेल्या या क्विझसाठी आयएनजी वैश्य, मारुती एस्टीम, सुझलॉन, डिगजॅम, प्रोवोग, रामाडा, बुकझोन, पिरॅमिड, कोरेल, नाइटगेल स्टेशनरीज, स्टॅनले लेदर आणि इंडियन टेरेन यांचा पुरस्कार लाभला. स्टार न्यूज चॅनलवर या क्विझचे प्रक्षेपण होणार आहे.

 
</text>
</doc>
