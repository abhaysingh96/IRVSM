<doc>
<docno>1045166.cms.txt</docno>
<text>
 
महाराष्ट्र
पहिला भारतीय 'लेप्रोस्कोपी सर्जन' रोबो कोल्हापूरचा!
[ Tuesday, March 08, 2005  06:16:12 pm]


म. टा. वृत्तसेवा

कोल्हापूर : लेप्रोस्कोपी करू शकणारा पूर्ण भारतीय बनावटीचा पहिला रोबो शहरातील प्रसिद्घ डॉक्टर सुरेश देशपांडे यांना तयार केला आहे. अकरा कोटींपर्यंत किंमत असणाऱ्या विदेशी रोबोंच्या तुलनेत हा तीन कोटींचा रोबो भारतातील रुग्णालयांना परवडू शकेलच, पण त्यासाठी त्यांना गुणवत्तेशी तडजोड मात्र करावी लागणार नाही. ' ऑल इंडिया इन्स्टिट्यूट ऑफ सायन्सेस ' च्या इंजिनियर्स परिषदेत या रोबोला उपचारांसाठी मान्यता दिली आहे.

गेली अडीच तपे वैद्यकीय क्षेत्रात कार्यरत असणारे डॉ. देशपांडेंनी रोटरी क्लबतफेर् आजपर्यंत देशविदेशात हजारो शस्त्रक्रिया केल्या आहेत. त्यांच्या ' अनुराधा स्वरूप चॅरिटेबल ट्रस्ट ' ने शहरातील सामाजिक कार्यक्रमातही आपले योगदान दिले आहे. पोटात हवा न भरता पोटाचा वरचा भाग उचलून लेप्रोस्कोपी करण्याचे ' स्वरूपानंद लेप्रोलिफ्ट ' हे तंत्र आजही सर्वत्र वापरले जाते.

थकवा, हाताचा कंप आणि वाढते वय यामुळे डॉक्टरांना रोबोंची गरज भासू लागली. 1985 साली जगातील पहिला सर्जन रोबो ' प्युमा 560' तयार झाला. 94 साली लेप्रोस्कोपीसाठीचा पहिला रोबो अमेरिकेत तयार झाला. त्यात सुधारणा होऊन आता ' दा व्हिन्सी ' हा रोबो अत्याधुनिक मानला जातो. देशपांडे यांनी तेवढ्याच तोलामोलाचा रोबो तयार करण्यात यश मिळवले आहे.

पूर्वी हातांच्या सहाय्याने रोबो वापरला जात असे. आता हे संचलन पायाच्या सहाय्याने करता येते. त्यापुढे जाऊन देशपांडे आवाजाच्या इशाऱ्यावर चालणाऱ्या रोबोची निमिर्ती करण्याचे प्रयत्न करत आहेत. या रोबोच्या पेटंटची प्रक्रियाही अंतिम टप्प्यात आली आहे.

 
</text>
</doc>
