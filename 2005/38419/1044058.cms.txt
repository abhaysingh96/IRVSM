<doc>
<docno>1044058.cms.txt</docno>
<text>
 
महामुंबई
'आयटी'त महाराष्ट्रातील महिला पुढे!
[ Tuesday, March 08, 2005  12:05:01 am]


प्रतिमा जोशी

मुंबई : आगामी काळात महासत्ता होण्याच्या भारताच्या महत्वाकांक्षेस महाराष्ट्रातील महिलांचा मोठा हातभार लागणार आहे. या महासत्तेचा सोपान असणाऱ्या आयटी क्षेत्रात देशातील अन्य राज्यांच्या तुलनेत महाराष्ट्रातील महिलांचा सहभाग लक्षणीय असून तो वाढताच राहण्याची शुभचिन्हे उपलब्ध आकडेवारीतून दिसू लागली आहेत. आयटी क्षेत्रातील 19 टक्के महिला श्रमशक्तीत महाराष्ट्राचा वाटा ' सिंहीणीचा ' आहे. विशेष म्हणजे या क्षेत्रातील स्त्रियांचे सरासरी वय 25.7 वर्षे असे आहे.

भारतातील एकूण श्रमशक्तीत महिलांची टक्केवारी 31 टक्के म्हणजे शंभरी 31 महिला असे आहे. तर आयटी क्षेत्रात हे प्रमाण केवळ 19 टक्के आहे. नॅसकॉमच्या मते हे वर्ष संपेल तेव्हा आयटीतील हे प्रमाण 65 पुरुषांस 35 महिला इतके असेल. हे वाढीव प्रमाण महाराष्ट्र, आंध्र प्रदेश, कर्नाटक या राज्यांतून आलेले असेल. त्यातही महाराष्ट्रातील एकूण सामाजिक परिस्थिती आणि शिक्षणाचा प्रसार लक्षात घेता हे राज्य महिलांबाबत आघाडीवर राहील, असे भाकीत आहे. महाराष्ट्राचे महिलाविषयक धोरण, येथील स्वयंसेवी संस्थांचे जाळे आणि मुंबईसारखे आंतरराष्ट्रीय शहर राजधानी म्हणून लाभणे यामुळे खेड्यापाड्यातसुध्दा मुलींमध्ये शिक्षणाचे प्रमाण वाढेल आणि शहरी भागांतून उच्च शिक्षणाकडे मुली वळतील असा आशावाद व्यक्त करण्यात आला आहे.

एक अब्ज लोकसंख्या पार केलेल्या भारतात सध्या 43 लाख इंटरनेट कनेक्शन्स आहेत. आणि केवळ 2 कोटी 60 लाख टेलिफोन कनेक्शन्स आहेत. टेलिफोनचे हे प्रमाण दर हजारी 24 इतके येते. जगात हे प्रमाण हजारी 150 इतके आहे. 23 टक्के स्त्रियांनाच इंटरनेटचा वापर करता येऊ शकतो.

शिक्षणाच्या बाबतीत 88 टक्के मुली आर्ट्स, सायन्स वा कॉमर्सचे सरधोपट शिक्षण घेतात. अध्यापन आणि कायदेविषयक अभ्यासक्रमात 4 टक्के तर इंजिनीयरींगमध्ये केवळ 1 टक्का मुली प्रवेश घेतात.

या पार्श्वभूमीवर महाराष्ट्रात उच्च शिक्षणाबाबत मुली आणि मुलांमध्ये फारसा भेदभाव केला जात नाही. परिणामी दिवसेंदिवस विस्तारत जाणाऱ्या आयटी जाळ्यात महाराष्ट्रातल्या अधिकाधिक मुली दिसल्या तर नवल वाटायचे कारण नाही.

 
</text>
</doc>
