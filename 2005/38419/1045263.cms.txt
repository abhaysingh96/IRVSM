<doc>
<docno>1045263.cms.txt</docno>
<text>
 
महामुंबई: मुंबई टाइम्स
तारकांचा 'डिजिटल' लपंडाव
[ Tuesday, March 08, 2005  06:43:04 pm]


राजीव काळे

भोवती पसरलेल्या आभाळाच्या अंगणात मनसोक्त हुंदडणाऱ्या ग्रह-ताऱ्यांचे कसले कसले खेळ सतत सुरू असतात. स्वत:भोवतीच्या गिरक्या... इतरांभोवतीच्या फिरक्या आणि बरंच काही! त्यातच कधी रंगतो लपंडाव. मग निळ्याशार आभाळात अद्भुत असं काही घडू लागतं. छाया-प्रकाशाच्या खेळात रंगांचे विभ्रम फेर धरू लागतात. अर्थात, हे सारं घडत असतं कोटी कोटी मैल अंतरावर. साध्या डोळ्यांना हे दिसणं अशक्यच. मग हे सारं घटित आणि आपण यातलं अंतर नाहीसं झालं तर ?

अर्थात, हे अंतर नाहीसं होणं, ही आता ' जर तर ' ची बाब राहिली नाही. हे अवघं रत्नखचित आकाश जाणत्यांच्या आणि अभ्यासकांच्या आवाक्यात आणण्याचं मोठं काम केलं आहे, ते वरळीतल्या नेहरू तारांगणनं. याच नेहरू तारांगणात एक नवा लपंडावाचा खेळ सुरू होतोय. हा लपंडाव आहे ग्रह- ताऱ्यांचा. अद्भुत आणि विस्मयकारी. डोळ्यांचं पारणं फेडणारा. माहितीच्या सारणीतून जाताना रोचकतेचं भान राखणारा. या नव्या खेळाचं नाव आहे hide and seek.

आपण सगळीच एका अर्थाने सूर्य आणि चंद पाहिलेली माणसं. त्यांची ग्रहणंदेखील आपण पाहिलेली. पण ग्रहणं काय फक्त धगधगत्या सूर्याची आणि चांदणं शिंपणाऱ्या चंदाचीच होतात ? मुळीच नाही. असंख्य ग्रह आणि ताऱ्यांच्या कुंडलीत हा ग्रहणयोग असतो.

आकाशाच्या अंगणात स्वत:भोवती गिरक्या घेत एकमेकांसोबत फेर धरणाऱ्या ग्रहांतील एखादा दुसऱ्याच्या मागे हळूच दडतो आणि पृथ्वीवरून दिसतो त्यांचा मनोहारी लपंडाव. अशाच लपंडावाचं दर्शन hide and seek मध्ये प्रामुख्याने होईल.

आभाळातील आकाशगंगा म्हणजे ग्रह- तारे-नक्षत्रांचा लखलखता प्रवाहच. अशा अनेक आकाशगंगा एकमेकींना उराउरी भेटतात. अशा तेजोमय ब्रह्माांडाचं दर्शनही हा शो घडवेल, अशी माहिती नेहरू तारांगणाचे संचालक पियुष पांडे यांनी दिली.

hide and seek हा नेहरू तारांगणाचा 30 वा कार्यक्रम आहे. डिजिस्टार थ्री टेक्निकचा वापर हे या कार्यक्रमाचं प्रमुख वैशिष्ट्य. सहा व्हिडीओ प्रोजेक्टर्सच्या साह्याने हा शो रंगेल. भारतातच नव्हे तर आशिया खंडातही डिजिस्टार थ्री टेक्निक इतक्या मोठ्या प्रमाणात वापरण्याची ही पहिलीच वेळ आहे, असं कार्यक्रम संयोजक सुहास नाईक-साटम यांनी सांगितलं. नेहरू तारांगणमध्ये सोमवार वगळता इतर दिवशी द्धद्बस्त्रद्ग x ह्यद्गद्गद्म द्बठ्ठ ह्लद्धद्ग ह्यद्म 4 चे चार शो होतील. दोन हिंदीत आणि प्रत्येकी एक मराठी आणि इंग्रजीत. सोमवारी संध्याकाळी या शोचं उद्घाटन झालं.

 
</text>
</doc>
