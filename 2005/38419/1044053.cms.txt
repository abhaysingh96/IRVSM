<doc>
<docno>1044053.cms.txt</docno>
<text>
 
महामुंबई
विकोपाला जाणार?
[ Tuesday, March 08, 2005  12:03:07 am]


म. टा. प्रतिनिधी

मुंबई : खासदार सुरेश कलमाडी गटाच्या सांगण्यावरून पुणे शहर काँग्रेसच्या अध्यक्षपदावरून मोहन जोशी यांची हकालपट्टी करण्याच्या निषेधार्थ, जोशी यांच्याच नेतृत्वाखाली पुण्यातील 22 नगरसेवकांनी सोमवारी वर्षा बंगल्यावर पक्षाच्या प्रभारी मार्गारेट अल्वा यांना अर्धा तास घेराव घातल्यामुळे काँग्रेसमधील भांडणे आणखी विकोपाला जाण्याची चिन्हे आहेत.

' सुरेश कलमाडी यांच्या गुलामगिरीतून पुणे काँग्रेसला मुक्त करा ', अशी मागणी करतानाच, प्रभा राव यांच्या या प्रकरणातील भूमिकेवर या नगरसेवकांनी अल्वा यांच्याकडे तक्रार केली. पुणे काँग्रेसमधील कलमाडी यांची मनमानी रोखली नाही, तर राज्याच्या सांस्कृतिक शहरातून पक्षच नेस्तनाबूद होईल, अशी भीतीही जोशी गटातील पदाधिकाऱ्यांनी व्यक्त केली.

पुणे महापालिका स्थायी समितीच्या अध्यक्षपदाच्या निवडणुकीत प्रदेश काँग्रेसचे उमेदवार सुनील मलके यांचा पराभव झाला. त्या पदावर जोशी गटाचे समर्थक व शहर काँग्रेसने जाहीर केलेले उमेदवार रशिद शेख हे पक्षाच्याच उमेदवाराचा पराभव करून चार मतांनी निवडून आले.

त्यामुळे कलमाडी गटाला जोरदार धक्का बसला आहे. मलके यांनाच मते देण्याचा व्हीप जारी करुनही शेख यांनी बंडखोरी केल्याने मोहन जोशी यांची शहराध्यक्ष पदावरून उचलबांगडी करण्याची कलमाडी गटाने मागणी केली होती. त्यावरून ही कारवाई झाल्याचे बोलले जाते.

गेली तीस वर्षे आपण काँग्रेसशी एकनिष्ठ राहून पक्ष वाढविण्यासाठी हाडाची काडे केली त्याचेच हे फळ काय, असा संतप्त सवाल जोशी व त्यांच्या समर्थकांचा होता. तुम्हांला पक्षातून निलंबित केलेले नाही, असे अल्वा यांनी मोहन जोशी यांना यावेळी सांगितले. जोशी व त्यांच्या समर्थकांनी या प्रश्ान्ी प्रभा राव यांचीही भेट घेऊन चर्चा केली.

 
</text>
</doc>
