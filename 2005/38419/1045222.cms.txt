<doc>
<docno>1045222.cms.txt</docno>
<text>
 
महाराष्ट्र
राणेंच्या गडाला भाजपचा वेढा?
[ Tuesday, March 08, 2005  06:31:19 pm]


म. टा. वृत्तसेवा

कणकवली : विरोधी पक्षनेते नारायण राणे यांचा बालेकिल्ला समजल्या जाणाऱ्या कणकवलीत भारतीय जनता पक्षाच्या कार्यर्कत्यांचा मेळावा बुधवारी , 9 रोजी होत आहे. या मेळाव्यामागे शिवसेनेला आणि नारायण राणे यांच्या वर्चस्वाला आव्हान देण्याचे राजकारण आहे का, याचीच चर्चा सध्या जोरात आहे!

भाजपचे प्रदेशाध्यक्ष नितीन गडकरी आणि प्रदेश सरचिटणीस विनोद तावडे यांच्या उपस्थितीत होणारा हा मेळावा ' भव्य ' व्हावा, यासाठी येथील भाजप कार्यर्कत्यांनी कंबर कसली आहे. पुढल्या स्थानिक निवडणुका स्वबळावर आणि शिवसेनेविरुद्ध लढवण्याचा भाजपचा विचार या मेळाव्यामुळे बळकट होईल, असे समजते.

याअगोदर स्थानिक स्वराज्य संस्थांच्या निवडणुकीत अनेकदा शिवसेना आणि भाजपमध्ये जागा वाटपावरून वाद झाले. कणकवली नगरपंचायत निवडणुकीतील जागा वाटपावरून तर , ' कोकणात भाजपचे अस्तित्त्व काय ?' असा सवालही राणे यांनीच केला होता! त्यावर , ' शिवसेनेच्या आक्रमक भूमिकेमुळेच कोकणात भाजपची घुसमट झाली ' अशी कबुलीही तत्कालीन आमदार अप्पा गोगटे यांनी दिली होती.

याच कणकवली नगरपंचायत निवडणुकीत भाजपने 17 पैकी तीन जागा मागितल्या असताना एकही जागा राणे यांनी दिली नव्हती ; आणि 17 पैकी 15 जागांवर शिवसेनेचा पराभव झाला होता. या पार्श्वभूमीवर भाजपचा हा मेळावा होत आहे.

जिल्हा परिषद, पंचायत समित्या आणि ग्रामपंचायतींच्या निवडणुका आणखी दीड वर्षांनी होणार आहेत. त्याअगोदर ताकद वाढवण्यासाठी भाजपने बुधवारी हा मेळावा भरवण्याचे ठरवले, असे बोलले जाते. भाजपच्या नव्या जिल्हाध्यक्षाची निवड मेळाव्यात होणार आहे. त्यानंतर दुपारी साडेतीन वाजता पक्षाच्या सिंधुदुर्ग जिल्हा कार्यकारिणीची बैठकही गडकरी यांच्या उपस्थितीत होईल, असे सांगण्यात आले.

 
</text>
</doc>
