<doc>
<docno>1045445.cms.txt</docno>
<text>
 
महाराष्ट्र
'महिला मुकादम' नेमल्याबद्दल...
[ Tuesday, March 08, 2005  10:30:14 pm]


म. टा. प्रतिनिधी

पुणे : शहरातील महिला स्वच्छता बिगाऱ्यांकडून महापौर रजनी त्रिभुवन आणि शहर काँग्रस प्रभारी अध्यक्षा संगीता देवकर यांना स्त्रीशिक्षणाचे पुरस्कतेर् असणाऱ्या महात्मा फुले यांच्या वाड्यात ' साडी-चोळी ' चा आहेर देण्यात आला. पुणे नगरपालिका अणि महापालिकेच्या मिळून गेल्या 125 वर्षांच्या इतिहासात वरील पदांवरील महिलांचा सत्कार कष्टकरी महिलांकडून फुले वाड्यात होण्याची ही पहिलीच वेळ होती. स्वच्छता महिला बिगाऱ्यांसाठी महापालिकेने ' महिला मुकादम ' नेमल्याबद्दल हा सत्कार सोहळा आयोजित करण्यात आला होता.

गहुबाई पवार आणि जनबाई हनवते या स्वच्छता बिगाऱ्यांच्या हस्ते श्रीमती त्रिभुवन आणि देवकर यांना साडी देण्यात आली. कार्यक्रमाच्या अध्यक्षस्थानी दलित स्वयंसेवक संघाचे राज्यप्रमुख दादासाहेब सोनवणे होते, तर संघाचे जिल्हा प्रमुख राजू धडे आणि भवानी पेठ क्षेत्रीय अधिकारी सुनील गायकवाड यांनीही आपले विचार मांडले.

स्थायी समितीच्या माजी अध्यक्षा असणाऱ्या श्रीमती देवकर आणि महापौर श्रीमती त्रिभुवन यांनी ' आम्हाला माहेरची साडी मिळाली ' या शब्दात आपल्या कृतज्ञ भावना व्यक्त केल्या. संपूर्ण फुले वाडाच महिलांच्या मोठ्या उपस्थितीमुळे ' माहेरुन ' गेला होता!

डॉ. बाबासाहेब आंबेडकरांच्या राज्यघटनेने आपल्याला जी ताकद मिळवून दिली आहे, तिच्या आधारे आपले हक्क आपण मागू या, असे सांगून श्रीमती त्रिभूवन भाषणात म्हणाल्या की, महापालिकेच्या सर्व क्षेत्रीय कार्यालयांमध्ये सुरुवातीला किमान एक महिला मुकादम नेमली जाईल. त्यासाठी स्वच्छता बिगारी महिलेस बढती मिळेल अशी सूचना आपण महापालिकेस करणार आहोत.

तर महिला म्हणून न्यूनगंड बाळगण्याचे सोडून आत्मविश्वासाने आपण पुढे येऊ. स्वच्छता, नीटनेटकेपणा याची उपजत आवड असल्यामुळे ' महिला मुकादम ' अधिक परिणामकारक काम करतील, असा विश्वास श्रीमती देवकर यांनी व्यक्त केला. ही केवळ पदनियुक्ती नसून समाज परिवर्तनातील हा मैलाचा दगड आहे, असे मत नितीन पवार यांनी व्यक्त केले.

श्रीमती देवकर तसेच अतिरिक्त आयुक्त दादासाहेब झगडे यांनी ' महिला मुकादम ' नियुक्तीसंबंधी कार्यवाहीच्या सूचना दिल्या होत्या. तर त्यापूवीर् भारतीय जनता पक्षाचे विकास मठकरी यांनी या विषयावर चर्चा घडवून आणली होती.

लोकशाही तत्त्चावर काम करणाऱ्या पुणे महापालिकेत मात्र आज आत्तापर्यंत एकही ' महिला मुकादम ' नेमला नसल्याची खंत महिला स्वच्छता बिगाऱ्यांमध्ये होती. ती संधी आता प्रथमच प्राप्त होत असल्याबद्दल उपस्थित महिलांनी आनंद व्यक्त केला. कष्टाचे काम महिलांकडे, तर त्यांच्यावर देखरेख ठेवण्याचे ' मुकादमा ' चे काम मात्र पुरुषांकडे ही विषम श्रमविभागणी आता मोडली जाईल, असा विश्वास महिला वक्त्यांनी बोलून दाखवला.

 
</text>
</doc>
