<doc>
<docno>1045547.cms.txt</docno>
<text>
 
महामुंबई
शरद रावांच्या संपाला चार संघटनाचा विरोध
[ Tuesday, March 08, 2005  11:47:09 pm]


म. टा. प्रतिनिधी

मुंबई : मुंबई महापालिकेतील कर्मचाऱ्यांच्या वेतन कराराच्या मागणीसाठी कामगार नेते शरद राव यांनी संपाचा इशारा दिला असला तरी पलिकेतील चार प्रमुख कामगार संघटनाच्या समन्वय समितीने संपाला विरोध केला आहे. पुढील आठवड्यात संप पुकारला तरी समन्वय समितीचे पन्नास टक्के कामगार कामावर हजर असतील, असे स्पष्ट करण्यात आले.

मुंबई महापालिकेतील मुंबई महापालिका कार्यालयीन कर्मचारी संघटना, म्युनिसिपल कर्मचारी कामगार सेना, म्युनिसिपल कामगार संघ आणि महापालिका शिक्षण सभा या चार कामगार संघटनांनी स्थापन केलेल्या ' मुंबई महानगरपालिका कामगार कर्मचारी संघटना समन्वय समिती ' च्या वतीनेे सोमवारी पत्रकार परिषद बोलविण्यात आली होती.

या पत्रकार परिषदेला अॅड. प्रकाश देवदास, बा शि. साळवी, बाबा कदम, दिवाकर दळवी, प्रमोद गावकर उपस्थित होते.

पालिकेतील कर्मचाऱ्यांच्या आथिर्क मागण्यासांठी नेमण्यात आलेल्या त्रिसदस्यीय वेतन पुनर्रचना समितीच्या शिफारशींच्या अहवालात समन्वय समितीने सुधारणा सुचविल्या आहेत.

हा अहवाल फेटाळून न लावता अहवालात दुरुस्त्या सुचवून कामगार विरोधी त्रुटी काढून टाकण्यात याव्यात आणि कामगारांचे कोणतेही नुकसान होणार नाही याची खबरदारी घेऊन अहवाल मान्य करावा, अशी भूमिका समन्वय समितीने घेतल्याचे प्रकाश देवदास म्हणाले.

महागाई भत्ता 129 टक्क्यांवरून 100 टक्क्यांवर आणण्याची शिफारस त्रिसदस्यीय समितीने केली असली तरी प्रत्यक्षात महागाई भत्ता 63 टक्क्यांवर येणार आहे. यामध्ये समन्वय समितीने सुधारणा सुचवून प्रशासनाला तक्ता सादर केला आहे. कामगारांच्या मागण्यांसाठी कामगार नेते शरद राव यांच्या कामगार संघटनेने पुढील आठवड्यात संप पुकारण्याचा इशारा दिला आहे. त्याकडे लक्ष वेधले असता देवदास म्हणाले की, राव यांनी वेगळी चूल न मांडता आमच्या बरोबर यावे. मुळात कामगारांची संपाची तयारी नाही. त्यामुळे राव यांनी संप प्रतिष्ठेचा न करता समन्वय समितीमध्ये सहभागी होण्याचे आवाहन यावेळी करण्यात आले.

शरद राव एकटे संप करू शकणार नाहीत 50 टक्के कामगार समन्वय समितीसोबत आहेत. त्यामुळे संप झाला तरी आम्ही त्यामध्ये सहभागी होणार नाही असे बा. शि. साळवी, बाबा कदम यांनी स्पष्ट केले.

 
</text>
</doc>
