<doc>
<docno>1045334.cms.txt</docno>
<text>
 
लेख
पासवान यांचा विजय!
[ Tuesday, March 08, 2005  08:07:43 pm]


अखेर बिहारमध्ये राष्ट्रपती राजवट लागू झाली आणि रामविलास पासवान यांच्या संकुचित राजकारणाचा एकप्रकारे विजय झाला. तीन टप्प्यांत झालेल्या बिहार विधानसभांच्या निवडणुकीमध्ये कोणताच पक्ष बहुमत मिळवू शकणार नाही, असे भाकित विविध वृत्तवाहिन्यांनी मतदानानंतर लगोलग केलेल्या पाहणीतून व्यक्त झालेच होते. या पाहण्यांच्या निष्कर्षावरून कोणताही ठाम समज करून घेता येत नसला, तरी यावेळी मात्र हे निष्कर्ष बिहारबाबत योग्य होते हे स्पष्ट झाले आहे. बिहारमध्ये राष्ट्रपती राजवट लागू होण्याची ही आठवी वेळ आहे.

दि. 29 जून 1968 रोजी राज्यात पहिल्यांदा राष्ट्रपती राजवट लागू झाली, तेव्हा तत्कालीन मुख्यमंत्री भोला पासवान शास्त्री यांना सत्तारुढ ' संयुक्त विधायक दला ' तील घटक पक्षांच्या दबावाखाली येऊन राजीनामा द्यावा लागला होता आणि राष्ट्रपती राजवटीची शिफारस राज्यपालांकडे करावी लागली होती. ही राजवट 26 फेब्रुवारी 1969 पर्यंत राहिली. भोला शास्त्री यांच्याच मुख्यमंत्रीपदाच्या कारकीदीर्त पुन्हा 4 जुलै 1969 आणि नंतर 9 जानेवारी 1972 रोजी बिहार राष्ट्रपतींच्या अमलाखाली गेले. या दोन्ही वेळी विधानसभेत बहुमत मिळवणे भोला शास्त्रींच्या ' आघाडी सरकार ' ला जमले नव्हते.

चौथ्यांदा बिहारला राष्ट्रपती राजवटीचा अनुभव घ्यावा लागला, त्यावेळी मुख्यमंत्री होते काँग्रेसचे जगन्नाथ मिश्ा. मोरारजी देसाई पंतप्रधानपदी आल्यानंतर त्यांनी 30 एप्रिल 1977 रोजी मिश्ा यांचे सरकार बरखास्त करून राष्ट्रपती राजवट लागू करण्याचा निर्णय घेतला. अर्थात ही राजवट जेमतेम तीन महिने होती. केंदातील जनता पक्षाचे सरकार कोसळून पुन्हा एकदा इंदिरा गांधी पंतप्रधान झाल्या आणि 17 फेब्रुवारी 1980 रोजी त्यांनी बिहारमध्ये पाचव्यांदा राष्ट्रपती राजवट लागू केली. त्यावेळी रामसुंदर दास यांच्या नेतृत्वाखाली असलेले जनता पक्षाचे सरकार बरखास्त करून लागू केलेली ही राष्ट्रपती राजवट 8 जून 1980 पर्यंत होती.

बिहारमध्ये सहाव्यांदा राष्ट्रपती राजवट लागली, ती अतिशय तांत्रिक कारणामुळे. ते म्हणजे , 15 मार्च 1995 पर्यंत निवडणुकांची प्रक्रिया आटोपून नवीन विधानसभा अस्तित्वात येऊ न शकल्याने! मात्र ती सहा दिवसच होती. त्यावेळी निवडणूक आयुक्त असलेले टी. एन. शेषन यांनी निवडणुकांसाठी योग्य सुरक्षा व्यवस्था नसल्याच्या कारणावरून राज्यातील शेवटच्या टप्प्यातील मतदान पुढे ढकलले आणि 15 मार्चपूवीर् नवी विधानसभा अस्तित्वात आली नाही. त्यावेळी मुख्यमंत्री होते लालू प्रसाद यादव.

दि. 12 डिसेंबर 1999 रोजी राज्यात सातव्यांदा राष्ट्रपती राजवट आणली गेली, त्यावेळी केंदात भाजपप्रणीत ' राष्ट्रीय लोकशाही आघाडी ' चे सरकार होते. हा निर्णय होण्यामागे कारणीभूत ठरले ते बिहारमधील हत्याकांड. 25 जानेवारी 1999 रोजी शंकरबिघा या खेड्यात 22 गावकऱ्यांची निर्घृण हत्या करण्यात आली. त्यापाठोपाठ 10 फेब्रुवारीला, नक्षलवाद्यांचा प्रचंड प्रभाव असलेल्या जेहानाबाद जिल्ह्यातील नारायणपूर येथे 11 दलितांचे हत्याकांड झाले आणि राष्ट्रपती राजवट लागू झाली. मात्र यावेळी राबडीदेवींच्या नेतृत्वाखालील राष्ट्रीय जनता दलाच्या सरकारच्या मदतीला काँग्रेस धावली. त्यावेळी राज्यसभेत काँग्रेसचे बहुमत होते. राष्ट्रपती राजवटीच्या निर्णयाला संसदेची संमती मिळवण्यासाठी राज्यसभेत व्हावयाच्या मतदानात विरोधी भूमिका घ्यायचे काँग्रेसने जाहीर केले. परिणामी हा ठराव बारगळला आणि केंदाला राष्ट्रपती राजवट 9 मार्च 1999 रोजी मागे घ्यावी लागली.

आता आठव्यांदा बिहार राष्ट्रपती राजवटीचा अनुभव घेत आहे. ही राजवट किती दिवस राहू द्यायची, याचा निर्णय लालू प्रसाद यादव, रामविलास पासवान आणि काँग्रेस यांच्या हातात आहे. तेराव्या विधानसभेसाठी राज्यात झालेल्या निवडणुकीचा निकाल 27 फेब्रुवारीला लागला आणि बिहार राजकीय अस्थिरतेच्या लाटेत सापडला. यावेळी सरकार ठरवण्याचा निर्णय राज्यातील ' बाहुबलीं ' च्या हातात असल्याची सर्वसाधारण समजूत होती. पण ती फोल ठरवत रामविलास पासवान यांनी या चाव्या स्वत:कडे आणल्या. पासवान यांच्या राजकीय मोहाला खतपाणी मिळेल अशीच स्थिती मतदारांनी निर्माण केल्यामुळे मुदतीत सरकार स्थापन होऊ शकले नाही.

काँग्रेसच्या नेतृत्वाखालील केंद सरकारमध्ये सहभागी होऊनही त्याच आघाडीतील घटक पक्ष असलेल्या ' राष्ट्रीय जनता दला ' ला बिहारमध्ये विरोध करण्याची भूमिका पासवानांनी घेतली. निवडणूकपूर्व आघाडी तयार करताना काँग्रेसने लालू प्रसादांना अंधारात ठेवून पासवानांना जवळ केले आणि लालू प्रसाद बिथरले. त्यावेळी ' हिंमत असेल तर बिहारमध्ये स्वबळावर लढून दाखवा ,' असे आव्हान देणाऱ्या लालूंना नंतर मात्र इतर पक्षांच्या मदतीची गरज भासली आणि त्यांनी काहीशी नरमाईची भूमिकाही घेतली. मात्र आजवर कायमच काँग्रेसच्या मागे मनापासून उभ्या राहिलेल्या लालूंना काँग्रेसने या निवडणुकीत बाजूला ठेवले हे शल्य लालू कधी विसरतील असे वाटत नाही. दुसरीकडे , 29 आमदारांच्या बळावर सत्तेचे गाजर खाऊ पाहणाऱ्या रामविलास पासवान यांनी मात्र आपल्या भूमिकेत मुळीच तडजोड न करण्याचे ठरवले आणि पहिल्यापासूनच राष्ट्रपती राजवटीची उघड मागणी सुरू केली.

पासवान यांच्या संकुचित राजकारणाचा यावेळी एका अथीर् विजय झाला असला, तरी आता नव्याने ' राजकीय समीकरणे ' जुळवून सरकार स्थापन करण्याची जबाबदारी प्रामुख्याने पासवान, लालू आणि काँग्रेसवर आहे. भाजप आणि जनता दल (संयुक्त) यांच्या मदतीला कुणी येईल अशी सध्यातरी शक्यता नाही. मात्र आपसात या पक्षांनी जुळवून घेतले नाही, तर बिहारच्या जनतेच्या नशिबी पुन्हा एक निवडणूक येईल.

तुषार नानल

 
</text>
</doc>
