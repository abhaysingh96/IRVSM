<doc>
<docno>1045562.cms.txt</docno>
<text>
 
क्रीडा
पाकचा अर्धा संघ बालाजीने टिपला
[ Tuesday, March 08, 2005  11:59:37 pm]


वृत्तसंस्था

मोहाली : भारत आणि पाकिस्तान यांच्यातील ऐतिहासिक आणि वादग्रस्त क्रिकेट मालिकेला अखेर मंगळवारपासून सुरुवात झाली. पाच गडी गारद करून लक्ष्मीपती बालाजीने पुनरागमन थाटात साजरे केले आणि नाणेफेक जिंकून क्षेत्ररक्षण स्वीकारण्याचा कर्णधार सौरव गांगुलीचा निर्णय अगदीच चुकीचा ठरू दिला नाही. मात्र, पहिल्या कसोटीत पहिल्या दिवशी पाकिस्तानने सर्व गड्यांच्या मोबदल्यात तीनशे धावांचा टप्पा ओलांडला.

नाणेफेक जिंकून पाकिस्तानला भारतीय कर्णधार सौरव गांगुलीने प्रथम फलंदाजी दिली. पाकची सुरुवात अडखळती होती. पण तौफिक उमर, कर्णधार इन्झमाम उल हक आणि आसिम कमाल यांच्या झुंजार फलंदाजीमुळे पाकला बऱ्यापैकी धावसंख्या उभारता आली. कमालचे शतक नऊ धावांनी हुकले, याची हळहळ वाटून गेली. आपले सहकारी बाद होत असताना डावखुऱ्या कमालने एक बाजू लावून धरली आणि धावसंख्या वाढवत नेली. भारताविरुद्ध सातत्याने धावा करणारा फलंदाज हा आपला लौकिक त्याने कायम राखला आहे. निम्मा संघ दीडशे धावांमध्ये गारद झाला असताना आणि युसुफ योहाना, अब्दुल रझाक बाद झाल्यावर त्याने समीला साथीला घेऊन भारतीय गोलंदाजांना आत्मविश्वासाने सामोरे जात किल्ला लढवला.

दुखापतीमुळे लक्ष्मीपती बालाजी मध्यंतरी काही सामन्यात खेळू शकला नव्हता, पण मंगळवारी त्याने आपले पुनरागमन करताना पाकिस्तानचा निम्मा संघ 76 धावांत गारद केला. खेळपट्टीकडून त्याने चांगली साथ मिळवली. त्याने पाकिस्तानी फलंदाजांना वारंवार पेचात पकडले.

 
</text>
</doc>
