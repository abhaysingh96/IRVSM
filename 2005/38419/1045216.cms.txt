<doc>
<docno>1045216.cms.txt</docno>
<text>
 
प्रगती फास्ट
दहावीच्या विद्यार्थ्यांना टिप्स
[ Tuesday, March 08, 2005  06:29:04 pm]


दहावीची परीक्षा अवघ्या आठवड्यावर येऊन ठेपली असून विद्याथीर् अभ्यासात गुंतले आहेत. परीक्षेची पूर्वतयारी करताना मी केलेला अभ्यास लक्षात राहील ना, ही शंका विद्यार्थ्यांच्या मनात एकदा तरी नक्कीच येते. अभ्यास करताना उपयुक्त ठरणाऱ्या काही खास टिप्स स्मरणशक्तीविषयक लिम्का बुक ऑफ रेकॉर्डचे मानकरी आणि स्मरणशक्ती विकासाचे मार्गदर्शक सुरेश शर्मा यांनी दिल्या आहेत.

सुरेश शर्मा यांच्या मते परीक्षा हे संकट न मानता त्याला तोंड देण्याची मानसिक तयारी प्रत्येक विद्यार्थ्याने केली पाहिजे, असं केलं तर आपोआप मानसिक तणाव कमी होतो. आपण जो अभ्यास करतो त्यात शब्द नंतर येतात, त्याचं चित्र आधी डोळ्यासमोर उभं राहतं, अशी प्रत्येकाची मानसिक घडण असते. उदा. एखाद्या फळाचं नाव घेतलं, तर तात्काळ डोळ्यापुढे त्या फळाचं चित्र तयार होतं. याचा अर्थ आपल्या बुद्धीला चित्रस्वरूपात कोणतीही घटना लक्षात ठेवण्याची सवय आहे. हे लक्षात घेऊन विद्यार्थ्यांनी अभ्यास स्मरणात ठेवला पाहिजे.

परीक्षेची तयारी करताना टॉपिक्समध्ये कोणते महत्त्वाचे प्रश्न आहेत आणि त्यापैकी किती प्रश्नांकडे अधिक लक्ष द्यायचं आहे, हे विद्यार्थ्याने समजून घ्यावं. ज्या प्रश्नांची उत्तरं येतात त्यांचंच चित्र मेंदूत तयार होतं आणि जे प्रश्न कठीण वाटतात त्यांची चित्रं मेंदूत तयार होत नाहीत. त्यामुळे अशा प्रश्नांची उत्तरं पाठ करणं आवश्यक असतं. यावरून आपल्याला काय येतं आणि काय नाही, कोणत्या प्रश्नांसाठी अधिक मेहनत घेण्याची गरज आहे, ते विद्यार्थ्याला कळतं.

ज्या प्रश्नांची उत्तरं येतात ती लक्षात ठेवताना त्यातील ठळक मुद्दे (की पॉइण्ट) लक्षात ठेवा, पूर्ण उत्तर पाठ करण्याची मुळीच आवश्यकता नाही. कठीण प्रश्नांची उत्तरं आठवण्यासाठीही एक ट्रिक आहे. ती उत्तरं पाठ करताना मी काय करत होतो, कुठे होतो हे आठवण्याचा जर विद्यार्थ्याने प्रयत्न केला तर त्याला ते उत्तर कठीण असूनही आठवू शकतं.

परीक्षेच्या काळात अत्यंत साधं आणि पचन होऊ शकेल असंच भोजन विद्यार्थ्याने घ्यावं, कारण खाण्यातून मेंदूला जी शक्ती मिळते त्यानुसार मेंदूची प्रक्रिया सुरू होते. जर जड अन्न घेतलं तर मेंदूचा विचार करण्याचा वेग कमी होऊन परिणामी मानसिक चित्र (मेण्टल पिक्चर) तयार होण्याची प्रक्रिया मंदावून त्याचा विद्यार्थ्याच्या स्मरणशक्तीवर विपरीत परिणाम होतो.

सतत अभ्यास करताना कंटाळा येणं हे स्वाभाविक आहे. अशा वेळी विद्यार्थ्याने डोळे बंद करून 15 वेळा श्वास आत- बाहेर करावा. तसं करताना लक्ष एकाग्र करून मनाच्या पटलावर तुम्ही भेट दिलेले एखादे ' पिकनिक स्पॉट ' अथवा आल्हाददायक दृश्य डोळ्यापुढे आणा आणि तो आनंददायक क्षण मनात निर्माण करा. असे केल्यामुळे विरंगुळा मिळून मनावरील ताण दूर होतो आणि तुम्हाला पुन्हा अभ्यास करताना उत्साही वाटू लागतं.

परीक्षेसाठी मेंदूचा सर्वाधिक वापर होत असल्याने त्याला आराम देण्याचीही तितकीच आवश्यकता असते. हे लक्षात घेता परीक्षेच्या काळात किमान पाच तास झोप आवश्यक आहे. परीक्षेच्या एक दिवस आधी कोणत्याही विषयाचा नवीन धडा वा नवं प्रकरण वाचू नये किंवा त्याचा अभ्यास करू नये, असं केल्यामुळे मानसिक घडण बिघडते. तुम्ही याआधी केलेला अभ्यासही विसरला जाण्याची शक्यता असते. परीक्षेला जाताना वाटेत कुणाशीही बोलू नका कारण बोलायला सुरुवात करताना मेंदूत त्या शब्दांची चित्रं तयार व्हायला सुरूवात होते. अशा चित्रांच्या सापळ्यात अडकल्याने त्याचा तुम्ही पाठांतर केलेल्या उत्तरांवर वाईट परिणाम होतो. तसंच परीक्षेच्या कमीतकमी 15 मिनिटं आधी काहीही वाचू नका. वर्षभरात तुम्ही केलेलं पाठांतर आणि अभ्यास आठवण्यासाठी मेंदू स्थिर आणि रिलॅक्स होणं आवश्यक असतं. ही पंधरा मिनिटं तुम्हाला रिलॅक्स होण्यासाठी मदत करतात. परीक्षेचं टेन्शन त्यामुळे आटोक्यात येतं. प्रश्नपत्रिका सोडवण्याची प्रत्येकाची वेगळी पद्धत असते. पण तुम्ही साधे, सोपे प्रश्न आधी सोडवले तर आत्मविश्वास वाढू लागतो आणि मेंदू पुढचे प्रश्न सोडवण्यासाठी सकारात्म मदत करायला लागतो.

सुरेशचंद वैद्य

 
</text>
</doc>
