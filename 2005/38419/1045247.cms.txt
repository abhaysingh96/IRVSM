<doc>
<docno>1045247.cms.txt</docno>
<text>
 
महाराष्ट्र
वसईत कोम्बिंग ऑपरेशन
[ Tuesday, March 08, 2005  06:39:04 pm]


मुंबई टाइम्स टीम

वसई : गुन्हेगारांना रोखण्यासाठी वसई पोलिसांनी कोम्बिंग ऑपरेशन सुरू केलं असून त्यात आठ बांगलादेशींसह काही संशयितांना ताब्यात घेण्यात आलं आहे. याव्यतिरिक्त नालासोपारा पोलिसांनी ज्वेलर्सच्या दुकानावर दरोडा टाकण्याच्या तयारीत असलेल्या चार जणांना अटक केली.

आगाशीत तीन दरोडेखोर ठार झाल्यानंतर वसई पोलिसांनी गुन्हेगार हुडकून काढण्यासाठी युद्धपातळीवर मोहीम हाती घेतली आहे. राज्य राखीव पोलिसांच्या दोन तुकड्यांच्या मदतीने रात्रीची गस्त सुरू आहे. वसईत अर्नाळा आणि नालासोपारा इथं पोलिस उपअधीक्षक डॉ. महेश पाटील यांच्या नेतृत्वाखाली कोम्बिंग ऑपरेशन करण्यात आलं. त्यामधे एकूण 39 बांगलादेशींना ताब्यात घेण्यात आलं. त्यात आठ जणांकडे कोणतीही कागदपत्रं न मिळाल्याने त्यांना अटक करण्यात आली. उर्वरित बांगलादेशींकडे रेशनकार्ड आणि मतदान ओळखपत्र असल्याने त्यांच्यावर कारवाई करता आली नाही. या ऑपरेशनमधे काही संशयितांना ताब्यात घेतलं असून त्यांची चौकशी होेत आहे.

पोलिसांनी अर्नाळा, राजोडी आणि कळंब भागातील अनधिकृत रिसॉर्टवरही कारवाई केली आहे. आता रेल्वे पोलिसांच्या मदतीने रेल्वे स्टेशन्सवरही कोम्बिंग ऑपरेशन हाती घेण्यात येणार आहे. त्यामुळे रात्री मुंबईहून वसई-विरारकडे येणारे सराईत गुन्हेगार हाती लागण्याची शक्यता पोलिस अधिकाऱ्यांनी व्यक्त केली.

सोमवारी नालासोपारा पोलिसांनी एका ज्वेलरच्या दुकानावर दरोड्याच्या तयारीत असलेल्या चार जणांना अटक केली. शंकर निशाद, मनोजकुमार निशाद, विनोद निशाद आणि राजकुमार निशाद अशी दरोडेखोरांची नावं आहेत. हे सगळे उत्तर प्रदेशातले सराईत गुन्हेगार आहेत. पोलिस निरीक्षक बाजीराव भोसले आणि उपनिरीक्षक नितीन ठाकरे यांनी ही टोळी गजाआड केली.

 
</text>
</doc>
