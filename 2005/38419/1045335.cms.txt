<doc>
<docno>1045335.cms.txt</docno>
<text>
 
लेख
काँग्रेसमध्ये धुमाकूळ, विरोधकांचा लाभ!
[ Tuesday, March 08, 2005  08:08:39 pm]


पुणे शहर काँग्रेसमध्ये सध्या जे काही सुरू आहे, त्याचं वर्णन ' धुमाकूळ ' या एकाच शब्दात करता येईल. गेल्या दीड महिन्याच्या अवधीत पुणे महापालिकेअंतर्गत येणाऱ्या म्युनिसिपल ट्रान्स्पोर्ट (पीएमटी)च्या अध्यक्षपदाची, महापौरपदाची आणि स्थायी समितीच्या पदांची तसेच स्थायी समिती अध्यक्षांची अशा वेगवेगळ्या पदांच्या निवडणुका झाल्या. त्यामध्ये उघडपणे जनतेच्या नजरेसमोर आलेली सत्ताधारी काँग्रेस पक्षातली गटबाजी आणि हेवेदावे, याचे प्रमाण आता वाढत जाऊन ते दररोज मारामाऱ्या आणि धक्काबुक्की होण्यापर्यंत पोहोचले. याचा थेट फायदा शहरातल्या भारतीय जनता पक्ष, शिवसेना आणि राष्ट्रवादी काँग्रेसला पुढच्या काळात मिळणार, असे आता दिसते आहे.

याच सदरात दोन आठवड्यांपूवीर्च या प्रतिनिधीने स्थायी समितीच्या वेगवेगळ्या पदांवर होणाऱ्या निवडीत खासदार सुरेश कलमाडी यांच्या समर्थकांची सरशी झाली असली, तरी ते वरवरचे दिसणारे चित्र असल्याचे आणि आतमध्ये वेगळे ' अंडरकरंट ' वाहत असल्याचे स्पष्ट केले होते. त्यानंतरच्या चौदा दिवसांत ते ' राजकीय अंडरकरंट ' उघड झाले आहेत. चार दिवसांपूवीर् झालेल्या स्थायी समिती अध्यक्षपदाच्या निवडणुकीत बंडखोर उमेदवार रशीद शेख हे कलमाडीविरोधक मोहन जोशी यांच्या पाठिंब्यामुळे विजयी झाले आणि कलमाडी गटाच्या सुनील मलके यांना स्थायी समितीच्या अध्यक्षपदाच्या निवडणुकीत हार मानावी लागली. पीएमटी अध्यक्षपदाच्या निवडणुकीत दीड महिन्यापूवीर्च कलमाडी गटाला हादरा दिल्यानंतर मोहन जोशी यांच्या गटाने हाच प्रकार दुसऱ्यांदा केला आहे.

अर्थात यावेळी कलमाडी गटाने आक्रमक पवित्रा घेत, हे प्रकरण काँग्रेसच्या प्रदेशाध्यक्षांकडे नेऊन काँग्रेस शहराध्यक्षपदावरून मोहन जोशी यांची हकालपट्टी करवली. पण कलमाडी यांच्या गटाच्या उमेदवाराला स्थायी समितीचे अध्यक्षपद मिळू नये, यासाठी चाललेल्या व्यूहरचनेमध्ये राष्ट्रवादी काँग्रेसचा मोहन जोशी यांना भक्कम पाठिंबा होता, ही गोष्ट आता उघड होऊ लागली आहे.

पुणे शहर काँग्रेसमध्ये सध्या सर्व सत्ता स्वत:च्या हाती ठेवणारा खासदार सुरेश कलमाडी यांचा प्रमुख गट आणि त्यांच्या विरोधात आवाज करणारा आणि अधूनमधून धक्के देणारा माजी शहराध्यक्ष मोहन जोशी यांचा दुसरा गट एकमेकांमध्ये झगडत आहेत. या भांडणावर प्रसारमाध्यमांचे सध्या चांगलेच लक्ष आहे. पण संपूर्ण पश्चिम महाराष्ट्रात काँग्रेस पक्षाला अलीकडच्या काळात मोठे आव्हान निर्माण करणारा आणि आता पिंपरी-चिंचवडपाठोपाठ पुणे महापालिकेतही आपली शक्ती हळूहळू वाढवणारा राष्ट्रवादी काँग्रेस पक्ष या सगळ्या परिस्थितीत काय भूमिका पार पाडतोय, याकडे फारसे कोणाचेही लक्ष नाही.

सुरेश कलमाडी-मोहन जोशी वाद विकोपाला जाण्याची चिन्हे दिसत असताना त्यातून शहर काँग्रेसची शकले होण्यासारखी स्थिती निर्माण झाली, तर त्याचा थेट फायदा विरोधी पक्षांना आणि राष्ट्रवादी काँग्रेसला होताना दिसतो आहे. खासदार सुरेश कलमाडी यांच्या एका भाषणात परवाच राष्ट्रवादी काँग्रेसचे नेते अजित पवार यांच्याविरोधात बरेच वक्तव्य केले गेले. अजित पवार यांच्याकडून पुणे जिल्ह्याचे पालकमंत्रीपदच काढून घेतले जावे, अशी मागणी सुरेश कलमाडी यांंनी जाहीर मंचावरून केली. ही पुणे शहर आणि परिसरात भावी काळात होणाऱ्या एका राजकीय महायुद्धाची नांदी मानता येईल.

राष्ट्रवादी काँग्रेसच्या स्थापनेपासूनच्या काळात या पक्षाने पश्चिम महाराष्ट्रातल्या वेगवेगळ्या जिल्हा परिषदा आणि पालिका यांच्यात आपली शक्ती वाढवण्याची मोहीम चालवली आहे. यामुळे पश्चिम महाराष्ट्रात काँग्रेसचे प्रचंड प्रमाणात खच्चीकरण होत असल्याचे राजकीय निरीक्षक सांगतात. आथिर्कदृष्ट्या बळकट असलेल्या आणि आता सहाशे कोटींपेक्षा अधिक उलाढाल असलेल्या पिंपरी-चिंचवड महापालिकेवर राष्ट्रवादीचे तरुण नेते अजित पवार यांचे संपूर्ण वर्चस्व आहे. आता पुणे महापालिकेत काँग्रेसमध्ये सुरू असलेला धुमाकूळ आणि अंतर्गत बंडाळी पाहता पुण्यातही राष्ट्रवादीचे बळ वाढण्याची लक्षणे आहेत.

खासदार कलमाडी आणि मोहन जोशी यांच्यात सुरू असलेल्या सध्याच्या द्वंद्वामध्ये राज्य पातळीवरच्या काँग्रेस नेतृत्वाची काय भूमिका असणार, याला आता बरेच महत्त्व आले आहे. आपण निष्ठावान काँग्रेसजन असल्याचा मोहन जोशी यांचा दावा आहे ; तर जोशी यांनी पक्षात बंडाळी केली असल्याचा कलमाडी समर्थकांचा आरोप आहे. जोशी यांना शहरअध्यक्ष-पदावरून हटवण्याचा निर्णय प्रदेशाध्यक्षांनी घेतल्यावर कलमाडी समर्थकांनी काँग्रेस-भवनावर रातोरात पोहोचून ज्या पद्धतीने जोशी यांच्या केबिनचे कुलूप फोडून कार्यालयाचा ताबा घेतला, ते पाहता शहर काँग्रेसवर ताबा ठेवण्यासाठी दोन्ही गट किती आतूर आहेत हे लक्षात येते.

पण आता जोशी समर्थकांनी थेट मार्गारेट अल्वा यांच्यामार्फत सोनिया गांधी यांच्याकडेच गाऱ्हाणे नेले असल्यामुळे पुढे काय होते, याची उत्सुकता राजकीय निरीक्षकांना आहे. आतापर्यंत दिल्लीच्या काँग्रेस हायकमांडचा सुरेश कलमाडी यांना भक्कम पाठिंबा राहिला आहे. पण आता या प्रकरणात काय होते, हा चचेर्चा विषय बनला आहे. दिल्ली आणि मुंबईकडून काय संकेत मिळतो, यावर पुढच्या घडामोडी अवलंबून आहेत. दरम्यान, सुरेश कलमाडी यांच्या निकटवतीर्यांनी मोहन जोशी यांना ' एकटे पाडण्या ' साठी जोशीगटातल्या इतर कलमाडी-विरोधकांशी वाटाघाटी सुरू करून त्यांना आपल्याजवळ आणण्याचे प्रयत्न सुरू केल्याचे माहीतगार सांगतात. चित्र कसेही फिरले, तरी शेवटी त्यातून आपलाच फायदा आहे हे ओळखून विरोधी पक्ष आणि राष्ट्रवादी काँग्रेस सध्या केवळ निरीक्षकाची भूमिका स्वीकारत आहे.

रोहित चंदावरकर

 
</text>
</doc>
