<doc>
<docno>1156943.cms.txt</docno>
<text>
 
सगुण-निर्गुण
संत जनाबाई 1 :अभंगांची काव्यमय बैठक
[ Friday, July 01, 2005  12:38:17 am]


श्रीज्ञानेश्वरांनी त्यांच्या ज्ञानेश्वरीतून आणि अभंगांमधून जे तत्त्वज्ञान सांगितले आहे, त्याला चिद्विलासवाद किंवा स्फूतिर्वादाचे तत्त्वज्ञान म्हणतात. अगदी ब्रह्मादेवापासून मुंगिमात्रादि किड्यांपर्यंत सर्वत्र एकच चैतन्यशक्ती किंवा प्राणशक्ती आहे. हे सर्व विश्व म्हणजे त्या चैत्यन्याचाच विलास आहे असे प्रतिपादन त्यांनी आपल्या वाङ्मयाद्वारे केले. त्यालाच चिद्विलासवाद म्हणतात आणि हे चराचर विश्व म्हणजे त्या अमूर्त चैतन्याचे स्फुरण आहे या प्रतिपादनाला त्यांच्या स्फूतिर्वादाचे तत्त्वज्ञान म्हणतात.

हे तत्त्वज्ञान त्यांनी आपल्या वाङ्मयाद्वारे तर प्रसारीत केलेच पण त्याचा प्रचार करण्यासाठी त्यांनी वारकरी संप्रदायाचे पुनरुज्जीवन केले. जनसामान्यांमध्ये, साध्या सुध्या संसारी व प्रापंचिक जनांमध्ये त्याचा प्रचार व प्रसार करण्यासाठी त्यांनी वारकरीसंप्रदायाचे पुनरुत्थान केले. महाराष्ट्राला भक्तिपंथाची वाट दाखवून विठ्ठल या दैवताला उपास्यदेवता मानले. दया, क्षमा, शांती, समता, बंधुभाव या तत्त्वांची शिकवण महाराष्ट्राला दिली. ज्ञानेश्वरांच्या या विश्वात्मक आणि सर्वव्यापी तत्त्वांचा संदेश वारकरी संप्रदायातील त्यांच्या सर्व अनुयायांनी शिरोधार्य मानला. तेही संतपदाला पोचले. या मांदियाळीत सोपानदेव, नामदेव, सावतामाळी, सेनान्हावी, गोराकुंभार, चोखामेळा असे अठरापगड जातीचे संत होते आणि ज्ञानेश्वरांपासून स्फूतीर् घेऊन त्यांनीही भक्तीपर, उपदेशपर, साक्षात्कारपर, ब्रह्मापर असे अभंग रचले. त्यामुळे बाराव्या ते सोळाव्या शतकाच्या दरम्यान मराठी भाषेतील अभंगवाङ्मयाला अगदी बहर आला होता.

ज्ञानेश्वरांच्या या संतमांदियाळीत अनेक स्त्रियाही होत्या. त्यांनीही अभंग रचले. हे अभंग, अध्यात्म आणि काव्य या दोन्ही दृष्टींनी सरस आहेत. संत जनाबाई, ही या संत कवयित्रींमधील प्रमुख कवयित्री. या स्त्रीसंतांच्या अभंगां-मध्ये स्त्रीत्वाचा सहजाविष्कार आहे. नाजूक, हळव्या, मृदु चित्तवृत्तींचा आवि-ष्कार करताना पुरुषसंतांना निर-निराळ्या प्रतिमांची कास धरावी लागली. ज्ञानदेव स्वत: विरहिणी झाले, नामदेव गोपी झाले. एकनाथ सासुरवाशीण झाले. त्यांना त्या त्या प्रतिमेत स्वत:ला कल्पून घ्यावं लागलं. पण जनाबाईसारख्या स्त्री संतांचं तसं नाही. निसर्गानं स्त्रीला बहाल केलेल्या हळुवार चित्तवृत्ती, आपोआपच नैसगिर्करीत्या त्यांच्या अभंगांतून व्यक्त झाल्या. जनाबाई जेव्हा 'विठु माझा लेकुरवाळा' असं म्हणते तेव्हा लेकुरवाळ्या, प्रेमळ आईचं कौतुक तिच्या अभंगातून ओसंडत असतं. मुक्ताबाई जेव्हा ताटीचे अभंग रचते तेव्हा, आई बाळाच्या पाठीवर हात फिरवून त्याला चार गोष्टी शिकवते आहे असे वाटतं. त्यामुळेच जनाबाईसारख्या स्त्री संतांचं काव्य, अध्यात्माच्या आशयाचं असूनही रसपूर्ण आणि काव्यसौंदर्याने युक्त आहे.

संत जनाबाईचे 347 अभंग सध्या उपलब्ध आहेत. या सगळ्या अभंगांचे विषय विविध असले तरी त्या सर्वांमागचं सूत्र एक आहे आणि ते म्हणजे 'विठ्ठल.' विठ्ठलाची भक्ती आणि शेवटी विठ्ठलाशी झालेले एकरूपत्व.

'' ज्योत पहा चमकली! काय सांगू तिची बोली ।। ... चारी वाचा कुंठित जाली । सोहं ज्योत प्रकाशली ।।'' ती म्हणजे ''ब्रह्माज्ञानाची ज्योत मनात प्रकाशली आहे. परा, प्रश्यन्ति, मध्यमा, वैखरी या चारी वाणी मात्र कुंठित झाल्या आहेत. त्यामुळे त्या ज्योतीचे वर्णन कसे करू? त्या ज्योतिरूप परमात्म्याचे ज्ञान केवळ अवर्णनीय आहे.'' अशा ब्रह्माज्ञानी स्त्रीच्या अभंगाची सर्व बैठकच अध्यात्माची आहे. पण त्यांची अभिव्यक्ती मात्र अत्यंत काव्यमय आहे. अभंग, ओवी यांसारख्या साध्या छंदांमधून जनाबाईचं कविहृदय, मनोभावना, भाबडा सहजभाव, तिचं सुसंस्कृत मन, त्या मनाची प्रगल्भता या सर्वांचं दर्शन होतं आणि मुख्य म्हणजे जनाबाईचं व्यक्तित्वही त्यातून कळतं. जनाबाईसारखी भक्त आणि संतकवयित्री ही अभंगातूनच स्वत:ला व्यक्त करते. ती विठ्ठलाला उद्देशून काय म्हणते, स्वत:ला उद्देशून काय म्हणते. इतर जनांना उद्देशून काय म्हणते. विठ्ठल आणि स्वत: किंवा संतजन आणि ती स्वत: यांचे परस्परसंबंध तिने कसे व्यक्तविले आहेत, यावरून जनाबाईचे व्यक्तित्व कळते. कारण तिने इतर संतांची जशी चरित्रे सांगितली आहेत तसा तिच्या चरित्राचा भाग फारसा उपलब्ध नाही. ती स्वत:ला 'नाम्याची दासी' म्हणवते. 'दासी जनी,' जनी नामयाची अशा नाममुदा तिच्या अभंगाच्या आहेत. म्हणजे ती नामदेवाच्या घरची दासी होती, हीच तिची, अगदी ठळक, प्रथमदर्शनी आणि सर्वमान्य ओळख आहे.

डॉ. वसुंधरा बनहट्टी

 
</text>
</doc>
