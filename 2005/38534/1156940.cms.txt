<doc>
<docno>1156940.cms.txt</docno>
<text>
 
सगुण-निर्गुण
संत गाडगेबाबा 1 : परिवर्तनाचा चमत्कार
[ Friday, July 01, 2005  12:35:15 am]


गेल्या तीस-चाळीस वर्षांमध्ये बुद्धिवादी आणि प्रागतिक विचारसरणीचा तेजस्वी वारसा असलेल्या आपल्या महाराष्ट्रात काही गोष्टींचे पीक अधिक जोमाने फोफावते आहे. परीटघडीचे कपडे घालून सत्ता आणि पदे यांच्यासाठी जीव पाखडणारी आणि आपल्या 'गॉडफादर'च्या आगे-मागे अहोरात्र धावणारी राजकारणातील तरुण मंडळी यांचे एक पीक वारंवार पडणाऱ्या दुष्काळातही चांगले फोफावते आहे.

त्यातच अठरापगड जाती-जमातींना चारने गुणल्यावर निर्माण होणाऱ्या जातीनिहाय संघटनांचे स्वयंघोषित नेते नि संस्थापक यांची त्यात सातत्याने भर पडते आहे. कसायाच्या दावणीला बांधलेल्या मेंढरांच्या गळ्यातल्या दोरीप्रमाणे आपल्या इवल्याशा जाती - जमातीच्या गळ्यातली दोरी एका हातात आणि त्यांच्या उद्धाराची घोषणा करीत उभारलेला मूठबंद दुसरा हात आकाशाकडे नेत नेतृत्व करणारा हा स्वयंघोषित नेता मनामध्ये दुसरी काहीतरी प्राप्ती व्हावी, अशी स्वप्ने पाहणारा असतो.

या राजकारणी पिकाइतकेच दुसरे फोफावत चाललेले पीक म्हणजे तथाकथित संत-महंताचे; साधू महाराजांचे, देवी-देवतांचे आणि माता-अम्मांचे! स्वत:ला ईश्वरी साक्षात्कार झाला असे सांगणारे; आपण स्वत: ईश्वराशी संभाषण केले असा दावा करणारे; आपल्या ईश्वरी शक्तीच्या आधारे नानाविध चमत्कार करणारे व अडाणी जनतेला दिपवून टाकणारे; केवळ स्पर्शाने, केवळ नजरेने भक्ताचे साकळलेले दु:ख दूर करून त्याच्या मनामध्ये 'आत आत' उतरून त्याचा उद्धार करणारे आणि वातानुकूलित मठीत चार-चार तास ध्यानधारणा करणारे अन् शून्यात नजर लावून मौनाची भाषा बोलणारे आणि या साऱ्यांच्या आधारे कसलेही कष्ट न करता, स्वत:चे चार पैसे खर्च न करता, अतिशय विलासी, संपन्न व भोगासक्त जीवन जगणाऱ्या साधू आणि महाराजांचे पीक तर अतिशय झपाट्याने फोफावते आहे आणि तितक्याच झपाट्याने त्यांच्या भक्तांचे पीकही वाढत चाललेले आहे.

यातही पुन्हा भक्तांची संख्या व त्यांची सामाजिक प्रतिष्ठा यावर या महाराजांच्या श्रेणी ठरल्यासारख्या वाटतात. मंत्री, उपमंत्री, आमदार, कारखानदार, धनिक, तालुका-जिल्हा पातळीवरचे अध्यक्ष-उपाध्यक्ष हे ज्यांचे भक्त ते महाराज कॅबिनेट दर्जाचे: नंतरचे त्याखालच्या श्रेणीतले: भाविकांची समर्पणश्रद्धा व त्याचे क्षेत्र यातला भेद वगळला तर इतर भोगविलासाची श्रेणी सर्वांची सारखीच असते. आपण एकविसाव्या शतकात पदार्पण केल्यावर! चौसष्ट टक्के जनता महाराष्ट्रात साक्षर झाल्यावर!

ज्ञान-विज्ञान, तंत्रज्ञान यांनी निर्माण केलेल्या नानाविध भौतिक सुखांचा आपण सहजतया उपभोग घेत असताना आणि चंदाला ओवाळण्याऐवजी तेथे वस्ती करून राहण्यासाठी एकर-दोन एकर जमीन घेण्याचे स्वप्न एखादा भारतीय युवक बघत असताना हे सारे घडते आहे! मठाचे महाल करणाऱ्या आणि संस्थांची संस्थाने बनवून भगव्या झुली परिधान करणारे हे भोगासक्त आध्यात्मिक सुलतान या देशातील अज्ञानी, भाबड्या नि करपून जात असलेल्या, आपल्या जीवनात ओलावा शोधण्यासाठी धावाधाव करणाऱ्या जनतेला कोठे घेऊन जाणार आहेत देव जाणे!

अशा या पार्श्वभूमीवर संत किंवा 'महाराज' या शब्दाची उंची वाढविणारी दोन व्यक्तिमत्त्वे खरी तर वंदनीय, संस्मरणीय, प्रात:स्मरणीय, एक जनतेने ज्यांना उत्स्फूर्तपणे संत ही पदवी बहाल केली ते गाडगेबाबा आणि दुसरे नुकतेच आपल्यातून निघून गेलेले परमपूज्य पांडुरंगशास्त्री आठवले!! बाकीचे महाराज संत्रस्त भाविकांचे नि विवेक गहाण टाकलेल्या अंधश्रद्धाळू माणसांच्या बधिरतेवर आध्यात्मिक विभूती चोळणारे आध्यात्मिक गुरू होते, तर हे दोघे महापुरुष अवघ्या समाजाचा विवेक जागृत करणारे व जीवनाची कृतार्थता दाखवून देणारे साऱ्या समाजाचे मार्गदर्शक नेते होते. बाकीचे महाराज चमत्काराची धूळ भक्ताच्या डोळ्यांत फेकून त्यांना आपल्या नादी लावणारे होते. गाडगेबाबा चमत्कारावर विश्वास नसतानाही समाजपरिवर्तनाचा आश्चर्यजनक चमत्कार दाखवून देणारे होते.

स्वकर्तृत्वावर विश्वास ठेवून जीवनाची वाटचाल करणाऱ्या आजच्या तरुण पिढीला अशा या लोकोत्तर

राष्ट्रसंताची थोडीफार ओळख व्हावी, ही या लेखनामागची भूमिका!

द. ता. भोसले

 
</text>
</doc>
