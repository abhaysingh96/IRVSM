<doc>
<docno>1156963.cms.txt</docno>
<text>
 
मायाबाजार
खुलवते साडी माझा...
[ Friday, July 01, 2005  12:53:47 am]


कमालीच्या तोकड्या कपड्यांमध्ये वावरणाऱ्या आजच्या नायिका पाहिल्या की साडीसारखं 'अपिलिंग' वस्त्र कालबाह्य झालं की काय असा विचार मनात येतो. जयाप्रदानंतर साडीत खुलून दिसणारी अभिनेत्री कोण असा प्रश्ान् त्यामुळे अनुत्तरीतच राहतोय की काय, असं चित्र होतं. परंतु अधूनमधून या नट्या साड्यांमध्ये वावरताना दिसतात. यापैकी कोणत्या नटीला साडी शोभून दिसते यावर एक देखणी दृष्टी टाकू या.

उमिर्ला मातोंडकर : आपलं सेक्स अपील कधीच बीभत्स वाटणार नाही याची काळजी उमिर्लाने नेहमीच घेतली आहे. भूमिकेनुसार ती बॉडी लँग्वेजप्रमाणेच कॉस्च्युम्सही बदलते. 'जुदाई', 'मेरे सपनों की रानी' या चित्रपटांमध्ये ती साडीत दिसली होती. तेव्हा हा मराठी चेहरा साडीत खुलून दिसला होता.

राणी मुखर्जी : तुम्ही हिचा 'चोरी चोरी' पाहिला असण्याची शक्यता तशी कमी आहे. परंतु या चित्रपटामुळे एक सिद्ध झालं की राणी साडीत खूप छान दिसते. खरंतर बंगाली युवतींना कोणत्याही प्रकारच्या वेस्टर्न आऊटफिटपेक्षा साडीच जास्त शोभते. त्यात ग्लॅमर व आदर यांचं अनोखं मिश्रण असतं. स्त्रीचं सौंदर्य साडीतच खुलतं, हा नियम राणीला लागू होतो.

ऐश्वर्या राय : 'देवदास'साठी भरजरी-महागड्या साड्यांत सजण्यात हिने जशी बाजी मारली, तशीच ही 'ढाई अक्षर प्रेम के'मध्ये सुळसुळीत साडीतही छान दिसली. साड्यांचे प्रकार नि त्या नेसण्याचे प्रकारही केवढे तरी आहेत. ऐश्वर्याने खरंतर पारंपरिक साडी ते मॉडर्न साडी असं एक छान फोटोसेशन करावं. एवीतेवी तिला कसंही करून लाइमलाइटमध्ये राहायचंच असतं ना!

नंदिता दास : हिच्या गंभीर प्रकृतीला अन्य कोणत्याही प्रकारच्या वस्त्रापेक्षा साडीच अधिक शोभून दिसेल. त्यातही 'ब्लॅक इज ब्यूटी'चा प्रत्यय देण्यासाठी साडीसारखं शस्त्र आणि शास्त्र नाही. पुन्हा हिने साडीत असतानाच हातभर बांगड्या भरल्या की विचारूच नका, एखाद्या 'देवी'चाच ती अवतार वाटते. तात्पर्य, साडीच्या प्रकारांनुसार स्त्रीचं व्यक्तिमत्व आणि ओळखही बदलते. नंदिता साडीत खूपच 'ट्रेडिशनल' दिसते.

करीना कपूर : 'बेवफा'त हिने शिफॉनच्या साडीत दर्शन घडवत अनेकांना घायाळ केलं. पण काही वेळा ती साडीत अवघडल्यासारखी का वाटते? आपण आपले यंग लूक्स हरवू असं तर तिला वाटत नाही ना? कदाचित साडीत आपण प्रौढ वाटू याची भीती तिला वाटत असावी. खरंतर साडी म्हणजे सजण्या-नटण्याची हौस पोट भरून भागवता येते याचा विचार करावा. इतके 'अलंकार' घालण्याचं स्वातंत्र्य अन्य कोणतंही वस्त्र देत नाही. त्यातही 'शुद्ध महाराष्ट्रीय' पद्धतीने साडीत नटायचं ठरवलं तर नथ, आंबाडा, वेणी... 1970 मधल्या मराठी सिनेमातल्या नट्या पाहा जरा. त्यातून करीनाला बरेच धडे घेता येतील.

आजकालची प्रत्येक अभिनेत्री अत्यंत कमी कपडे घालूनच पडद्यावर वावरते. त्यामुळे अंगभर कपडे घातलेली नटी पाहिली की आपण 2005मध्ये वावरतोय असं वाटत नाही. तोकडे कपडे घालून जे सेक्स अपील साधता येत नाही ते एकटी साडी अधिक चांगल्या पद्धतीने साधू शकते ते यांना कोण सांंगणार!

क्लॅपवाला

 
</text>
</doc>
