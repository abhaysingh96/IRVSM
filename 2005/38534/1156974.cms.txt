<doc>
<docno>1156974.cms.txt</docno>
<text>
 
लेख
काळकोठडीतला मरणगंध
[ Friday, July 01, 2005  12:59:35 am]


चौकशीच्या, इंटेरोगेशनच्या अनेक आधुनिक पद्धती उपलब्ध असताना थर्ड डिग्री वापरण्याची काय गरज? नाइलाजानं मारहाण करावीच लागली तरी एखाद्याचा जीव जाईपर्यंत मारहाण करावी काय? अशा मारहाणीत मेलेल्या आरोपीकडे खरोखरच काही माहिती असेल, तर हा माहितीचा सोत आपणच आपल्या हातानं संपवण्यात काय हंशील?

गजाआडच्या अंधाऱ्या जगाला नाद असतो खळखळणाऱ्या बेड्यांचा, रंग असतो लाल रक्ताचा नि काळ्या काळोखाचा आणि गंध असतो मरणाचा! इथं कहाण्याही असतात क्रौर्याच्या आणि माणसाच्या जन्माला चिकटलेल्या नानाविध विकृतींच्या. या विकृती म्हणजे खुणा असतात अमानुषपणाच्या आणि बरेचदा परिस्थितीनं लादलेल्या बळजबरीच्या! कोणत्या तरी एखाद्या क्षणी मेंदूवरचा ताबा सुटतो, बऱ्यावाईटाचा विचार मागं पडतो आणि प्रतिकाराच्या नाहीतर सुडाच्या भावनेनं माणसाचा हैवान बनतो. तर कधी या हैवानाला कमालीचा थंड आणि खुनशी स्पर्श असतो. या गोठवून टाकणाऱ्या थंडपणाची दहशत गजाआडच्या जगातही काळजाचे ठोके चुकवून जाते.

गजाआडच्या या जगातल्या असंख्यांना त्यांचा गुन्हा सिद्ध होईपर्यंत गुन्हेगार म्हणणं केवळ कायद्यानंच नव्हे, तर सारासार विवेकानंही अशक्य असतं. तो असतो आरोपी. त्याच्यावरचे आरोप सिद्ध झाले तर तो गुन्हेगार. मात्र आरोपी असो की गुन्हेगार; त्याला सजा देण्याचं काम न्यायसंस्थेचं, पोलिसांचं नाही! पोलिसांचं काम त्याला शिक्षा कशी होईल ते पाहण्याचं. त्यासाठी पुरावे गोळा करण्याचं. या पुराव्यांची योग्य संगती लावून गुन्ह्याची तीव्रता समोर आणण्याचं.

पुरावे गोळा करण्यासाठी पोलिसांना अनेक मार्ग अवलंबावे लागतात. त्यातला एक सर्रास म्हणजे ताब्यातल्या आरोपीला 'थर्ड डिग्री' लावून त्याला बोलतं करण्याचा. काहीवेळा ही मात्रा लागू पडते आणि आरोपी पोपटासारखा बोलायला लागतो. पण काही निगरगट्ट असतात. काही कडवे दहशतवादी असतात. काहींना न बोलण्यासाठीच सुपारी दिली गेलेली असते.

पण काही असेही असू शकतात की, ज्यांना खरोखरच काही माहिती नाही. आणि 'थर्ड डिग्री' ही केवळ बोलतं करायलाच वापरली जाते हाही ढोबळ गैरसमज असू शकतो. पुरावा म्हणून बनवल्या गेलेल्या कबुलीजबाबावर सह्या करण्यासाठीही लाथाबुक्क्या बसू शकतात. अर्थात निगरगट्ट कोण आणि निरपराध कोण, याचा फैसला करणं अनेकदा अवघड असतं. ते काहीही असलं, तरी आरोपी हवी ती माहिती किंवा साक्ष देत नाही म्हटलं की कधीकधी थर्ड डिग्री आणखी एखादी पायरी वर जाते आणि चौकशी पूर्ण होण्याऐवजी आरोपीलाच पूर्णविराम मिळतो.

आरोपीचं आयुष्यच असं संपवून टाकणारी चौकशीची पद्धत समर्थनीय आहे का, यावर दुमत होऊ शकतं. गुन्हेगारांना ठोकायचं नाही तर मग त्यांची काय प्रेमानं सरबराई करायची की काय, असा प्रश्ान् विचारला जाऊ शकतो. अनेकदा न्यायाच्या, देशभक्तीच्या विशिष्ट कल्पनांमुळे असा प्रश्ान् विचारणाऱ्याला समाजातून मोठा पाठिंबा मिळतो. त्यामागची भावना चुकीची असते असं नाही; पण बऱ्याचदा भावनेत वाहून गेल्यामुळं सत्य हातातून निसटून जाऊ शकतं. दुसऱ्या बाजूला मानवी हक्कांचे पुरस्कतेर्ही असतात. त्यांचं म्हणणं बहुसंख्यांना अतिआदर्शवादी आणि गुन्हेगारांची बाजू घेणारं वाटतं. मग खाकी वदीर् आणि मानवी हक्कवाले यांच्यात एक अदृश्य दरी निर्माण होते. त्यात जर थर्ड डिग्री लावलेला आरोपी बॉम्बस्फोटासारख्या गुन्ह्यासाठी गजाआड झालेला असेल, तर मग सारासार विचारच संपतो. त्यात मग काही महत्त्वाच्या मुद्द्यांकडं दुर्लक्ष होतं आणि हे दुर्लक्ष अनेक पातळ्यांवर महागात पडतं.

चौकशीच्या अनेक आधुनिक पद्धती आता अमलात आलेल्या असताना थर्ड डिग्री वापरण्याची काय गरज? नाइलाजानं मारहाण करावीच लागली तरी एखाद्याचा जीव जाईपर्यंत मारहाण करावी काय? अशा मारहाणीत मेलेल्या आरोपीकडे खरोखरच काही माहिती असेल, तर हा माहितीचा सोत आपणच आपल्या हातानं संपवण्यात काय हंशील?

आरोपीचा शारीरिक आणि मानसिक छळ करण्याच्या काही पद्धती सर्रास वापरल्या जातात. त्यात विजेचे झटके देणं, चामडी पट्ट्यानं किंवा लाठीनं बेदम झोडपणं, हातापायाची बोटं जाळणं किंवा नखं उपटणं, गुप्त भागांना वेदना देणं, अन्नपाणी बंद करणं, औषधोपचार नाकारणं अशा पद्धती बहुतांशी अमलात आणल्या जातात.

या पार्श्वभूमीवर आपल्या देशात कोठडीत मरण पावलेल्या आरोपींची संख्या भयाण वाढते आहे. त्याहूनही अस्वस्थ करणारी बाब म्हणजे कोठडीमृत्यूत अग्रभागी असलेल्या बिहारनंतर नंबर लागतो, तो महाराष्ट्राचा! 1994-95 या वर्षात 162, 1995- 96मध्ये 444, 1996-97मध्ये 888, 1997-98मध्ये 1012, 1998-99मध्ये 1093, 1999-2000मध्ये 1097 तर 2001-02मध्ये 1305 कोठडीमृत्यू झाल्याची नोंद अॅम्नेस्टी इंटरनॅशनलने केली आहे. 2001-02मधील मृत्यूंपैकी 165 आरोपी पोलिस कोठडीतले होते; तर 1140 न्यायालयीन कोठडीत होते. गुन्हेगारीप्रमाणे याही बाबतीत बिहार अव्वल स्थानावर आहे. मात्र 1998-99 या वर्षात 192 कोठडीमृत्यू झालेल्या बिहारमध्ये 1999-2000मध्ये घट होऊन हा आकडा 162वर आला. तर महाराष्ट्राने याच कालावधीत 118वरून 160वर मजल मारली होती. 1997 या एका वर्षातली महाराष्ट्रातली कोठडीमृत्यूची संख्या 200 होती, तर 2000 सालातल्या पहिल्या सहा महिन्यांतच 61 कोठडी-मृत्यूंची नोंद झाली होती. उत्तर प्रदेशनेही याबाबतीत महाराष्ट्राच्या तोडीस तोड कामगिरी केली आहे.

हे सगळेच मृत्यू पोलिसांच्या मारहाणीमुळे होतात असं नाही. आरोपींनी गळफास लावून घेणं, तुरुंगाच्या आवारातल्या विहिरीत जीव देणं, हृदयविकारासारखा आजार, यामुळंही होतात. काही मृत्यू तर सर्पदंशामुळंही होतात. तर तुरुंगातल्याच नोंदींनुसार काही मृत्यू खाली पडून, दुसऱ्यावर पडल्यानंही होतात. आरोपी तुरुंगातून पॅरोलवर असताना किंवा हॉस्पिटलात असताना मेला, असंही बऱ्याचदा दाखविलं जातं आणि त्यामुळंही आकडेवारी बदलू शकते.

आरोपी, तुरुंग, गुन्हे याबाबत एकूणच आपल्याकडं काहीशी परकी आणि तिरस्कार करणारी दृष्टी असल्यानं गजाआडच्या या मरणांचं कुणालाच काही सोयरसुतक नसतं. अफाट लोकसंख्येच्या आणि जातीधर्मात शतखंड झालेल्या दरिदी देशात माणसं मरतात ही तशी नित्याचीच बाब असते. त्याबाबत कोणी कोणाला जाब विचारायचा? ओल्याबरोबर सुकं जळतं, तसं इथलं आयुष्य रोजच भरडून निघतं. माणसं मरत राहतात. कधी दंगलीत. कधी दुष्काळात. कधी युद्धांत. कधी पुरात. मरण येतं कधी उपाशी पोटात तर कधी तुरुंगाच्या काळकोठडीत...

दु:ख माणसं मरण्याचं नाही.. काळ सोकावतो त्याचं काय?

प्रतिमा जोशी

 
</text>
</doc>
