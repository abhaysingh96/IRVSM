<doc>
<docno>1157011.cms.txt</docno>
<text>
 
देश-विदेश
दिल्ली मेट्रोचा दुसरा टप्पा उद्यापासून
[ Friday, July 01, 2005  01:19:57 am]


नवी दिल्ली (म. टा. विशेष प्रतिनिधी): दिल्ली मेट्रो रेल्वेच्या दुसऱ्या टप्प्याच्या शुभारंभाबरोबर, जुन्या दिल्लीतले गुदमरलेले रस्ते, अत्यंत जिकिरीने मार्ग काढणारी वाहतूक अन् काळवंडून टाकणाऱ्या प्रदूषणाचे प्रमाण कमी होण्याची आशा बळावली आहे. यूपीएच्या अध्यक्ष सोनिया गांधींच्या हस्ते मेट्रोच्या दुसऱ्या टप्प्याचे उद्घाटन 2 जुलै रोजी होणार आहे. या टप्प्यात काश्मिरी गेटपासून केंदीय सचिवालयापर्यंतचे अंतर जोडले जाईल आणि मेट्रो रेल्वे दिल्लीतले 32 कि.मी अंतर दररोज धावू लागेल.

दिल्लीतल्या शाहदरा स्टेशनपासून सुरू होणाऱ्या मेट्रोच्या प्रवासात, शाहदरा ते तीसहजारी 8.5 कि.मी., तीस हजारी ते इंदलोक 4.7 कि.मी., इंदलोक ते रिठाला 8.8 कि.मी., दिल्ली विद्यापीठ ते काश्मिरी गेट 4 कि.मी., काश्मिरी गेट ते केंदीय सचिवालय 7 कि.मी. अशा 32 कि.मी. अंतराचा समावेश आहे. याखेरीज नवी दिल्लीतले बाराखंबा ते द्वारका या 22.3 कि.मी. अंतराचे काम ठरल्या वेळेनुसार येत्या डिसेंबरपर्यंत पूर्ण होण्याची अपेक्षा आहे.

केंदीय सचिवालयापर्यंतचे अंतर मेट्रोने जोडल्याने दिल्ली विद्यापीठ ते सचिवालय हे अकरा किलोमीटरचे भूमिगत अंतर अवघ्या 20 मिनिटांत पार करता येईल. याचा सर्वाधिक लाभ दिल्ली विद्यापीठाच्या विद्यार्थ्यांना होणार आहे. या अंतरात सर्वाधिक आकर्षणाचे केंद, कनॉट प्लेसचे आशिया खंडातले सर्वात मोठे अन् भव्य मेट्रो रेल्वेस्थानक ठरणार आहे. या स्टेशनात जमिनीच्या खाली पहिला तळ 8.10 मीटर खोल अंतरावर-बाराखंबा ते द्वारका अंतर जोडणाऱ्या मेट्रोसाठी; तर दुसरा तळ 14.98 मीटर खोल अंतरावर असेल, तो दिल्ली विद्यापीठ ते केंदीय सचिवालय अंतर जोडणाऱ्या मेट्रोसाठी असेल. परस्परांना छेदून भिन्न अंतरे धावणाऱ्या दोन मेट्रो लाइन्सच्या या स्टेशनातच, प्रवाशांना ट्रेनची अदलाबदलही करता येईल. दररोज सहा लाख प्रवाशांच्या वाहतुकीची क्षमता असलेल्या या भव्य स्टेशनला, एकूण दहा प्रवेशद्वारे आहेत. येणाऱ्या-जाणाऱ्या प्रवाशांना कोणताही त्रास होणार नाही, याची पुरेपूर दक्षता घेण्यात आली आहे. स्टेशनच्या माथ्यावर पसरट गोलाकार घुमट तयार करण्यात आला आहे. प्रवाशांना स्टेशनच्या चौतर्फा मोकळेपणाने हिंडता येण्याची सोय आहे. स्टेशनचे सभोवताल कायम हिरवेगार रहावे, यासाठी खास जातीच्या वृक्षांची निवड करण्यात आली आहे. दिल्लीत पर्यटकांचेही आकर्षणस्थळ ठरावे, अशी स्टेशनची एकूण रचना आहे.

दुसऱ्या टप्प्याच्या मेट्रो वाहतुकीमुळे कनॉट प्लेस, नवी दिल्ली रेल्वेस्थानक अन् जुन्या दिल्लीचे रेल्वेस्थानक दरम्यान प्रवास करणाऱ्या दिल्लीकरांचीही मोठी सोय होणार आहे. या भागात प्रचंड संख्येत सरकारी तसेच खासगी कंपन्यांची कार्यालये असल्याने, चाकरमान्यांच्या सर्वाधिक वाहतुकीने हा भाग सातत्याने गुदमरलेला असतो. सध्या सुमारे दीड लाख प्रवासी मेट्रोने प्रवास करतात, दुसऱ्या टप्प्याची वाहतूक सुरू होताच, हे प्रमाण दुप्पट म्हणजे तीन लाखांवर जाईल. जुन्या दिल्लीत मेट्रोच्या आगमनाबरोबर रस्त्यावरील वाहतुकीचे प्रमाणही बरेच कमी होईल, असा परिवहन तज्ज्ञांचा अंदाज आहे.

राजधानीत मेट्रोची सफर तीन प्रकारच्या लोहमार्गावरून होणार आहे. पहिला जमिनीवर दुसरा उड्डाण पुलांवरून अन् तिसरा भुयारी, जो जमिनीच्या खाली 20 मीटर्स अंतरापर्यंत आहे. मेट्रो रेल्वेचे व्यवस्थापकीय संचालक ई. श्ाीधरन यांच्या म्हणण्यानुसार, मेट्रो वाहतुकीची सुरक्षा प्रणाली इतकी अत्याधुनिक आहे की, दोन मेट्रोंची समोरासमोर धडक होण्याची अजिबात शक्यता नाही.

 
</text>
</doc>
