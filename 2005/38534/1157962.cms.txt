<doc>
<docno>1157962.cms.txt</docno>
<text>
 
लेख: आयफेल टॉवर
ऑस्ट्रेलियातली आदिवासी चित्रकला
[ Friday, July 01, 2005  10:59:36 pm]


ऑस्ट्रेलियातल्या चित्र-जगतात तेथील आदिवासींच्या चित्रकलेने नवे प्राण फुंकले, त्याला काही वर्षं उलटून गेली. सहाएक वर्षांपूर्वी तर ऑस्ट्रेलियाच्या चंटास एअरलाइनने आपली विमानं आदिवासींच्या या चित्रांनी रंगवली होती. एवढं त्यांच्या चित्रांचं आकर्षण आणि माहात्म्य आहे. थोड्याथोडक्या नव्हे, लक्षावधी डॉलरचं हे माकेर्ट आहे. आता ऑस्ट्रेलियातील आदिवासी महिला आपल्या या वैशिष्ट्यपूर्ण कलेत नवे प्राण फुंकत आहेत. ग्रामीण भागांत राहणाऱ्या, पारंपरिक आयुष्य जगणाऱ्या या बायकांनी आर्ट स्कूलचं तोंडही पाहिलेलं नाही. पण आज ऑस्ट्रेलियातील चित्रजगतात त्यांचंच वर्चस्व आहे.

या बायकांच्या चित्रातून ऑस्ट्रेलियाबाबतच्या आजवर माहिती नसलेल्या गोष्टी प्रकट होतात, हे या चित्रांचं मोठं वैशिष्ट्य आहे, असं न्यू साऊथ वेल्स स्टेट पार्लमेंटच्या खासदार लिंडा बनीर् यांचं म्हणणं आहे. एकेकाळी ही कला म्हणजे आदिवासींमधील पुरुषांची मक्तेदारी समजली जात असे. पण बायकांनी त्यात असे काही गहिरे रंग भरले की आज या कलेच्या भरभराटीला पुरुषांपेक्षा बायकाच जास्त कारणीभूत ठरत आहेत.

ठिपक्यांनी बनलेल्या या वैशिष्ट्यपूर्ण चित्रांनी ऑस्ट्रेलियातील चित्रजगतात नवा जोष भरला आहे, उत्साहाची नवी सळसळ निर्माण केली आहे. विशेष म्हणजे केवळ पारंपरिक जीवन रंगवण्यापुरतंच या चित्रांचं विश्व मर्यादित नाही, तर बॉडी पेंटिंग आणि रॉक आर्टपासून ते अगदी म्युझिक, डान्सपर्यंतचे विषय तर या चित्रातून दिसतातच; शिवाय, कौैटुंबिक परंपरेचं महत्त्व आणि राजकीय आणि सामाजिक चळवळीची स्पंदनंही या चित्रांतून ऐकू येतात. पण सगळ्यात महत्त्वाचं म्हणजे येथील भूमातेशी असलेली त्यांची जवळीक. पृथ्वी ही जिवंत, रसरशीत वस्तू असून अनेक गूढ आणि शहाणपण पोटात सामावून आहे. पृथ्वीचं हे सौंदर्य आणि ऊर्जा चित्रातून पकडणं, यातून चित्रकाराचं कौशल्य जोखलं जातं.

 
</text>
</doc>
