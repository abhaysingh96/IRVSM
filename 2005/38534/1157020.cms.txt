<doc>
<docno>1157020.cms.txt</docno>
<text>
 
महाराष्ट्र
पावसाचा मारा आणि भूकंपाचा धसका...
[ Friday, July 01, 2005  01:25:52 am]


कराड (म. टा. वृत्तसेवा) : तुफान पाऊस आणि त्यातच भूकंपाचे धक्के यामुळे येथील भूकंपप्रणव भागातल्या लोकांना चांगलीच धडकी भरली आहे. जीव मुठीत घेऊन धास्तीने जगणाऱ्या कोयना-चांदोली भागातील लोकांसाठी सरकारने काही करावे, अशी मागणी होत आहे.

धरण भरणे हे महत्वाचे असले तरी धरणात पाणी भरू लागले की भूकंपाच्या भीतीने लोकांच्या मनात भीती घर करू लागते. आता पावसाला सुरुवात झाल्याझाल्या लगेचच भूकंपाचे धक्के बसू लागले आहेत. पाटण, कोयना, शिराळा, चांदोली या भागातल्या लोकांची तर धरण भरल्यावर भूकंप होतो, अशीच काहीशी समजूत झाली आहे. चार दिवस झालेल्या पावसाने कोयना धरणापासून 20 किलोमीटर अंतरावर असलेल्या देबेवाडी येथील पुलाची मोठ्या प्रमाणात हानी झाली आहे. देबेवाडी हे आतापर्यंत येथे झालेल्या भूकंपाचे केंद होते. त्यामुळे अशा संवेदनाक्षम भागात भूकंपमापक यंत्र उभारणे गरजेचे आहे.

रस्ते गेले वाहून

उंब्रज येथील तारळी नदीच्या पुलाला दोन्ही बाजुंनी भेगा पडल्या आहेत. तो दोन्ही बाजुुंनी खचला आहे. वांग नदीला आलेल्या पुरात कराड देबेवाडी मार्गावरील पुलाचा काही भाग तर उखडला गेला आहे. ठिकठिकाणी खड्ड्यांत पाणी साचले आहे. अशा स्थितीत चालकांना पाण्यातून गाड्या ढकलाव्या लागतात. या पाण्याच्या निचऱ्याची व्यवस्था नसल्याने नागरिक संतप्त आहेत.

 
</text>
</doc>
