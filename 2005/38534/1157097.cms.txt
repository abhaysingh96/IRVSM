<doc>
<docno>1157097.cms.txt</docno>
<text>
 
महाराष्ट्र
पुण्यात हेल्मेटसक्ती आजपासूनच!
[ Friday, July 01, 2005  02:20:39 am]


मुंबई (म. टा. प्रतिनिधी) : दुचाकीस्वारांसाठी हेल्मेट सक्तीचे करण्याआधी याबाबत पुरेसा विचारविनिमय आणि आढावा घेण्यात आला असून कोणत्याही परिस्थितीत पुणे, धुळे आणि नंदूरबार येथे एक जुलैपासून हेल्मेट परिधान करणे अनिवार्य असल्याचा स्पष्ट आदेश मुंबई हायकोर्टाने दिला आहे. यामुळे या विरोधात आंदोलन करणाऱ्या पुणेकरांना आता हेल्मेट वापरण्या-शिवाय गत्यंतर राहिलेले नाही.

हेल्मेटबाबत लोकशिक्षणाची गरज आहे, हेल्मेटची अनुपलब्धता लक्षात घेऊन हेल्मेटसक्तीची अमलबजावणी 30 सप्टेंबरपर्यंत पुढे ढकलावी, अशी विनंती राज्य सरकारने मुंबई हायकोर्टाला केली होती. मात्र या विषयाचे चविर्तचर्वण बराच काळ झाले असून शिक्षण वगैरे काही नाही, एकदम सक्तीच, असा निर्वाळा मुख्य न्यायमूतीर् दलवीर भंडारी आणि न्या. एस. जे. वजीफदार यांच्या खंडपीठाने दिला.

राज्यात ठिकठिकाणी हेल्मेटला नागरिकांचा तीव्र विरोध आहे. पुण्यामध्ये तर हेल्मेटच्या विरोधात संतप्त निदर्शनेही झाली. 'आम्हाला वह्यापुस्तके घेण्यासाठी पैसे नाहीत, तर हेल्मेटचा खर्च कुठून करणार?' असा युक्तिवादही केला गेला. राज्य सरकारचे प्रतिनिधी आणि नागरिक असा कलगीतुराही झाला होता. विशेष म्हणजे आंदोलनांत नागरिकांच्या बरोबरीने महापौर व अन्य नेतेही उतरले आहेत.

अमलबजावणी लांबणीवर?

पुणे (म. टा. प्रतिनिधी) : पुण्यातील पोलिस यंत्रणा संत ज्ञानेश्वर आणि संत तुकाराम महाराजांच्या पालख्यांच्या बंदोबस्तात गुंतल्याने पोलिसांनी हेल्मेटसक्तीची अमलबजावणी सोमवारपर्यंत पुढे ढकलली आहे. दुचाकींची संख्या प्रचंड असलेल्या पुण्यात प्रथमपासूनच या सक्तीला प्रखर विरोध दर्शवला जात आहे.

 
</text>
</doc>
