<doc>
<docno>1156978.cms.txt</docno>
<text>
 
अग्रलेख
मवाली आणि अविवेकी
[ Friday, July 01, 2005  01:01:10 am]


भारत आणि अमेरिका यांच्यात संरक्षण क्षेत्रात सहकार्याचा करार होण्याच्या बातमीबरोबरच 35 वर्षांपूवीर् अमेरिकेचे तत्कालीन अध्यक्ष रिचर्ड निक्सन आणि परराष्ट्र मंत्री हेन्री किसिंजर यांनी तत्कालीन पंतप्रधान इंदिरा गांधी यांच्याविषयी अतीशय हीन व असभ्य उद्गार काढले होते ही बातमीही यावी, हा विचित्र योगायोग आहे. भारत स्वतंत्र झाला, तेव्हा जग अमेरिका आणि सोविएत युनियन या दोन महासत्तांमध्ये विभागले गेले होते. भारताने यापैकी कोणत्याही गटात सामील न होता स्वतंत्र वाट चोखाळायचे ठरविले, तेव्हापासूनच भारत व अमेरिका यांचे बिनसायला लागले. पुढे अमेरिकेचे परराष्ट्रमंत्री जॉन फॉस्टर डल्लेस यांनी भारताला शत्रुराष्ट्रांच्या यादीतच टाकले.

तेथूनच दोन्ही देशांच्या संबंधात जो तणाव निर्माण झाला, तो केनेडींच्या कारकीदीर्चा अपवाद करता रेगन यांच्यापर्यंत कायमच होता. त्यामुळे भारताविषयी आणि भारतीय नेत्यांविषयी तुच्छतेने बोलणे, अपमानकारक उद्गार काढणे, भारत-पाक यांच्या वादात पाकची बाजू घेऊन भारताला डिवचणे आदी प्रकार अमेरिका जाणीवपूर्वक करीत आली आहे. याचे अंतिम टोक निक्सन-किसिंजर या जोडगोळीने गाठले आणि इंदिरा गांधी यांच्याविषयी 'बिच,' 'विच' आणि भारतीयां-विषयी 'बास्टर्ड' असे शब्द वापरून आपली राजकीय संस्कृती दाखवून दिली. जागतिक राजकारणात भारत स्वतंत्र भूमिका घेतो, त्याचे अमेरिकेवाचून अडत नाही, हे पाहून अमेरिकन राजर्कत्यांचा तिळपापड होतो. तेव्हा एखाद्या राज्यर्कत्याने राजकीय चातुर्य पणाला लावून भारताला अमेरिकेच्या कळपात आणण्याचा प्रयत्न केला असता. पण निक्सन यांच्याकडे अशा पांडित्याचा लवलेशही नव्हता. त्यांच्याकडे फक्त गावगुंडाला साजेसे मवालीपण होते.

' वॉटरगेटकांडा'च्या वेळी ते इतके उफाळून आले की, हा अमेरिकेचा अध्यक्ष आहे की, गुंडांच्या गँगचा बॉस आहे, असा प्रश्ान् अमेरिकनांनाच पडला होता. किसिंजर यांच्याकडे पांडित्य आहेही; पण त्यास विवेकाची जोड नव्हती. आपण एका महासत्तेचे परराष्ट्र मंत्री आहोत या घमेंडीत ते निर्णय घ्यायचे. त्या घमेंडीचा नक्षा इंदिरा गांधींनी बांगलादेशच्या युद्धाच्या वेळी पुरता उतरवला. सध्या किसिंजर यांचे पाय जमिनीला लागलेे आहेत.

' भारत हा अमेरिकेचा खरा मित्र होऊ शकतो' अशी भाषणे देत ते आता फिरत असतात. पण त्यासाठी इंदिरा गांधींना त्यांचे कान जाहीररीत्या उपटावे लागले. दुष्काळाच्या वेळी अमेरिकेहून मोठ्या प्रमाणात भारतात धान्य येई. ते निकृष्ट दर्जाचे असले, तरी आव मात्र असा असे की या गरीब जनतेला उदार अंत:करणाने अमेरिका मदत करीत आहे. त्यामुळे भारतीय जनतेत न्यूनगंडाची भावना निर्माण झाली होती. या मदतीच्या बदल्यात अमेरिकेने भारताची परराष्ट्रनीती विकत घेण्याचा प्रयत्न केला तेव्हा मात्र अमेरिकेचे पितळ उघडे पाडण्याची कामगिरी इंदिरा गांधींनी पार पाडली.

त्यांनी जाहीरपणे सांगितले की, अमेरिकेची मदत म्हणजे खैरात नव्हती तर त्यातल्या प्रत्येक दाण्याची पै न् पै भारताने चुकती केली आहे आणि आता आम्ही अमेरिकेचे काहीही देणे लागत नाही. या अनपेक्षितपणे बसलेल्या थपडेने अमेरिकन प्रशासनाला गाल चोळत बसावे लागले. इंदिरा गांधी यांनी या वस्तुस्थितीची जाणीव करून देताच भारतीय जनतेत नवा आत्मविश्वास निर्माण झाला. बांगलादेश युद्धाच्या निमित्ताने व्हाईट हाऊसमध्ये तेथल्या दोन वरिष्ठतम नेत्यांकडून जी शिवीगाळ त्यांना झाली, त्याचे खरे कारण हे आहे.

खरे तर त्याऐवजी अमेरिकन शासनर्कत्यांनी दोन्ही देशांच्या संबंधांचा फेरआढावा घेऊन त्याची पुनआर्खणी करावयास हवी होती. पण महासत्तेचा माज एवढा जबर होता की, भारत हा जगातला एक महत्त्वाचा देश आहे आणि त्याची उपेक्षा करता येणार नाही, हे कळण्यासाठी 11 सप्टेंबर 2001 हा दिवस उजाडावा लागला. त्या दिवशी प्रथमच अमेरिकन भूमी जिंक्य आहे याची जाणीव तेथल्या प्रशासनाला आणि जनतेला झाली. त्यावेळी अमेरिकेला जाणवले की, अशा संकटात त्याला कुणीही साथ देणार नाहीत, उलट काठावर बसून मजा पाहणार आहेत. अशा या अडचणीच्या वेळी न मागता मदतीचा हात आला तो फक्त भारताकडून. त्यामुळेच आता 'बास्टर्ड' भारतीयांशी दहा वर्षांचा मैत्रीकरार करण्याची पाळी अमेरिकेवर आली आहे.

 
</text>
</doc>
