<doc>
<docno>1157938.cms.txt</docno>
<text>
 
रंगनाद
निर्मात्यांच्या गोष्टी
[ Friday, July 01, 2005  10:41:51 pm]


व्यावसायिक नाट्य निर्माते हे मराठी नाटक धंद्यातलं स्वतंत्र प्रकरण आहे किंवा प्रत्येक निर्माता म्हणजे एकेक स्वतंत्र प्रकरण आहे. त्यांच्या अनेक आख्यायिका आहेत. त्या खऱ्या असोत वा खोट्या, पण त्या जेव्हा धंद्यात पसरतात तेव्हा कोणी त्याचा इन्कार करायला पुढे येत नाही, त्यामुळे त्या खऱ्याच असाव्यात असा समज आपोआप दृढ होतो. एका दूरदृष्टीच्या निर्मात्याने एका गुणी नटीची यूरो टेस्ट घेऊन तिला नापास केलं होतं, हे ऐकून अनेक नटवर्यांच्या भिवया विस्फारल्या गेल्या होत्या. पण त्या नटीचा आवाज यू रोमध्ये बसणाऱ्या प्रेक्षकांपर्यंत पोचत नाही, असं त्याच निर्मात्याने सांगून अख्ख्या इंडस्ट्रीला गपगार केलं होतं. असे अनेक किस्से आहेत. मराठी नाट्यनिर्माता म्हणजे काय, याचं साक्षात दर्शन घडवणारे दोन करंट किस्से इथे देत आहोत. चाणाक्ष नाट्यप्रेमी रसिकवाचकाने ते निर्माते कोण हे ओळखावं आणि बक्षिस जिंकावं.

दोन्ही मोठे निर्माते आहेत. पैकी एका निर्मात्याने नाटकाचा प्रयोग झाल्यावर बारीकसा रोल करणाऱ्या नटाच्या हातात नाइटचं पाकिट ठेवलं. त्या नटाने अतिशय आनंदित होऊन ते पाकिट उघडलं आणि त्याचा बर्फ झाला. निर्मात्याने पाकिटात एक वीस रुपयाची नोट आणि पाच रुपयाचं नाणं असे पंचवीस रुपये कामाचा मोबदला म्हणून ठेवले होते. (बॅकस्टेज वर्करलाही इथे किमान सव्वाशे रुपये मोबदला दिला जातो.) पण त्या इरसाल निर्मात्याचाच नट तो. थोड्यावेळाने सावरला. त्याने आपल्याकडचे पंचवीस रुपये पाकिटात घातले आणि निर्मात्याला पाकिट परत करत म्हणाला, मला पन्नासची एक नोट पायजेलाय!

दुसरा किस्सा. एका तरूण आणि होनहार नाटककाराने प्रख्यात रशियन साहित्यिक अंतोन चेकॉव्हच्या 'सिडक्शन' या कथेवर नाटक लिहिलं. मोठ्या आशेने एका अग्रगण्य निर्मात्यापुढे वाचलं. निर्मात्याला नाटक आवडलं. पण करणार नाही, असं म्हणाला. अडचण एकच होती. नाटकात लेखक हेच एक पात्र आहे आणि त्या लेखकाचं नाव चेकॉव्ह आहे. चेकॉव्हला ओळखणार कोण? निर्मात्याने एक प्रस्ताव ठेवला. म्हणाला, लेखकाचं नाव शेक्सपिअर ठेव, मग मला चालेल. नाटककाराने बाड उचललं आणि तो चालू पडला.

चाणाक्ष नाट्यरसिक जर नाटकवाल्यांच्या कट्ट्यावर नियमित चकरा टाकणारा असेल तर तो या दोन निर्मात्यांची नावं ओळखेल आणि 'काका तपकीरवाल्यांची एक चिमूट तपकीर' (स्थळ : शिवाजी मंदिर) हे घसघशीत बक्षिस जिंकेल. सोबत त्याने 'मी विंगेत गल्बला का वाचतो?' हे (कपाळाला हात न लावता) पन्नास शब्दांत कळवणं मात्र आवश्यक आहे.

***

निर्माते दुसऱ्याला शिकवतात, स्वत: काही शिकत नाहीत. नाहीतर लेखक-निर्माता जयवंत फाटक यांनी 'शहाण्याने खावं बसून' नावाचं नाटक लिहून त्याचे प्रयोगावर प्रयोग हाणले नसते. चूपचाप बसून खाल्लं असतं.

रंगनाथ करनाटकी

 
</text>
</doc>
