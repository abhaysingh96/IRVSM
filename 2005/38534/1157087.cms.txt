<doc>
<docno>1157087.cms.txt</docno>
<text>
 
महामुंबई
अशी रोखली गेली डान्स बारबंदी...
[ Friday, July 01, 2005  02:11:24 am]


मुंबई (म. टा. विशेष प्रतिनिधी) : महाराष्ट्रातील डान्स बार बंद होऊ नयेत यासाठी कर्नाटकाचे माजी मंत्री डी. के. शिवकुमार यांनी डान्स बारमालकांच्या वतीने 'यशस्वी' मध्यस्थी केल्याचे उघड झाले असून हेच शिवकुमार आता मुख्यमंत्री विलासराव देशमुख यांचे मन वळवण्यासाठी त्यांना भेटण्यास अमेरिकेत गेल्याचे कळते.

महाराष्ट्राचे उपमुख्यमंत्री आणि राष्ट्रवादी काँग्रेसचे नेते आर. आर. पाटील यांनी डान्स बारबंदीचा प्रश्न प्रतिष्ठेचा केल्यानंतर सत्ताधारी आघाडीत मोठ्या प्रमाणावर मतभेद निर्माण झाले होते. त्यात बारबालांच्या संघटनेच्या प्रतिनिधींनी साक्षात सोनिया गांधी यांची भेट घेतल्यानंतर काँग्रेसची या प्रकरणी नेमकी भूमिका काय आहे, असा प्रश्न निर्माण झाला होता. पक्षाची यासंदर्भात काही भूमिकाच ठरली नसल्याचे प्रदेशाध्यक्ष प्रभा राव यांनी अलीकडेच स्पष्ट केले. आघाडीअंतर्गत राजकारणात राष्ट्रवादीला आणि विशेषत: आर. आर. पाटील यांना एकटे पाडण्याचा प्रयत्न काँग्रेसकडून होत आहे, या समजाला राज्यपाल एस. एम. कृष्णा यांनी वटहुकूम परत पाठवल्याने पुष्टीच मिळाली.

या पार्श्वभूमीवर, चेंबूर येथील एका डान्स बारचे मालक सध्या डान्स बारमालकांचे नेतृत्त्व करीत असून ते अन्य काही बारमालकांना घेऊन कर्नाटकाचे माजी मंत्री डी. के. शिवकुमार यांना बंगलोरला जाऊन भेटले होते, असे समजते.

हे शिवकुमार कर्नाटकाचे माजी मुख्यमंत्री असलेल्या कृष्णा यांच्या मंत्रिमंडळात होते. शिवकुमार यांनी महाराष्ट्रातील डान्स बार बंद होऊ नयेत यासाठी डान्स बारमालकांना बहुमोल मदत केल्याचे वृत्त असून त्यास महाराष्ट्राच्या एका ज्येष्ठ मंत्र्याने दुजोरा दिला आहे.

या प्रकरणात दिल्लीची मदत व्हावी, यासाठी या शिष्टमंडळाला काँग्रेस महासमितीच्या कार्यालयातील दोन महासचिवांची गाठ घालून दिली होती, अशी माहिती आहे. त्यातील एक महासचिव राजकीय सल्लागार आहेत, असे सांगितले जाते. याशिवाय शिष्टमंडळाची काँग्रेसच्या एका महिला नेत्याचीही भेट घालून देण्यात आली होती, असे

कळते. त्यांच्या या प्रयत्नांमुळे दिल्लीतील काँग्रेसनेत्यांची डान्स बारबाबतची भूमिका बदलल्याची चर्चा आहे.

आता डान्स बारवर बंदी घालण्याचे विधेयक विधिमंडळात येऊ नये, यासाठी मुख्यमंत्री विलासराव देशमुख यांना भेटून त्यांचे मन वळवण्यासाठी शिवकुमार हे सोमवारी रात्री अमेरिकेला गेल्याचे खात्रीलायक गोटातून सांगण्यात आले.

 
</text>
</doc>
