<doc>
<docno>1156999.cms.txt</docno>
<text>
 
अर्थव्यवहार
जपानी कर्मचाऱ्यांना 'abcd'
[ Friday, July 01, 2005  01:13:09 am]


मुंबई (वृत्तसंस्था) : अमेरिका, ब्रिटन आदी प्रगत देशांतील अनेक कंपन्या मनुष्यबळाच्या व्यवस्थापनापासून ते तंत्रज्ञानापर्यंत अनेक बाबी भारतात ऑफशोअर करतात. आता जपानसारखा देशही इंग्रजी शिकण्यासाठी भारतीय कॉल सेंटर्सकडे वळत आहे.

जपानमध्ये कर्मचाऱ्यांना इंग्रजी शिकण्यासाठी अनेक कंपन्या खास प्रशिक्षणाचे आयोजन करतात. परंतू आपल्या सहकाऱ्यांसमवेत मोडक्या इंग्रजीत बोलण्याची कर्मचाऱ्यांना लाज वाटत असल्याचे आढळून आले आहे. यावर तोडगा म्हणुन जपानमधील एका कंपनीने बंगलोर येथील 'इमॅक्युलेट' या कॉल सेंटरला 'टोल फ्री' फोन करून इंग्रजी बोलण्याचा पर्याय दिला आहे.

अपरिचित व्यक्तींशी इंग्रजी बोलण्याचा सराव करण्यात जपानी कर्मचाऱ्यांना अडचण जाणवत नसल्याचा अनुभव या कंपन्यांना आला आहे. हे कर्मचारी राजकीय, सांस्कृतिक तसेच दैनंदिन घडामोडींबाबत कॉलसेंटरच्या कर्मचाऱ्यांशी मोकळेपणाने बोलतात.

नवा प्रयोग म्हणून खास या कामासाठी 'इमॅक्युलेट'ने इंग्रजी ट्रेनर नेमले आहेत. या कर्मचाऱ्यांनी ऑडिओ तसेच व्हिडिओच्या माध्यमातून जपानच्या संदर्भातील जुजबी माहिती गोळा केली आहे. तसेच या ट्रेनर्सना जपानी कर्मचाऱ्यांचे म्हणणे शांतपणे ऐकण्याचे व आवश्यकता भासल्यास त्यांचे इंग्रजी दुरूस्त करण्याचे प्रशिक्षण देण्यात आले आहे. हा प्रयोग यशस्वी ठरण्याची शक्यता असून यामुळे कॉल सेंटर्ससाठी नवे दालन खुले होणार आहे. युरोप व अमेरिकेत बाजारपेठ काबीज करणाऱ्या भारतीय बीपीओ कंपन्यांनी जपानमध्ये पाय रोवल्यास आश्चर्य वाटायसा नको.

 
</text>
</doc>
