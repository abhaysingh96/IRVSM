<doc>
<docno>1157092.cms.txt</docno>
<text>
 
महाराष्ट्र
विठूनामाने पुण्यनगरी दुमदुमली
[ Friday, July 01, 2005  02:17:10 am]


पुणे (म. टा. प्रतिनिधी) : 'माझे जिविच्या आवडी, पंढरपुरा नेईन वढी। पांडुरंगी मन रमले, गोविंदाचे गुणी वेधीले...' असे म्हणत पंढरपुरी विठुरायाच्या भेटीची ओढ लागलेल्या संत ज्ञानेश्वर महाराज आणि संत तुकाराम महाराजांच्या पालख्या गुरुवारी पुण्यात दाखल झाल्या. पुण्यनगरीच्यावतीने महापौर रजनी त्रिभुवन यांनी कळस येथे ज्ञानेश्वर महाराजांच्या तर, उपमहापौर निलेश मगर यांनी बोपोडी येथे तुकाराम महाराजांच्या पालखीचे आणि दिंडेकऱ्यांचे स्वागत केले. असंख्य पुणेकर भाविकही पालख्यांच्या केवळ दर्शनासाठी पालखीमार्गावर आतुरतेने वाट पाहात होते.

दुपारी दीडच्या सुमाराला कळस येथे महापौर रजनी त्रिभुवन अतिरिक्त महापालिका विशेष आणि जनरल आयुक्त अनुक्रमे दादासाहेब झगडे, मोहन अडताणी आदींनी ज्ञानदेवांच्या पालखीचे स्वागत केले. त्याचवेळी बोपोडी येथे तुकाराम महाराजांच्या पालखीचे स्वागत उपमहापौर निलेश मगर, आमदार चंदकांत छाजेड, आमदार रमेश बागवे, अभय छाजेड, आनंद छाजेड, श्रीमती खेडेकर आदी नगरसेवकांनी केले.

देहूहून निघालेली तुकाराम महाराजांची पालखी आणि आळंदीहून निघालेल्या माऊलींच्या पालख्यांची सुहृद भेट पुण्याचे प्रवेशद्वार मरीआईगेटजवळ झाली. त्या ठिकाणी दिंडीच्या मानकऱ्यांना श्रीफळ आणि स्मृतिचिन्ह देऊन महापौरांनी स्वागत केले. यावेळी जिल्हाधिकारी प्रभाकर देशमुख, झगडे, अडताणी, आमदार छाजेड, तहसीलदार ज्योती कदम आदी उपस्थित होते. तुकारामांच्या पालखीबरोबर महापौर गव्हर्नमेण्ट इंजिनीयरिंग कॉलेजपर्यंत सहभागी झाल्या. तुकाराम महाराजांच्या पालखीत 91, तर ज्ञानेश्वर महाराजांच्या पालखीत 250 दिंड्या सहभागी झाल्या होत्या. त्यातील मानाच्या 20 दिंड्या अग्रभागी होत्या. या दिंडीतच वनमंत्री बबनराव पाचपुते हेही वारकऱ्यांच्या वेशात सपत्नीक सहभागी झाले होते.

 
</text>
</doc>
