<doc>
<docno>1156960.cms.txt</docno>
<text>
 
कला
परंपरेबाहेरचे निर्णय...
[ Friday, July 01, 2005  12:52:25 am]


परंपरेबाहेरचे निर्णय...

जलरंगांतल्या निसर्गचित्रांची मोठी परंपरा महाराष्ट्रात आहे, तर अलिकडच्या काळात परेश मैती, समीर मोंडल यांनी खरोखरच मोठ्या (साडेसहा फुटांच्या वर) आकारात जलरंगचित्रं करून, या चित्रांचं 'माकेर्ट' वाढवण्याचा प्रयत्न केला हेही खरं आहे. ही पार्श्वभूमी लक्षात न घेता 'मोठ्या आकाराची जलरंगचित्रं केल्याबद्दल' सुरेश भोसले या मराठी तरुणाचं (अफाट) कौतुक प्रसिद्धीमाध्यमांतून झालं. सांगली-सातारा-कोल्हापूरच्या मराठी जलरंग परंपरेला छेद देणारे काही निर्णय भोसले यांनी घेतले आहेत; त्याबद्दल त्यांचं अभिनंदन करायला हवं. मात्र, या निर्णयामुळे चित्राचं दृश्यरूप बदलतं, त्याची चर्चाही व्हायला हवी. 'मराठी' जलरंग परंपरेतली चित्रं कागद पांढरा सोडून देण्याला आणि त्याद्वारे आकर्षणबिंदूंची निमिर्ती करण्याला प्राधान्य देतात; याउलट सुरेश भोसले काही रंग अधिक उजळ, जवळपास फ्लूरोसंट वापरून रंगीत आकर्षणबिंदू प्रेक्षकाला देतात. चित्रविषय आणि पार्श्वभूमी यांची, सध्या 'अॅनिमेशन'च्या तंत्रामुळे सर्वांना माहीत झालेली फाळणी सुरेश भोसले यांच्या चित्रांत दिसते. आताच्या काळात पारंपरिकच होऊन बसलेल्या अॅकॅडमिक चित्रपद्धतीत थोडेसेच बदल करण्याचा प्रकार ज्यांनीज्यांनी केला; त्यांच्यात्यांच्या चित्रांवर रंजनवादाचा आरोप झाला आहे. होणं योग्य आहे. सुरेश भोसलेही यातून सुटणार नाहीत. [ जहांगीर आर्ट गॅलरी, 3 जुलैपर्यंत ]

रंजनवाद आणि 'महाभारत'

श्रीलंकेचे सेनक सेनानायके यांची चित्रं तर तद्दनच रंजनवादी आहेत. प्रेक्षकाला बरं वाटणं, भिंती सजवणं, एवढंच या चित्रांचं काम. या चित्रांची पद्धत मात्र, ठाशीव आणि प्लास्टिकसारख्या (इंग्रजी प्लास्टिक आर्टसमधला संदर्भ इथे नाही, आपलं मराठीच प्ल्यास्टिक) पानाफुलांमुळे ही चित्रं थेट मेक्सिकन म्यूरल्सची आठवण करून देतात! या चित्रांचं प्रदर्शन एका प्रख्यात गॅलरीने रेडप्पा नायडू यांच्या 'महाभारत' चित्रांसोबत का भरवलं नकळे; पण नायडू यांची ही 'महाभारत' चित्रमालिका पाहायला मिळणं ही पर्वणीच आहे. महाभारतातले प्रसंग चित्रकथेप्रमाणेच मांडताना नायडू यांनी, केवळ दोनतीन रेषांतून तयार झालेले मानवाकार वापरले आहेत. उखळीसारख्या नागमोडी रेषांतून कबंध साकारायचा, मग डोकं/चेहरा म्हणून एक वर्तुळ किंवा लंबवर्तुळ आणि पाय म्हणून आणखी दोन रेषा, हा मानवाकार रेड्डी यांनी बऱ्याचदा वापरला; तेच त्यांचं वैशिष्ट्यही मानलं जातं. महाभारतातल्या मूळ संस्कृत उताऱ्यांचे निवडक भाग कॅनव्हासवर लिहिताना, कॅलिग्राफीच्या परिणामाकडे लक्ष न देता ही अक्षरं केवळ पोतनिमिर्तीसाठी नायडू यांनी वापरली आहेत. रंगांची थोडीशी अताकिर्कच उधळण या चित्रांमध्ये आहे (हेही खास नायडू!). रेडप्पा नायडू हयात होते; तेव्हा नेहरू सेंटरमध्ये स्वत:च्या चित्रांचं प्रदर्शन त्यांनी भरवलं होतं. त्याकडे कुणाचं लक्षही गेलं नाही. आताचं प्रदर्शन मात्र चार शहरांत गाजवलं जाणार आहे. त्यांच्या मृत्यूनंतर भरलेलं पहिलंच मोठं प्रदर्शन ठरणार आहे.

[ म्युझियम गॅलरी, मॅक्समुल्लर भवन, राम्पार्ट रो, जहांगीर आर्ट गॅलरीमागे, 3 जुलैपर्यंत. ]

कलाकंद

 
</text>
</doc>
