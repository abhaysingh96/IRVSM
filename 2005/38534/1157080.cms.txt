<doc>
<docno>1157080.cms.txt</docno>
<text>
 
महामुंबई
ठाकरे नव्हे, 'नागरे'च!
[ Friday, July 01, 2005  02:05:21 am]


मुंबई (म. टा. प्रतिनिधी) : शिवसेनाप्रमुख बाळासाहेब ठाकरे यांच्या 'आयुष्या'वर आधारलेला सिनेमा असल्याच्या चचेर्मुळे गाजणारा 'सरकार' पडद्यावर सुरू होतो, तेव्हा प्रेक्षक अमिताभने साकारलेल्या 'सुभाष नागरे'मध्ये ठाकरेंना पाहू लागतात... त्याच्या मुलांपैकी कोण बिंदा असेल, कोण जयदेव, असा विचार मनात येतो... सुनेमध्ये स्मिता ठाकरेंचा शोध सुरू होतो... आणि काही काळाने लक्षात येते की हा सगळा मनाचा खेळ व्यर्थ आहे... कारण, अतिशय चतुराईने रचलेले बाह्यरूप वगळले, तर ठाकरे आणि नागरे यांच्यात काहीच साम्य नाही... राम गोपाल वर्मा, अमिताभ बच्चन आदींनी मिळून प्रेक्षकाचा मामा केला आहे...

शिवसेनाप्रमुखांची भगवी वेशभूषा 'सरकार'मध्ये काळ्या रंगाची झाली आहे. बाळासाहेबांसारखाच हात उंचावून अभिवादन स्वीकारण्याची सवय या 'सरकार'ना आहे. तसाच भगवा टिळाही ते लावतात. कुटुंबसुद्धा मराठीच. त्यामुळे, नकळतच प्रेक्षक या दोघांची तुलना करतो. सरकारच्या पत्नीमध्ये (सुप्रिया पाठक) मीनाताई दिसतात का, पाहतो. विष्णू (केके) आणि शंकर (अभिषेक बच्चन) यांच्यात ठाकरेंचे वारसदार शोधतो. इतकेच नाही, तर विष्णूची बायको झालेल्या रुखसारमध्ये काहींना स्मिता ठाकरे 'दिसतात.'

त्यामुळे, थेट हृदयाला भिडणाऱ्या, परिणाम साधणाऱ्या इतर अनेक गोष्टी चित्रपटात असूनही 'अमकं ठाकरेंसारखं जमलंय' आणि 'तमक्याला भगव्या फॅक्टरची मजा नाही,' अशी अनावश्यक प्रतिक्रिया व्यक्त होत राहते. 'सरकार' आणि 'साहेब' यांची अकारण सांगड घातल्याने चित्रपटाच्या कॅनव्हासवर कोणतीही उल्लेखनीय रेषा उमटलेली नाही. झालाच असेल, तर तो रसभंग! सुभाष नागरेची वेशभूषा ठाकरेंसारखी केली नसती, तरी चालले असते. त्याने सादरीकरणात कोणताही अडथळा आला नसता. ठाकरेंशी सार्धम्य दाखवण्याचा प्रयत्न केल्याने प्रेक्षकांचा अर्धा वेळ त्यांची सांगड घालण्यातच वाया जातो.

मात्र याच 'भगव्या' रंगाच्या प्रतापामुळे रामूचा 'सरकार' चचेर्चं केंदबिंदू झाला, हे अमान्य करता येणार नाही. गेल्या आठवड्यात 'सरकार'चा शो बघून ठाकरेंनी त्याला ग्रीन सिग्नल दिला आणि तिकडे रामगोपाल वर्माच्या चेहऱ्यावर बऱ्याच दिवसांनी स्मितहास्य उमटले.

बाळासाहेब ठाकरेंनी इतका रस घेतला म्हणजे, हा चित्रपट नक्कीच त्यांच्या जीवनावर आधारित असला पाहिजे, अशी सर्वसामान्यांची प्रतिक्रिया उमटली आहे. चित्रपटाची हवा निर्माण करण्याचे तंत्र यशस्वी झाल्याचेच यातून सूचित होत आहे.

 
</text>
</doc>
