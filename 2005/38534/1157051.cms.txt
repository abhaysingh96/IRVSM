<doc>
<docno>1157051.cms.txt</docno>
<text>
 
महामुंबई: मुंबई टाइम्स
मराठी चित्रपटांना 'देव पावला'!
[ Friday, July 01, 2005  01:40:44 am]


अमित भंडारी

आषाढी-कातिर्की भक्तजन येती, साधूजन येती....असा गजर सध्या मराठी चित्रपट इण्डस्ट्री करतेय! आषाढापासून यात्रा आणि जत्रांचा मौसम सुरू होत असून त्यात मराठी चित्रपटांच्या फिरत्या बॉक्स ऑफिसचा आकडा पुन्हा वधारण्याची चिन्हं आहेत. चैत्र-वैशाख महिन्यातल्या जत्रांमध्ये मराठी चित्रपटांनी राज्यभरात विविध ठिकाणी मिळून सात महिन्यात दोन कोटी रुपयांची कमाई केली होती. आता पुन्हा एकदा कोट्यवधींच्या घबाडाकडे मराठी फिल्म इण्डस्ट्रीचे डोळे लागले आहेत.

मराठी चित्रपटांच्या उलाढालीचा आकडा सरकारी अनुदानापेक्षा निश्चितच कमी भरणार, असा रूढ समज आहे. पण जत्रेतल्या बॉक्स ऑफिसच्या आकड्याने तो समज फोल ठरवलाय.

सध्या 'काळूबाईच्या नावानं चांगभलं' या चित्रपटाने अशा प्रकारे कोट्यवधींचा आकडा ओलांडल्याची जोरदार चर्चा आहे. जत्रेतून चित्रपट दाखवून मोठ्या प्रेक्षकवर्गासोबत अर्थार्जनाचं साधन गवसलं ते 'माहेरची साडी' या चित्रपटाला! आता या फॉर्म्युल्याची जोरदार चलती आहे. 'तांबव्याचा विष्णुबाळा' आणि 'बापू भिरू वाटेगांवकर' या चित्रपटांनी दणक्यात हा वारसा चालू ठेवला.

राज्यातील 18 जिल्ह्यांमध्ये लहान-मोठ्या मिळून एकूण सुमारे दीडशे जत्रा आणि यात्रा भरतात. हे गणित आखलं जातं ते पंचागानुसार! चैत्र आणि वैशाख पौणिर्मेपासून मराठी फिल्म्सना 'लक्ष्मी' प्रसन्न होते. भैरोबा, खंडोबा, ज्योतिबा आणि पंढरपूर या राज्यभरातील मोठ्या यात्रा आहेत. केवळ तिथीच्या दिवशी उत्सव असला, तरी त्या दिवसाच्या चार दिवस अगोदर आणि त्यानंतर दोन-तीन दिवस जत्रा असते. त्यामधील मनोरंजनाच्या कार्यक्रमात गावातील एका पठारावर पत्र्यांच्या साहाय्याने किंवा कापडाचं आवरण टाकून फिरतं थिएटर उभारलं जातं. सुमारे पाचशे-सहाशे लोक सहज बसू शकतील, अशी व्यवस्था असते. त्यामुळे आसन व्यवस्था अशी काही भानगड नसते. मोठ्या यात्रेत मात्र साधारणत: हीच क्षमता 1200-1400 इतकी मोठी असते.

या जत्रेत तिकिटाचे दर पाच, दहा आणि 15 रुपये या प्रमाणात असतात. या थिएटरचे कंत्राटदार असतात. त्यांच्यामध्ये टक्केवारीनुसार गल्ला वाटला जातो. सायंकाळी साडेसहा वाजता साधारणत: या चित्रपटाचा शो सुरू होतो. या चित्रपटाच्या कॅनव्हासिंगसाठी जबरदस्त कंबर कसली जाते. पूवीर् बैलगाडीपासून ट्रॅक्टरपर्यंत साऱ्यावर पोस्टर्स चिकटवून भोंग्यावरून अनाऊन्समेण्ट होत असे. आता गावागावात जीप्स फिरत असतात.

' काळुबाईच्या नावानं चांगभलं' या चित्रपटाचे निर्माते अरुण कचरे म्हणाले, की मराठी चित्रपट गावागावात पोहोचवण्याची गरज आहे. मार्केटिंग आणि वितरण हा महत्त्वाचा मुद्दा आहे. त्याचा सूर गवसला, की निश्चितच बऱ्याच गोष्टी सुसह्य होतात.

पुणे, सातारा, सांगली, कोल्हापूर, सोलापूर या भागात या जत्रांचं प्रमाण जास्त आहे, तर अकोला, अमरावती आणि यवतमाळ या जिल्ह्यात अशा प्रकारचं यात्रा आणि जत्रेचं प्रमाण तुलनेने कमी आहे.

 
</text>
</doc>
