<doc>
<docno>1157018.cms.txt</docno>
<text>
 
महाराष्ट्र
कर्जाचे आमिष दाखवून लुबाडणाऱ्या दोघांना अटक
[ Friday, July 01, 2005  01:22:59 am]


कराड (म. टा. वृत्तसेवा) : आपण मिलेनियम फायनान्स कंपनीचे प्रतिनिधी आहोत, असे सांगत लोकांना लुबाडणाऱ्या विरेशकुमार रॉय (40) याला गेल्या आठवड्यात शनिवारी पोलिसांनी अटक केली. कमी व्याजदारात कर्ज मिळवून देणे, नोकऱ्या लावण्याचे आमीष दाखवणे असे प्रकार तो करीत असे. विरेशकुमार दिल्लीचा रहिवासी आहे.

आोगलेवाडीतील एका हॉटेलात तो 16 जूनपासून उतरला होता. त्याला बनवडी कॉलनीतील रामराव बाबूराव माने (40) मदत करीत असे. आमीषाला भुललेल्या दहा जणांनी त्यांच्याकडे कर्जासाठी मागणी केली आणि काहींनी कर्जाची प्रोसेसिंग फीही दिली होती. त्यांच्या या उद्योगाची खबर पोलिसांपर्यंत पोहोचली होती. त्यानुसार पोलिसांनी हॉटेलवर छापा टाकला आणि रॉय व मानेला अटक केली.

या प्रकरणाचा पोलिस तपास सुरू असून आणखीन काही व्यक्ती या फसवणुकीच्या धंद्यात सामील असल्याचा त्यांचा संशय आहे.

नरक्या तस्कर सापडला

चांदोली व कोयना राष्ट्रीय उद्यानातून नरक्या वनौषधीची तस्करी करणाऱ्या टोळीचा सूत्रधार दाजी दगडू भंडारी अखेर सापडला आहे. पोलिसांनी अद्याप त्याला अटक केलेली नसली तरी त्याची चौकशी करण्यात आली.

दरम्यान एल. डी. कवडे व एस. पी. मुलाणी या वनरक्षकांना निलंबित करण्यात आले आहे.

 
</text>
</doc>
