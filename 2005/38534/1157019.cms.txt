<doc>
<docno>1157019.cms.txt</docno>
<text>
 
महाराष्ट्र
संततधार पावसाने कृष्णा, वारणेला पूर
[ Friday, July 01, 2005  01:25:23 am]


सांगली (म. टा. वृत्तसेवा) : तुफान पर्जन्यवृष्टीमुळे कृष्णा व वारणा नद्यांना पूर आला असून त्यांचे पाणी पात्राबाहेर पसरू लागले आहे. वारणा नदीवरील दोन पूल पाण्याखाली गेले असून श्री क्षेत्र औदुंबर मंदिरात पाणी शिरले आहे. दोन्ही नद्यांतील पाण्याची पातळी दररोज झपाट्याने वाढतच चालली आहे.

गेले तीन दिवस जिल्ह्याच्या विविध भागांत दमदार पर्जन्यवृष्टी झाली. शिराळा व वाळवा तालुक्यात संततधार पाऊस सुरू आहे. काही ठिकाणी झाडे रस्त्यावर उन्मळून पडल्याने वाहतूक ठप्प झाली. पावसामुळे एकूणच जनजीवन विस्कळित झालेे.

इतर भागात थांबून थांबून पावसाच्या सरी येत आहेत. जत, आटपाडी तालुक्यात मात्र अत्यंत तुरळक स्वरूपाचा पाऊस आहे.

दुर्घटनेत एक ठार

सांगली येथे जोरदार वाऱ्यामुळे बुधवारी शिवाजी मंडईनजिक एक मोठा वृक्ष कोसळून त्याखाली भाजी विक्रेत्या सोनाताई धोंडीराम वगरे (वय 65) ठार झाल्या.

 
</text>
</doc>
