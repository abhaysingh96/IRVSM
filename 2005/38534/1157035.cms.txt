<doc>
<docno>1157035.cms.txt</docno>
<text>
 
महामुंबई
दहावीचे गुणही 'सेम टू सेम'!
[ Friday, July 01, 2005  01:33:30 am]


मुंबई (म. टा. प्रतिनिधी) : त्या दोघी जुळ्या बहिणी. दिसायला सारख्याच. एकीला झाकावी आणि दुसरीला काढावी अशा. दोघींच्या आवडी-निवडीही सारख्या. उंची, वजन, केसांचा रंगही सारखाच. दोघी दहावीच्या परीक्षेला बसल्या आणि त्यांना गुणही सारखेच मिळाले. प्रत्येकी 81.06 टक्के गुण मिळवून त्यांनी बुद्धिमत्तेतील सारखेपणाही जपला.

कांदिवलीच्या 'स्वामी विवेकानंद इंटरनॅशनल स्कूल'मध्ये शिकणाऱ्या पंक्ती आणि परीता शाह यांची ही कथा आहे. बिना शाह यांच्या या मुलींनी शाळेत एकत्र प्रवेश घेतला. दोघी एकाच बाकावर बसायच्या. मात्र, घरी अभ्यास करायला दोघी एकत्र कधीच बसल्या नाहीत. दहावीच्या परीक्षेचा अभ्यास त्यांनी वेगवेगळ्या खोलीतच केला. दोघींची परीक्षाकेंदेही वेगवेगळी होती. अभ्यास एकत्र बसून केला नाही, तरी दोघींनी गुण मात्र सारखेच मिळवले.

त्यांना परस्परांशिवाय चैन पडत नाही. शालेय जीवनाचा प्रवास एकत्र केला, तरी आता दहावी उत्तीर्ण झाल्यावर मात्र वेगवेगळ्या अभ्यासक्रमांंना प्रवेश घेणार असल्याने त्यांची ताटातूट होणार आहे. पंक्तीला फार्मसीला, तर परिताला मेडिसीनला प्रवेश हवा आहे.

बिना शाह यांना आता आपल्या या दोघी कन्यांचा अभिमान वाटत असला, तरी त्यांचा जन्म झाला तेव्हा त्या हिरमुसल्या होत्या. मुली आणि त्याही दोन जुळ्या मुली जन्माला आल्याने त्यांना काळजी वाटत होती. पण आता मात्र त्यांना त्यांचा अभिमान वाटतो.

 
</text>
</doc>
