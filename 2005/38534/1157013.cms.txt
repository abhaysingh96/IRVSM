<doc>
<docno>1157013.cms.txt</docno>
<text>
 
देश-विदेश
जॉर्ज फर्नांडिसांची यशस्वी 'कृष्णशिष्टाई'
[ Friday, July 01, 2005  01:20:39 am]


नवी दिल्ली (म. टा. विशेष प्रतिनिधी) : अडवाणी आणि राष्ट्रीय स्वयंसेवक संघातला तणाव दूर करण्यासाठी फर्नांडिस यांनी यशस्वी मध्यस्थाची भूमिका बजावली आहे.पक्षातल्या सहकाऱ्यांकडून दररोज मानहानी सहन करावी लागत असताना, रालोआचे निमंत्रक फर्नांडिस अडवाणींचे सच्चे मित्र ठरले आहेत.

रा. स्व. संघाचे मुख्यालय असलेल्या नागपूरहून परतल्यानंतर, संघात सध्यातरी सारे काही आलबेल आहे, काळजीचे कारण नाही, असे शुभवर्तमान सांगत, फर्नांडिसांनी बुधवारी दिल्लीत अडवाणींची समजूत घातली.

संघाने किमान काही काळ अडवाणींना त्रास देणे थांबवावे, यासाठी फर्नांडिसांनी नागपूर मुक्कामी व्यक्तिगत प्रतिष्ठा पणाला लावली.

भाजप आणि आरएसएस दरम्यान कोणताही तणाव शिल्लक रहाणार नाही. लवकरच सारे काही सुरळीत होईल, असे फर्नांडिस दिल्लीत परतल्यावर म्हणाले.

फर्नांडिस यांच्या नागपूर भेटीत अडवाणी आणि रा. स्व. संघात नेमका तह कोणत्या मुद्यांवर झाला त्याचे निकटवतीर् सूत्रांकडून समजलेले तपशील पुढीलप्रमाणे आहेत.

जीनांबाबत वादग्रस्त ठरलेल्या वक्तव्याला मुख्यत्वे जबाबदार असलेले अडवाणी यांचे व्यक्तिगत सहायक सुधींद कुळकणीर् यांची पदावरून गच्छंती आणि त्यांच्या जागी नव्या सहायकाची नियुक्ती.

रालोआतल्या प्रत्येक घटक पक्षाची स्वतंत्र विचारसरणी लक्षात घेता, व्यक्तिगत पातळीवरच्या कोणत्याही प्रतिक्रियेवर रालोआच्या भूमिकेचे शिक्कामोर्तब करणे योग्य नाही. कोणताही घटक पक्ष अडवाणींना बदलण्याच्या भूमिकेचे सध्या समर्थन करीत नाही.

अशा वातावरणात, नोव्हेंबरात होणाऱ्या बिहार निवडणुकीपर्यंत, संघाने अडवाणींना अडचणीत आणण्याचे धोरण कटाक्षाने टाळावे, असे तहाचे सर्वसाधारण सूत्र असले तरी या तडजोडीचे स्वरूप तात्पुरते आहे.

पक्षाध्यक्षपद अथवा विरोधी पक्षनेतेपद यापैकी किमान एक पद अडवाणींनी सोडलेच पाहिजे, अशी रा. स्व.संघात अनेकांची इच्छा आहे.

संघपरिवाराच्या संतापाची धार कमी करण्यासाठी, तसेच या वादग्रस्त विषयावर कायमचा पडदा टाकण्यासाठी, अडवाणींच्या वतीने फर्नांडिसांना आणखी बरेच प्रयत्न करावे लागतील, असेही सूत्रांकडून समजले.

 
</text>
</doc>
