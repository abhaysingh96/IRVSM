<doc>
<docno>1157968.cms.txt</docno>
<text>
 
लेख: आयफेल टॉवर
अमेरिकेचा सोमवारी धमाका
[ Friday, July 01, 2005  11:03:13 pm]


यंदाचा स्वातंत्र्यदिन अमेरिका आकाशात मोठ्ठा धमाका करून साजरा करणार आहे. आकाश म्हणजे, नुसत्या डोळ्यांनी दिसतं ते नाही... तर त्याही पलीकडचं अवकाश! धूमकेतूचे अंतरंग जाणून घेण्यासाठी थेट एका धूमकेतूलाच अवकाशयान नेऊन धडकवण्याची योजना अमेरिकेच्या नासाने आखली होती, ती आता 4 जुलैला पूर्णत्वास जाणार आहे.

नासाच्या या अतिमहत्त्वाकांक्षी प्रकल्पाचे नाव आहे 'डीप इम्पॅक्ट'. नासाचे वॉशिंग मशिनच्या आकाराचे एक अवकाशयान 'टेंपल 1' नावाच्या एका छोट्याशा धूमकेतूला जाऊन भिडणार आहे. या 33 कोटी डॉलरच्या प्रकल्पामुळे केवळ धूमकेतूचे अंतरंगच नव्हे, तर आपल्या सौरमंडळाच्या जन्माबाबतची अनेक रहस्येही यामुळे उलगडण्यास मदत होईल, असे नासाचे म्हणणे आहे. विशेष म्हणजे या यानाची धूमकेतूशी टक्कर होत असताना सुरक्षित अंतर ठेवून घिरट्या घालणारे आणखी एक अवकाशयान या घटनेचे फोटो टिपून नासाच्या केंदाकडे पाठवणार आहे.

मात्र, त्यासाठी या यानाकडे आहेत अवघी 13 मिनिटे! कारण तेवढ्या अवधीतच ते अवकाशयान या घटनेच्या टप्प्यात असणार आहे. अर्थात टक्कर होताक्षणीच हे फोटो पाहायला मिळणार नाहीत, पण टक्कर झाल्यापासून 15 मिनिटांत 'नासा'तील कम्प्युटर्सवर या दृश्याची छबी झळकेल.

ही घटना टिपण्यासाठी या अवकाशयानावर दोन कॅमेरे सज्ज ठेवण्यात आले आहेत. शिवाय, हबल, चंदा एक्स-रे ऑब्झवेर्टरी आणि स्पिट्झर स्पेस टेलिस्कोपही हे धमाका टिपणार आहेत.

 
</text>
</doc>
