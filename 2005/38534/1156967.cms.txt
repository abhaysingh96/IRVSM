<doc>
<docno>1156967.cms.txt</docno>
<text>
 
धावते जग
स्वागतार्ह निर्णय
[ Friday, July 01, 2005  12:56:18 am]


उशिराने का होईना, पण मुंबई महापालिकेला शहाणपण सुचले आहे. एक कोटी तीस लाख लोकसंख्या असलेल्या आणि वाहनांची बेसुमार गर्दी झालेल्या या नगरात पालिका या पावसाळ्यात एक लाख झाडे लावणार आहे. या महानगरातील झाडांची संख्या किती आहे, याची मोजदाद ठराविक काळानंतर करावयाची असते. परंतु 1998 सालापासून ती झालेलीच नाही. तेव्हाच्या वृक्षगणनेनुसार पाच लाख वृक्ष या मुंबईमध्ये होते. अर्थात त्यामध्ये बोरिवलीच्या संजय गांधी राष्ट्रीय उद्यानातील आणि राजभवनातील वृक्षांची मोजदाद करण्यात आली नव्हती, असे सांगण्यात येते. त्याचे कारण या ठिकाणी बऱ्याच संख्येने झाडे असल्याचे देण्यात येते. हे आपल्या कामचुकार वृत्तीला साजेसेच आहे.

याच वृत्तीमुळे गेल्या सात वर्षांत मुंबईतील वृक्षांची मोजदाद करण्यात आली नाही. मुंबई महानगरातील रस्त्यांची लांबी सुमारे 1800 कि.मी. आहे. यापैकी काही रस्ते अलीकडेच रुंद करण्यात आले. त्यासाठी त्या रस्त्यांवरची झाडे तोडण्यात आली. विकासाच्या प्रक्रियेमध्ये ही बाब अपरिहार्य असल्याने त्याबाबत आक्षेप घेण्याचे कारण नाही. परंतु तोडण्यात आलेल्या किंवा मुसळधार पावसामुळे वा वादळी वाऱ्यामुळे उन्मळून पडलेल्या वृक्षांच्या जागी नवीन झाडे लावली गेली काय, हा कळीचा प्रश्न आहे. ती अर्थातच लावण्यात आलेली नाहीत.

त्यामुळेच या महानगरातील झाडांची संख्या झपाट्याने रोडावत आहे. लोकसंख्येचा न थोपवता येणारा लोंढा आणि वाहनांची वाढती संख्या यामुळे या महानगरात हवेच्या प्रदूषणाचा मोठा प्रश्न आहे. मुंबईमध्ये साडेअकरा लाखांहून अधिक वाहने आहेत. या वाहनांमधून बाहेर पडणाऱ्या धुरांतून नायट्रोजन डायऑक्साईड, सल्फर डायऑक्साईड, कार्बन मोनॉक्साईड मोठ्या प्रमाणावर बाहेर टाकले जातात. वाहनांची कायम कोंडी होणाऱ्या भागातील पाहणीत या तीनही वायूंची पातळी निर्धारित प्रमाणापेक्षा जास्त असल्याचे आढळून आले आहे. अशा प्रदूषणातूनच विविध विकार होण्याची संभाव्यता असते.

ते टाळायचे, तर प्रदूषण आटोक्यात ठेवायला हवे. या कामात वृक्ष मोलाची भूमिका बजावतात. पर्यावरणवाद्यांच्या म्हणण्यानुसार दर पाच माणसांमागे एक झाड असणे आवश्यक आहे. हा दावा खरा मानला, तर मुंबईच्या एक कोटी तीस लाख लोकांसाठी 26 लाख वृक्ष असायला हवेत. ही अत्यंत आदर्श स्थिती आहे आणि तशी ती असणे कठीण आहे असे मान्य केले, तरी आजचे पाच लाख वृक्ष मुंबईच्या रस्त्यांवरून उसळणाऱ्या प्रदूषित वायूंच्या ढगांसाठी पुरेसे नाहीत. यंदा महापालिकेने एक लाख झाडे लावण्याचा जो संकल्प सोडला आहे, तो स्वागतार्हच आहे. मात्र ही झाडे पुरेशी नाहीत, याचे भानही संबंधितांनी ठेवावे

 
</text>
</doc>
