<doc>
<docno>1157034.cms.txt</docno>
<text>
 
महामुंबई
राज्यात 5 ठिकाणी आरा झोन होणार
[ Friday, July 01, 2005  01:32:59 am]


मुंबई (म. टा. विशेष प्रतिनिधी) : परदेशातून आयात केलेल्या लाकडावर प्रक्रिया करण्याकरिता राज्यातील मुंबई, नाशिक, पुणे, कोल्हापूर आणि नागपूर येथे आरा झोन स्थापन करण्यात येणार आहेत. त्यामुळे राज्याच्या उत्पन्नात पाचशे ते सहाशे कोटी रुपयांनी वाढ होईल तसेच 40 ते 50 हजार लोकांना रोजगार प्राप्त होईल, असे वनमंत्री बबनराव पाचपुते यांनी सांगितले.

मुंबईत नेरूळजवळ आरा झोन सुरू करण्याचा विचार आहे. या ठिकाणी परदेशातून आयात केलेल्या लाकडावर प्रक्रिया करण्यासाठी कारखाने सुरू करण्यासाठी मलेशिया, सिंगापूर, थायलंड येथील उद्योजक उत्सुक आहेत.

मुंबई शहरासाठी 26 हजार कोटी रुपयांचे लाकूड आयात केले जाते. यावर प्रक्रिया करण्यासाठी कारखाने निघाल्यास मोठ्या प्रमाणात रोजगार निर्माण होणार असून सरकारच्या महसुलातही भरीव वाढ होईल, असे पाचपुते यांनी सांगितले.

राज्याच्या वनजमिनीमुळे एक हजार 24 प्रकल्प अडून पडले होते. यात 200 प्रकल्प मोठे, 350 लघु आणि बाकीचे कॅनॉल, पाइपलाइन असे प्रकल्प होते. तथापि, वनखाते आणि जलसंपदा खाते यातील अधिकाऱ्यांच्या संयुक्त बैठका घेऊन त्यातील 550 प्रकल्पांना मान्यता देण्यात आली असून 80 टक्के प्रकल्प महिनाभरात पूर्ण होतील, असे ते म्हणाले.

राज्यातील जंगलात प्राण्यांना पिण्याचे पाणी उपलब्ध व्हावे तसेच पाणथळ जागी गवताची वाढ करुन तृणभक्षी प्राण्यांचे प्रमाण वाढवण्यासाठी एकूण 2500 वनतळी आणि 1500 बंधारे बांधण्याचे काम वनखात्याने हाती घेतले आहे.

तृणभक्षी प्राण्यांच्या संख्येत वाढ झाली की वाघ, बिबटे या प्राण्यांचीही वाढ होते, असे त्यांनी सांगितले. महाराष्ट्रात 2001 साली केलेल्या प्राणीगणनेनंतर यंदा केलेल्या गणनेत वाघ आणि बिबटे यांच्या संख्येत वाढ झाली आहे.

वाघांची संख्या 238 वरुन303 वर तर बिबळ्यांची संख्या 513 वरुन 778 वर गेल्याची माहिती पाचपुते यांनी दिली.

राज्याचे वनक्षेत्र 21 टक्के असले तरी उपग्रहाने घेतलेल्या फोटोनुसार ते 26 टक्क्यांवर गेले आहे, असे स्पष्ट झाल्याचे वनमंत्र्यांनी सांगितले.

 
</text>
</doc>
