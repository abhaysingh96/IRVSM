<doc>
<docno>1156949.cms.txt</docno>
<text>
 
सगुण-निर्गुण
संत गाडगेबाबा 2 : सद्गुरूवाचून सिद्धी
[ Friday, July 01, 2005  12:43:25 am]


श्री. गाडगेबाबांच्या साऱ्याच गोष्टी लोकोत्तर होत्या. एकमेवाद्वितीय अशा स्वरूपाच्या होत्या. समाजात वावरणारे काल जे साधू-संत - महाराज होऊन गेले, आणि आज जे सामान्य माणसाचे आध्यात्मिक गुरू म्हणून वावरत आहेत आणि त्याआधारे आपल्या भक्तांना मोक्षप्राप्तीचे 'कॉन्ट्रॅक्ट देऊन आपल्या चरणी गर्दी जमवीत आहेत; त्या साऱ्यांना कुठल्या तरी पीठाचा, मठाचा, संप्रदायाचा अथवा पंथाचा आधार घ्यावा लागतो आहे.

गाडगेबाबांचे तसे काहीच नव्हते. जनमानसात आधीच स्थान संपादित केलेल्या विभूतीचा आधार त्यांना घ्यावासा वाटला नाही. अथवा पंथ-पीठाचा आश्रय करावासा वाटला नाही. जनसामान्याने आपणास गुरू म्हणून स्वीकारावे, डोक्यावर घेऊन नाचावे यासाठी या पारंपरिक महाराजांना चमत्कार करून दाखवावे लागले; अदृश्य होऊन प्रकटावे लागले. कुणाला अघोर तपश्चर्येची कायिक हिंसा करावी लागली, तर कुणाला आणखी काही विक्षिप्तपणा करावा लागला.

गाडगेबाबांना यापैकी काहीच करावे लागले नाही. चमत्काराच्या थोतांडावर त्यांचा विश्वास नव्हता असा विश्वास कुणीही ठेवू नये असे त्यांचे सांगणे होते. त्यांना केव्हा गूढतेचे वलय निर्माण करण्यासाठी अदृश्य व्हावे लागले नाही अन् भक्तांचा धावा ऐकून प्रकटही व्हावे लागले नाही. जीवात्मा-परमात्मा स्वर्ग-नरक ब्रह्मा आणि माया यांची तात्त्विक चर्चा करून आपल्या उसन्या आणि उथळ पांडित्याचे जाहीर प्रदर्शन करण्याचा खटाटोपही त्यांना करावा लागला नाही. त्यांचे जगणे वेगळे होते. त्यांचे वागणे वेगळे होते. त्यांचे बोलणे वेगळे होते. वेगळे होते म्हणजे अत्यंत खालच्या स्तरातील जनसामान्याप्रमाणे होते. किंबहुना त्यांनाही आचरणात आणण्यासाठी कष्ट व्हावेत, इतकेच ते वेगळे होते. म्हणूनच ते आश्चर्यकारक होते. किंबहुना त्यांचे जीवन म्हणजे साधुत्व, कर्तृत्व व दातृत्व यांचा त्रिवेणी संगम असणारे जीवन होते असे भारदेबुवांना वाटते.

गेल्या चाळीस-पन्नास वर्षांत जे कोणी संत-महंत होऊन गेले ज्या कोणी स्वत:ला अवतारी पुरुष मानले, त्यांनी कोणी गोरगरिबांची सेवा केली नाही. उलट त्यांच्याकडून सेवा करून घेतली. या अवतारी पुरुषांनी गोरगरिबांच्या आयुक्ताचेे लचके तोडणाऱ्या दु:खाचा निरास केला नाही, उलट त्या दु:खाचा आधार घेत त्यांना दारिद्याच्या खोल गतेर्त घालण्याचे पुण्य बांधले. त्यांना कोणी कर्मकांडाच्या चिखलातून वर काढण्याचा विचार केला नाही. उलट त्या कर्मकांडाच्या पायावर हौस-मौज आकंठपणे भागवून घेतली. यापैकी कोणी सामान्य माणसाच्या गळ्यात अडकलेला वेदनेचा हुंदका कमी करण्यासाठी राबले नाही. उलट स्वत:च्या गळ्यात हार घालून घेण्यासाठी लोकांना राबविले. यापैकी कोणी जीवनव्रत म्हणून हाती खराटा घेतला नाही. गटारे उपसली नाहीत झोपडीत राहिले नाहीत, की जमिनीवर झोपले नाहीत. कोरडी भाकरी हातावर घेऊन पोटाची भूक भागविली नाही. गाडगेबाबांनी एक व्रत म्हणून हे सारे आयुष्यभर केले. आत्त्मोद्धार आणि लोकोद्धार यांची सांगड घालणारे हे व्रत होते.

श्री गाडगेबाबांचा जन्म दारिद्याची श्रीमंती असलेल्या एका परीटाघरी झालेला. पूर्वाश्रमीचे नाव डेबू. नंतर त्याचा डेबूजी झाला. म्हणजे घराण्यात विद्येची परंपरा नाही. वैभवाची परंपरा नाही. तत्त्वज्ञानाचा वारसा नाही. चारचौघात अभिमानाने सांगावी अशी घराण्याची परंपरासुद्धा नाही. ज्या वयात मुलाने शाळेची पायवाट तुडवायची, त्या वयात या डेबूजीला पितृत्व हरवल्यामुळे मामाकडे रानावनातली पायवाट तुडवावी लागली. म्हणजे अक्षरशत्रू असलेल्या बाबांची समाजजीवनात अक्षरमूल्ये रुजविली. ही किमया त्यांना कशी साधली असेल बरे सद्गुरूवाचून सिद्ध पुरुष झालेला अन् ही सिद्धी सामान्यासाठी वापरणारा हा एकमेव पुरुष असावा ही सिद्धी, ही साधना, ही आत्मिक उंची त्यांना कशी लाभली असेल, याचे नवल वाटते. पुन्हा पुन्हा हिरवीगर्द होणारी लालसा आणि अग्निशिखांची आठवण करून देणारा क्रोध जिंकण्याशिवाय माणसाच्या मनामध्ये करुणा जन्माला येत नाही, असे गौतमबुद्धाने म्हणून ठेवले आहे. ही लालसा, हा मोह नि क्रोध जिंकण्यासाठी माणसाजवळ खूप मोठा निग्रह लागतो. खूप मोठे आत्मिक बळ लागते. जवळ काहीच नसताना हे बळ बाबांनी कसे संपादन केले असेल? मागे- पुढे, अवती-भोवती काहीच नसताना आत्मोन्नतीसाठी लागणारा हा मनोनिग्रह त्यांनी कसा संपादन केला असेल?

हे सारे खरेच आश्चर्यकारक वाटते. थक्क करणारे वाटते!

द. ता. भोसले

 
</text>
</doc>
