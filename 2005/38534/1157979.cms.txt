<doc>
<docno>1157979.cms.txt</docno>
<text>
 
अग्रलेख
21 हजार कोटींची लूट!
[ Friday, July 01, 2005  11:07:03 pm]


भारतातील प्रत्येक तीनागरिकांपैकी किमान एकाला आज दोन वेळच्या जेवणाची भले भ्रांत असो, जगाच्या दृष्टीने आज आपला देश ही सुमारे साडेसहाशे अब्ज डॉलर्स मोलाची आणि वधिर्ष्णू अशी अर्थव्यवस्था आहे. केवळ वाढती बाजारपेठ एवढेच प्रगत जगाला भारताचे आकर्षण नाही, तर यापैकी काही देशांतील गुप्त बँक खात्यांत कोट्यवधी डॉलर्सचा प्रवाह अप्रतिहत चालू ठेवणारा देश म्हणूनही आहे! भारताची अर्थव्यवस्था ज्या प्रमाणात विस्तारते, त्या प्रमाणात हा प्रवाहही वाढत जातो.

जगातील भ्रष्ट प्रशासनांत भारताचा क्रम कसा वरचा आहे, याची निंदा करणारे अहवाल याच प्रगत जगातून प्रसिद्ध होत असले, तरी एन्रॉनसारख्या कंपन्यांना भारतातील गुंतवणूक ही सोन्याची अंडी देणाऱ्या कोंबडीसारखी वाटते, ती भारतातील राजकीय प्रशासनाच्या याच 'गुणा'मुळे. बडे प्रकल्प, खरेदी व्यवहार यासाठीच्या राजकीय निर्णयप्रक्रियेसाठी दिली जाणारी दलाली, हे देशातील भ्रष्ट व्यवहाराचे एक अंग झाले. पण दैनंदिन जगण्याची गरज भागवण्यासाठी सामान्य जनतेवर लादली जाणारी लाचबाजी, हेही तितकेच भयावह असे अंग आहे. अशी लाचबाजी हा भारतीय समाजाच्या दैनंदिन जगण्याचा किती प्रमाणात भाग बनला आहे, याचा प्रत्येकाचा अनुभवाधारित अंदाज वेगवेगळा असू शकेल, मात्र सार्वजनिक सेवासुविधांसाठी दरवषीर् लाचबाजीच्या रूपात भारतीय नागरिक मोजत असलेली रक्कम सुमारे 21 हजार कोटी रुपये इतकी आहे, या 'ट्रान्सपरन्सी इंटरनॅशनल' या संस्थेने व्यक्त केलेल्या अंदाजाचे त्याला आश्चर्य वाटणार नाही.

कायद्याने विशिष्ट शुल्क सरकारी यंत्रणेकडे भरले की, जी सेवा उपलब्ध व्हायला हवी, त्यासाठी अधिक पैसे मोजावे लागणे, हा आता सरकारी 'व्यवहारा'चा भाग बनला आहे. मंत्री, लोकप्रतिनिधी यासारख्या सार्वजनिक सेवकांपासून, अधिकारी-कर्मचाऱ्यांपर्यंत प्रत्येकाने अशी समजूत करून घेतली आहे की त्यांना त्यांच्या विशिष्ट पदासाठी मिळणारे मानधन वा वेतन हे केवळ त्या पदांना त्यांच्या नावाचे कुंकू लावता यावे म्हणून मिळते. त्यामुळे त्या पदासोबत येणारी कामे करण्यासाठी ते संबंधित व्यक्तीकडून स्वतंत्र पैसे घेत असतात. या पैशांचे प्रमाण, हे काम कायद्यानुसार आहे की बेकायदा यावर ठरणे स्वाभाविकच असते. कारण ज्या पदासाठी त्यांना वेतन मिळते, ते केवळ नियमानुसार काम करण्याचाच अधिकार त्यांना देते. बेकायदा कामांत अधिक धोका असतो, शिवाय त्यासाठी वेतन मिळत नाही!

तेव्हा अशा कामांसाठी अधिक मोबदला मागितला जाणे त्यांच्या दृष्टीने न्यायाचेच! कायदा अशा मोबदल्याची संभावना लाच अशी करत असला आणि केवळ लाच घेणेच नव्हे, तर ती देणेही गुन्हा ठरवत असला, तरी सुमारे 21 हजार कोटींची उलाढाल दरवषीर् या व्यवहारात होते, याचा अर्थ भारतीय समाजाने ही देवाणघेवाण 'व्यवहार' म्हणून स्वीकारली आहे आणि कायदाच कालबाह्य झाला आहे, असा काढणे ही विकृती ठरेल. कायदेशीर कामांपैकी अनेक कामे ही दैनंदिन पाणी, वीज, औषधोपचार, निवारा अशा प्राथमिक गरजांत मोडणारी असतात.

काहींवर शिक्षण वा रोजगाराची संधी अवलंबून असते. शेतजमीन वा घराच्या मालकीच्या नोंदींसारख्या कागदपत्रांवर अनेक महत्त्वाचे व्यवहार ठरत असतात. अशा ठिकाणी अडवणुकीचा मार्ग स्वीकारून सर्वसामान्य जनतेची कोंडी केली जाते आणि लाच देण्याचा गुन्हा करण्यास तिला भाग पाडले जाते. देशातील भ्रष्टाचाराविषयीच्या या अहवालात सर्वाधिक भ्रष्ट खाते ठरण्याचा 'मान' पोलिसांनी मिळवला आहे आणि त्याखालोखाल क्रमांक हा कनिष्ठ कोर्टांचा लागला आहे. सरकारी इस्पितळांनी भ्रष्ट प्रतिमेत महसूल खात्यावर मात केली आहे! सर्वसामान्य नागरिकांची सर्वाधिक कोंडी करण्याची क्षमता हेच या खात्यांतील समान वैशिष्ट्य आहे. अर्थात बनावट कामे करून घेण्यासाठी लाच देणारेही असतात, मात्र अशा मंडळींत बेहिशेबी पैसा बाळगणाऱ्यांचीच संख्या मोठी असते.

ही मंडळी लाचबाजीची चटक लावतात आणि त्याचा बळी सर्वसामान्य जनताच ठरते. सरकारी यंत्रणेला पोसण्यासाठी दरवषीर् करदात्यांचे अब्जावधी रुपये खर्च होतातच, पण त्यातील भ्रष्ट कर्मचारी याव्यतिरिक्त सर्वसामान्य जनतेकडून दरवषीर् आणखी 21 हजार कोटी रुपये लुटत असतात, असा या साऱ्याचा अर्थ आहे. या पाहणीत बिहार, जम्मू-काश्मीर सर्वाधिक भ्रष्ट, तर केरळ हे तुलनेने सर्वात 'शुद्ध' राज्य ठरले आहे. महाराष्ट्राचा क्रम तुलनेने स्वच्छ राज्यांत लागला, म्हणून आनंद मानणे ही मात्र स्वत:ची फसवणूक ठरेल. एखादे अण्णा हजारे बदनामीच्या मोहिमेला तोंड देत राज्यातील राजकीय भ्रष्टाचाराच्या विरोधात आवाज उठवतात, म्हणून महाराष्ट्राला हा मान बहुधा मिळाला असावा!

 
</text>
</doc>
