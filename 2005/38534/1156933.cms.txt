<doc>
<docno>1156933.cms.txt</docno>
<text>
 
सगुण-निर्गुण
संत रामदास 2 : समर्थांचे वेगळेपण-1
[ Friday, July 01, 2005  12:24:40 am]


।। श्रीमन्महागणाधिपतये नम:।।

श्रीज्ञानेश्वर, नामदेव, एकनाथ, तुकाराम आणि रामदास या संतपंचकात अग्रपूजेचा आद्यसन्मान निविर्वादपणे ज्ञानेश्वरमाउलींकडे जातो. पण वयाचा विचार केला तर ज्ञानेश्वरमाउलींपेक्षा नामदेव पाच वर्षांनी मोठे होते. ज्ञानेश्वरांचा जन्म सन 1275 चा, तर नामदेवांचा जन्म 1270 चा. एकनाथांच्या जन्मतिथीबद्दल किरकोळ वाद असला तरी ते सन 1533 मध्ये जन्मले आणि 1599 मध्ये त्यांनी जलसमाधी घेतली असे सांगता येईल. तसेच तुकोबांच्या जन्मवर्षाबद्दल मतभेद असला तरी रामदास आणि तुकाराम हे दोघेही सन 1608 मधले असे म्हणता येईल. तुकोबा वयाची एकेचाळीस वर्षे पूर्ण करून बेचाळीसाव्या वर्षी 1649 मध्ये वैकुंठी गमनकर्ते झाले.

समर्थ रामदासस्वामींनी कफज्वराच्या विकाराने 1682 मध्ये देहत्याग केला. म्हणजे एकापरीने नामदेवांच्या जन्मापासून सन 1270 मध्ये जी संत परंपरा सुरू झाली ती समर्थ रामदासांच्या निर्वाणाच्या वेळी सन 1682 मध्ये खंडित झाली. संतसाहित्याची उज्ज्वल परंपरा आपल्याला सन 1270 ते सन 1682 अशी 412 वषेर् लाभली. वारकरी सांप्रदायात 'ज्ञान्याचा एका' आणि 'नाम्याचा तुका' असे म्हटले जाते. ज्ञानेश्वरमाउलीचे कार्य एकनाथांनी पुढे चालविले हे खरेच आहे. ज्ञानेश्वरीची प्रत अधिकृतपणे शुद्ध केली ती एकनाथांनी. ज्ञानोबामाउलींचे केवळ साहित्य साधनेचेच नव्हे सुधारणेला नवी दिशा देण्याचेही काम एकनाथांनी केले. नामदेवांनी केलेला शतकोटी अभंगांचा संकल्प तुकारामांनी पुरा करावा असे नामदेव आणि पांडुरंग यांनी स्वप्नात जाऊन तुकोबांना सांगितले.

नामदेवें केले, स्वप्नामाजिं जागे। सवे पांडुरंगे। येवोनिया।। असे तुकोबांनी म्हटले आहे. म्हणूनच 'ज्ञान्याचा एका' आणि 'नाम्याचा तुका' ही उक्ति सार्थ वाटते. या चार संतांच्या दोन जोड्या करून त्यांचा परस्परांशी संबंध जोडून दाखविता येत असला, तरी समर्थ रामदासस्वामी वेगळेच राहातात आणि खरोखरच ते वेगळे आहेत. इतर चौघांनी इहलोकींच्या व्यवहारापेक्षा पारमाथिर्क आणि आध्यात्मिक प्रगतीचा विचार अधिक केला. समर्थांनी परमार्थ पाहिला, पण प्रपंचाकडे दुर्लक्ष करू नका असे निक्षून सांगितले. यत्न तो देव जाणावा। अशा शब्दात प्रयत्नांची महती सांगितली, दिसामाजि काहीतरी ते लिहावे। प्रसंगी अखंडीत वाचीत जावे।।

या शब्दांत लेखन-वाचनाची थोरवी गायिली. सत्कमेर्योगे वय घालवावे। असा सल्ला दिला. समर्थांनी लिहावे कसे, बोलावे कसे, मोठ्या माणसांचे आदर्श नजरेसमोर कसे ठेवावेत अशा नेहमीच्या वागण्यातल्या गोष्टी तर सांगितल्याच, पण कनिष्ठांशी कसे वागावे, वडीलधारे, देवब्राह्माण यांच्याशी वर्तन कसे असावे आणि त्याबरोबरच अक्षर कसे काढावे, बांधकामात कोणती दक्षता घ्यावी अशा कितीतरी गोष्टी वाचकाला वा श्रोत्याला समजावून सांगितल्या आहेत. व्यवहारात उपयोगी पडणाऱ्या कितीतरी गोष्टी समर्थांनी आवर्जून सांगितल्या. त्यांनी परमार्थपर, भक्तीपर रचना उदंड केली, रामायण लिहिले.

दासबोधाच्या बाराव्या दशकाच्या पहिल्या समासात आधीं प्रपंच करावा नेटका। मग घ्यावें परमार्थविवेका। येथें आळस करूं नका। विवेकी हो।। प्रपंच सांडून परमार्थ कराल। तेणें तुम्ही कष्टी व्हाल।। असे समर्थांनी म्हटले आहे. प्रपंचीं जो सावधान। तोचि परमार्थ करील जाण। प्रपंचीं जो अप्रमाण। तो परमाथीर् खोटा।। असाही सल्ला दिला आहे. गेल्या पिढीतील सुप्रसिद्ध विचारवंत प्रा. श्रीपाद महादेव माटे यांनी समर्थांच्या या विचारधारेला 'प्रपंचविज्ञान' असे म्हटले आहे. ज्या काळात भक्तिमार्ग, अध्यात्म अशा विषयाकडेच सर्वसामान्य माणसांचा ओढा वाढला होता. त्यावेळी प्रपंचाचे महत्त्व, त्याच्या अस्तित्वाची अटळ आवश्यकता या गोष्टींवर समर्थांनी भर दिला. आपण सांप्रतच्या काळावरून समर्थांच्या विचारसरणींचा वेध घेऊ पाहतो ते योग्य नाही. समर्थांच्या काळातल्या एकूण परिस्थितीचे यथाशक्य आकलन करून ते त्या परिस्थितीत तसे का वागले?

याचा अंदाज आपण घेतला पाहिजे. अलिकडचे साठ-सत्तर वर्षांपूवीर्चेही सामान्य जनजीवन थोडे आरामशीर होते. अनेक गृहस्थांचा सकाळचा दोन-तीन तासांचा वेळ हा देवपूजनात, धर्मग्रंथवाचनात जात असे आणि पुन्हा सायंकाळी तासभर भजन, कीर्तन अशा गोष्टी चालत. समर्थांच्या काळात हे यापेक्षाही अधिक प्रमाणात चालत असले पाहिजे. लोक देव-देव करण्यासाठीच आपले आयुष्य आहे अशा समजुतीत राहात असले पाहिजेत आणि त्यामुळे समाजधारणेचा जो मूलाधार गृहस्थाश्रम, प्रपंच, त्याकडे लोकांची अनासक्ती वाढत असली पाहिजे. स्वत:च्या प्रपंचाकडे पाठ फिरविणाऱ्या समर्थांना समाजपुरुषाचे हे दुखणे नेमके उमगले आणि त्यांनी प्रपंचाकडे लक्ष पुरविण्याचा सल्ला अनेक ठिकाणी स्पष्ट शब्दांत रोखठोकपणे दिला. समर्थांचे वेगळेपण त्यामुळेच सहजपणे नजरेत भरते.

जयंत साळगावकर

 
</text>
</doc>
