<doc>
<docno>1156936.cms.txt</docno>
<text>
 
सगुण-निर्गुण
संत तुकाराम 1 : मानवी विकासाचा मानदंड
[ Friday, July 01, 2005  12:26:52 am]


मी 1955 मध्ये विल्सन महाविद्यालयात प्रथम वर्षाला शिकत असताना आम्हाला 'बालकवी' शिकवायला प्रसिद्ध समीक्षक प्रा. वा. ल. कुलकर्णी होते. एकदा सहज बोलता बोलता ते मला म्हणाले, ''पणशीकर, ज्ञानेश्वर आणि ज्ञानेश्वरी यांच्याशी नाते जोडणे अवघड आहे; कारण ते आभाळाएवढे मोठ्ठे आहेत! मान उंच करून खूप वर बघितले तरी ते दिसत नाहीत; परंतु तुकारामाचे तसे नाही. तो महात्मा तुमच्या-आमच्यातला आहे, तुमच्या-आमच्यासाठीच त्याचा अवतार आहे! तो सहज कुठेही भेटतो, त्याच्याशी केव्हाही संवाद साधता येतो!''

गुरुवर्य वा. लं.च्या या भाष्यामुळे मी जरासा चक्रावूनच गेलो; कारण तोपर्यंत ज्ञानेश्वरीशी माझी बरीच जवळीक किंवा सलगी झाली असावी, असा माझा गोड समज होता, तो प्रथम दूर झाला. दुसरे असे लक्षात आले की, आपला चिंतनाचा अनुक्रमच चुकला! आधी पाया पक्का करायच्या ऐवजी मी एकदम कळसालाच मिठी मारण्यात पुरुषार्थ समजत होतो.

गुरुवर्य वा. लं.च्या मार्गदर्शनामुळे एवढे कळले की, वैचारिक प्रगल्भता आणि अंतर्मुखी चिंतनशीलता परिपक्व आणि परिपुष्ट व्हायची असेल तर सर्वप्रथम संतश्रेष्ठ तुकारामांनाच शरण जायला हवे. एकांतात बसून अभंगाच्या माध्यमातून महाराजांशी संवाद साधायचा प्रांजळ प्रयत्न करायलाच हवा.

जसजसा मी तुकारामांचा अभ्यास त्यांच्या अभंगांच्या माध्यमातून करू लागलो तेव्हा लक्षात आले की, तुकारामांचे अभंग म्हणजे जन्मभराचे 'अमृतसंुदर पाथेय' आहे! त्यांचा एक एक अभंग म्हणजे विचारांचा कल्लोळ आणि चिंतनाचा सागरच! त्यांचे अभंग बाजूला करून अन्य कोणाला शरण जाण्याची गरजच नाही! महाराजांच्या अभंगांचे वाचन करणे म्हणजे विचारसमृद्धीकडे जाणारा तो महामार्गच होय. त्यांच्या अभंगांचे चिंतन करणे, मनन करणे म्हणजे ती तपोवनातील एक साधनाच असते! एकांतात बसून अभंगांच्या सहाय्याने महाराजांशी संवाद साधण्याचा प्रयत्न करणे ही साधकाची प्रारंभावस्था असते! सर्व भौतिक आलंबनांचा त्याग करून केवळ महाराजांचे अभंग अष्टौप्रहर ध्यानी-मनी जपणे म्हणजे ते एक विकासोन्मुख करणारे 'गायत्रीपुरश्चरणच' होय! लोभ-मोहाने दुभंगलेल्या, संकट-क्लेशांनी पिचलेल्या, अपयश-अपमानाने खचलेल्या मनाला अभंग करणारे सवोर्त्तम रसायन म्हणजे श्रीतुकाराम महाराजांचे अभंग वाङ्मय होय, याविषयी माझ्या मनात कसलाही संदेह नाही! गुरुवर्य प्रा. वा. ल. कुलकणीर् यांच्या मौलिक मार्गदर्शनामुळे मी त्यांचा जन्मभरचा ऋणाईत झालो आणि सद्गुरू श्री तुकाराम महाराज यांचा निरंतरचा चरणदास होऊन गेलो!

पारमाथिर्क किंवा आध्यामिक क्षेत्रात प्रवेश करू इच्छिणाऱ्या प्रापंचिकांसाठी संतसाहित्याची एक सोपान-परंपरा आहे. सर्वप्रथम शरण जायचे ते श्री सद्गुरू तुकाराम महाराजांना. या अभ्यासाने मन स्थिर होऊ लागले की, मग मार्गदर्शन घ्यायचे ते समर्थ रामदासांचे, रामदास पचनी पडले की, नंतर जवळीक करायची ती एकनाथांशी! या नाथांशी सहजसंवादातून आपले 'अनाथपण' दूर होत असल्याचे जाणवू लागले की, मग कास धरायची ती भक्तश्रेष्ठ नामदेवांची; आणि या सर्व खडतर पायऱ्या चढून जाण्यात यशस्वी झाल्यावर मग श्री ज्ञानेश्वरांकडे पाहण्याची पात्रता लाभायची! असा हा मनोविकासाचा अनुक्रम नीट लक्षात ठेवला की, काळाचा अपव्यय टळून मन-बुद्धी क्रमश: शुद्ध होऊन विकसित होईल व 'त्या' परम अर्थाच्या प्राप्तीचा अधिकार प्राप्त होऊ शकेल, असे मला वाटते.

सर्वांची बुद्धी काही 'विहंगम मार्गाने' (आकाशमार्गाने) जाण्याच्या योग्यतेची नसते. किंबहुना शेकडा पंचाण्णव टक्के सामान्यांची बुद्धी पिपीलिका (मुंगी) मार्गानेच जाणारी असते. त्यांच्यासाठीच श्री तुकाराम ते श्री ज्ञानेश्वर हा सोपानक्रम मुद्दाम नमूद केला आहे. श्री तुकारामांची मूळ गाथा (भाषांतर नसलेली) समोर ठेवून मनोभावे श्री महाराजांना शरण जाऊन त्यांच्याकडे मार्गदर्शनाची कामना व्यक्त केल्यास त्या भक्ताला महाराज निराश करणार नाहीत, याचा विश्वास बाळगून शरणागत होऊन आत्मकल्याण साधावे हीच अपेक्षा.

।। इति लेखनसीमा।।

दाजी पणशीकर

 
</text>
</doc>
