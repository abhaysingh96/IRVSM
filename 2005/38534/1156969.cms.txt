<doc>
<docno>1156969.cms.txt</docno>
<text>
 
लेख: जाता जाता
राजीनामा मागे घेता येतोच की!
[ Friday, July 01, 2005  12:57:24 am]


' मी राजीनामा दिलेला नाही, देणार नाही'

ते ठीक आहे हो. पण हे पेपरवाले तुमच्या राजीनाम्याच्या बातम्या रंगवून छापत आहेत. त्यांचं काय?

' अहो, ते काय वाटेल ते छापतील हो. पण मी सांगतो ना, मी राजीनामा दिलेला नाही, देणार नाही'.

ते पुन्हा पुन्हा सांगू नका हो. मला एकदा सांगून कळतं. पण मी म्हणतो, तुम्ही खुलासा केल्यावरही तुमच्या राजीनाम्याच्या अफवा का उठतात?

' ते मला काय माहीत? मी माझं तोंड बंद करू शकतो. दुसऱ्यांच्या तोंडावर मी कसा हात ठेवणार?'

ते बाकी खरंच. सगळ्यांचीच तोंडं सुटल्यावर बंद करणार तरी कोणाकोणाची?

' तेच म्हणतो ना! सगळी आपलीच तोंडं नि आपलेच दात'.

काय सांगताय, आपलीच तोंडं?

' हो ना, समोर एक बोलतात, माघारी एक बोलतात. बरं, बोलतात तसं मनात असतं असं नाही आणि मनात असतं ते बोलतात असं तर अजिबातच नाही. मला एखादी गोष्ट सांगतात आणि नंतर स्वत:च टीका करतात नि नामानिराळे होतात.'

म्हणजे काय, मला कळलं नाही.

' नाहीच कळणार. मी मुख्यमंत्री होतो तेव्हा माझ्याभोवती सगळ्यांचा गराडा होता. आणि आता? परवा गावाला गेलो तर नेमके काहीजण स्वागताला आलेच नाहीत. आता त्यांच्याशी जरा बोललंच पाहिजे.'

पण साहेब हा तर जगाचा नियमच आहे. जिथे सत्ता असते तिथेच गदीर् असते. सत्ता गेली की मित्रही विसरतो.

' आता आलास मुद्द्यावर. तेच तर मी मघापासून सांगायचा प्रयत्न करतोय. आता सत्ता आपल्याकडं नाही. त्यामुळे आधीच अस्वस्थ झालेली मंडळी माझा काटा काढू पाहतायत. दुसरं काय?'

काहीतरीच काय तुमचं? तुमचा काटा कोण काढणार आणि आता काही मुख्यमंत्री कोण हा प्रश्ान् काही आलेलाच नाही. अजून निवडणूक लांब आहे, सत्ता त्याहूनही लांब. मग तुमच्याविरुद्ध कोण कशाला चहाड्या करील?

' तेच मला काही कळत नाहीये. कालपर्यंत मी हवाहवासा वाटत होतो. माझी जोरदार भाषणं त्यांना हवी होती. आताच मी त्यांना नकोसा का झालोय ते कळत नाही.'

अरेच्चा, पुन्हा तेच. इतर लोक काहीच करत नाहीयेत. तुम्हीच सांगताय, राजीनामा दिलेला नाही, देणार नाही...

' मी असं सारखं सांगतोय काय? तसं असेल तर मी राजीनामा देऊनच टाकतो. नाहीतरी दिलेला राजीनामा कार्यर्कत्यांच्या 'विनंती'नंतर मागे घेता येतो असं आमच्या सहकारी पक्षाने आम्हाला सांगितलं आहेच की!'

चकोर

 
</text>
</doc>
