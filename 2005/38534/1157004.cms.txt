<doc>
<docno>1157004.cms.txt</docno>
<text>
 
अर्थव्यवहार
पुन्हा उच्चांक! 'सेन्सेक्स' 7193.85!
[ Friday, July 01, 2005  01:15:00 am]


मुंबई (म. टा. बाजार प्रतिनिधी) : जून महिन्यात दररोज उच्चांकाचे विक्रम प्रस्थापित करणाऱ्या शेअर बाजारात गुरुवारी 'सेटरमेंट'च्या शेवटच्या दिवशी निदेर्शांक 73.97 अंशांनी वर चढून 7193.85 अंशाचा आजवरचा नवा उच्चांक प्रस्थापित झाला!

देशभरात पावसाने केलेली दमदार सुरुवातीने एकूण ठोकळ उत्पन्नाला ('जीडीपी') दिलासा दिला. ही मरगळ दूर झाल्यामुळे तसेच देशी व परकीय वित्त संस्थानी जोरदार खरेदी केली. परिणाम मुंबई शेअर बाजाराने महिन्याच्या अखेरीच पुन्हा एकदा उच्चांक केला.

गुरुवारी शेअर बाजार सुरू झाल्यानंतर तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा 'सेन्सेक्स' प्रारंभी 7154.27 अंशांवर होता. त्या अगोदर म्हणजे बुधवारी निदेर्शांक 7119.88 अंशांवर बंद झाला होता. त्यानंतर दिवसातील 7218.28 अंशांच्या उच्चांकाला स्पर्श करून शेवटी तो 7193.85 अंशांवर बंद झाला. बुधवारी निदेर्शांक 70.88 अंशांनी वधारला होता.

एचडीएफसी बँक, एचडीएफसी, सत्यम, टीसीएस, ओएनजीसी, आयटीसी, बजाज ऑटो, भेल आणि इन्फोसिस या कंपन्यांच्या समभागांचे भाव वधारले. तर टिस्को, गुजरात अंबुजा, हिंदाल्को आदी कंपन्यांच्या शेअर्सचे भाव उतरले.

 
</text>
</doc>
