<doc>
<docno>1157957.cms.txt</docno>
<text>
 
लेख
गर्भश्रीमंत गायकीचा सन्मान
[ Friday, July 01, 2005  10:56:11 pm]


' प्रिये पहा' या नाट्यपदाद्वारे पं. प्रभाकर कारेकरांनी संगीतप्रेमींना साद घातली त्याला आता जवळजवळ 35 वर्षं उलटून गेली आहेत. परंतु त्या थेट हृदयाला भिडलेल्या सादेने मराठी मनावर केलेलं गारुड अजूनही कायम आहे. ' प्रिये पहा' आणि 'नच सुंदरी करू कोपा' ही पंडितजींनी गायलेली गीतं मराठी माणसाच्या ओठांवर आजही तितक्याच आवडीने गुणगुणली जाताहेत. म्हणूनच गतवर्षी जेव्हा कारेकरांचा षष्ट्यब्दीपूर्ती सोहळा मुंबईत पार पडला, तेव्हा या दिग्गज गायकाने शास्त्रीय संगीताच्या आजवर निष्ठेने केलेल्या सेवेला मानवंदना देण्यासाठी मुंबईकर रसिकांनी रवींद नाट्यमंदिरात अलोट गर्दी केली होती.

' कर्मभूमी' असलेल्या मुंबईने गौरवल्यानंतर मग जन्मभूमी गोव्याने तरी का मागे राहावं! कारेकरांचं षष्ट्यब्दी वर्ष संपत असतानाच गोवेकरही त्यांना मानाचा मुजरा करण्यासाठी पुढे सरसावलेत. यासाठी त्यांनी एका जंगी सोहळ्याचा घाट घातलाय. त्यामध्ये समस्त गोमंतकीयांच्या वतीने कारेकरांचा जाहीर सत्कार करण्यात येईल.

फोंडा येथील मा. दत्ताराम नाट्यगृहात येत्या रविवारी, 3 जुलैला माजी मुख्यमंत्री मनोहर परीर्कर यांच्या हस्ते कारेकरांना गौरवण्यात येणार आहे. यावेळी विख्यात हामोर्नियमवादक आणि कारेकरांचे स्नेही पं. पुरुषोत्तम वालावलकर हेही उपस्थित राहणार आहेत. आमदार रवी नाईक, विश्वास सतरकर आदी मान्यवरांच्या उपस्थितीत होणाऱ्या या सोहळ्याचं प्रमुख आकर्षण असेल, सुप्रसिद्ध बासरीवादक हरिप्रसाद चौरासिया यांचं बासरीवादन. यावेळी पंडितजींचे चाहते असलेले अनेक तरुण कलाकार 'नाट्यगीत संध्या' हा कार्यक्रम सादर करतील. या निमित्ताने कारेकरांच्या जीवनाचं दर्शन घडविणाऱ्या दुमिर्ळ छायाचित्रांचं प्रदर्शनही भरवण्यात येणार आहे.

या षष्ट्यब्दीपूतीर् सत्कार सोहळ्यासाठी गोवेकरांनी 'पं. प्रभाकर कारेकर सत्कार समिती' स्थापन केलीय. या समितीचे अध्यक्ष विश्वास सतरकर याविषयी माहिती देताना सांगतात की, 'खरं तर गेल्या वषीर् मुंबईला पंडितजींचा सत्कार झाला, तेव्हा-पासूनच गोमंतकीयांच्या वतीने हा सत्कार करण्याचं आमच्या मनात घोळत होतं. डिसेंबरमध्ये सारी पूर्वतयारीही झाली होती. पण काही कारणांस्तव ते रहित झालं. आता मात्र ती सर्व कसर भरून काढण्याचं आम्ही ठरवलंय.'

महाराष्ट्राचे माजी मुख्यमंत्री यशवंतराव चव्हाण, गोव्याचे दिवंगत मुख्यमंत्री भाऊसाहेब बांदोडकर यांच्यासह विलासराव देशमुख, मनोहर जोशी असे राजकीय नेते, माजी न्यायमूतीर् यशवंतराव चंदचूड, सिनेनट दिलीपकुमार असे कारेकरांचे चाहते सर्व क्षेत्रांत पसरलेले. गेल्या 30-35 वर्षांत देश-विदेशातल्या अनेक मैफली त्यांनी गाजवल्या. आखाती देशांत शास्त्रीय संगीताची लोकप्रियता वाढवण्यात त्यांचा बहुमोल वाटा आहे.

कारेकरांचे एक शिष्य नि गोव्यातले एक प्रसिद्ध गायक विजय धामस्कर बोलत असताना त्यांचा गुरूविषयीचा आदर शब्दाशब्दांतून जाणवत होता. 'पं. सुरेश हळदणकर, पं. जितेंद अभिषेकी, पं. सी. आर. व्यास यांच्यासारख्या श्रेष्ठ गुरूंचं मार्गदर्शन लाभलेल्या पंडित कारेकरांची गायनाची पद्धत मैफलीला अतिशय पोषक अशी. श्रोत्यांची मनं ओळखून, त्यांच्याशी समरस होऊन गाणं, ही त्यांची खासियत. सहजपणे मंद सप्तकातून तारसप्तकापर्यंत फिरणारा गळा, लयकारीयुक्त गाणं नि दमदार ताना यामुळे माझ्या मते पंडितजी एक गर्भश्रीमंत गायक आहेत. आमच्यासारख्या रसिक चाहत्यांनी त्यांच्यावरचं आमचं प्रेम व्यक्त करण्यासाठी हा सत्कार आयोजित केलाय.'

गोवेकरांच्या वतीने होणारा हा सत्कार कारेकरांना निश्चितच एक आगळंवेगळं समाधान देऊन जाईल; कारण ते स्वत: आहेत गोमंतकाचे सुपुत्र. त्यांचा जन्म गोव्यातल्या जुवे गावचा. 1944 सालचा. संगीताच्या आराधनेसाठी बालपणीच त्यांनी मुंबईचा रस्ता धरला, तरी कुठल्याही गोवेकराचे असतात तसे त्यांचे गोमंतभूमीशी जडलेले ऋणानुबंध अजूनही तसेच दृढ आहेत.

संगीत तपस्येबरोबरच कारेकरांनी गोमंतकात शास्त्रीय संगीताचा रसिकवर्ग वाढावा म्हणून अथक प्रयत्न केलेत. कवळे (फोंडा) येथील शांतादुर्गा देवस्थान क्षेत्रात होणारं सम्राट संगीत संमेलन आणि उत्तर गोव्यातलं आविष्कार संगीत संमेलन हे गोव्यातले दोन महत्त्वाचे संगीत जलसे. त्यांचं यशस्वी आयोजन हे कारेकरांच्याच परिश्रमांचं फळ. या संमेलनांमध्ये त्यांनी बड्या गायकांना पाचारण केल्यामुळे त्यांच्या कलागुणांचा आस्वाद घेण्याची बहुमोल संधी गोमंतकीयांना लाभली. तसंच स्थानिक गुणी कलावंतांना या संमेलनांत संधी देण्यासाठी कारेकरांनी नेहमीच प्रोत्साहन दिलं, अशी माहिती सत्कार समितीचे कार्याध्यक्ष रमेश वंसकर देतात.

माणूस जगाच्या पाठीवर कुठेही गेला आणि साऱ्या जगाने कितीही गौरवलं, तरी घरच्या मंडळींनी केलेल्या कौतुकाचं त्याला नेहमीच अप्रूप असतं. पं. प्रभाकर कारेकर यांच्या या सत्कार सोहळ्याचं हेच खरं वैशिष्ट्य. 3 जुलैला पंडितजी एकसष्टी पार करत आहेत. हा सोहळा म्हणजे गोमंतकीयांनी त्यांना जणू वाढदिवसानिमित्त दिलेली एक संस्मरणीय भेट असेल.

भगवान परब

 
</text>
</doc>
