<doc>
<docno>1156930.cms.txt</docno>
<text>
 
सगुण-निर्गुण
संत ज्ञानेश्वर 1 : मार्गाधारें वर्तावे
[ Friday, July 01, 2005  12:23:32 am]


हातून आश्रम परावर्तनाचा दोष घडल्यामुळे विठ्ठलराव किंवा रुक्मिणीबाई कुळकणीर्ंना समाजात मान्यता नव्हती, मिळणे शक्यही नव्हते. कारण समाज हा परंपरानिष्ठ आणि शास्त्रशरण असतो. परावृत्तीच्या अपराधाखातर शास्त्रामध्ये प्रायश्चित्त दिलेले नव्हते. मुख्य पातकांची आणि महापातकांची व्यवस्था सांगितल्यावर उरलेल्या अतीत व अनागत अशा सर्व लहानमोठ्या पातकांकरिता एकच प्रायश्चित्त सांगितले होते. परावृत्तीच्या पातकासाठी सांगितलेली चांदायणादि प्रायश्चित्ते, कुळकर्णी कुटुंबाने आचरली होतीच. असे ब्रह्मागिरीला सहकुटुंब प्रदक्षिणा घालण्याचे एक प्रायश्चित्त भोगत असतानाच व्याघ्रविघ्नाच्या भीतीने जी पळापळ झाली, त्यामध्येच निवृत्ती हरवला होता. म्हणजे निवृत्तीचा वियोग हे एक अकल्पित प्रायश्चित्त या कुटुंबाला भोगावे लागले होते.

तरीही तत्कालीन समाजाने त्यांना क्षमा केली नाहीच. शेवटी निर्वाणीचे प्रायश्चित्त भोगल्यानंतर कुळकणीर् दांपत्याची या अमानुष छळातून मुक्तता झाली. दोषातून झाली किंवा नाही हे कळायला मार्ग नाही. समाजमान्यतेचा आग्रह विठ्ठलरावांनी स्वत:साठी धरलाच नव्हता; कारण ज्याच्या हातून प्रमाद घडला, त्याला त्याचे फळ भोगलेच पाहिजे, हा संकेत त्यांना मान्य होता. त्यांचा तो आग्रह संततीच्या भावी कल्याणासाठी होता. आपल्या पश्चात त्या निरपराध मुलांची विटंबना होऊ नये, हीच त्यांची तळमळ होती.

पण घरातील सामानाने पेट घेतला, तरी आजूबाजूच्या भिंतींना आच आणि काजळी लागतेच. त्याप्रमाणे जन्मदात्यांचा बळी घेतला, तरी संततीला न्याय मिळाला नाही तो नाहीच.

शेवटी पैठणला जाऊन तेथील धर्ममार्तंडांकडून निर्णय आणावा असे ठरले. निवृत्तीचा या प्रयत्नांना विरोध होता, म्हणून सोपानही त्या खटपटींना अनुकूल नव्हता. त्यांचा युक्तिवाद असा की, आपण समाजाच्या सर्व बंधनांपासून अतीत आहोत. आपल्याला साधी मान्यता देण्याच्या बाबतीत समाज अनुदारता दाखवतो. अशा समाजाची बंधने आपल्यावर सक्तीची मानणे हा अन्याय आहे. समाजाची अशी अन्याय्य बंधने न जुमानता आपल्याला स्वतंत्रपणे पण आत्मप्रतिष्ठा सांभाळून जगता येणे शक्य आहे.

निवृत्तीनाथांचा युक्तिवाद पोळलेल्यांना पटण्याजोगा होताच. ज्ञानेश्वरांनाही तो मान्य होता. ज्ञानेश्वरांचे म्हणणे इतकेच होते की, मनुष्य स्वबळावर जन्माला येत नसतो. समाजाच्या रूढ व्यवस्थेचाच प्रसाद म्हणून हे जग त्याला पाहायला मिळते. जगतानाही जाणता-अजाणता त्याला समाजाचे प्रत्यक्ष- अप्रत्यक्ष साह्य होतेच. समाजाची काही बंधने अशी असतात की, जी तुम्हाला जगू देत नाहीत; पण काही संकेत असे असतात की, जे तुम्हाला मरूही देत नाहीत. दुराचरण करीत जगणे हे पाप आहेच; पण समाजव्यवस्थेचे सर्वांगीण आकलन होण्याअगोदर आपणहून मृत्यू पत्करणे, हे अधिक मोठे पाप आहे. आपण भावंडे जगावेगळी आहोत. आपला जन्म जगावेगळा, आपले असणे जगावेगळे, आपल्याला मिळणारी वागणूक जगावेगळी. त्या वागणुकीने विचलित न होता कोणत्याही परिस्थितीत स्वकर्तव्य न सोडण्याचा आपला निर्धार हाही जगावेगळा. म्हणून समाजाने प्रदीर्घ काळापासून घालून दिलेले नियम न पाळण्याचा जगावेगळा निर्णय समर्थनीय ठरणार नाही.

समाजाचे जे नियंते असतात, अशांचे विवेकपूर्ण वर्तन हा समाजासमोर एक वस्तुपाठ असतो. त्यातूनच सदाचरणाचे पायंडे पडत असतात. गीतेच्या वचनानुसार -

' यद यदाचरति श्ाेष्ठ: तद् तदेव इतरेजन:।

सयत् प्रमाणं कुरुते लोकस्तदनुवर्तते।।

तेव्हा आपल्या पवित्र्यातून लोक आचरणाचे धडे उचलीत असतात. आहे ती व्यवस्था उत्पन्न करून समाजात मानसिक अराजक उत्पन्न करणे, हे आपल्याकडून विहित नाही. आपल्याला अनावश्यक असले तरी समाजस्वास्थ्याला आवश्यक असणाऱ्याच नियमांचे पालन करणे श्ाेयस्कर आहे.

ज्ञानेश्वरांच्या युक्तिवादानंतर त्या सर्वांनी धर्मशास्त्राकडून प्रामाण्य मिळवण्यासाठी पैठणकडे प्रस्थान केले. बालपणी मनात अंकुरलेला उपर्युक्त आशयच पुढे ज्ञानेश्वरांनी ज्ञानेश्वरीतही विशद केला आहे.

मार्गाधारें वर्तावे। विश्व मोहरे लावावे।

अलौकिक नोहावे। लोकांप्रती।।

समकालीन समाजाच्या डोळ्यात खुपेल असे लोकविलक्षण कृत्य आपल्या हातून होणार नाही, याची दक्षता घेतली पाहिजे. समकालीनांचा विश्वास संपादन करण्यासाठी ते आवश्यक आहे. जगाला पुढे नेण्यासाठी द्यावयाचा नवा विचार आत्मसात करण्याइतके बळ त्याच्यामध्ये उत्पन्न व्हावे यासाठी आपल्या आचरणाद्वारे लोकांवर संस्कार करायचे असतील, तर वर्तनाबद्दल आपणच दक्षता घेतली पाहिजे. मुख्य म्हणजे आपल्या वेगळेपणाचा प्रभाव लोकांच्या मनावर पाडण्यासाठी कसल्याही दिखाऊ बालिशपणापासून आपण दूर राहायला हवे. त्यासाठी 'अलौकिक नोहावे लोकांप्रती' ही समज ज्ञानेश्वरांना निवृत्तीनाथाच्या माध्यमातून जगाला देऊन ठेवावी लागली.

जे जगात राहून जगापेक्षा वेगळे राहण्याचा आव आणतात, ते अपक्व जगावर प्रभाव जरूर टाकतात. पण जगाला अनुसरणीय वाटावे असे काही करीत नाहीत. महाभारताच्या यक्षप्रश्ानच्या प्रसंगात यक्षाने युधिष्ठिराला प्रश्ान् केला, 'का दिक्?' 'दिशा कोणती?' त्यावेळी युधिष्ठिराने अविलंबे उत्तर दिले, 'संतो दिक्' 'संत हीच दिशा.' सर्वसामान्यांना आचरण्यासाठी दिशादर्शक म्हणून संतजीवनाचाच उपयोग होऊ शकतो, तो या अर्थाने.

आपल्यावर झालेल्या अन्यायाविरुद्ध ज्ञानेश्वरांनी बंड पुकारले असते, तर ते क्रांतिकारक ठरले असते. क्रांती आहे त्या व्यवस्थेचा विध्वंस करू शकते, नव्या अभिलषित व्यवस्थेचे नीलचित्र तिच्याजवळ नसते. ते संतांजवळ असते.

राम शेवाळकर

 
</text>
</doc>
