<doc>
<docno>1156946.cms.txt</docno>
<text>
 
सगुण-निर्गुण
संत रामदास 2 : स्वाभिमानाची नवी मात्रा
[ Friday, July 01, 2005  12:40:14 am]


।। श्रीमन्महागणाधिपतये नम:।।

आपल्या गौरवशाली संतपंचकातील श्रीज्ञानदेव, नामदेव, एकनाथ, तुकाराम आणि समर्थ रामदासस्वामी यांच्यामध्ये समर्थ रामदास हे आणखी एका कारणाने वेगळे उठून दिसतात आणि ते कारण सहजपणे ध्यानांत येणारे आहे. पहिल्या चार संतकवींची नांवे ही त्यांच्या पाळण्यातील किंवा रूढ असलेल्या नावानुसार आहेत. म्हणजे ज्ञानेश्वरांचे मूळ नाव ज्ञानदेव, नामदेवांचे नामदेव, एकनाथांचे एकनाथ आणि तुकोबांचे तुकाराम. समर्थ रामदासस्वामींचे मात्र पाळण्यातील नाव 'नारायण.' नारायण सूर्याजीपंत ठोसर हे समर्थांचे पूर्ण नाव. पण या नावाने समर्थ कोणाला माहीत नाहीत.

नारायण ठोसर म्हणजे कोण, असे विचारले तर अगदी क्वचितच, एखाद्याच्या हे नाव रामदासांचे आहे, हे ध्यानात येईल. अन्यथा, समर्थ 'रामदास' याच नावाने अधिक ओळखले जातात. 'रामाचा दास तो रामदास' अशा अर्थाने समर्थांनी हे नाव धारण केले हे उघड आहे. पण समर्थांनी काही हे एकच नाव घेतले नव्हते. समर्थांनी अनेक नावांनी काव्यरचना केलेली आहे. ही नावे एकूण एकोणीसहून अधिक आहेत. ज्ञानेश्वरमाउलींची नाममुदा म्हणजे कवितेत आपल्या नावाचा उल्लेख किंवा आपले नाव समजण्यासाठी जी शब्दयोजना करतात ती 'बाप रखुमादेवीवरू' अशी आहे आणि ही शब्दयोजना पंढरपूरच्या विठ्ठल-रखुमाईच्या विषयांत जशी आहे तशीच ती निवृत्ती-ज्ञानदेव आदी चार भावंडांच्या मातापित्याच्या म्हणजे विठ्ठलपंत आणि रुक्मिणीबाई यांच्याही नावाची सूचक आहेत असे मानले जाते.

नामदेवांचे नावच नामदेव आणि त्यांची नाममुदासुद्धा 'नामा म्हणे' हीच. एकनाथांनी आपल्या एकनाथ या नावावर काही लिहिले आहे. मूळ नक्षत्रावर जन्म झाल्यामुळे आपण कसे एकटेच आहोत तेही एकनाथांनी सांगितले आहे. एकनाथ स्वत:च्या नावाशी आपल्या गुरुचे म्हणजे जनार्दनस्वामींचेही नाव जोडून 'एका जनार्दनी' अशी शब्दयोजना करतात. तुकोबांचे नाव तुकाराम आणि ते स्वत:चा उल्लेख 'तुका म्हणे' असा करतात.

संतांच्या काळात मुदणविद्या अस्तित्वात आली नव्हती. त्यामुळे पुस्तकाच्या एखाद्या प्रतीवरून दुसरी प्रत तयार करावयाची असल्यास ती लिहून काढावी लागत असे. अशा वेळी मुळाबरहुकूम नक्कल करणारा जो कोणी असेल तो मध्ये मध्ये स्वत:चेही विचार आणि रचना आधीच्या लेखकाच्या नांवावर घुसडून देत असे. हा प्रकार जवळपास सर्वच संत कवींच्या विषयात घडलेला आहे. त्यातून ज्ञानेश्वरीसुद्धा सुटलेली नाही. एकनाथांनी जेव्हा ज्ञानेश्वरी शुद्ध केली म्हणजे मागाहून लोकांनी घुसडविलेल्या ओव्या काढून टाकल्या त्या वेळी 'ज्ञानेश्वरी पाठी। ओवी करील जो मराठी। तेणे अमृताचे ताटी। जाण नरोटी, ठेविली।' असा सज्जड दम देऊन ठेवलेला आहे. नामदेवांच्या अभंग गाथेत असे प्रक्षिप्त अभंग खूपच आहेत. समर्थांच्या शिष्यांपैकी काहींची रचना समर्थांच्या नावावरील साहित्यात अंतर्भूत झालेली आढळते. एकापरीने स्वत:ची कविता मोठ्या कवीच्या नावावर घुसडून किंवा खपवून घेणे हा त्या काळचा जणू प्रघातच होता.

समर्थ किंवा त्यांचे शिष्य भिक्षा मागताना किंवा एकमेकांना भेटल्यावर जय जय रघुवीर समर्थ। असा उद्घोष करीत असत. आजही 'जय जय रघुवीर समर्थ' या अकरा अक्षरी मंत्रमय नामघोषाला विशेष महत्त्व आहे. या नामघोषांतील समर्थ या शब्दावरून रामदास स्वामींना 'समर्थ' म्हणू लागले. अनेक ठिकाणी आपल्या स्वामींना अथवा इष्ट देवतेला समर्थ म्हणजे सार्मथ्यशाली असे म्हणण्याचा, मानण्याचा प्रघात आहे. जुन्नरजवळच्या लवथळे गावांत जे शिवमंदिर लोकांमध्ये एक प्रकारचे भय निर्माण करीत होते ते भय समर्थांनी दूर केले म्हणून लोक त्यांना 'समर्थ' म्हणू लागले, हा तपशील आपण पूवीर् याच सगुण-निर्गुण सदरामधील लेखात पाहिला आहे. समर्थांनी चमत्कारासाठी चमत्कार केले नाहीत; पण त्यांच्या हातून अनेक चमत्कार घडल्याचे आपल्याला त्यांच्या उपलब्ध चरित्रावरून दिसून येते. चोवीस वषेर् ज्ञानसंपादन आणि तीर्थयात्रा यांत व्यतीत केल्यानंतर समर्थ जेव्हा पुन्हा 'जांब' गावी आले त्या वेळी त्यांच्या आईची म्हणजे राणूबाईंची दृष्टी पूर्णपणे गेलेली होती. समर्थांनी आपला हात त्यांच्या डोळ्यांवरून फिरविला आणि त्यांना दृष्टी आली. तेव्हा राणूबाईंनी समर्थांना भाबडेपणाने विचारले, 'ही भुताटकी कुठून शिकलास?' त्यावर समर्थांनी आपल्या मातोश्रींना 'होतें वैकुंठीचें कोनी। शिरले अयोध्याभुवनीं। लागे कौसल्येचे स्तनीं। तेंचि भूत गे माये।।' या शब्दांत उत्तर दिले आहे. भूतबाधा घालविणारा प्रभू रामचंद याचीच आपल्याला कशी बाधा झाली आहे ते समर्थांनी या पदांत सांगितले आहे. समर्थांनी आपल्या मातेला नवी दृष्टी दिली. पारतंत्र्याच्या जोखडाखाली स्वाभिमानाची दृष्टी गमाविलेल्या मायभूमीला नवी दृष्टी मिळावी आणि ती मिळविण्यासाठी प्रभू रामचंदांची उपासना प्रेरक ठरावी असे विचार त्या वेळी समर्थांच्या मनांत असतील काय?

जयंत साळगावकर

 
</text>
</doc>
