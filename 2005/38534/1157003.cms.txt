<doc>
<docno>1157003.cms.txt</docno>
<text>
 
अर्थव्यवहार
बँका व विमा कंपन्यांना 'एफबीटी'चा फटका
[ Friday, July 01, 2005  01:14:33 am]


मुंबई (टाइम्स वृत्त) : कर्मचाऱ्यांच्या निवृत्तीसाठी विशेष 'सुपर अॅन्युएशन' योजना राबवणाऱ्या बँका आणि सरकारी उपक्रमाच्या विमा कंपन्यांच्या वाषिर्क वेतन खर्चात पाच टक्क्यांची वाढ सहन करावी लागणार आहे. याचे सर्व श्रेय जाते ते 2005-06 या आथिर्क वर्षासाठी बजेट सादर करताना अर्थमंत्री पी. चिदंबरम यांनी सुरु केलेल्या 'फ्रिंज बेनिफिट टॅक्स' ('एफबीटी') या नव्या करपद्धतीला.

' एफबीटी' आकारण्याची घोषणा झाल्यानंतर सुरुवातीला या कर संकल्पनेपासून गोेंधळ होता. कंपन्या त्यांच्या कर्मचाऱ्यावर काही खास खर्च करतात त्यावर 33.66 टक्के 'एफबीटी' कंपनी सरकारकडे जमा करणार, असे या कराचे स्वरूप आहे. यात कंपनी, बँका किंवा विमा कंपन्या कर्मचाऱ्यासाठी 'सुपर अॅन्युएशन' म्हणून काही रक्कम जमा करत असतील तर त्या रकमेच्या 100 टक्के रकमेवर 33.66 टक्के 'एफबीटी' आकारला जातो.

तसेच बक्षिस, सण साजरा करण्याच्या 50 टक्के रकमेवर 33.66 टक्के 'एफबीटी' सरकारच्या तिजोरीत जमा करावा लागतो. 'एफबीटी' दर 33.66 टक्के असला तरी ज्यावर आकारला जातो त्याचे प्रमाण वेगवेगळे आहे. यात टेलिफोन बिल, प्रवास भत्ता, हॉटेलमध्ये राहण्याच्या बिलाच्या 20 टक्के रकमेवर 'एफबीटी' आकारला जातो.

बँका आणि विमा कंपन्यांच्या या अगोदर 'एफबीटी'चा भुर्दंड त्यांना पडेल असे वाटले नव्हते. सरकारने सार्वजनिक क्षेत्रातील बँकांना त्यांचे 'पेन्शन फंड' त्यांनीच पहावे असे सांगितले आहे. त्यामुळे त्यांनी 'प्राव्हिडंड फंड'ला पर्याय म्हणून 'सुपर अॅन्यूएशन'चा पर्याय निवडला होता. हे सर्व 'एफबीटी'खाली आल्यामुळे बँका आणि सरकारी विमा कंपन्यांना मोठा भुर्दंड सहन करावा लागणार आहे.

सार्वजनिक क्षेत्रातील बँकांत अंदाजे 10 लाख कर्मचारी आहेत. त्यांचे वाषिर्क वेतन साधारणत: 25 हजार कोटी रुपये आहे. त्यामुळे बँकाना 1000 कोटी रुपयांपेक्षा जास्त कर भरावा लागणार आहे.

याबाबत 'लाइफ इन्शुरन्स कंपनी'च्या असोसिएशनने नुकताच 'एफबीटी' बाबत सरकारची भेट घेतली. 'सुपर अॅन्युएशन' योजनेवर 'ईईटी' म्हणजे 'वजावट वजावट आणि कर' पद्धतीने 'एफबीटी' आकारला जातो. यात जमा रकमेला करातून वजावट, गुंतवणुकीच्या उत्पन्नापासून वजावट आणि निवृत्ती नंतरच्या उत्पन्नावर कर आकारला जातो. 'लाइफ इन्शुरन्स काउन्सिलिंग'चे सीईओ एस. व्ही. मोनी यांच्या मते सरकारच्या दिर्घ मुदतीच्या निवृत्ती बचत योजनेला 'एफबीटी'च्या प्रस्तावामुळे आळा बसेल. यामुळे कर्मचाऱ्यांच्या पेन्शन योजना मागे पडून संघटीत क्षेत्रातील कामगारांना याचा मोठा फटका बसेल, असे मोनी यांना वाटते.

 
</text>
</doc>
