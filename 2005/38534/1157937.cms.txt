<doc>
<docno>1157937.cms.txt</docno>
<text>
 
छोटा पडदा
आयडेडण्टेटी
[ Friday, July 01, 2005  10:40:02 pm]


कुडमुड्या ज्योतिषाने हे आधीच सांगितलं होतं. गुलाबाचं फूल मिळेल, पण काटे बोचतीलच. तसंच झालं ना? आता चारचौघांसमोर रडता येत नाही, म्हणून उसनं अवसान आणावं लागतंय. कसंनुसं हसल्यासारखं दाखवावं लागतंय. बाकी सगळं ठीक आहे, पण आपल्या खऱ्या नावाची ओळखच राहू नये, म्हणजे...! सारखं काय, तर 'तुलसी', 'पार्वती', 'कुसुम', 'मिहिर' अशीच हाक मारायची. स्मृती झेड इराणी, साक्षी तन्वर, नौशिन अली सरदार, अमर उपाध्याय या ओरिजिनल नावांना काही अर्थ आहे की नाही? त्यांना काही आयडेण्टिटी राहिलीये की नाही?

तेच कशाला, विचारा कोणालाही, की मोना सिंग कोण? दहापैकी आठजणांना माहीत नसेल. जस्सी म्हटलंत, तरच ओळखतील. जस्सी अति एक्स्पोज झाल्याने मोना सिंग नावाच्या कलाकाराची ओळख नष्ट झालीये. नितीश भारद्वाजला 'महाभारत'मधला कृष्ण आणि रूपा गांगुलीला दौपदी म्हटल्याशिवाय कोण ओळखणार? कलाकारांना त्यांच्या खऱ्या नावापेक्षा व्यक्तिरेखेचं लेबल चिकटतं, ते असं. यात गैर काही नाही, पण बऱ्याचदा कलाकाराची कला बंदिस्त होते, त्याचं काय?

तुलसी, पार्वती आणि कुसुम यांना एस्टाब्लिश होऊन आता काळ लोटला. पण पुढे काय? तुलसीच्या रूपात स्मृतीला अफाट प्रसिद्धी आणि लोकप्रियता मिळाली. त्याचा पिक पिरिअड सरला आणि स्मृतीने राजकारणात एण्ट्री घेतली. पुन्हा काही दिवस तुलसीच्या नावाचा बोलबाला झाला. म्हणजे, 'गोल गोल राणी' खेळासारखं. फिरून फिरून त्याच रिंगणात खेळायचं. एकतामातेच्या कृपेने स्टार परिवार वगैरे अॅवॉर्ड फंक्शनला बेस्ट बहूचं अॅवॉर्ड दरवषीर् मिळायला लागल्याने त्यात फारसा चार्म राहिलेला नाहीये.

राजस्थानातून आलेल्या साक्षी तन्वरला पार्वती म्हणून काही कमी स्टारडम मिळालं नाही! जरीपदराची साडी, माँ-बाबूजीका आशीर्वाद आणि खानदानकी इज्जत सांभाळत हिने वर्षानुवर्षं 'कहानी घर घर की' केलं. पण 'घरोघरी मातीच्या चुली' स्टाइलमधून ती बाहेर पडता पडेना. 'देवी'मध्येही तोच तो 'औरत है या देवी है....'चा गळेकाढू आदर्शवाद. मध्यंतरी 'कहानी घर घर की'मध्येच तिने थोडं मॉडर्न लूक घेण्याचा प्रयत्न केल्यासारखं दाखवलं. पण प्रेक्षकांना अशी पार्वती अजिबात रूचली नाही. तिला पुन्हा एकदा त्याच साडीचोळीवाल्या इमेजमध्ये बंदिस्त व्हावं लागलं. पार्वतीची लार्जर दॅन लाइफ प्रसिद्धी अशी जखडून ठेवेल, असं साक्षीला कधीच वाटलं नव्हतं.

साक्षी किंवा स्मृतीकडे अभिनयातलं देण्यासारखं अजून बरंच काही असेल. पण त्यांची एका प्रोफाइलमध्ये गुरफटलेली इमेज दुसरी कोणतीही रिस्क घ्यायला तयार होत नाही. स्मृतीचं एक बरं आहे. तिला इतर प्रयोग करून पाहण्यात जराही इण्टरेस्ट नाही. पण साक्षी, नौशिन, मोना सिंग यांचं तसं नाही.

नौशिनचं नशीब अजब आहे. एका 'कुसुम'मध्ये कोंडून राहिलेली ओळख मोकळी करण्यासाठी हिने सीरिअल सोडली. पण तिला 'कुसुम' म्हणूनच इतकं हाइप केलं होतं, की ही त्याशिवाय दुसरी कोणी असूच शकत नाही, असं प्रेक्षकांनी ठरवून टाकलं. मग नाक घासत पुन्हा 'कुसुम'...

अमर उपाध्यायचं वेगळं काय झालं? त्याच्या मिहिरला लोकांनी प्रचंड उचलून धरलं. त्याच्यासाठी घराघरात रडारड, भांडणं आणि आत्महत्येचे प्रयत्नही झाले. पिक्चरच्या मोहासाठी त्याने टीव्हीला गुडबाय केलं. बॉलिवूडमध्ये एक ना हजार अमर उपाध्याय पडून आहेत. तिथे निभाव कितीसा लागणार? मिहिर नसलेल्या अमरमध्ये कोणालाही इण्टरेस्ट नव्हता. मग काय, आला ना गाशा गुंडाळून परत टीव्हीच्या आधाराला! एक-दोन सीरिअल्समध्ये बरं काम मिळालं, पण पूवीर्सारखी दखल कोणी घेईना. पुन्हा एकदा मिहिर होण्याशिवाय आता गत्यंतर उरलेलं नाही.

पौराणिक सीरिअल्सनी केली, एवढी दुर्दशा कलाकारांची क्वचितच कुठे झाली असेल. या खोट्या राम, कृष्णांचे खरे भक्त लगेचच रस्तोरस्ती तयार होतात. पण कॉच्युम ड्रामामुळे कलाकाराचं दुसरं टॅलण्ट नजरेआड होण्याचा धोका जास्त असतो. अरुण गोविल (राम), रूपा गांगुली (दौपदी), नितीश भारद्वाज (कृष्ण), अर्जुन (अर्जुन) हे एकाच व्यक्तिरेखेत अडकून कायमचे संपले. त्या चेहऱ्याबाहेर त्यांना प्रेक्षकांनी कधीच स्वीकारलं नाही. रामायण आणि महाभारत यासारख्या सीरिअल्समधले एकेकाळी तुफान लोकप्रिय झालेले किती चेहरे आज तुम्हाला दिसतात किंवा किमान आठवतात? यात 'कृष्ण'मधला कृष्ण स्वप्नील जोशी अपवाद ठरला. कृष्ण म्हणूनच तो आजही माहीत असला, तरी भरजरी वस्त्रप्रावरणांचा त्याग त्याने कधीच केलाय.

फारच कमी मराठी कलाकार अशा व्यक्तिरेखेच्या गुंत्यात अडकले. दिलीप प्रभावळकरांंची इतकी कॅरेक्टर्स निर्माण होऊनही ते कशात गुंतून राहिले नाहीत. एके काळी चिमणरावांच्या इमेजमध्ये काही काळ ते अडकल्यासारखे झाले होते पण नंतर प्रयत्नपूर्वक ते त्यातून बाहेर पडले. 'आबा टिपरे'मध्ये अडकण्याचा धोकाही त्यांनी दूर सारला. 'हसवाफसवी'मधून प्रत्येक वेळी वेगळं देण्याची क्षमता त्यांच्यात आहे हे दाखवून दिलं. त्यांना तितक्याच वेगळ्या रूपात बघण्याची उत्सुकता प्रेक्षकांमध्येही शिल्लक आहे. 'दामिनी'नंतर प्रतीक्षा लोणकर इमेजमध्ये बंदिस्त होऊ शकली असती. पण तिने कलाकार म्हणून देण्यासारखं इतरही बरंच आहे, हे भान सतत जागृत ठेवलंय.

एकीकडे सुहास जोशी 'जगावेगळी'च्या प्रभावातून बाहेर पडू शकत नाहीयेत. 'ऊन-पाऊस'मध्ये त्यांच्या व्यक्तिरेखेतून वेगळं काहीच येत नाही, ते म्हणूनच. 'आभाळमाया'पासून शुभांगी जोशींना 'आक्का' टाइप घरकामाच्या बाईची भूमिका करण्याचा जो मोह पडलाय, तो आज 'वादळवाट'पर्यंत तसाच सुरू आहे. या भूमिकेत त्या लोकांना कितीही आवडत असल्या, तरी ठराविक चाकोरीबाहेर त्यांना कोणी स्वीकारणं कठीण आहे.

कलाकाराची (असेल तर!) प्रतिभा दाव्याला लावणारी ही प्रतिष्ठा, लोकप्रियता, स्टारडम... यापैकी एकात अडकून पडायचं असेल, तर तात्पुरत्या नावलौकिकाचा मुकुट घालायला मिळेल, पण अधिराज्य गाजवणारं सिंहासन मिळणार नाही, हे विसरून चालणार नाही!

मिस अॅण्टेना

 
</text>
</doc>
