<doc>
<docno>1157949.cms.txt</docno>
<text>
 
मायाबाजार
पहेली
[ Friday, July 01, 2005  10:50:54 pm]


नुकत्याच लग्न झालेल्या लच्छीचा (राणी मुखजीर्) पती किशन (शाहरुख खान) हा लग्नाच्या दुसऱ्याच दिवशी व्यापारानिमित्त पाच वर्षांसाठी घराबाहेर पडतो. त्याच संधीचा फायदा घेऊन लच्छीवर बघता क्षणी प्रेमात पडलेलं एक भूत, किशनच्या वेषात तिसऱ्याच दिवशी घरी परततं. घरातील इतरांना खोटी कहाणी रचून फसवणारं हे भूत, लच्छीला मात्र सगळं काही खरंखरं सांगतं.

प्रेमाचा इजहार करतं. पती आणि प्रियकर यांच्यातून निवड करण्याची अजब 'पहेली' लच्छी पुढं उभी राहते. ती प्रियकराचा स्वीकार करते. कालांतरानं खरा किशन गावी परततो. त्याचवेळी लच्छी गरोदर असते. खऱ्या किशनच्या आगमनामुळे निराळेच प्रश्न उभे राहतात. यातील खरा किशन कोण याचा निवाडा करण्यासाठी किशनचे खानदान (अनुपम खेर, दिलीप प्रभावळकर) आणि गावकरी दूरदेशी असलेल्या राजाकडे जायला निघतात. रस्त्यात त्यांना भेटलेला मेंढपाळ (अमिताभ बच्चन) त्यांच्या प्रश्नाचं उत्तर शोधून देतो. अखेर लच्छीच्या प्रेमाचाच विजय होतो.

' धीरे जलना धीरे जलना' या गाण्याप्रमाणे हा सिनेमा जरा जास्तच धीरे चाललाय. त्यामुळे कित्येकदा तो रटाळ होतोय की काय, अशी भीती वाटत राहते. व्यवस्थित बांधलेली पटकथा आणि चांगले संवाद असूनही सिनेमाची गती संथ असल्यामुळे हा परिणाम होत असावा. अर्थात, दिग्दर्शक अमोल पालेकर यांचं कौतुक करायला पाहिजे ते त्यांनी साधलेल्या समतोलाबद्दल. कथेचा बाज लोककथेचा असला तरी तो प्रतिकात्मक होणार नाही आणि शाहरुख खान, राणी मुखजीर् असूनही तो 'ग्लॅमरस' होणार नाही, याची त्यांनी काळजी घेतली आहे. परंतु लच्छी आणि भूत यांच्या प्रेमाची गाथा रंगवताना मात्र त्यांचा पुरता गोंधळ उडाल्याचे दिसते. नेमका याच काळात सिनेमाचा वेगही संथ होतो. त्यातच मेंढपाळरूपी शेवट करतानाही हे प्रसंग बालिशतेकडे झुकलेत, त्यामुळे दरम्यानच्या काळात सिनेमानं वेग घेतला तरी त्याचा परिणाम शेवटी कमी होत जातो. गुलजार यांची गाणी आणि संगीत दिग्दर्शक एम. एम. क्रीम यांचं संगीत हा योग उत्तम जुळून आला आहे. पालेकरांच्या सौंदर्यदृष्टीला राजस्थानची पार्श्वभूमी आणि सिनेमॅटोग्राफर म्हणून रवी चंदन असा दुहेरी साज मिळाला आहे. सिनेमातील सुखद अनुभवांपैकी हा एक.

थोडक्या भूमिकेत अमिताभ बच्चन, सुनील शेट्टी हजेरी लावून जातात. जुही चावला, नीना कुलकणीर् आणि दिलीप प्रभावळकर यांनाही फारसा वाव मिळालेला नाही. अनुपम खेर आणि राजपाल यादव यांच्या व्यक्तिरेखा साच्यातील आहेत. किशन आणि लच्छी यांची ही प्रेमकहाणी फार वेगळी आहे, अशातला भाग नाही. तसं असूनही शाहरुख खान आणि राणी मुखजीर् यांनी त्याही भूमिका सुंदर साजऱ्या केल्या आहेत. 'मैं हूं ना'छाप सिनेमांच्या पार्श्वभूमीवर शाहरुखने हा वेगळा सिनेमा केला हे काय कमी आहे?

निमिर्ती : रेड चिली,

दिग्दर्शक : अमोल पालेकर,

पटकथा व संवाद : संध्या गोखले,

संगीत : एम. एम. क्रीम,

गीतकार : गुलजार,

कलाकार : शाहरुख खान, राणी मुखजीर्,

अनुपम खेर, दिलीप प्रभावळकर आणि

अमिताभ बच्चन.

दर्जा : * * 1/2

रवींद मांजरेकर

 
</text>
</doc>
