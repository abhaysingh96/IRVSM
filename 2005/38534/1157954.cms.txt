<doc>
<docno>1157954.cms.txt</docno>
<text>
 
लेख: नोंद
गजाननराव वाटवे
[ Friday, July 01, 2005  10:55:04 pm]


गजानन जीवन वाटवे... वय वर्षे 88. मराठी भावगीत संगीताच्या सात पिढ्या पाहिलेला एकमेव गायक- संगीतकार. प्रतिष्ठेच्या समजल्या जाणाऱ्या 'लता मंगेशकर पुरस्कारा'पासून ते बालगंधर्वांच्या जन्मदिनी नुकत्याच मिळालेल्या 'एकदंत प्रतिष्ठान'च्या सत्कारापर्यंतच्या सन्मानांचाही मानकरी! गजाननराव वाटवे म्हणून सर्वपरिचित असणारे हे साधे, सरळ, सोपे आणि तेवढेच निगर्वी व्यक्तिमत्त्व पुण्याची शान आहे.

केवळ भावगीत प्रेमापोटी आणि त्यामध्येच भरीव काम करण्याच्या महत्त्वाकांक्षेपोटी वाटवे यांनी त्यांचे मिरज हे जन्मगाव सोडले. नव्हे, ते त्यासाठी घरातून पळून गेले! बेळगावला आनंदमूर्ती संगीत विद्यालयात विष्णूबुवा उत्तूरकर आणि नंतर पुण्यात 1932 मध्ये गोपाळ गायन समाजात गोविंदराव देसाईबुवा यांच्याकडे गाण्याचे धडे घेतले. पुण्यातील त्या काळात वाटवे यांनी माधुकरी मागून संगीत शिक्षण घेतले होते! केवळ संगीतावर स्वत:ची गुजराण करणाऱ्या या स्वाभिमानी, कलंदर आणि तेवढ्याच रोमँटिक गायकाने मागे वळून न पाहता पुढची वाटचाल केली. 1935 पासून कवितांना चाली लावून स्वत:च त्या सादर करण्याचा छंद हीच त्यांची खरी ओळख. बाबूराव गोखले यांनी लिहिलेल्या आणि वाटवे यांनी गायलेल्या 'वारा फोफावला..' या गीताची ग्रामोफोन रेकॉर्डही त्यानंतर बाजारात आली!

संत ज्ञानेश्वर-तुकाराम आणि गदिमा-कुसुमाग्रज ते आजच्या रमण रणदिवे आणि संगीता बवेर् यांच्या काव्याला वाटवेंच्या सुमधुर चालींचा परीसस्पर्श लाभला आहे. कुसुमाग्रजांच्या 'गर्जा जयजयकार..' आणि 'पृथ्वीचे प्रेमगीत..' यांच्यासह 'विशाखा' हा पहिला काव्यसंग्रह वाटवेंनी संगीतबद्ध केला. 'गेला दर्यापार..', 'चंदावरती दोन गुलाब..' आणि 'फांद्यावर बांधले ग मुलींनी हिंदोळे..' ही गदिमांची गीते विशेष गाजली. पण राजा बढे यांचे 'मोहुनिया तुजसंगे नयन खेळले जुगार..' आणि कवी अनिल यांचे 'गगनी उगवला सायंतारा..' या गाण्यांचे वेड आजच्या संगीतप्रेमी तरुण पिढीलाही लागले नाही तरच नवल!

एवढेच नव्हे, तर पुण्यात शनिवार पेठेतील एका चौकाला 'सायंतारा' असे नाव वाटवे यांच्या हस्ते देण्यात आले. कवींच्या भावनांना आपल्या गायनातून मूर्त रूप देणारा आणि रसिकांच्या अंतर्मनाला थेट साद घालणारा हा हळवा गायक. सुमारे 350 कवींंच्या गीतांना चाली देणारा आणि वयाच्या 18 व्या वर्षापासून आजपर्यंत न थकता गायन शिकवणारा हा गानतपस्वी! म्हणूनच की काय वाटवेंनी अवघ्या दहा मराठी सिनेमांमध्ये गाणी म्हटली. गंधर्व गायकीचे वेड लागलेल्या त्या काळातील गायक रसिकांना भावगीताच्या अवीट गोडीने मोहबद्ध केले. मराठी भावगीताचा इतिहास त्यांच्या या ऋणातून मुक्त होऊ शकणार नाही!

 
</text>
</doc>
