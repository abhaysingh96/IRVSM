<doc>
<docno>1156947.cms.txt</docno>
<text>
 
सगुण-निर्गुण
संत तुकाराम 2 : दुर्भाग्यातून सौभाग्याकडे...
[ Friday, July 01, 2005  12:41:02 am]


आपल्या गौरवशाली संतपंचकातील श्रीज्ञानदेव, नामदेव, एकनाथ, तुकाराम आणि समर्थ रामदासस्वामी यांच्यामध्ये समर्थ रामदास हे आणखी एका कारणाने वेगळे उठून दिसतात आणि ते कारण सहजपणे ध्यानांत येणारे आहे. पहिल्या चार संतकवींची नांवे ही त्यांच्या पाळण्यातील किंवा रूढ असलेल्या नावानुसार आहेत. म्हणजे ज्ञानेश्वरांचे मूळ नाव ज्ञानदेव, नामदेवांचे नामदेव, एकनाथांचे एकनाथ आणि तुकोबांचे तुकाराम. समर्थ रामदासस्वामींचे मात्र पाळण्यातील नाव 'नारायण.' नारायण सूर्याजीपंत ठोसर हे समर्थांचे पूर्ण नाव. पण या नावाने समर्थ कोणाला माहीत नाहीत.

साडेतीनशे वर्षापूर्वी महाराष्ट्रात असा एक सत्यवादी संत होऊन गेला. ज्याने बहुमताला कधी मानले नाही. त्या संताचे नाव तुकाराम. स्वमताला प्रणाम मानून सत्याची कास धरून त्यांचे जे सहजोद्गार अभंगरूपाने प्रकट झाले तेच आज प्रमाणित ठरले, बहुमान्यही ठरले! तुकारामांच्या 'सहजवाणी'ला काळाच्या कराल सार्मथ्याचा कसलाही धक्का बसू शकला नाही हा त्यांच्या तप:पूत अंत:सार्मथ्याचा केवढा प्रचंड दरारा होता याची आपण कल्पना करावी. रामदासांचा अपवाद सोडता त्यांच्या समकालीन व उत्तरकालीन संत-पंत कवींना कालसागरात वाहून जावे लागले यावरूनही तुकारामांचे श्ाेष्ठत्व सिद्ध होऊ शकते. पण त्यापेक्षाही महत्त्वाचे म्हणजे तुकारामाची 'अभंगवाणी' गेली साडेतीन शतके समाजातील लहान-थोर, शिक्षित-अशिक्षित अशा सर्व थरांतील जनतेने आपल्या जिभेवर ठेवून त्याला शिरोधार्य मानले. हा तुकारामाचा कालपुरुषाने आणि समाजपुरुषाने केलेला सर्वात मोठा गौरव ठरला.

खाऊनपिऊन सुखी अशा श्ाीमंत कुटुंबातील हा तुकाराम नशिबाचे फासे उलटे पडताच दारिद्यपीडित झाला. वाड्यातील मालक रस्त्यावरचा भिक्षेकरी झाला. अस्मानीसुलतानी ठरलेल्या सन 1630-31 मध्ये आलेल्या दुष्काळाने पत्नी व पुत्र डोळ्यादेखत गेले. तत्पूवीर् वडील-आई या दोघांनी देवाघरचा रस्ता धरल्याने डोक्यावरचे छत्र व आधार गेल्याने तुकाराम पूर्णपणे निराधार झाले. त्यातच मग थोरली भावजयही देवाघरी निघून गेली. धंदा बुडाला, कर्ज झाले. काळ फिरला, लोक फिरले! घरचे वासेच शत्रू झाले! खऱ्या अर्थाने आता तुकाराम एकाकी झाले! या संकटप्रवाहात कोणीही निराश, हताश, उदास होऊन आत्महत्या केली असती तर त्यात नवल नव्हते. परंतु का आणि कशासाठी जगावे याचे जसे पोळलेल्या तुकारामांकडे नेमके उत्तर नव्हते; तसेच त्यांच्या प्रक्षुब्ध मनाकडे का आणि कशासाठी आयुष्य संपवावे याचेही अचूक उत्तर नव्हते! अशा वेळी त्यांच्या मदतीला कोणीही धावून आले नव्हते. परंतु त्यांच्या घराण्यातील विठ्ठलभक्तीच्या सात पिढ्यांची बळकट पुण्याई मात्र तुकारामांकडे तातडीने धावून आली! त्या पुण्यबळानेच तुकारामाला विवेकाचा हात दिला! निराश होण्याच्या आड वेळेसच आशेचा प्रकाश दाखवला! वंशपरंपरागत भक्तिमार्गाने वाटचाल करण्यानेच पुढील प्रवास सुसह्य होईल हा संदेश दिला! आणि तुकारामांचे सारे कष्टप्रद आयुष्यच बदलून गेले!

साऱ्या नश्वर भौतिकाने तुकारामाकडे पाठ फिरवताच तुकारामांनी पंढरीच्या विठ्ठलाचे पाय धरले आणि ते 'हरिपद' हेच आपले जीवनसर्वस्व मानले! लौकिक अर्थाने त्यांचा संसार तसा संपलेलाच होता. आता त्यांच्या अलौकिक संसाराचा तारणहार स्वत: पांडुरंगच होऊन गेला. समर्पणाच्या सीमेवर पोचताच त्यांना स्वप्नात 'रामकृष्णहरी' हा महामंत्र सद्गुरु बाबाजी चैतन्यांनी, माघ शुद्ध दशमी 1661 शक गुरुवारी दिनांक 23 जानेवारी 1640 ला दिला! मग संत नामदेवांनाही दृष्टांत देऊन कवित्व करण्याचा आदेश दिला! आणि बघता बघता तुकारामांची सामान्य वाणी असामान्य वाणी होऊन गेली! तुकाराम महाराज म्हणजे चतुरस प्रतिभेचे मानदंड ठरले! काळाला आव्हान देऊन त्याच्यावर मात करणाऱ्या मराठी भाषेचे वैभव म्हणजे तुकारामांची 'अभंगवाणी' हे एक ऐतिहासिक सत्य ठरले!

आपला देह, कुटुंब परिवार, सगेसोयरे, धनदौलत, स्थावरजंगम, यशकीतीर् हे सर्व काही नश्वर आहे हे महाराजांना विपरीत परिस्थितीने पटवून दिले आणि एक सामान्य बुद्धी गृहस्थ तुकाराम वैराग्य सिंहासनाचे अधिकारी होऊन गेले! त्या वेळच्या प्रलयंकर दुष्काळातील हजारो माणसे-गुरे-ढोरे सारे सारे नष्ट होऊन गेले. काही भुकेने, काही खचून, काही विटून संपून गेले, मग अशा विपरीताच्या झंझावातात देहूगावचा तुकावाणी का टिकून राहिला? टिकूनही कालपुरुषाच्या मस्तकावर पाय देऊन उन्नत मस्तकाने उभे राहण्यायोग्य असे कोणते दिव्य रसायन महाराजांकडे होते? दुर्भाग्याला सौभाग्यात परावतिर्त करण्यासारखे कोणते दिव्य संजीवन त्यांच्यापाशी होते? विचार तर करा!

दाजी पणशीकर

 
</text>
</doc>
