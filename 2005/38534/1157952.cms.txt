<doc>
<docno>1157952.cms.txt</docno>
<text>
 
मायाबाजार
भ्रमर
[ Friday, July 01, 2005  10:52:03 pm]


सौंदर्य क्षणभंगुर आहे, याची मला जाणीव आहे. अगदी सुरकुतलेला चेहरा झाल्यावर आणि दात पडल्यावरसुद्धा मला तिला 'किस' करावसं वाटलं पाहिजे. असं प्रेम मला करायचंय, असं जेव्हा म्हणतो, तेव्हा ऐश्वर्याच्या घराखाली धिंगाणा घालणारा सलमान खान कळायला लागतो. सौंदर्य हा स्त्रीमधला गुण त्याला आकषिर्त करत असला, तरी तिने एकनिष्ठ असायला हवं असं, या भ्रमराला प्रकर्षाने वाटतं...

तिखट बोलणं असो, वाऱ्याच्या वेगाने पळणाऱ्या हरणांची शिकार असो वा सदोष मनुष्यवधाचा आरोप असो, सलमानच्या चेहऱ्यावरील मुजोरपणा यत्किंचितही कमी होत नाही. सलमान खान या नावाभोवती वलय निर्माण करण्यात तो यशस्वी ठरलाय, केवळ रूपेरी पडद्यामुळे नव्हे, तर त्याच्या पडद्याबाहेरील कारनाम्यांनी!

' देअर इज नो एक्सपायरी डेट' अशी प्रेमाची आगळी व्याख्या करताना त्याच्या डोळ्यात एक त्रयस्थपणा असतो. त्याची भिरभिरती नजर त्याच्यातील भ्रमरवृत्तीची झलक देत असते. बायका असो वा मुली, त्याच्या मनात आपसूक एक सॉफ्ट कॉर्नर असतो. बोलण्यातून त्याचा प्रत्यय येत राहतो. त्याच्या वागण्याबोलण्यात एक अॅटिट्यूड आहे. तसा आहे, म्हणूनच मला विचारतात... असं सांगून तो आपल्या मुजोरपणाचं समर्थन करतो. हातातल्या घड्याळाच्या काट्यावरून नजर फिरवत बेसलेट हाताने मागे करून बोलू लागतो.

पाटर््यांमधील गोंधळापासून अनेक मॉडेल्स आणि चलतीतल्या हिरॉइन्सच्या दिल की धडकन असणाऱ्या सलमानच्या डोळ्यात जन्मजात अॅरोगन्स दिसत असतो. सल्लूमियाँ आता कतरिनासोबत ऑन स्क्रीन रोमान्स करताना दिसू लागलाय तो 'मैने प्यार क्यूँ किया'च्या प्रोमोजमध्ये!

कतरिनाबद्दल तो बोलू लागतो, तेव्हा मंद हास्य त्याच्या चेहऱ्यावर असतं. ज्या मुलीला दोन वर्षांपूवीर् हिंदी बोलता येत नव्हतं, तिने स्वत:ला या इण्डस्ट्रीच्या साच्यात फिट करण्यासाठी प्रचंड मेहनत घेतलीय. आज तिच्यामुळे इण्डस्ट्रीला सौंदर्याची परिभाषा कळलीय, असं सल्लूमियाँ ठसक्यात सांगतो. तिच्या चेहऱ्यात अनोखा फ्रेशनेस आहे आणि म्हणून रूपेरी पडद्याला नवा ऑप्शन नक्कीच आवडेल, असं सांगताना त्याचा तिच्याबद्दलचा कॉन्फिडन्स जाणवतो.

15 वर्षांपूवीर्, 'मैने प्यार किया...' म्हणणारा सलमान रूपेरी पडद्यामागे आज 'मैने प्यार क्यूँ किया' असं वाटतं का, असं विचारताच मात्र काहीसा अस्वस्थ होतो. थोडा पॉझ घेऊन आजपर्यंत जे काही केलं, ते अगदी मनापासून! प्रामाणिकपणाला माझ्या आयुष्यात प्रचंड महत्त्व आहे. काही तत्त्व माझ्यापुरती जपलीत. मनाशी प्रामाणिक असण्याखेरीज दुसरा सच्चेपणा असूच शकत नाही. मी फक्त 'आज' जगतो. आताचा क्षण जगण्याखेरीज आपण काही करूच शकत नाही. काल निसटलाय आणि उद्याचा विचार करून आज का वाया घालवायचा? असं स्पष्ट सांगत तो मोकळा होतो.

' स्त्रीमधला नेमका कोणता गुण भावतो?' असं विचारल्यावर सलमान मिश्किल हसतो. 'अर्थात सौंदर्य!' असं म्हणतो... पण लगेचच 'त्याला बुद्धीची जोड असेल, तर सोने पे सुहागा...' असं म्हणत बाजू सावरून घेतो. पण या सगळ्यात ती एकनिष्ठ असण्याची नितांत गरज आहे, असं तो सांगायला विसरत नाही. सौंदर्य क्षणभंगुर आहे, याची मला जाणीव आहे. अगदी सुरकुतलेला चेहरा झाल्यावर आणि दात पडल्यावरसुद्धा मला तिला 'किस' करावसं वाटलं पाहिजे. असं प्रेम मला करायचंय, असं जेव्हा म्हणतो, तेव्हा ऐश्वर्याच्या घराखाली धिंगाणा घालणारा सलमान काहीसा कळायला लागलेला असतो.

वडील सलीम यांचा सर्वात आवडलेला चित्रपट कोणता, असं विचारल्यावर 'शोले'ऐवजी त्याच्या ओठांवर पटकन 'दीवार' हेच नाव येतं. घरी असलेला हा चित्रपटाचा धागा तिन्ही भावंडांनी चोख पकडलाय. 'मैने प्यार क्यूँ किया' म्हणजे घरचंच प्रॉडक्शन! त्यामुळे काम करताना धम्माल आली. यापूवीर् हॅलो ब्रदर, जब प्यार किया तो डरना क्या, लकी या होम प्रोडक्शनमधून तो झळकला आहे. 'मैने प्यार क्यूँ किया'मध्ये डॉ. समीर मल्होत्रा ही व्यक्तिरेखा साकारतोय. 'कॅक्ट्स फ्लॉवर' या पाश्चिमात्य चित्रपटावर आधारित ही कॉमेडी आहे. गंभीर अथवा विनोदी अशी चित्रपटाची जातकुळी मानत नसल्याचं त्याचं म्हणणं आहे. काम हे केवळ काम आहे आणि सगळंच काम उत्तम असतं, असा त्याचा दावा आहे.

इतक्या गर्लफ्रेण्ड्सशी नावं जोडल्यानंतर कोणा एका क्षणी ज्यावेळी आयुष्यात स्थिर व्हावसं वाटेल, त्यावेळी मात्र आपल्याला 'हेलन'सारखीच मुलगी हवी, असं त्याच्या तोंडून सहज बाहेर पडतं...

लिननचा व्हाइट शर्ट आणि टाइट ब्लॅक जीन्समधला सलमान त्यानंतर लक्षात राहतो, ते त्याच्या तर्जनीने नाक उडवण्याच्या स्टाइलमुळे आणि कलती मान करून डोळ्याच्या कोपऱ्यातून न्याहाळणाऱ्या मिश्किल नजरेमुळे!

अमित भंडारी

 
</text>
</doc>
