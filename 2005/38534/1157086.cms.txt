<doc>
<docno>1157086.cms.txt</docno>
<text>
 
महामुंबई
कोकेनच्या विळख्यात मुंबईचे 'बिग शॉट'
[ Friday, July 01, 2005  02:09:25 am]


संजय व्हनमाने

मुंबई : मुंबईतील पब आणि रेस्टाँरंटमध्ये कोकेन पुरवणाऱ्या एका टोळीचा पोलिसांना छडा लागला असून धक्कादायक बाब म्हणजे या प्रकरणी रेडिमेड कपड्यांच्या विक्रीत आघाडीवर असणाऱ्या 'प्रोव्होग' कंपनीच्या व्यवस्थापकालाच अटक झाली आहे. त्याचबरोबरच कोकनचे सेवन करणाऱ्या अनेक बड्या नावांवरही प्रकाश पडला असून त्यांत प्रसिद्ध अभिनेता फरदीन खान, दिग्दर्शक केन घोष आदींचा समावेश आहे.

सांताक्रूझ विमानतळावर कोकेनने भरलेली सिरींज बाळगल्याप्रकरणी अॅलेक्स सिक्वेरा याला मार्चमध्ये अटक करण्यात आली होती. त्याने विमानतळावरून पळून जाण्याचा प्रयत्न केला होता. मात्र त्याला पाठलाग करून पकडण्यात आले होते. नंतर एका सहायक पोलिस निरीक्षकाने चार सिरींज रिकाम्या करून त्यात टाल्कम पावडर भरून हे प्रकरण दडपण्याचा प्रयत्न केला. परंतु हा प्रकार उघडकीला आल्यानंतर या अधिकाऱ्यालाच अटक करण्यात आली.

अॅलेक्सच्या चौकशीत कोकेनचा साठा दिल्लीहून शिवशरण सिंग नावाची व्यक्ती पाठवत असल्याची तसेच मुंबईतील वांदे, वरळी, जुहू तसेच कुलाबा आदी परिसरातील बड्या पबमध्ये ते पुरवण्यात येत असल्याची माहिती पुढे आली. त्याचबरोबर यात रेडिमेड कपड्यांच्या व्यवसायात असलेल्या 'प्रोव्होग' या कंपनीचा व्यवस्थापक विशाल मंगलानी याचही हात असल्याची माहिती सांताक्रूझ पोलिसांना मिळाली. त्यामुळे त्यांनी मंगलानी यालाही अटक करून त्याची कसून चौकशी केली. त्याने थेट 'प्रोव्होग'चे व्यवस्थापकीय संचालक सलील चतुवेर्दी यांच्याकडेच बोट दाखवले.

चतुवेर्दी हेच दिल्लीहून कोकेन मागवत होते आणि मार्चमध्ये सांताक्रूझ विमानतळावर अॅलेक्सकडे सापडलेला साठाही त्यानीच मागवला होता, अशी माहिती मंगलानी याने दिल्याचे पोलिसांनी सांगितले. चतुवेर्दी यांनाही गुरुवारी चौकशीसाठी ताब्यात घेण्यात आल्याचे अतिरिक्त पोलिस आयुक्त परमवीर सिंग यांनी सांगितले. चतुवेर्दी यांची गुरुवारी सुमारे सहा तास चौकशी करण्यात आली.

कोकेन विकणारे पब

कोकेनच्या विक्रीचा व्यवहार चालणाऱ्या सुमारे दहा पब्जची यादीही पोलिसांना मिळाली आहे.

त्यात 'प्रोव्होग' पबसह 'रेडलाइट', क्विझ, 'जॅझ बाय द बे' यांचाही समावेश असल्याचे परमवीर सिंग यांनी सांगितले. वरळी येथील फिनिक्स मिल कंपाऊंडमधील 'प्रोव्होग'मध्ये दिवसा कपड्यांचा व्यापार सुरू असतो. रात्रीनंतर तेथे सुरू होणाऱ्या पबमध्ये तरुणांची गदीर् जमते, असे सांगण्यात आले.

 
</text>
</doc>
