<doc>
<docno>1157943.cms.txt</docno>
<text>
 
मायाबाजार
अखेर आमचं वाजलं हो
[ Friday, July 01, 2005  10:47:41 pm]


अखेरीस बेन अॅफ्लेक आणि जेनिफर गार्नरने लग्न केलं तर! आत्तापर्यंत, आमचं अद्याप लग्न झालेलं नाही, असं स्पष्टीकरण देण्यात गर्क असलेल्या या सेलिब्रेटी कपलने आम्ही लग्न केलं हो, असं जाहीर केलं.

गेल्याच आठवड्यात दोघं विवाहबद्ध झाले. खरंतर ही दोघं लवकर लग्न करणार नव्हती. पण जेनिफर गार्नर गरोदर असल्याने दोघांनी लग्न करण्याचा निर्णय घेतला. या लग्नाचं आणखी एक वैशिष्ट्य म्हणजे, बेनचं हे पहिलंच लग्न आहे आणि जेनिफरचं दुसरं!

हॉलिवूडचे नटनटी म्हटले, की वयाची तिशी-पस्तीशी येईपर्यंत त्यांची किमान तीन-चार लग्नं तरी झालेली असतात. पण या दोघांनी तिशी ओलांडूनही लग्नाचा रेकॉर्ड मोडलेला नाही, म्हणजे आश्चर्याचीच गोष्ट नाही का?

यांच्या लग्नाची आणखी एक गंमत आहे. काही खास आणि जवळची मंडळी वगळता, यांचं लग्न झाल्याचं कोणालाही माहीत नव्हतं. पण या दोघांच्या लग्नासाठी फुलांची सजावट करणाऱ्याने हे 'भांडं' फोडलं.

लग्नाच्या दिवशी सकाळी जेनिफर या फ्लोरिस्टकडे वेडिंग बुके आणायला गेली. त्याचवेळी त्याला सजावट करण्याचं कॉण्ट्रॅक्टही दिलं. पण लग्न नेमकं कोणाचं आहे, ते त्या फ्लोरिस्टला माहीत नव्हतं. पण जेव्हा त्याला ते कळलं तेव्हा त्याने लागलीच एका वेबसाइटला माहिती पुरवली. नंतर बेन आणि जेनिफरने आपलं लग्न झाल्याचं जाहीर केलं ते वेगळं. पण या फ्लोरिस्टने 'बेकिंग न्यूज' पुरवली, हे मात्र खरं!.

 
</text>
</doc>
