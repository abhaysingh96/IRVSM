<doc>
<docno>1156975.cms.txt</docno>
<text>
 
लेख
जनतेपासून दडवलेला कायदा
[ Friday, July 01, 2005  01:00:07 am]


मुंबईतीलच नव्हे तर देशभरातील मोकळ्या जमिनी ताब्यात घेता याव्यात म्हणून इंदिरा गांधींनी आणीबाणीत 'अर्बन लॅण्ड सीलिंग अॅक्ट' केला. पण त्याचाच आधार घेऊन जमीनदार व बिल्डर्स यांचीच धन करण्यात आली आणि आता तर हा कायदाच रद्द करण्याच्या हालचाली सुरू झाल्या आहेत...

स्वातंत्र्याच्या पहिल्या एक-दोन वर्षांत बहुतेक राज्यांनी बाजारभावाऐवजी नाममात्र किमती देऊन जमीनदाऱ्या बरखास्त करण्याचे व त्या जमिनी शेतकऱ्यांना-कुळांना देण्याचे कायदे केले; परंतु बाजारभावांची किंमत नसल्यामुळे न्यायालयांनी हे कायदे अवैध ठरविले. तेव्हा संसदेने घटनेत दुरुस्त्या करून 'बाजारभावांची किंमत' हे शब्द काढून टाकले व जमीनदारी नष्ट करणारे राज्यांनी केलेले कायदे वैध ठरवून घटनेच्या 9व्या परिशिष्टात समाविष्ट केले व त्यांना न्यायालयापासून संरक्षित ठेवले. त्यामुळे देशातील ग्रामीण भागांमध्ये मोठ्या प्रमाणावर शेतकरी व कुळे जमिनींची प्रथमच मालक झाले. सरंजामशाहीची जमिनीवरील पकड निष्फळ होऊ लागली. 'कसेल त्याची जमीन' ही घोषणा ग्रामीण भागात कागदावरून जमिनीवर उतरली.

ग्रामीण भागातील जमीनदाऱ्या नष्ट होऊन शेतजमिनींचे मोठ्या प्रमाणावर शेतकऱ्यांकडे हस्तांतर झाले. तसेच वाढत्या नागरी क्षेत्रातील जमीनदाऱ्या नष्ट करून त्यांच्या मोकळ्या जमिनी सार्वजनिक कामे व नगरपालिकांसाठी उपलब्ध व्हाव्यात म्हणून श्ाीमती इंदिरा गांधी यांनी 1976 साली, म्हणजे आणीबाणी चालू असताना 'दि अर्बन लँड सीलिंग अँड रेग्युलेशन अॅक्ट' हा क्रांतिकारक कायदा केला. हा कायदा भारतातील 72 नगरे व त्यांचे परिसर यांना लागतो. महाराष्ट्रात हा कायदा बृहन्मुंबई, ठाणे, उल्हासनगर, पुणे, नाशिक, सांगली, कोल्हापूर, सोलापूर व नागपूर या नगरांना व त्यांच्या परिसरात 1976 पासून लागला आहे.

पुढील वैशिष्ट्यांमुळे हा कायदा क्रांतिकारी कायदा ठरतो.

1) मूळ मालकाला स्वत:च्या वापरासाठी नगरांच्या दर्जाप्रमाणे 500 चौ. मीटर्स ते दोन हजार चौ. मीटर्स जमीन ठेवून बाकीची सर्व मोकळी जमीन शासनास द्यावी लागेल.

2) जमिनींच्या कमाल मूल्यांचा दर एक चौरस मीटरला 10 रु. राहील, परंतु जमीन कितीही मोठी असली तरी तिची कमाल किंमत दोन लाख रु. राहील. त्यातील 50 हजार रु. रोख व 1.50 लक्ष 20 वर्षांच्या, तसेच पाच टक्के वाषिर्क व्याजाच्या रोख्यात (क्चश्ाठ्ठस्त्र) देण्यात येतील.

3) वरील 72 नगरांतील सर्व मोकळ्या जमिनी अल्पशा किमतीत राज्य शासनांना सार्वजनिक कामांसाठी सक्तीने संपादन करता येतात.

4) शासन संपादन केलेल्या जमिनी गरीबांची घरे व इतर सार्वजनिक कामे यासाठी वापरील.

या कायद्यात अपवाद म्हणून अवघड परिस्थितीचे निवारण करण्यासाठी तसेच दुर्बल घटकांच्या घरांच्या योजनांसाठी काही जमिनी या कायद्यातून मुक्त करण्याचे अधिकार राज्य शासनास दिले आहेत.

हा कायदा सवोर्च्च न्यायालयाच्या ऐरणीवर वैध ठरला आहे. आता या कायद्याला न्यायालयात पुन्हा आव्हान देता येणार नाही. मोठ्या प्रमाणावर जमिनी संपादन करून सार्वजनिक कामांसाठी वापरण्यात राज्य शासनांना कोणतेही अडथळे उरले नाहीत. असे असताना भारतातील एकाही राज्य सरकारने नागरी क्षेत्रातील मोकळ्या जमिनी संपादन केल्या नाहीत. उलट मोठे जमीनदार, बिल्डर्स यांच्याशी संगनमत करून राज्य शासनांनी या मोकळ्या जमिनी जमीन मालक व बिल्डर्स यांच्यासाठी सोडल्या. बृहन्मुंबई या एकाच महानगराकडे पाहिले म्हणजे अर्बन लँड सिलिंग अँड रेग्युलेशन अॅक्ट या कायद्याची सर्वांनी कशी विल्हेवाट लावली आहे, हे स्पष्ट होते.

या कायद्याखाली शासनास मिळणारी मोकळी जमीन सुमारे 15/16 हजार एकर आहे. वरील जमीनदार (खोत) यांची 5,800 एकर जमीन राज्य शासनाने संपादन केली तर 3.50 लक्ष रु. रोख व 10.50 लक्ष रु.चे बाँड असे 14 लक्ष रु. द्यावे लागतील. खेरीज 12 हजार एकर इतर जमीन अंदाजे 100 मालकांकडे आहे. ती एक कोटी रु. किमतीस शासनास मिळेल. एकूण अवघे एक कोटी 14 लक्ष रु. देऊन शासनास ही 15/16 हजार एकर जमीन मिळेल. गेल्या 30 वर्षांत अनेक पक्षांची शासने महाराष्ट्रात येऊन गेली; पण एकाही शासनाने या एवढ्या मोठ्या जमिनी का संपादन केल्या नाहीत, याचे उत्तर दिले नाही की चर्चा केली नाही. बिल्डर्स व जमीनदार (खोत) यांची पोलादी पकड शासन, मंत्री व राजकीय पक्ष यांच्यावर किती आहे व या सर्वांच्या भ्रष्टाचारांमुळे मुंबई किती पोखरलेली झाली आहे, त्याचेच हे उदाहरण आहे.

केंदातील भाजप आघाडीने 1999 मध्ये हा कायदा आपापल्या राज्यात रद्द करण्याचे अधिकार राज्यांना दिले. त्यानुसार महाराष्ट्र व बिहार सोडून इतर सर्व राज्यांनी आतापर्यंत आपापल्या विधान मंडळात ठराव करून हा कायदा रद्द केला आहे. महाराष्ट्रातही हा कायदा रद्द करून घेण्याचे प्रयत्न उच्चपातळीवरून सुरू झाले आहेत. हा कायदा महाराष्ट्रात रद्द झाला तर राज्यातील श्ामिक व गरीब जनतेचे विशेषत: मुंबईच्या- फार मोठे नुकसान होणार आहे. म्हणून हा कायदा रद्द होणार नाही यासाठी सर्वांनी प्रयत्न करण्याची गरज निर्माण झाली आहे.

मुंबईतील सामान्य माणसांच्या जीवनाचा, अडचणींचा विचार न करता, त्यांच्या वस्त्यांवर बुलडोझर फिरवून तिथे 40 मजल्यांचे टॉवर्स व परदेशी माल खचाखच भरलेले मॉल्स उभे राहू लागले आहेत. 48 उड्डाणपूल बांधून झाले आहेत. 28 नव्या उड्डाणपूलांची घोषणा अलीकडेच झाली आहे. वांदे-वरळी-कुलाबा व मुंबई-रेवस असे समुदावरून दोन प्रचंड पूल बांधण्याच्या योजना अंमलात येत आहेत. गिरण्यांच्या जमिनी शासनाच्या व पालिकेच्या मालकीच्या आहेत; परंतु त्या विकण्याचे अधिकार गिरणी मालकांना दिले आहेत. 60 हजार खोल्यांच्या बी.डी.डी. चाळी पाडून तिथे अद्ययावत वसाहती करण्यासाठी देशी-विदेशी बिल्डर्स पुढे सरसावत आहेत. मुंबईतील किनारे व तिथल्या खारफुटीच्या जंगलांची भ्रष्ट उद्योजकांनी विल्हेवाट लावली आहे. पालिकेची नियमावली बाजूला ठेवून स्वतंत्रपणे बिल्डर्स व उद्योजक यांना 100/150 एकर जमिनीवर नगरे उठविण्याचे अधिकार देण्याचे नियम शासनाने तयार केले आहेत. शिवाय, शासनाने संजय गांधी राष्ट्रीय उद्यानाच्या अधिकृत हद्दी निश्चित न करता सुमारे 70 हजार झोपड्या तोडल्या व या वर्षाच्या प्रारंभी 1995 नंतरच्या म्हणून सुमारे 80 हजार झोपड्या तोडल्या. जुनी घरे पाडण्याचे काम सर्वत्र चालूच आहे. हे सारे जे घडत आहे ते सिंगापूर-हाँगकाँग बनविण्याच्या दिशेने टाकलेले पहिले पाऊल आहे.

आता पंतप्रधानांनी मुंबईचे शांघाय करण्याची घोषणा केली. तेवढे करून ते थांबले नाहीत, तर बृहन्मुंबईतील 15-16 हजार एकर मोकळी जमीन शासनाला जवळजवळ फुकट मिळवून देणारा अर्बन लँड सीलिंग कायदा रद्द करावा, म्हणजे त्या जमिनी बिल्डर्सना वापरण्यासाठी मिळतील, असा जाहीर सल्ला (आदेश) त्यांनी मुख्यमंत्री विलासराव देशमुख यांना दिला. हा कायदा रद्द करून जमिनी बिल्डर्सना सोडण्याचा व त्यासाठी विधान मंडळाची संमती घेण्याच्या विचारात मुख्यमंत्री आहेत. केवळ 10/12 लाख रुपये देऊन 15/16 हजार एकर जमीन संपादित करून देणारा अर्बन लँड सीलिंग कायदा रद्द करण्याचा विचार पंतप्रधान व मुख्यमंत्री कुणाच्या हितासाठी करीत आहेत, याचा विचार प्रत्येकाने करावयास हवा.

ठाणे खाडीपलीकडील सुमारे 200 चौ. किलोमीटर्स म्हणजे 80 हजार एकर जमीन नवी मुंबई वसविण्यासाठी एका झटक्यात हजारो गरीब शेतकऱ्यांकडून घेताना या शासनाने कुणाची भाडभीड ठेवली नव्हती. मुंबईतील अर्बन लँड सीलिंग कायद्याखालील 15/16 हजार एकर 'फुकट' मिळणारी जमीन संपादन केली, नंतर नियोजनपूर्वक विकसित केली व रास्त नफा घेऊन विकली तर लाखो सामान्य नागरिक आपली घरे स्वखर्चाने बांधतील. अलीकडेच नागरी निवारा परिषदेला अशी 62 एकर जमीन मालाड पूर्व येथे शासनाने दिली आणि नागरी निवारा परिषदेने आपल्या 5,080 सभासदांची घरे ना फायदा ना नुकसान या तत्त्वावर, कमी खर्चात बांधली व हे सभासद तिथे राहू लागले. तसेच उद्योग-व्यापारास रास्त भावाने जमीन मिळेल. अति श्ाीमंतांच्या घरांनाही रास्त भावाने जमीन मिळेल. सार्वजनिक कामांना जमीन उपलब्ध होईल. मुंबईचा मुंबई म्हणून सुयोग्य विकास होईल. शिवाय शासनाला या सर्व व्यवहारातून मुंबईच्या भावी विकासासाठी सुमारे दहा हजार कोटी रुपये नफ्याच्या रूपाने मिळतील.

पण त्याऐवजी पंतप्रधान व मुख्यमंत्री मुंबईचा विकास बिल्डर्स व धनाढ्यांच्या हवाली करून विकासातून मिळणारी अब्जावधी रुपयांची मलई त्यांच्या घशात का घालीत आहेत, या प्रश्ानचे उत्तर मिळत नाही. त्यामुळे म्हणून विधिमंडळाच्या पावसाळी अधिवेशनाच्या निमित्ताने आमदार मुंबईत एकत्र जमतील तेव्हा त्यांना प्रत्यक्ष भेटून हा कायदा रद्द न करता अत्यंत अल्प किमतीत हजारो एकर जमिनी जवळजवळ फुकट मिळत आहेत. त्या संपादन करून राज्यातील नगरविकासास हातभार लावावा, अशी गळ जनतेने घालावी.

वसंत शिराली

विश्वस्त, नागरी निवारा परिषद

 
</text>
</doc>
