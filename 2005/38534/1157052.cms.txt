<doc>
<docno>1157052.cms.txt</docno>
<text>
 
महामुंबई: मुंबई टाइम्स
धबधब्यांवरही आता टोल
[ Friday, July 01, 2005  01:43:03 am]


प्रवीण मुळ्ये

भर पावसात निसर्गाच्या सान्निध्यात जिवाची मुंबई करण्यासाठी जाणाऱ्यांची संख्या झपाट्याने वाढत आहे. पण त्याचबरोबर निसर्गात विसावलेल्या धबधब्यांवर होणाऱ्या दुर्घटनांचा आकडाही वाढत आहे. तारुण्याच्या लाटेवरून हॉस्पिटलच्या खाटेपर्यंत पोहोचणाऱ्यांची ही वाढती संख्या लक्षात घेऊन उत्साहाने ओसंडून वाहणाऱ्या मुंबईलगतच्या धबधब्यांच्या ठिकाणी टोल लावण्याचा विचार त्या त्या भागांमधील स्थानिक यंत्रणांकडून सुरू आहे. खोपोलीच्या झेनिथ धबधब्यापाशी झालेल्या जीवघेण्या दुर्घटनेनंतर पोलिस, नगर परिषद सदस्य आणि स्थानिक पातळीवरील नेते यांच्या उपस्थितीत झालेल्या एका बैठकीत या प्रस्तावावर अलीकडेच चर्चा झाली.

प्रचंड गदीर्, मौजमजेपुढे सुरक्षेची ओलांडली जाणारी सीमारेषा आणि नशेचं वाढत फॅड अशा अनेक कारणांमुळे झेनिथ फॉलवर गेल्या चार वर्षांपासून दुर्घटनांची जणू मालिकाच सुरू झाली आहे. निसर्गरम्य झेनिथ फॉलवर लागलेला हा मृत्यूचा डाग पुसण्यासाठी खोपोलीत एक बैठक पार पडली. फॉलवर येणाऱ्या हजारो पर्यटकांवर सतत लक्ष ठेवणं पोलिसांना शक्य नसतं. त्यातच मद्यधुंद किंवा बेभान होऊन वॉटरफॉलवर मस्ती करणाऱ्यांचं प्रमाणही वाढलं आहे. त्यामुळे हायकर्सच्या ताब्यात या फॉलची सुरक्षाव्यवस्था देऊन लाइफगार्ड्स आणि इतर सुरक्षा सामग्रीसाठी येणारा खर्च पर्यटकांकडून टोल स्वरूपात वसूल करण्याबाबत विचार सुरू असल्याचं या विभागातील वरिष्ठ प्रशासकीय अधिकाऱ्यांनीही सांगितलं. झेनिथप्रमाणेच पांडवकडा, माळशेज, कर्जत, भीमाशंकर इथल्या अनेक प्रसिद्ध धबधब्यांच्या ठिकाणी सुरक्षेच्या उपाययोजनांसाठी पर्यटकांकडून टोल वसूल करण्याबाबतही त्या त्या भागातील प्रशासन विचार करत आहे. लोणावळ्यात यापूवीर्च अशा प्रकारचा टोल सुरू झाला आहे.

झेनिथ फॉलच्या ठिकाणी रविवारी अडकलेल्या 70 ते 80 पर्यटकांना सुखरूप सोडवण्याचं काम यशवंती हायकर्सच्या सदस्यांनी केलं होतं. यापूवीर्ही महाबळेश्वर, माथेरान, बोरघाट, ठोसेघर, जांभुळपाडा अशा ठिकाणच्या रेस्क्यू ऑपरेशन्समध्ये 'यशवंती हायकर्स'ने भाग घेतला होता. स्थानिक पातळीवर मदत करणाऱ्या अशा ट्रेकर्सची मदत घेण्याचा स्थानिक प्रशासनांचा विचार आहे. खोपोलीत झालेल्या बैठकीत प्रायोगिक तत्त्वावर अशी योजना राबवण्याचा विचार झाला. त्याबाबत यशवंती हायकर्सकडे विचारणा करण्यात आली.

या उपक्रमाबाबत आपण गांभीर्याने विचार करत असल्याचं यशवंती हायकर्सचे फाऊण्डर मेंबर पद्माकर गायकवाड यांनी सांगितलं. हायकर्सना प्रत्यक्ष तिथे काम करणं शक्य नसलं, तरी धबधब्यावरील आवश्यक त्या सुरक्षा उपयांचा आढावा घेऊन लाइफगार्ड्स ठेवण्यासारख्या उपाययोजना करणं शक्य असल्याचं गायकवाड यांनी सांगितलं. अशा प्रकारची टोल योजना राबवताना प्रशासनाने इतर हायकर्स ग्रुप्सनाही विश्वासात घेण्याची गरज आहे. त्यामुळे दुर्घटनांचा आकडा नक्कीच खाली आणता येईल, असं पर्यटकांचं म्हणणं आहे.

कोणतेही धबधबे हे जीवघेणे नसतात. त्यामुळे निसर्गाच्या सान्निध्यात धबधब्यांची मजा पर्यटकांनी जरूर लुटावी, पण काही गोष्टींची मर्यादा त्यांनी पाळल्यास धबेधब्यांनाही जीवघेणं स्वरूप येणार नाही हे सगळेच मान्य करतात.

 
</text>
</doc>
