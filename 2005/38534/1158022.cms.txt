<doc>
<docno>1158022.cms.txt</docno>
<text>
 
देश-विदेश
गुजरातमधील पुराचे 101 बळी
[ Friday, July 01, 2005  11:49:30 pm]


अहमदाबाद (वृत्तसंस्था) : गुजरातमधील मुसळधार पावसाने आतापर्यंत 101 बळी घेतले असून परिस्थिती अजूनही बिकट आहे. सैन्य, हवाई दल आणि धडक कृती दलाच्या मदतीने दोन लाख लोकांना सुरक्षित स्थळी हलवण्यात आले आहे, अशी माहिती राज्याचे महसुलमंत्री कौशिक पटेल यांनी वृत्तसंस्थेला दिली.

खेडा जिल्ह्यातील डाकोर येथे गुरुवारी सकाळी 11 वाजल्यापासून उभ्या असलेल्या शांती एक्सप्रेसमध्ये किमान 300-400 प्रवासी असावेत, असे पश्चिम रेल्वेच्या अहमदाबाद विभागचे प्रवक्ते के. के. दुबे यांनी सांगितले. रुळांवर पाच फूट उंच पाणी साचले आहे. अशीच परिस्थिती राहिली तर कदाचित डब्यांमध्ये पाणी शिरू शकेल, असे अडकलेल्या प्रवाशांनी फोनवरून कळवल्याचे, दुबे यांनी सांगितले. या प्रवाशांची सुटका करण्यासाठी हेलिकॉप्टरची मदत घेण्यात आली आहे.

पूरस्थितीतील लोकांना तातडीने मदत करण्यासाठी धडक कृती दलाची मदत घेण्यात आली आहे. रेल्वे प्रवाशांच्या मदतीसाठी सैन्याला पाचारण केले आहेे. परंतु मुसळधार पावसाच्या अडथळ्यामुळे ते डाकोरला अद्याप पोहोचले नाहीत.

अहमदाबाद जिल्ह्यातील पावसाने झोडपलेल्या 12 गावांना मदत करण्यासाठी धडक कृती दलाचे जवान पुढे आले आहेत. पूर आलेल्या अनेक गावांतील दोन लाख लोकांना सुरक्षित स्थळी हलवण्यात आले आहे, असे माहिती सरकारकडून देण्यात आली आहे. तोपर्यंत गुजरात सरकारने सर्व शिक्षण संस्था सोमवारपर्यंत बंद ठेवण्याचे आदेश दिले आहेत.

राष्ट्रीय महामार्ग बंद

राज्यातील वडोदरा, सुरत, नवसारी, भरूच आणि डंग या जिल्ह्यांना दक्षतेचा इशारा दिल्यामुळे इकडे जाणाऱ्या एक्सप्रेसवे आणि राष्ट्रीय महामार्ग क्र.8वरील सर्व वाहतूकही बंद ठेवण्यात आली आहे. या जिल्ह्यांतील नद्यांच्या पातळीतही वाढ झाली आहे. वेधशाळेने पाऊस वाढण्याची शक्यता वर्तवली असल्यामुळे परिस्थिती अधिक बिकट झाली आहे. म्हणून परिस्थितीवर मात करण्यासाठी राज्य सरकारने केंदाकडे मदत मागितली आहे.

हवाई दलाच्या जवानांनी दोन हेलिकॉप्टरच्या मदतीने दक्षिण गुजरातमध्ये मदतकार्य सुरू केले आहे. सरकारने या परिस्थितीकडे 'आपत्ती' म्हणून पाहिले असून मुख्यमंत्री नरेंद मोदी यांनी मदतकार्य करण्यासाठी मुंबईहून जहाज पाठवण्यासाठी विनंती पंतप्रधानांकडे केली असल्याचे सरकारी अधिकाऱ्यांनी सांगितले.

धरणांना धोका

प्रतापूर धरणाला 30 फूटाची भेग पडली असल्याचे निर्दशनास आले आहे. अज्वा आणि खेरा धरणांनाही अशाच भेगा पडल्या आहेत. यामुळे या परिसरात तणाव आहे. मात्र, या सर्व परिस्थितीवर सरकार लक्ष ठेवून आहे, असे गृहसचिव दुग्गल यांनी सांगितले.

आपदकालीन व्यवस्थापन

हवाई दलाचे 12 हेलिकॉप्टर अहमदाबाद विमानतळावर तातडीच्या मदतीसाठी तयार ठेवण्यात आले आहेत. याशिवाय केंदीय राखीव पोलिस दलाचे 'आपतकालीन व्यवस्थापन दल' सरकारच्या मदतीसाठी तयार आहे. पूरग्रस्त गावांत 100 यांत्रिक बोटी मदतकार्य करत आहेत.

दूधपुरवठा बंद

पूरसदृश स्थितीमुळे वडोदरा डेरीतून दुधाचा पुरवठा विस्कळीत झाला आहे. यामुळे शहराला अतिशय कमी दुध मिळत असून दुधाची टंचाई निर्माण झाली आहे.

रिफायनरी बंद

वडोदरा : मुसळधार पावसाने पूरसदृश स्थिती निर्माण झाल्यामुळे मुकेेश अंबानी यांच्या 'इंडियन पेट्रोकेमिकल्स कॉपोर्रेशन लि.'सह इंडियन ऑईल कॉपोर्रेशनचा गुजरात रिफायनरी यांसारखे अनेक प्रकल्प बंद ठेवावे लागले आहेत.

युटिलिटी व्यतिरिक्त 'आयपीसीएल'चे अनेक युनिट बंद करण्यात आले आहेत, अशी माहिती कंपनीचे ज्येष्ठ अधिकारी ए. के. आनंद यांनी सांगितले. पाण्याची पातळी उतरल्यानंतर प्रकल्प पुन्हा सुरू केला जाईल, असे आनंद यांनी सांगितले.

गुजरात रिफायनरीचे काही प्रकल्प बंद करण्यात आल्याचे, कार्यकारी संचालक के. आचार्य यांनी सांगितले. गुजरात औद्योगिक विकास मंडळाच्या मकरपुरा भागातील अनेक छोटे कंपन्यांना पूराचा फटका बसला आहे.

 
</text>
</doc>
