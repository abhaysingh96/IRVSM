<doc>
<docno>1158008.cms.txt</docno>
<text>
 
अर्थव्यवहार
शेतीचे उत्पन व न्यायालयीन निवाडे
[ Friday, July 01, 2005  11:41:53 pm]


करदाते व आयकर खाते यांच्यात या संदर्भात नेहमीच वाद होतात. करदात्याचे म्हणणे असते की, त्याचे उत्पन्न हे शेतीचे उत्पन्न असून, त्यावर आयकर आकारू नये. अशा परिस्थिती आयकर खाते करदात्याला अनेक पुरावे सादर करायला सांगते. उदा. 7/12 उतारा, शेतीकरिता केलेला खर्च व शेतीचा माल विकून आलेले उत्पन्न हे वाजवी आहे अथवा नाही. आयकर खात्याला सदर माहिती पुरवणे व मिळालेले उत्पन्न शेतीपासून आहे, हे सिद्ध करण्याची जबाबदारी करदात्याची आहे.

आता आपण या संदर्भातील काही न्यायालयीन निकाल बघू या. सुप्रीम कोर्टाच्या निकालानुसार शेतीचे उत्पन्न हे फक्त आपल्या नेहमीच्या वापरासाठी लागणारे धान्य, भाज्या व फळे यापासून मिळणाऱ्या उत्पन्नापुरते मर्यादित नाही. जनावरांच्या वापरासाठी काही झाडे, पाला अथवा गवत लावून केलेली शेती तसेच इतर पिके उदा. सुपारी, मसाले, तंबाखू तसेच वन्य झाडांची लागवड उदा. साग, टिंबर व कॅश्युरिना यापासून मिळालेले उत्पन्नदेखील शेतीचे उत्पन्न आहे.

खालील निकालांमध्ये न्यायसंस्थांनी करदात्याचा शेतीच्या उत्पन्नाचा दावा मान्य केला :

वादळामुळे चहाच्या मळ्याचे नुकसान झाले असून विमा कंपनीकडून नुकसान भरपाई मिळते.

वेली व फुलांच्या बागांपासून मिळणारे उत्पन्न.

स्वत:च्या शेतजमिनीवर मजूर लावून शेती केल्यानंतर काही रोपे जर कुंड्यातून विकली, तर अशा नर्सरीचे उत्पन्न. परंतु जर शहरात रोपे विकत घेऊन गिऱ्हाईकांना विकली, तर अशा नर्सरीचे उत्पन्न शेतीचे उत्पन्न म्हणून धरले जाणार नाही.

खालील निकालांत न्यायसंस्थांनी करदात्याचा शेतीच्या उत्पन्नाचा दावा फेटाळला.

मलबेरीच्या (तुती) झाडाची लागवड करून त्यावर रेशमाच्या किड्यांची पैदास करून मिळालेले उत्पन्न.

लाखेपासून मिळालेले उत्पन्न.

कुक्कुटपालन, मत्स्यपालन, दुग्धव्यवसायापासून मिळालेले उत्पन्न.

कोळशाच्या, दगडाच्या अथवा इतर खाणींपासून मिळालेले उत्पन्न.

स्वाभाविकपणे वाढलेला वन्य झाडांच्या विवरीतून मिळालेले उत्पन्न.

शेतीकरिता पुरवठा केलेल्या पाण्यापासून मिळालेले उत्पन्न.

उसापासून गूळ बनवल्यानंतर मिळालेले उत्पन्न हे जमिनीवर प्रक्रिया करून मिळालेले नसल्यामुळे शेतीचे उत्पन्न धरले जाणार नाही.

पानापासून निलगिरी तेलाचे उत्पादन करून तेल विकून झालेले उत्पन्न.

शेती करणाऱ्या कंपनीमध्ये गुंतवणूक केलेल्या समभागावर मिळालेला लाभांश.

चित्रपट दिग्दर्शकाला चित्रीकरणाकरिता बाग भाड्याने दिल्याबद्दल मिळालेला मोबदला.

वरील निकालांवरून असे लक्षात येते की, जर करदात्याने जमिनीवर मूलभूत प्रक्रिया (बेसिक ऑपरेशन) उदा. पेरणी, नांगरणी इ. केली, तर सदर जमिनीपासून मिळालेले उत्पन्न हे शेतीचे उत्पन्न म्हणून धरले जाईल. तसेच शेतीच्या मालावर पुढे काही प्रक्रिया करून मिळालेले अधिक उत्पन्न हे शेतीचे उत्पन्न म्हणून धरले जाणार नाही.

आयकर कायद्याच्या तरतुदी बघितल्यावर आपल्याकडील प्रचलित 'उत्तम शेती मध्यम व्यापार व कनिष्ठ नोकरी' ही म्हण किती योग्य आहे, ते जाणवते.

( उत्तरार्ध)

दीपक टिकेकर

( लेखक मुंबईतील प्रोफेशनल चार्टर्ड अकाउंटंट आहेत)

 
</text>
</doc>
