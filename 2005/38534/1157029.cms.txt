<doc>
<docno>1157029.cms.txt</docno>
<text>
 
महामुंबई
जमिनींच्या बेकायदा व्यवहारातलं साटंलोटं
[ Friday, July 01, 2005  01:30:54 am]


माणिकपूर इथल्या दिवाण बिल्डरच्या वादासाठी कोकण आयुक्तांनी दौरा केला. तर सहारा सिटीच्या बेकायदा भरावाच्या तक्रारींमुळे जिल्हाधिकाऱ्यांना वसईत यावं लागलं. या दौऱ्यानंतर एखाददुसऱ्या अधिकाऱ्यांची बदली करण्यात आली. तर सहारासह अनेक बिल्डरांवर दंडात्मक नोटीसा बजावण्यात आल्या. या प्रकरणांची चौकशी सुरू असतानाच वालिव इथल्या सरकारी जमिनींची विक्री प्रकरणंही उजेडात आली. त्यामुळे सोन्याचा भाव असलेल्या वसईतल्या जमिनींचे बेकायदा खरेदी-विक्री व्यवहार होत असून त्याला सरकारी अधिकाऱ्यांचीही साथ मिळत असल्याची धक्कादायक माहिती हाती आली आहे. सर्वसामान्यांना न समजणारी ही लफडी जेव्हा फारच गाजावाजा होतो तेव्हाच उजेडात येतात ही बाबही त्यामुळे लपून राहिलेली नाही.

वसईत शहरीकरणाला सुरुवात झाल्यानंतर बिल्डरांनी मोक्याच्या जागा हडप करण्यासाठी ना प्रताप केले आहेत. त्यांना महसूल अधिकाऱ्यांची साथ लाभल्याने ती उघडकीस येणं कठीण असतं. पण माणिकपूर परिसरात वसत असलेल्या दिवाण बिल्डराच्या अद्ययावत नगरीचं लफ डं विधानसभेत दोनवेळा गाजल्यानंतर वसईतही मुंबईसारखेच खाजगी आणि सरकारी भूखंड लाटण्याची कामं झाली आणि होत आहेत ही बाब उजेडात आली आहे. दिवाण बिल्डरचं प्रकरण विधानसभेत खूपच गाजल्याने गेल्या आठवड्यात कोकण आयुक्त रमेश उबाळे यांनी पाहणी करून माहिती घेतली. त्यांनी घेतलेल्या प्राथमिक माहितीत काही तक्रारींमध्ये तथ्य असल्याचं आढळून आल्याचं समजतं. पण या प्रकरणी मोठ्या अधिकाऱ्यावर कारवाई करण्याऐवजी तिथल्या एका मंडळ अधिकाऱ्यची वसईबाहेर बदली करून कारवाई केल्याचं दाखवण्यात आलं आहे. मात्र तिथे वसत असलेल्या नगरीसाठी झालेल्या जमीन व्यवहारात अनेक मोठे अधिकारी गुंतले असताना ते सहीसलामत सुटण्याची शक्यता निर्माण झाली आहे. मुख्यमंत्र्यांनी तर विधानसभेत बांधकामासाठी देण्यात आलेला अकृषिक परवाना रद्द झाल्याची घोषणा केली होती. पण तरीही तिथल्या जागेवर आजही राजरोसपणे काम सुरू असल्याचं दिसून येत असल्याने आश्चर्य व्यक्त करण्यात येत आहे.

हे प्रकरण गाजत असताना आता सहारा सिटीचा प्रकल्प वादाच्या भोवऱ्यात सापडला आहे. सहारा ग्रुपने वसई पूवेर्च्या राजीवलीसारख्या ग्रामीण भागात सुमारे तिनशे एकर जमिनीवर सहारा सिटी प्रकल्प वसवण्याचं काम सुरू केलं आहे. त्यासाठी तिथल्या जमिनीवर मोठ्या प्रमाणावर मातीचा भराव करण्यात आला आहे. त्याचबरोबर खाजण जमिनीतील तिवरांच्या झाडांची मोठ्या प्रमाणावर कत्तल केली आहे. मातीचा बेकायदा भराव करण्यात आल्याने अनेक गावांना पावसाच्या पुराच्या पाण्याचा धोका पोचण्याची भीती असल्याच्या तक्रारीही करण्यात आल्या आहेत. त्यामुळे जिल्हाधिकारी नंदकुमार जंत्री यांनी भेट दिली. त्यावेळी तिथे 62 हजार ब्रास मातीचा भराव केल्याचा निष्कर्ष काढून सहाराला चार कोटी रुपयांची दंडात्मक कारवाईची नोटीस बजावली आहे. दिवाण आणि राजावलीच्या सहाराच्या विरोधात याआधीच तक्रारी करण्यात आल्या होत्या. पण वसईच्या तत्कालीन तहसीलदारांनी त्याकडे दुर्लक्ष केल्याचं आता उजेडात

आलं आहे.

या दोन प्रकरणांसोबत वसई तहसीलदार कचेरीतून झालेल्या जमिनींच्या बेकायदा खरेदी-विक्रीचे व्यवहार झाल्याचंही उघडकीस आलं आहे. विशेष म्हणजे काही प्रकरणात जिल्हाधिकारी आणि प्रांताधिकाऱ्यांनीच तहसीलदारांनी दिलेले निर्णय बेकायदा असल्याचं जाहीर करून ते रद्द केले आहेत. मात्र या प्रकरणात संबंधित तहसीलदार आणि महसूल कर्मचाऱ्यांवर कारवाई करण्याबाबत कोणतीच हालचाल न झाल्याने आश्चर्य व्यक्त करण्यात येत आहे. वालिव आणि सातिवली परिसरात औद्योगिक वसाहती मोठ्या प्रमाणावर आहेत. तिथे सरकारी जमिनींचं प्रमाणही अधिक आहे. तिथल्या सरकारी जमिनी मोठ्या उद्योगपतींना कवडीमोलाने दिल्याची काही प्रकरणं आता समोर आली आहेत. त्यातील तीन प्रकरणांत जिल्हाधिकाऱ्यांनी जिल्हा परिषदेवर ठपका ठेवत संबंधित कारखानदारांकडून जमिनीची किंमत वसूल करण्याची कारवाई सुुरू केली आहे. वालिव इथल्या सवेर् क्रमांक 84 मधील 15 एकर सरकारी जमीन स्ट्रक्टरल सिरॅमिक प्रा. लि. या कंपनीला 15 जुलै 1963 मध्ये काही शतीर् आणि अटींवर अवघ्या 9 हजार 750 रुपयांना विकण्यात आली. कंपनी मालकाने आता तिथली जागा परस्पर विकण्याचा प्रयत्न चालवला आहे. तर सवेर् क्रमांक 14 मधील बॅसीन ड्रग्ज प्रा. लि. या कंपनीला काही शतीर् आणि अटींवर अवघ्या 5 हजार 200 रुपयांना विकली होती. या कंपनीनेही ही जमीन दुसऱ्या कंपनीला विकल्याचं उघडकीस आलं. दोन्ही जागांची किंमत कोटींच्या घरात आहे. यातील बॅसीन ड्रग्ज कंपनीकडून सध्याच्या बाजाराभावाप्रमाणे किंमत वसूल करण्याचे आदेश जिल्हाधिकाऱ्यांनी दिले आहेत. अशाच तऱ्हेची अनेक प्रकरण घडली असल्याचा आरोप सरकारी आणि आदीवासी जमीन बचाव समितीने केला आहे.

तहसीलदार कचेरीतून गेल्या काही वर्षांत फेरफार करण्याच्या नावाखाली अनेक खाजगी जमिनींचा बेकायदा फेरफार झाल्याचं आढळून आलं आहे. सर्वात जास्त प्रकार नालासोपारातील आचोळे मंडळ अधिकाऱ्यांच्या कार्यालयात घडल्याचं सांगितलं जातं. पण दोन वर्षांपूवीर् त्या कार्यालयात आग लागल्याने तिथली सगळीच कागदपत्रं जळून खाक झाल्याने महत्त्वाचे पुरावे नष्ट झाले आहेत. म्हणूनच त्या आगीबाबतही संशय व्यक्त करण्यात येत आहे. तरीही काही प्रकरणाचा निकाल लागला आहे. त्यात मोहम्मद करारी यांनी त्यांच्या जमिनीत बेकायदा फेरफार केल्याची तक्रार केली होती. विशेष म्हणजे अप्पर तहसीलदार (बिनशेती) यांनी या तक्रारीत तथ्य असून तहसीलदारांनी केलेला फेरफारच रद्द करून मोठी चपराक दिली आहे. तहसीलदारांनी दिलेला निर्णय खालचा अधिकारी रद्द करतो याचाच अर्थ ही बाब कि ती गंभीर आहे हे दाखवून देते. गोखीवरे इथले मनोहर पाटील यांच्या जमीन प्रकरणी तर प्रांताधिकाऱ्यांनी तहसीलदारांनी केलेला फेरफार रद्द केला आहे.

वसईत घडत असलेल्या बेकायदा जमिनींची ठळक प्रकरण उघडकीस आलेली आहेत. वसईत बरेच जमीन दलाल अशाच प्रकारे कामं करत असल्याचं दिसून येतं. सरकारी अधिकाऱ्यांची त्यांना साथ असल्याने त्याबाबत कुठेच बोंबाबोंब होत नाही. म्हणूनच सर्व व्यवहार बिनभोबाट सुरू आहेत. आता उघडकीस आलेल्या प्रकरणात सहारा आणि दिवाणसारखे बडे बिल्डर्स गुंतले आहेत. त्यांच्यावर मोठ्या अधिकाऱ्यांनी कारवाईचा बडगा उगारला आहे. पण दोघांचे राजकीय वजन पाहता कारवाई तडीस जाईल काय, ही शंका वसईकरांच्या मनात आहे. त्याचबरोबर छोटे-छोटे दलाल जमिनींचे बेकायदा व्यवहार करत असल्याचं उघडकीस आल्यानंतर संबंधितांवर कारवाई होईल काय, हाही प्रश्न आहेच.

शशी करपे

ह्यद्धड्डह्यद्धद्बद्मड्डह्मश्चद्गञ्चद्बठ्ठस्त्रद्बड्डह्लद्बद्वद्गह्य.ष्श्ाद्व

 
</text>
</doc>
