<doc>
<docno>1157014.cms.txt</docno>
<text>
 
देश-विदेश
मराठीच नव्हे, काश्मिरीचीही गळचेपी होत आहे!
[ Friday, July 01, 2005  01:21:20 am]


श्रीनगर (वृत्तसंस्था) : मराठी भाषा मरतेय, म्हणून महाराष्ट्रात आणि विशेषत: मुंबईत गळे काढले जातात. पण थोड्या फार फरकाने प्रत्येक राज्यातच तेथील मातृभाषेची अशीच परिस्थिती आहे. जम्मू-काश्मीरमध्येही काश्मिरी भाषेची हेळसांड होत असून विद्यार्थी काश्मिरी शिकण्यास उत्सुक नसल्याबाबत विचारवंत आणि लेखकांनी चिंता व्यक्त केली आहे.

काश्मिरात पाच वर्षांपूवीर् माध्यमिक शिक्षणापर्यंत काश्मिरी भाषा बंधनकारक करण्यात आली. मात्र, बहुतांश शाळांनी सरकारी आदेशाला केराचीच टोपली दाखवली आहे. अनेक शाळांमध्ये काश्मिरी भाषा शिकवणारे शिक्षकच नाहीत. काश्मिरी भाषा न शिकवणाऱ्या शाळांची मान्यता रद्द करण्याची तरतूद आदेशात असूनही अनेक शाळांनी या आदेशाला भीक घातलेली नाही, असे या लेखकांचे म्हणणे आहे.

जम्मू-काश्मीर शालेय शिक्षण मंडळाच्या अधिकाऱ्यांचेही असेच म्हणणे आहे. मंडळातफेर् जारी करण्यात आलेली काश्मिरी विषयाची पुस्तके प्रमुख शैक्षणिक अधिकाऱ्यांच्याच कार्यालयात धूळ खात पडल्याचे या अधिकाऱ्यांनी सांगितले. कित्येक शाळांमध्ये काश्मिरी शिकवण्यासाठी शिक्षकच नसल्याचे या अधिकाऱ्यांनीही मान्य केले आहे.

काश्मिरी भाषेची ही हेळसांड पाहून व्यथित झालेले लेखक व विचारवंतांच्या एका शिष्टमंडळाने अलीकडेच मुख्यमंत्री मुफ्ती मोहम्मद सईद यांची भेट घेऊन चौथ्या इयत्तेपासून काश्मिरी भाषा बंधनकारक करण्याच्या आदेशाची कठोर अमलबजावणी करण्याची मागणी केली. 'जम्मू-काश्मीर अॅकॅडमी ऑफ आर्ट्स, कल्चर अॅण्ड लँग्वेजेस' या संस्थेतील गेली अनेक वषेर् बंद असलेला काश्मीर संदर्भातील विभागही पुन्हा सुरू करण्याची या शिष्टमंडळाची मागणी होती. काश्मिरी कवींची पुस्तके आज खुद्द काश्मिरातही उपलब्ध होत नाहीत, एवढी खडतर परिस्थिती असल्याचे त्यांनी मुख्यमंत्र्यांच्या निदर्शनास आणून दिले.

भरमसाठ फी आकारणाऱ्या इंग्रजी माध्यमाच्या खाजगी शाळा काश्मिरी भाषा शिकवण्यास फारशा उत्सुक नसल्याचा आरोप नॅशनल कॉन्फरन्सचे वरिष्ठ नेते आणि शिक्षण विभागाच्या एका उपसमितीचे निमंत्रक ए. एम. सागर यांनी केला आहे. काश्मिरी भाषेसाठी प्रमाणित पुस्तकही नसावे, हे खरोखरीच दुदैर्वी आहे. ज्या शाळा काश्मिरी शिकवण्यास तयार आहेत, त्यांना चौथी आणि पाचवी या दोन्ही इयत्तांना एकाच पुस्तकातून शिकवावे लागते, याकडेही सागर यांनी लक्ष वेधले आहे.

काश्मिरीबाबतच्या या उदासिनतेचा सारा दोष सागर राज्य सरकारच्याच माथ्यावर फोडतात. राज्य सरकारने इच्छाशक्ती दाखवून आपल्या आदेशाची कठोर अमलबजावणी केली असती तर या आदेशाचे उल्लंघन करण्याची हिंमत कोणी दाखवली नसती, असे त्यांचे म्हणणे आहे.

 
</text>
</doc>
