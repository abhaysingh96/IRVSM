<doc>
<docno>1157021.cms.txt</docno>
<text>
 
महाराष्ट्र
रत्नागिरीत बनावट नोटांचा सुळसुळाट
[ Friday, July 01, 2005  01:26:17 am]


चिपळूण (म. टा. वृत्तसेवा) : रत्नागिरी शहरात एका तरुणाने तीन वेगवेगळ्या ठिकाणी 100 रुपयांच्या बनावट नोटा देऊन वस्तू खरेदी केल्याचे उघड झाले आहे.

बनावट नोटा बिनधास्तपणे खपवणारी इतरही काही तरुण मंडळी जिल्ह्यात सक्रिय असल्याची शक्यता पोलिसांनी वर्तविली. या तरुणाची मोटारसायकल गोव्यात विकत घेतली होती, अशी माहिती मिळाली असून त्याचा अन्य जिल्ह्यातही संपर्क आहे का, यासंदर्भात चौकशी सुरू आहे.

यापूवीर्ही असे प्रकार अनेकदा घडलेले होते, परंतु या घटनेमुळे नागरिक सावधपणे व्यवहार करू लागले आहेत. रिझर्व बँकेत जमा करण्यात येणाऱ्या नोटांमध्ये याआधीही काही बनाट नोटा आढळून आल्याने इतर बँकांना यासंबंधी कळवण्यात आले होते.

दरम्यान भंडारी बँकेत बनावट सोने तारण ठेवण्याच्या एका घटनेत पोलिसांनी 10 जणंावर कारवाई केली. त्यांना अटक केल्यानंतर 15 हजार रुपयांच्या जामिनावर सोडून देण्यात आले.

खेड शहरात घरफोडयांचे सत्र

खेड शहरात भरवस्तीत झालेल्या कोठारी खून प्रकरणाचा खुनी सापडत नसल्याने जनतेचे आंदोलन सुरू असतानाच आता खेड शहर व परिसरात घरफोड्यांचे सत्र सुरू झाले आहे.

साखरोळी, कशेळी येथील चोऱ्यांपाठोपाठ खेड शहरातील महाड नाक्यापासून तीनबत्ती नाक्यापर्यंत चोरट्यांनी एकाच रात्री तीन अलीशान बंगले, चार फ्लॅट व दोन दुकाने फोडून लाखो रुपयांचा ऐवज लुटला. तसेच साखरोळी येथील अब्दुल रहमान इस्माईल परकार यांच्या घरातील सोने, चांदी, रोख रक्कमही लुटून आजूबाजूच्या घरा-दुकानांत किरकोळ चोऱ्या झाल्या.

सोमवारी रात्रीही काही फ्लॅट आणि गांधी चौकातील तीन दुकाने लुटण्याचे प्रकार घडले.

 
</text>
</doc>
