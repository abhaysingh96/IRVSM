<doc>
<docno>1158029.cms.txt</docno>
<text>
 
महाराष्ट्र
खासगीकरण होऊ नये यासाठी लढा करू
[ Friday, July 01, 2005  11:51:49 pm]


सांगली (म. टा. वृत्तसेवा) : राज्य वीज मंडळाच्या विभाजनानंतर चारही कंपन्यांचे खाजगीकरण होऊ नये यासाठी आमचा लढा चालूच राहील. याबाबत सुरू असलेल्या धरणे आंदोलनात 11 जुलै रोजी किमान 35 हजार लोक सहभागी होतील, असे 'वीज मंडळ वर्कर्स फेडरेशन'चे कार्याध्यक्ष मोहन शर्मा यांनी सांगितले.

विभाजनाने कर्मचाऱ्यांचे नुकसान होणार नाही. मात्र विजेचे दर वाढून पहिला झटका सर्वसामान्य वीज ग्राहकांनाच बसणार आहे. प्रशासकीय खर्च प्रचंड वाढणार आहे. यासंदर्भात 'प्रयास'सारख्या स्वयंसेवी संघटना आणि नागरिकांच्या पाठिंब्यावरच आमचा लढा सुरू राहील. प्रसंगी प्रा. एन. डी. पाटील, प्रताप होगाडे यांचीही मदत घेतली जाईल, असे शर्मा म्हणाले.

खाजगीकरणामुळे राजकीय दबावाखाली वीज मंडळाचे काम चालेल. गावोगांव ठेकेदार तयार होतील. हे सारे जनतेच्या पैशातून होईल. परिणामी वीज दर आकाशाला भिडतील. खाजगी कंपन्यांचे लक्ष महानगरांवर आहे. प्रामुख्याने भांडुप, ठाणे, बेलापूर, नाशिक, नागपूर या शहरांतील ठेकेदारी मिळावी यासाठी आतापासूनच बोली सुरू झाली आहे. एन्रॉनच्या विरोधात आम्ही दीर्घ स्वरुपाचा लढा दिला, त्याच प्रकारे खाजगीरणाविरुद्धही लढा देऊ, असा निर्धार त्यांनी व्यक्त केला.

 
</text>
</doc>
