<doc>
<docno>1158017.cms.txt</docno>
<text>
 
देश-विदेश
'जंपिंग चिकन' न खाण्याचा सल्ला
[ Friday, July 01, 2005  11:47:12 pm]


पणजी (म. टा. प्रतिनिधी) : जिभेचे चोचले पुरविण्यासाठी पावसाळ्यात गोव्यामध्ये येऊन गरमागरम 'जंपिंग चिकन'वर ताव मारण्याचा तुमचा बेत असेल तर सावधान. ते तुमच्या जीवावरही बेतू शकतं... कारण सातत्याने बेडकाचं मांस खाल्यास अर्धांगवायू, कॅन्सर, मूत्रपिंडाचं दुखणं यांसारख्या दुर्धर रोगांची लागण होण्याची शक्यता आहे.

गोवा सरकारच्या माहिती व प्रसिद्धी खात्याने प्रसृत केलेल्या पत्रकात हा इशारा देण्यात आला आहे. बेडकांच्या शिकारीवर कायद्याने बंदी असली तरी गोव्यात मात्र बेडकाच्या डिश खिलवणारी काही ठराविक हॉटेलं आढळतात. विशेषत: परदेशी पर्यटकांना बेडकाचे मांस अधिक प्रिय असते. कायद्याचा ससेमिरा चुकविण्यासाठी या डिशना 'जंपिंग चिकन' असा सांकेतिक शब्द वापरला जातो. तशा सूचक जाहिरातीही स्थानिक वर्तमानपत्रांमध्ये केल्या जातात.

परंतु रासायनिक कारखान्यांतून बाहेर पडणारी विषारी रसायने नंतर अन्नसाखळीत सामावून जातात आणि ती बेडकांच्या शरीरात जाण्याची शक्यता असते. अशा बेडकांचं मांस भक्षण केल्यास वरील दुर्धर रोगांना सामोरं जाण्याचा धोका आहे, असं या पत्रकात म्हटलं आहे.

मुसळधार पाऊस, सर्वत्र हिरवळ आणि स्थानिक अनुकूल वातावरणामुळे गोव्यात सर्वत्र बेडूक मोठ्या संख्येने आढळतात. येथे सापडणाऱ्या पाच जातींपैकी राणा टायग्रिना आणि राणा पेंटाडॅक्टिला या दोन जातींच्या बेडकांना पकडून त्यांची हॉटेलांमध्ये खवय्यांची भूक शमविण्यासाठी रवानगी केली जाते.

पावसाळा हा खरं तर बेडकांच्या प्रजननाचा मुख्य कालावधी. परंतु माणूसच मुळावर उठल्यामुळे हा काळ त्यांच्या विनाशालाही कारणीभूत ठरत आहे. माणसाने केलेल्या बेसुमार कत्तलीमुळे बेडकांच्या संख्येमध्ये चिंताजनक घट होत चालली आहे.

बेडकांचं मुख्य खाद्य आहे किडे व कीटक. मलेरिया, एनसिफॅलिटीस यांच्यासारखे रोग पसरवणाऱ्या किटकांना तो खात असल्यामुळे या रोगांवर आपोआपच नियंत्रण राहतं. त्यामुळे बेडकांची हत्या हा पर्यावरणात्मक गुन्हा आहे, असा इशारा या पत्रकात दिला आहे.

 
</text>
</doc>
