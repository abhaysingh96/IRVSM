<doc>
<docno>1158033.cms.txt</docno>
<text>
 
महाराष्ट्र
पक्ष्यांसाठी तरी स्मृतिवन उभारूया...
[ Friday, July 01, 2005  11:52:38 pm]


नाशिक (म. टा. प्रतिनिधी) : 'नाशिकमध्ये स्मृतिवन निर्माण करून काँक्रीटच्या जंगलात पक्ष्यांच्या निवाऱ्याची सोय होणे गरजेचे असून त्यासाठी निसर्गप्रेमी संस्थांनी एकत्र येऊन ही संकल्पना राबवून पर्यावरणाचा समतोल राखवा', अशी सूचना पक्षिमित्र दिगंबर गाडगीळ यांनी केली आहे.

नेचर क्लब ऑफ नाशिकतर्फे आयोजित करण्यात आलेल्या 'पक्षी पर्यावरणरक्षी' या विषयावरील व्याख्यानात गाडगीळ बोलत होते. ते पुढे म्हणाले की, 'पक्ष्यांशी मैत्रीचे बंध लहान वयातच जुळले पाहिजेत. पक्षी आपल्या संस्कृतीत खोल रुजलेला आहे. गोष्टी, गाणी आणि कवितांमधून त्याचा परिचय असला तरी त्याचे महत्त्व आपण जाणून घेत नाही. भारतात दोन हजार जातीचे पक्षी असून नाशिकमध्ये खंबाळा, नांदुरमध्यमेश्वर याठिकाणी पक्षीनिरीक्षणाची उत्तम संधी लाभते. पक्ष्यांची संख्या घटली, तर निसर्गात अनेक समस्या निर्माण होतील ही बाब लक्षात घेतली पाहिजे. पक्ष्यांच्या हत्या करण्याचे प्रकार दिवसेंदिवस वाढत असून लोकशिक्षणाच्या माध्यमातून जनमानसात पक्ष्यांचे महत्त्व ठसवणे गरजेचे आहे', असेही गाडगीळ म्हणाले.

' आज गिधाडांच्या 70 टक्के जाती नामशेष झाल्या आहेत. त्यामुळे 'गिधाडे बचाव पर्यावरण बचाव' असे म्हणण्याची वेळ आली आहे', असे सांगून गाडगीळ म्हणाले की, 'सनबर्डसारखे पक्षी परागकणांच्या प्रसाराचे कार्यही करतात.'

यावेळी गाडगीळ यांनी स्लाइड-शोद्वारे सारसपक्षी, मोर, नाइट हेरॉन, तांबटपक्षी, सनबर्ड, टिटवी, जांभळी कोंबडी, बंड्या, तुतवार, रंगीत बगळा, वॉटर हेन, पॅडीबर्ड आदी दीडशे पक्षांची सखोल माहिती दिली.

 
</text>
</doc>
