<doc>
<docno>1157939.cms.txt</docno>
<text>
 
रंगनाद
लग्नकर्ता विघ्नहर्ता
[ Friday, July 01, 2005  10:42:50 pm]


' लग्नकर्ता विघ्नहर्ता' या मच्छिंद कांबळींच्या नाटकात हेमांगी कवी आणि अतुल तोडणकर असे दोन नव्या दमाचे होनहार कलाकार नजरेत भरतात, ही या नाटकाची जमेची बाजू. स्वत: मच्छिंद कांबळी आपला हातखंडा रोल ठासून करत असताना (पात्राचं नाव काहीही असो त्या भूमिकेत मच्छिंद कांबळी नावाचा बडबड्या, आगाऊ, धूर्त, उचापतखोर माणूस कायम असतो.) या दोन कलावंतांनी आपलं अस्तित्व प्रकर्षाने सिध्द करत नाटकावर प्रभाव टाकावा, ही तशी साधारण गोष्ट नाही.

अर्थात याचं बरचसं श्ाेय नाटकाचे लेखक आणि दिग्दर्शक अरविंद औंधे यांनाही जातं. त्यांनी या कॉमेडी नाटकात या पात्रांची व्यक्तिरेखाटनं नीट केली आहेत आणि त्यांना आखून दिलेल्या चौकटीत मनसोक्त वावरू दिलं आहे. अर्थात अशी चौकट ते मच्छिंद कांबळी आणि संजीवनी जाधव यांच्या भूमिकांसाठी मात्र निर्माण करू शकलेले नाहीत. त्यामुळे कांबळी लोकनाट्यातल्या सोंगाड्या प्रमाणे अखंड बडबडीचं आणि टवाळखोर शेरेबाजीचं स्वातंत्र्य घेत स्वच्छंद बागडतात. अर्थात त्यांच्या प्रेक्षकांची त्यांच्याकडून तीच अपेक्षा असते, त्यामुळे कांबळी 'आपला एरिया' आपणच निर्माण करतात. तसं संजीवनी जाधवांचं होत नाही. त्यांना स्वातंत्र्य देताना औंधे लेखक म्हणून त्यांची व्यक्तिरेखा अनेकदा सोडून देतात. कथानकात ती केवळ 'आधार' म्हणूनच येते. मंजूने एखादा निर्णय घेतलाय किंवा कृती केलीय आणि तिचा परिणाम इतर पात्रांवर झालाय असं होत नाही. त्यामुळे संजीवनी जाधवांना भूमिकेचं काय करावं हे अनेकदा कळत नाही आणि मग ती अकारण लाऊड होते.

बापूने आयुष्यात अनेक रंग उधळल्यावर प्रौढ वयात मंजूशी लग्न केलंय. मंजूचा भाऊ वसंता याचंही लग्न रखडलंय. त्याचं एका मुलीवर प्रेम आहे. बापू त्याचं लग्न जुळवण्याचा जिम्मा स्वत:वर घेतो. पण त्याच्या खऱ्या प्रेयसीऐवजी घरात घुसलेल्या डबा बाटलीवालीलाच त्याची प्रेयसी समजण्याचा घोळ बापू करतो आणि सगळा गोंधळ निर्माण होतो. अरविंद औंधे यांनी या फारसं नाविन्य नसलेल्या कथानकातून नाटक निर्माण करताना प्रसंगांची आटोपशीर मांडणी आणि अपरिहार्य साखळी निर्माण केलेली नाही. त्यामुळे नाटक बडबडीमध्येच लांबत जातं आणि शेवटाकडे गुडाळलं जातं.

हेमांगी कवी (डबा बाटलीवाली) या अभिनेत्रीने आपल्या सहजसुंदर आणि मोकळया अभिनयाने आपली छाप नाटकावर पाडली आहे. अतुल तोडणकर (वसंता) आपल्या स्थूल देहयष्टीचा नेमका वापर करत भूमिकेतला व्यंगात्मक भाव उत्तमरित्या प्रकट करतो.

निमिर्ती : भदकाली प्रॉडक्शन्स

लेखक / दिग्दर्शक : अरविंद औंधे

नेपथ्य : अंकुश कांबळी

संगीत : नंदू होनप

कलावंत : मच्छिंद कांबळी, संजीवनी जाधव, अतुल तोडणकर, हेमांगी कवी, माधुरी काळे,

सुरेश सरदेसाई, निलांबरी केणी.

दर्जा : * *

जयंत पवार

 
</text>
</doc>
