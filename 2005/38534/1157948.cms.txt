<doc>
<docno>1157948.cms.txt</docno>
<text>
 
मायाबाजार
कही दूर जब...
[ Friday, July 01, 2005  10:50:31 pm]


मुंबई-गोवा रोडवर कोलाडचं फार्म हाऊस. जगापासून दूर, पण स्वत:च्या खूप जवळ. विक्रम गोखलेंनी अपार मेहनतीतून साकारलेली एक संपन्नता. इथल्या प्रसन्न वास्तूच्या सान्निध्यात पुन्हा एकदा जागा होतो, नकोसा वाटणारा भूतकाळ. पूर्वायुष्याची वर्तमानकाळाशी सांगड घालत असताना बोलका होतो नॉस्तॅल्जिया...

' एक अनामिक शांतता... फार्म हाऊसवरच्या पक्ष्यांची किलबिल, वाऱ्याचा हळुवार स्पर्श आणि झऱ्याची मंद खळखळ यांची सोबत. फक्त स्वत:चा श्वास स्पष्ट ऐकू येतो. बस्स्, त्या वेळेपुरता मी तेवढाच असतो. स्वत:शी बोलू शकतो, प्रश्न विचारू शकतो. माझा माझ्याशीच संवाद सुरू असतो. आठवणी भूतकाळातला कडवटपणा घेऊन येतात. लहानपणीचा मी, माझं कुटुंब, घर यांच्याशी निगडित कुठेतरी खोल रूतून बसलेल्या वेदनाही जाणवतात.

फार्म हाऊसकडे बघताना मला आठवतं पुण्यातलं घर. नऊ वर्षांचा होतो मी त्यावेळी. गरिबीने त्रस्त झालेले आईवडील आणि धाकटी भावंडं. माझ्यावर मोठेपणा सोपवून दाराला कडी घालून एक दिवस आईवडील बाहेर पडले... आत्महत्या करण्यासाठी! खिडकीच्या गजांतून मी त्यांना जाताना फक्त बघू शकत होतो. माझी भावंडं

रडून रडून झोपली. थोड्या वेळाने पाहिलं, तर आईवडील परत आले होते. त्यांना येताना बघितलं आणि मी रडलो... मृत्यूच्या दारातून ते परत काय आले आणि आम्ही सगळेच पुन्हा एकदा जिवंत झालो.

तो एक दिवस आणि हा आजचा दिवस. ते एक पुण्यातलं घर आणि आज हे अद्ययावत फार्म हाऊस. इथल्या गझिबोमध्ये बसून समोरचं पाणी बघताना मला मुठा नदीची आठवण होते. 'सोमवार पेठ स्विमिंग पूल'मध्ये पोहायला जाण्याइतके पैसे नसायचे. मग पोहण्याची हौस पूर्ण करायची, ती मुठा नदीत. आज तिथे सगळंच बदललं आहे. बदलत नाहीत, त्या स्मृती!

माझ्या फार्म हाऊसवर आज आठ-नऊ जणांचा स्टाफ आहे. त्यांना पाहिलं, की माझे मॅट्रिकनंतरचे दिवस आठवतात. घरात काहीतरी मिळवून आणलं पाहिजे, ही अस्वस्थता मनात भरून राहिली होती. काय केलं नाही, मी त्यावेळी? पेपर टाकले. परीक्षेला बसलेल्या मुलांना मध्येच उठता येत नाही. म्हणून त्यांना तहान लागल्यावर पाणी देण्याचं काम केलं. या कामाचा मला एक रुपया मिळायचा. असेही गेले

ते दिवस...

म्हणूनच की काय, फार्म हाऊसवरच्या स्टाफबद्दल माझ्या मनात वेगळा कोपरा आहे. मला जे सहन करावं लागलं, ते त्यांच्या वाट्याला येऊ नये, अशी इच्छा असते. त्यांच्या अडचणी दूर करण्याचा माझा प्रयत्न असतो. पूर्वायुष्याने मला खूप काही शिकवलं आहे. त्यामुळे कोणत्याही अडचणीकडे भावूकपणे पाहण्याऐवजी प्रॅक्टिकली पाहण्याची सवय झालीये...

पुण्यातल्या घरात समोरासमोर बसून वडील मला अभिनयाचे धडे द्यायचे. आज फार्म हाऊसवर बांधलेल्या स्टेजवर मी माझ्या विद्यार्थ्यांना अभिनय शिकवतो. एखाद्या थिएटरमधल्या स्टेजच्या भव्यतेशी तुलना करेल, असा त्याचा थाट आहे. पाण्याच्या बॅकड्रॉपवर एका झाडासमोर बांधलेल्या स्टेजवर माझे विद्याथीर् अॅक्टिंगपासून अॅक्शनपर्यंत सगळं शिकतात. स्टेजच्या समोर खुर्च्या टाकून त्यांची कला पाहता येते. इथे असताना पूवीर्चा मी आठवतो. जुन्या पद्धतीचा अभिनय आठवतो. वयाच्या 75व्या वषीर् एकच वाक्य सात प्रकारच्या पट्ट्यांत बोलून दाखवणारे नानासाहेब फाटक आठवतात...

... फार्म हाऊसवर माझ्या नॉस्टॅल्जिक आठवणींची मालिका अशीच अखंड सुरू राहते. या सगळ्याबरोबर आठवतो संघर्ष, माझे कष्ट. फक्त अभिनयक्षेत्रावरच अवलंबून होतं, असं नाही. माझी स्वत:ची गणितंही याला कारणीभूत ठरली आहेत. सात वर्षं मी अभिनयक्षेत्रापासून दूर होतो. या काळात स्वत:ला वेळ दिला. अगदी शेतात ट्रॅक्टरही चालवला. जेव्हा वाटलं, तेव्हाच परत आलो.

या सगळ्याचा विचार करताना गंमत वाटते, की आयुष्य कसं खेळ खेळलं आपल्याबरोबर! काही निर्णय आपल्याला वर आणतात आणि काहींमुळे आपण पार रसातळाला जातो. माझ्या आयुष्यात घडलेल्या कोणत्याही गोष्टीबाबत मी जगाला दोष दिलेला नाही. फार्म हाऊसमधल्या संपन्नतेकडे बघत असतानाही माझ्या मनात कटू आठवणींचा नॉस्टॅल्जिया जागृत होतो खरा! पण त्यासाठी मी कोणालाही जबाबदार धरत नाही.

... असेच विचार येतात आणि जातात. फार्म हाऊसवर संध्याकाळ होते. माझ्या स्मृतींना मात्र

सूर्यास्त नसतो...'

श्वेता प्रधान

ह्यद्ध2द्गह्लड्ड.श्चह्मड्डस्त्रद्धड्डठ्ठञ्चह्लद्बद्वद्गह्यद्दह्मश्ाह्वश्च.ष्श्ाद्व

 
</text>
</doc>
