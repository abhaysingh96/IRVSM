<doc>
<docno>1157046.cms.txt</docno>
<text>
 
महामुंबई: मुंबई टाइम्स
आता पर्वत तुमच्या भेटीला
[ Friday, July 01, 2005  01:38:30 am]


समीर कर्वे

महंमद पर्वताकडे जाऊ शकत नसेल, तर पर्वतालाच महंमदाकडे यावं लागतं...डोंगरात फिरायची आपल्याला कितीही हौस असली, तरी सगळ्यांनाच काही वारंवार मुंबईबाहेर पडता येत नाही. मग हिमालयातल्या एखाद्या मोहिमेवर जायचं असेल, तर तयारी कशी करायची, हा प्रश्न अनेकांना पडतो. आता ती चिंता मिटवण्यासाठीच हा पर्वतच उचलून तुमच्या जवळ आणण्याचं तंत्र विकसित झालं आहे. गेल्या काही वर्षांपासून अशा सरावासाठी कृत्रिम भिंत बांधून त्यावर चढाई करण्याच्या स्पोर्ट््स क्लायम्बिंग या प्रकाराला बरंच महत्त्व आलं आहे. अनेक क्लायम्बर्सनीही या क्षेत्रात आपलं करिअर करण्यास सुरुवात केली आहे.

स्पोर्ट््स क्लायम्बिंगसाठी आवश्यक असणाऱ्या वॉल्स उभारण्यासही त्यानिमित्ताने मुंबईत सुरुवात झाली आहे. आतापर्यंत पवई, गोरेगावचं नंदादीप विद्यालय तसंच दादरच्या समर्थ व्यायाम मंदिरात अशा प्रकारच्या वॉल्स उभारण्यात आल्या होत्या. एस्सेलर्वल्डमध्ये ग्रेट आऊटडोअर्सचे सुनील जोशी यांनी उभारलेल्या 25 फूट उंचीच्या वॉलचं अलीकडेच एव्हरेस्टवीर सुरेंद चव्हाण याच्या हस्ते उद््घाटन झालं. सुनील जोशी यांचं वैशिष्ट्यं म्हणजे गेली 20 वर्षं ते ट्रेकिंगसाठी लागणाऱ्या हॅवरसॅक्स आणि इतर सामग्रीच्या उत्पादन-विक्री व्यवसायात आहेत. ठाण्याच्या वर्कशॉपमध्येच 25 दिवसात त्यांनी ही वॉल उभारून पूर्ण केली.

या प्रोजेक्टबद्दल माहिती देताना सुनील जोशी यांनी सांगितलं, की रॉक क्लायम्बिंग किंवा रॅपलिंगच्या सरावासाठी दरवेळी डोंगरकपारीत जायचं, तर वेळ आणि खर्च वाढतो. त्याऐवजी कातळाची प्रतिकृती शहरातच बनवण्याची परदेशात पद्धत आहे. या भिंतीची बांधणी ही सीमेण्ट, लोखंड यातून केली जाते. या फ्रेमवर लाकूड, प्लायवूड, फायबल ग्लास किंवा सीमेण्टशिट यांची पॅनल्स लावली जातात. 5 ते 80 वर्षांपर्यंत कोणताही फिट माणूस या साहसी क्रीडा प्रकारात सहभागी होऊ शकतो. अशा वॉल्स शाळा, कॉलेजं, क्रीडासंकुलं, पार्क, जिम्नॅशिअम, शॉपिंग मॉल या ठिकाणीही असणं ही काळाजी गरज बनली आहे.

काही वॉल्स या केवळ छंदाखातर बनवण्यात आल्या असल्या, तरी वॉल उभारणं, त्यावरचं रुटसेटिंग आणि त्यावरच्या चढाईच्या स्पर्धांमध्ये बाजी मारणं हे पूर्णत: टेक्निकल भाग ठरले आहेत. या क्षेत्रात स्थिरावलेले स्पोर्ट क्लायम्बर अभिजीत बर्मन यांनी सांगितलं, की इराणसारख्या देशातही आज 80 कृत्रिम वॉल्स आहेत. हा पूर्णपणे वेगळा क्रीडा प्रकार आता विकसित झाला आहे. त्यातल्या प्रत्येक वॉलला ग्रेडिंग असतं आणि त्यावरचे रुट सेट करणाऱ्या क्लायम्बरला स्वत:ला रुट ओपन करता येणं आवश्यक असतं. सीबीडी बेलापूरमध्ये यापूवीर् नैसगिर्क कातळावर वॉल क्लायम्बिंगची स्पर्धा भरवण्यात आली होती. फ्रान्समध्ये हा क्रीडा प्रकार सर्वाधिक प्रमाणात आहे.

वॉल क्लायम्बिंगचा रुटसेटर म्हणून मान्यता मिळवलेले वैभव मेहता यांनी सांगितलं, की राष्ट्रीय-आंतरराष्ट्रीय स्तरावर या क्रीडा प्रकारासाठी स्पर्धा होत असतात. पण अजून तरी खचिर्क असल्यामुळे मुंबईत त्या तोडीच्या वॉल्स तयार झालेल्या नाहीत. सुळक्यावरील क्लायम्बिंगपेक्षा हा थोडा वेगळा प्रकार आहे. गेल्या काही वर्षांर्ंत बंगलोरने या क्षेत्रात बाजी मारली आहे. सन 2012 पर्यंत ऑलिम्पिक स्पर्धांमध्येही या खेळाचा समावेश होऊ शकतो.

वॉल उभारण्यासाठी 40 हजार ते 20 लाखांपर्यंत खर्च येऊ शकतो. पण वॉल उभारण्याबरोबरच या क्रीडा प्रकाराच्या चळवळीला प्रोत्साहन देण्याची अधिक गरज आहे, असं या क्षेत्रातील जाणकारांचं मत आहे.

ह्यड्डद्वद्गद्गह्म.द्मड्डह्म1द्गञ्चह्लद्बद्वद्गह्यद्दह्मश्ाह्वश्च.ष्श्ाद्व

 
</text>
</doc>
