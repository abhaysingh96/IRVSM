<doc>
<docno>1156945.cms.txt</docno>
<text>
 
सगुण-निर्गुण
संत ज्ञानेश्वर 2 : वैष्णवांचा धर्म
[ Friday, July 01, 2005  12:39:12 am]


ज्ञानेश्वर लोकोत्तर कवी होते. समाज-सुधारक होते. संत होते. योगी होते. जन्मत:च सिद्धप्रज्ञेमुळेच त्यांना सृष्टीविषयक सर्व तलस्पशीर् ज्ञानाचा लाभ झाला होता. महाकवीची दिव्य प्रतिभा लाभूनही ज्ञानेश्वरांनी स्वतंत्र महाकाव्य का लिहू नये? तत्त्वज्ञानावर स्वतंत्र ग्रंथाद्वारे सर्वस्पशीर् विवेचन का करू नये? त्याऐवजी त्यांनी भगवद्गीतेवर भाष्य केले.

श्री महेशान्वय संभूते। निवृत्तीनाथ सुते

केले ज्ञानदेवे गीते। देशीकार लेणे

महाकवीची प्रतिभा लाभलेल्या ज्ञानेश्वरांनी गीतेवर टीका लिहिण्यात धन्यता मानावी असे तिच्यात काय होते? गीता ही सर्व उपनिषदांतील तत्त्वज्ञानाचा अर्क आपल्यात उतरवणारी एक बहुमोल ग्रंथकृती आहे.

सवोर्पनिषदो गावो दोग्धा गोपालनंदन:।

पार्थो वत्स सुधीभोर्क्ता, दुग्धं गीतामृतं महत्।।

म्हणजे उपनिषदांचा सुगंध गीतेत, वैदिक ज्ञानाचा सुगंध उपनिषदांत व गीतेचा सुगंध ज्ञानेश्वरीत, हे चवथ्या क्रमांकाचे गौण कर्तृत्व नाही काय? मग ज्ञानेश्वरांनी त्याचा अमृतातेहि पैजा जिंकण्याइतका अभिमान का बाळगावा? गीतेतील गुह्य उमाळ्याने मायभाषेला समजून सांगण्याचा हा पहिला प्रयत्न होता. तत्पूवीर् संस्कृतच्या पूर्वसुरींनासुद्धा गीतेच्या प्रयोजनाची गंगोत्री सापडली नव्हती. म्हणून ज्ञानेश्वरांनी लिहिले,

वेदु संपन्न होये ठायी। परि कृपणु ऐसा आन नाही।

जो कानीं लागला ती हि। वर्णांचिया

येरां भवव्यथा ठेलिया। स्त्री शूदादिक प्राणियां।

अनवसर मांडुनिया। राहिलासे

ते मज पांता मागील उणे। फेडावया गीता पणे

वेदु वेठला भलतैणे। सेव्य होआवया।।

वेदाधिकार फक्त त्रैवणिर्कांनाच होता. स्त्रिया किंवा वैश्य, शूद यांनासुद्धा नव्हता. या तत्कालीन रूढ संकेताला ज्ञानेश्वरांनी घेतलेला हा चिमटा आहे. 'वेद' हा शब्दच मुळी 'विद्' म्हणजे जाणणे यापासून निघाला आहे. त्या शब्दाचा अर्थच 'ज्ञान' असा आहे. या ज्ञानप्राप्तीनेच मनुष्याला आपल्या जीवनाचे सार्थक करून घेता येते. ('ज्ञानान् मोक्ष:' किंवा 'ज्ञानादेव तु कैवल्यम्') जन्म माणसाने परमेश्वराकडे मागितला नव्हता. परमेश्वराकडून तो त्याच्यावर लादला गेला आहे. जन्म कुठे, केव्हा, कोणत्या वर्णात, जातीत, स्तरात मिळावा याबाबतही त्याला निवडीचे स्वातंत्र्य नव्हते. अशा न मागता मिळालेल्या या जन्माचे सार्थक करण्याचे उपायही त्या बिचाऱ्यापासून हिरावून घेणे हा केवढा अन्याय होता! त्या ईश्वरी अन्यायाचे प्रतिध्वनी विषमतेच्या रूपाने समाजवर्तनात केवढ्या व्यापक प्रमाणात उमटत होते. वेदांनी अनुल्लेखाने मारलेल्या या वर्गाच्या जीवित साफल्याचे आश्वासन गीतेच्या नवव्या अध्यायात दिले आहे.

मां हि पार्थ व्यपाश्ात्यि ये पिस्यु: पापयोनय:।

स्त्रियो वैश्या स्तथा शूदा: ते पि यान्ति परां गतिम्।।

जन्म आपल्या हातात नसतो. पण जन्मल्यानंतर कर्म बाकी आपल्या हातात असते. अशा जन्मवंचित तसेच कर्मवंचितही जीवांना वरील आश्वासनातून दिलासा मिळाला आहे.

एखाद्याच्या हातून चुकून वा आवडीनुसार एखादे दुराचरण घडले, त्यानंतर पश्चात्ताप पावून तो जर परमेश्वराच्या भजनी लागला, तर त्यालाही आपल्या पतित जीवनाचे सार्थक करून घेता येते. ज्ञानेश्वर तर अशाला 'दुराचारी' न मानता 'साधू' म्हणूनच जवळ घ्यायला उत्सुक आहेत.

गीतोपदेशाचे हे प्रयोजन पहिल्यांदा ज्ञानेश्वरांनाच प्रतीत झाले व त्यांनी ते वेगवेगळ्या दृष्टांतांनी खुलवत स्वभाषिकांना समजावून सांगितले. गावातले क्षुद ओहळ नदीला जाऊन मिळाले की, त्यांचे क्षुदपण संपून जाते व नदी म्हणून त्यांची नवी ओळख होते. नदी समुदाला मिळाली, की ती नदी राहतच नाही, समुदच बनून जाते. काष्ठ हे अग्नीचा स्पर्श होईपर्यंतच काष्ठ असते. नंतर त्याला काष्ठ नव्हे, अग्नीच म्हणतात. तसेच कोणत्याही वर्णात, जातीत वा वर्गात जन्म घेतला, तरी ईश्वराचे वळण लागले, तर त्यांचे पूवीर्चे सगळे संदर्भ गळून पडतात व तो ईश्वराचा लाडका साधू म्हणूनच जगाला परिचित होतो.

' जैसा न मरतु चि निघाला। पुरा आतु।'

आपली मर्दुमकी दाखविण्यासाठी ओढाळ पुरात उडी टाकलेल्या माणसाचे पोहताना त्राण संपले, तर त्याला आपण आता मरणार याची खात्री पटते. पण ऐनवेळी एखाद्या कनवाळू माणसाने पुरात उडी टाकून त्याला सुखरूप काठावर आणले, तर क्षणापूवीर् तो मेला होता, ही अफवा बनते व तो जिवंत आहे, ही वस्तुस्थिती शिल्लक उरते. वाल्या पूवीर् दरोडेखोर होता, ही आख्यायिका ठरते व वाल्मिकी मानवजातीचा पहिला महाकवी म्हणून स्थिरपद होतो. माणसाला आत्मोद्धारासाठी जन्म किंवा कर्म यापैकी कोणतेच अडथळे अडवू शकत नाहीत. हे जन्मवंचित व कर्मवंचित अशा विराट समुदायाच्या निदर्शनास आणण्यासाठी व त्यांच्यातील लोपलेला आत्मप्रत्यय फुलवून त्यांना विधायक वळण लावण्यासाठी ज्ञानेश्वरांनी हे गौण मानले जाणारे ग्रंथकर्तृत्व आपणहून पत्करले.

त्यामुळेच वंचितातील सर्व हतप्रभ समुदायाच्या मनाने उभारी धरली व त्यातून एक अपूर्व सांस्कृतिक क्रांती उदयाला आली. तेराव्या शतकापासून सतराव्या शतकापर्यंतच्या काळात समाजाच्या सर्व स्तरांमध्ये ईश्वरनिष्ठांची मांदियाळी उत्पन्न झाली. त्यात सर्व वर्णांचे, जातींचे व वर्गांचे प्रतिनिधी होते. म्हणूनच प्रा. वा. ब. पटवर्धन यांनी या काळाचे वर्णन 'आध्यात्मिक क्रांतीचा कालखंड' असे केले आहे. यात र्वज्यार्वज्यता नव्हती. कुणालाही धर्म, पंथ, जात या कारणाने मज्जाव नव्हता. सर्वांनाच पोटाशी घेण्याची वृत्ती होती.

ज्ञानेश्वरीतून प्रवतिर्त झालेल्या या नव्या धर्माचे नाव होते - 'भागवत धर्म'. पितरांच्या धर्मबाह्य कृत्याचे शासन म्हणून ज्यांना जन्मभर बहिष्कार सोसावा लागला, त्या ज्ञानेश्वरांनी ही पाळी त्यानंतर कुणावरही येऊ नये, अशी उदार धर्मस्थापना करून आपल्यावरील अमानुष अन्यायाला मानवतावादी व विधायक प्रत्युत्तर दिले आहे.

राम शेवाळकर

 
</text>
</doc>
