<doc>
<docno>1156965.cms.txt</docno>
<text>
 
धावते जग
चांगला उपक्रम
[ Friday, July 01, 2005  12:55:19 am]


पोलिसांची मानसिकता व स्वभावविशेष ओळखून त्यांना योग्य त्या विभागात नोकरी देण्याचा राज्य पोलिस खात्याचा निर्णय योग्यच म्हटला पाहिजे. यंदा पोलिस दलात चार हजार जणांची भरती करण्यात आली. त्यातील 519 जणांच्या मुलाखती वा चाचण्या घेऊन त्यांच्या आवडत्या ठिकाणी नोकरी देण्यात आली. पुढच्या वर्षी सर्वच पोलिसांच्या अशा चाचण्या घेण्यात येतील आणि त्यांना मानवतील असेच खाते देण्यात येईल, असे सांगण्यात आले आहे. कामाच्या अतिताणामुळे अथवा अन्य काही कारणांमुळे पोलिसांच्या आत्महत्या अथवा अकाली निधन असे प्रकार वाढत आहेत.

साप्ताहिक सुट्यांची खात्री नसणे, मोठी सुटी मिळालीच तरी ती पूर्णपणे उपभोगता येईल याची शाश्वती नाही, वाढत्या प्रदूषणामुळे व वेळीअवेळी जेवण्यामुळे तब्येतीचे तीनतेरा वाजलेले असताना पोलिसांना मानवणारे विभाग देण्याची कल्पना पोलिसही उचलून धरतील यांत शंका नाही. अलीकडेच काही नामवंत डॉक्टर्स, मानसशास्त्राचा अभ्यास केलेले काही तज्ज्ञ, मानसोपचार तज्ज्ञ वगैरे लोकांनी 519 पोलिसांना प्रश्ानवली दिली, काही चाचण्या घेतल्या, त्यांच्या वागणुकीवर काही काळ नजर ठेवली. त्यानंतर त्यांच्या मुलाखती झाल्या.

जो आक्रमक प्रवृत्तीचा होता त्याला तपास आणि गुप्त माहिती मिळविण्याच्या कामात नेमण्यात आले. जो बचावात्मक विचारांचा, सौम्य प्रकृतीचा असेल त्याला नागरी हक्क संरक्षण विभाग अथवा कैद्यांची तुरुंगातून ने आण करण्याच्या कामावर नेमण्यात आले. ज्यांच्याकडे खूप संयम आहे आणि पेपरवर्क करण्यात ज्यांचा हातखंडा आहे, त्यांना पोलिस ठाण्याअंतर्गत काम देण्यात आले. या चाचणीचा आणखी एक फायदा झाला. नेतृत्वाचे गुण कोणात आहेत आणि एखादा कठीण पेच उद्भवला तर कोण धडाडीने काम करील तेही या निमित्ताने स्पष्ट झाले.

आतापर्यंत कोणालाही कुठेही पोस्टिंग मिळत होते. त्यामुळे बऱ्याचदा वरिष्ठांच्या तक्रारी येत असत. एखादा कॉन्स्टेबल नीट काम करत नाही अथवा त्याच्या वागण्याबद्दल अन्य काही प्रश्ान् आहेत, अशा तक्रारी अनेकदा येत. प्रत्येक वेळी त्याची बदली करणे शक्य असेल असे नाही. त्यामुळे एकूणच त्या पोलिस ठाण्यात असंतोष खदखदत असे. आता तसे होणार नाही, अशी अपेक्षा आहे. आवडते काम मिळाल्याने पोलिसांवरचा ताण कमी होईलच; शिवाय तब्येतीतही सुधारणा झाल्याने गुन्ह्यांचा तपास लवकर लागण्यातही मदत होईल. नोकरी देताना अन्य क्षेत्रांतही अशीच पद्धत अवलंबली गेली तर ते सर्वांच्या हिताचे ठरेल.

 
</text>
</doc>
