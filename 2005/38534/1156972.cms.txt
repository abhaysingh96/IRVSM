<doc>
<docno>1156972.cms.txt</docno>
<text>
 
लेख
एकांड्या शिलेदाराची यशोगाथा
[ Friday, July 01, 2005  12:58:42 am]


महाड (जि. रायगड) येथील डॉ. हिम्मतराव साळुबा बावस्कर यांचे 'बॅरिस्टरचं कार्टं' हे आत्मकथन वाचलं. नंतर या ध्येयधुंद माणसाची महाड येथे भेटही घेतली. आपले ध्येय साध्य करण्यासाठी झपाटलेला माणूस किती कष्ट घेतो, त्याचं प्रत्यंतर या भेटीत आले. गेली 29 वषेर् डॉ. बावस्करांनी कोकणातील विंचूदंश आणि सर्पदंश या दोन समस्यांवर मात करण्यासाठी घेतलेल्या परिश्रमांना तोड नाही. एकप्रकारे त्यांनी आपल्या संशोधनाद्वारे कोकणावर अनंत उपकार करून ठेवले आहेत.

विंचूदंश आणि सर्पदंश यामुळे मनुष्य दगावणे ही कोकणातील फार मोठी समस्या आहे. विंचूदंश झाला की त्याच्या विषाचा परिणाम रक्तवाहिन्यांवर होतो; तर सापाच्या विषाचा परिणाम मज्जासंस्थेवर होतो. विंचूदंशावर प्रतिलस परिणामकारक ठरत नसली, तरी ती सापाच्या विषावर मात्र परिणामकारक ठरते.

कोकण हा डोंगराळ व अती पावसाचा प्रदेश आहे. त्यामुळे त्या भागात फुरसे, कांबळ्या, सूर्यकांडर (मणेर), नाग (कोब्रा) यासारखे विषारी साप आढळतात. जून ते सप्टेंबर या कालावधीत फुरसे चावल्याच्या घटना अधिक आढळून येतात. शेतात गवत कापत असताना, तसेच अंधारात किंवा गवतातून अनवाणी जाताना पायाला फुरसे चावते. पावसाळ्यात उंदरांपाठोपाठ सर्प घरात शिरून होणाऱ्या दुर्घटनाही मोठ्या संख्येने असतात.

विंचवाच्या विषाचा परिणाम हृदय आणि रक्तवाहिन्यांवर होतो. शेवटच्या अवस्थेत रुग्णाच्या तोंडाला फेस येतो व तो रक्त ओकून मरतो. त्याला 'पल्मनरी इडिमा' असे म्हणतात. डॉ. बावस्कर यांनी ही बाब शोधून काढली आणि रुग्णाच्या हृदयावरील ताण कमी होऊन हृदयाची आकुंचन पावण्याची शक्ती वाढविली जाईल अशा औषधाचा प्रयोग केला; त्यामुळे 'पल्मनरी इडिमा' नाहीसा झाल्याचे त्यांना आढळले.

डॉ. बावस्कर यांनी, कोकणातील विंचूदंश आणि सर्पदंशाने माणसावर मृत्यू का ओढवतो त्या कारणांचा मागोवा घेतानाच रुग्णाला असलेल्या इतर व्याधींवरील औषधांचा अचूकपणे वापर करून त्याच्या मृत्यूवर मात करण्यात यश मिळविले. त्यानंतर अशा मृत्यंूचे प्रमाण 40 टक्क्यांवरून एक टक्क्यावर आले. त्याचे श्रेय डॉ. बावस्करांनाच द्यायला हवे. त्यासाठी त्यांना प्रतिकूल परिस्थितीशी खूप झगडावे लागले. विंचूदंशावर उपाय शोधण्यासाठी त्यांनी घेतलेला ध्यास पाहून अनेकांनी त्यांना वेड्यात काढले. मात्र त्यांचे संशोधन 'लॅन्सेट' या आंतरराष्ट्रीय वैद्यकीय नियतकालिकात प्रसिद्ध झाल्यानंतरच त्याकडे साऱ्या जगाचे लक्ष वेधले गेले. मात्र तसे असले, तरी भारतातील वैद्यकीय क्षेत्राने आपल्या संशोधनाकडे फारसे लक्ष दिले नाही, याची मोठी खंत डॉ. बावस्करांना आहे. तरीही ते कधीही नाउमेद झाले नाहीत. उलट ते स्वत:च्या खर्चाने, विंचूदंश व सर्पदंशावरील उपचारांमधील प्रगती तसेच आपल्या अनुभवाची माहिती इतर भागांतील डॉक्टरांकडे पाठवत असतात.

जालना जिल्ह्याच्या भोकरदन तालुक्यातील देहेड या खेड्यातील एका अत्यंत गरीब कुटुंबात जन्मलेल्या डॉ. हिम्मतराव बावस्करांनी अत्यंत खडतरपणे एम. बी. बी. एस.पर्यंत शिक्षण पूर्ण केले. त्यानंतर त्यांनी सरकारी सेवेमध्ये प्रवेश केला. त्यांना महाडपासून 15 कि.मी. अंतरावरील बिरवाडी येथे पहिले पोस्टिंग मिळाले. ऑगस्ट 1976मध्ये ते तेेथे रुजू झाले. त्यावेळी विंचूदंशाचे अनेक रुग्ण त्यांच्या पाहण्यात आले. त्याबाबत तेथील इतर वैद्यकीय अधिकाऱ्यांचा व व्यावसायिकांचा अनुभव विचारता डॉ. बावस्करांना आश्चर्यकारक उत्तरे ऐकायला मिळाली. त्या मंडळींंच्या म्हणण्यानुसार विंचूदंश झालेल्या माणसाला वाचविण्यासाठी त्यांच्याकडे कोणताही इलाज नव्हता; सर्पदंशाप्रमाणे विंचूदंशावर प्रतिलस उपलब्ध नव्हती. जोपर्यंत प्रतिलस नाही, तोपर्यंत या रुग्णांवर आपण उपचार करू शकत नाही, अशी त्यांची भूमिका होती. ते उपचारासाठी रुग्णांना माणगाव, अलिबाग किंवा मुंबई येथे पाठवित. त्या रुग्णांना वाटेतच मृत्यू गाठत असे. ही परिस्थिती पाहून डॉ. बावस्करांनी मागील चार-पाच वर्षांचे विंचूदंशाच्या रुग्णांचे केस-पेपर्स अभ्यासले. त्यात रुग्णाच्या परिस्थितीबाबत; उदा. नाडीचे ठोके, रक्तदाब, श्वसनक्रिया, शरीराचे तापमान, हृदय व फुफ्फुसात झालेले परिणाम आदी काहीही नोंदी नव्हत्या. हे सर्व पाहिल्यावर, अन्न, वस्त्र व निवारा या तीन मूलभूत गरजांबरोबरच कोकणामध्ये चौथी गरज ही विंचूदंशावर अक्सीर इलाज शोधून काढणे ही आहे, हे डॉ. बावस्करांनी मनाशी पक्के केले आणि एखाद्या एकांड्या शिलेदाराप्रमाणे त्यांनी विंचूदंशावर इलाज शोधण्यासाठी रात्रीचा दिवस केला.

डॉ. बावस्करांनी विंचूदंशावर शोधून काढलेली आपली उपचार पद्धती अलिबाग, मुंबई, पुणे येथील डॉक्टरांना पटवून देण्याचे अनेकदा प्रयत्न केले. परंतु त्या 'शहरी' डॉक्टरांनी त्यांची दखल घेण्याची तयारी दाखविली नाही. डॉ. बावस्करांनी विंचूदंशावर इलाज शोधून काढण्याचा इतका ध्यास घेतला होता की, त्यासाठी त्यांनी स्वत:च्या मूळ गावानजीक झालेली आपली बदलीसुद्धा थेट मंत्र्यांपर्यंत जाऊन रद्द करून घेतली. आता तर त्यांनी कोकणालाच आपली कर्मभूमी मानले आहे. स्वत:च्या आयुष्यातील अनेक बाबींचा मागोवा त्यांनी 'बॅरिस्टरचं कार्टं' या आत्मकथनात घेतला आहे.

आपण ज्या गरिबीत जन्मलो, या गरिबीमध्ये खितपत पडलेल्या लोकांचे आपण अद्यापही काही देणे लागतो, या भावनेने त्यांची आरोग्यसेवा अखंडपणे सुरू आहे. तिची दखल सरकारने आणि उच्चभ्रू समाजाने घेतली नाही, तरी तुम्ही-आम्ही ती घ्यायला हवी.

कुमार कदम

 
</text>
</doc>
