<doc>
<docno>1157045.cms.txt</docno>
<text>
 
महामुंबई: मुंबई टाइम्स
ढगांच्या दाटीत विमानांचा ट्रॅफिक जॅम
[ Friday, July 01, 2005  01:36:35 am]


मुंबई टाइम्स टीम

रस्त्यावरच्या खट्ट्यातून जाणाऱ्या गाडीला पंख फुटावेत, तसे हादरे विमानाला बसू लागतात. खिडकीतून ढग दूर गेल्यावर मुंबईचा विमानतळ नजरेस पडतो, पण आपल्या विमानाची चाकं मात्र जमिनीवर टेकू शकत नाहीत. जेटलॅगने त्रस्त झालेले हवाई प्रवासी पुरते मेटाकुटीस येतात...त्याच वेळी या विमानांच्या प्रतीक्षेत 'मेरा नंबर कब आएगा' असं म्हणत रांगेत उभे असलेल्या प्रवाशांचा पारा चढू लागलेला असतो. स्वागताऐवजी आपको होनेवाली असुविधा के लिए खेद है या शब्दांचा त्यांना प्रचंड राग आलेला असतो. - रेल्वे किंवा रस्त्याने प्रवास करणाऱ्यांच्या वाट्याला येणाऱ्या या स्पेशल पॅकेजमध्ये सध्या विमानप्रवासीही भरडून निघत आहेत.

हजारो रुपये खर्च करून विमान प्रवासाचा मार्ग पत्करणाऱ्यांना पाऊस आणि प्रशासनाच्या ढिसाळ कारभारामुळे सध्या रोजच्या लेट मार्कला सामोरं जावं लागत आहे. खासकरून मुंबई विमानतळावर गेल्या काही महिन्यांपासून या ट्रॅफिक जॅममध्ये भरच पडू लागली आहे. डोमेस्टिक, इण्टरनॅशनल यापैकी कोणतीही फ्लाइट असली, तरी प्रवाशांना हाच अनुभव येत आहे. ढगाळ वातावरण आणि पाऊस यामुळे रन-वेवर उतरण्याचा सिग्नल मिळत नसल्यामुळे हवेत घिरट्या मारत बसण्याची वेळ येत आहे. अनेकदा अशा घिरट्यांचं प्रमाण वाढलं, की परदेशातून आलेलं विमान इंधन वाचवण्यासाठी थेट हैदराबाद किंवा इतर ठिकाणीही काही काळासाठी उतरवण्यात येतं. विमानाच्या क्रूला आता ही गोष्ट नित्याचीच झाली आहे.

विमान कंपन्यांबरोबरच मुंबईच्या रन-वेवर विमानांची संख्या झपाट्याने वाढत आहे. तासाला अंदाजे 20 विमाने मुंबईतून ये-जा करतात. मुंबईत रन-वे मात्र एकच असल्यामुळे अशी कोंडी होते, असं विमानतळ प्राधिकरणातफेर् सांगण्यात आलं. मान्सूनकडे बोट दाखवून आपली दिरंगाई लपवण्याचा विमान प्राधिकरण करत असल्याचा पायलट्सचा आरोप आहे. ढगांच्या दाटीतून मार्ग काढण्यासाठी पायलट््सची मात्र कसोटी लागत आहे. रडारच्या सूचनांचं काटेकोर पालन करून प्रवाशांना कमीत कमी धक्के खावे लागतील, यासाठी पायलट््स प्रयत्नांची पराकाष्ठा करत आहेत. प्रवाशांची सुरक्षा ही आमची जबाबदारी असली, तरी अधिक अत्याधुनिक टेक्नॉलॉजीद्वारे मान्सून काळातही प्रवाशांचा विमान प्रवास अधिक सुखकर करणं शक्य असल्याचं पायलट्सचं म्हणणं आहे. ठराविक अंतरावरून रन-वे दिसला नाही, तर लॅण्डिंगची परवानगी पायलट्सना मिळत नाही. या यंत्रणेला अधिक अत्याधुनिक पर्याय निर्माण झाले आहेत ते आपल्याकडे उपलब्ध नाहीत. टमिर्नलमध्येही प्रवाशांच्या सोयी-सुविधांचीही इतर विमानतळांच्या तुलनेत वानवाच आहे. अशा अनेक समस्यांकडे पायलट्स लक्ष वेधतात.

सिंगापूर, डल्लाससारख्या तुलनेत छोट्या असलेल्या विमानतळांवरही तीन ते चार रन-वे आहेत. पण वर्षाला एक लाख 37 हजार विमानांची ये-जा असलेल्या मुंबई विमानतळावरील ताण वाढत आहे. यावर लवकरच पर्याय उपलब्ध झाले नाहीत, तर येत्या काळातील स्थिती अधिक गंभीर होईल, असा इशारा या क्षेत्रातील तज्ज्ञ देत आहेत.

 
</text>
</doc>
