<doc>
<docno>1157024.cms.txt</docno>
<text>
 
महामुंबई
सांडपाण्यामुळे मासे मरण्याच्या घटना
[ Friday, July 01, 2005  01:27:21 am]


मुंबई टाइम्स टीम

नवी मुंबई : पावसाळा सुरू होत नाही तोच बेलापूर, तळोजा तसंच दिवाळे खाडीकिनारी मृत माशांचा खच आढळून आल्याने मच्छिमारांवर संक्रात आली आहे. तळोजा एमआयडीसीतून खाडीत सोडलेल्या रासायनिक सांडपाण्यामुळे मासे मेल्याचा दावा मच्छिमारांनी केला आहे. विशेष म्हणजे गेल्या वषीर्ही अशीच घटना घडली होती. राज्य प्रदूषण नियंत्रण मंडळ याकडे दुर्लक्ष करत असल्याचा आरोप मच्छिमार करत आहेत.

बेलापूर तळोजा तसंच दिवाळे खाडीकिनारी रावस, जिताडी, कोळंबी, बोईस व खरवाड जातींचे मासे मोठ्या प्रमाणावर मृत झाल्याचं नुकतंच आढळून आलं. त्यात लहान माशांपासून चार-पाच किलोच्या माशांच्या समावेश आहे. माशांच्या प्रजनन काळातच शेकडो मासे मेल्याने मासेमारीवर मोठा परिणाम होण्याची भीती मच्छिमार व्यक्त करत आहेत. बेलापूर, तळोजा तसंच दिवाळे खाडीकिनारी तेलाचा तवंग दिसत आहे. तसंच पाण्याला रसायनाचाही वास येत आहे. त्यामुळे प्रदूषित सांडपाण्यामुळे मासे मरण्याचा प्रकार घडल्याचा आरोप मच्छिमार करत आहेत.

मृत माशांचे व पाण्याचे नमुने तपासणीसाठी पाठवण्यात आले आहेत. पाणी दूषित होणाऱ्या कारणांची माहिती घेऊन संबंधितांवर कारवाई करण्यात येणार असल्याचं प्रदूषण नियंत्रण मंडळाचे प्रादेशिक अधिकारी डी.एम. चौखंडे यांनी सांगितलं. तळोजा एमआयडीसीतून येणाऱ्या रासायनिक सांडपाण्यावर प्रक्रिया करून नावडे इथल्या खाडीत सोडण्यात येतं. तसंच तळोजा एमआयडीसीतील सीईटीपी प्रकल्प नवीन असल्याने मासे मरणारचं नाही, असा दावाही चौखंडे यांनी केला.

गेल्या वषीर् अशी घटना घडल्यानंतर खाडीत रासायनिक सांडपाणी सोडणाऱ्या कंपन्यांवर कारवाई करण्याचं राज्य प्रदूषण नियंत्रण मंडळाने जाहीर केलं होतं. परंतु एकाही कंपनीवर कारवाई न करण्यात आल्याने कंपन्या आणि प्रदूषण नियंत्रण मंडळाच्या अधिकाऱ्यांचं साटेलोटं असण्याचा संशय बळावला आहे. ठाणे-बेलापूर तसंच तळोजा एमआयडीसीमधील रासायनिक कंपन्या, पावसाचा फायदा घेऊन दूषित पाणी खाडीत सोडत असल्यानेच मासे मृत होण्याचे प्रकार घडत असल्याच्या तक्रारी मच्छिमारांनी सातत्याने केल्या आहेत. मात्र त्यांना राज्य प्रदूषण नियंत्रण मंडळाने केराची टोपली नेहमीच दाखवली आहे. त्यामुळे रासायनिक कंपन्यांचं फावलं असल्याचं बोललं जातं.

विशेष म्हणजे राज्याचे पर्यावरण मंत्री गणेश नाईक यांच्या मतदारसंघातील बेलापूर, दिवाळे, घणसोली, कोपरखैरणे, वाशीगाव खाडीकिनारी रासायनिक सांडपाण्यामुळे मासे मृत होण्याचे

प्रकार वारंवार घडत असूनही कोणावरही कारवाई झालेली नाही. त्यामुळे नाईक यांनीच या प्रकरणात लक्ष घालावं, अशी मागणी होत आहे.

 
</text>
</doc>
