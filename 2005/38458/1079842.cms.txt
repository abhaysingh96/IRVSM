<doc>
<docno>1079842.cms.txt</docno>
<text>
 
संवाद
H2o अनलिमिटेड
[ Saturday, April 16, 2005  09:01:41 pm]


यंदाच्या उन्हाळ्यात पाणीकपात नाही असं जाहीर करून दुसऱ्याच दिवसापास्नं मंुबई महापालिकेनं 20 टक्के पाणीकपात सुरू केली. त्यानंतर लगेचच पश्चिम उपनगरातल्या कुठल्याशा नगरात पाण्यासाठीची बोंबाबोंब सुरू झाली. त्याही आधीपासून गेले कित्येक महिने अधूनमधून मुंबईच्या पाणीसाठ्याचा काटकसरीने वापर करण्यासाठीचे अनेक पर्याय चचिर्ले जातायत. दरएक सोसायटीगणिक पाण्याची मीटर्स बसवायची की भांडणं टाळण्यासाठी प्रत्येक घरालाच स्वतंत्र मीटर द्यायचे ? सांडपाण्याचा पुनर्वापर करायचा ; नवीन बांधकामातून उभ्या राहणाऱ्या इमारतींना हे लागलीच बंधनकारक करायचं असे कितीतरी पर्याय. या पर्यायांसह एकंदरच मुंबईच्या पाणीपुरवठ्याच्या भवितव्याकडे एक दृष्टिक्षेप...

उन्हाची काहिली वाढू लागली की, आईसक्रीम पार्लर्सपासून शहाळीवाले आणि कलिंगड ज्यूसपर्यंत सगळ्या ठिकाणी झुंबड उडते. ही ज्युसेस, सरबतं, कोल्ड्रिंक्स कितीही प्यायली, तरी पाण्याने जी तहान भागते, ती कशानेच भागू शकत नाही. शिवाय कितीही बिस्लेरीच्या बाटल्या आणल्या, तरी मुंबईत मिळणाऱ्या नळाच्या पाण्याने जे समाधान होतं, ते ठंडा कोल्ड्रिंकमधूनही मिळू शकत नाही. बाहेरगावी जातानाही आपण मुंबईचं पाणी अगदी जपून जपून वापरतो आणि मुंबईतून घरून भरून घेतलेली पाण्याची बाटली आपली तृषा शमवते, तोपर्यंत आपण निर्धास्त असतो. तर असं हे मुंबईचं पाणी जोपर्यंत सहज मिळतं, तोपर्यंत आपल्याला त्याचं महत्त्व वाटत नाही. पण पाणीकपातीचं संकट पुढे उभं राहिलं की, आपण अस्वस्थ होतो.

यंदा उन्हाळ्यात पाणीकपात नाही, असं सांगून महापालिकेने लोकांना आश्वस्त करून टाकलं खरं. पण तेवढ्यानं आपली चिंता मिटते का ? कारण दुसऱ्याच दिवशी शहरभर 20 टक्के पाणीकपात सुरू झाली. दोन दिवसात गोरेगावच्या बिंबीसार नगरात पाण्याचा खडखडाट सुरू असल्याच्या तक्रारी आल्या. हे असं अलीकडे नेहमीच सुरू आहे आणि काही वर्षं तरी सुरू राहील. उन्हाळा सुरू होण्यापूवीर्च मुंबई महापालिकेतफेर् उपलब्ध साठ्याचा विचार करून पाण्याच्या वापराचं एक गणित बनवण्यात येतं. त्यात किती तारखेपर्यंत पाऊस पडला नाही, तर पाणीकपात करावी लागणार नाही, किती टक्के करावी लागेल, या सगळ्याचा विचार असतो. ते वेळोवेळी होत असतंच. एका शतकाहूनही अधिक वर्षांचा इतिहास असलेल्या मुंबईच्या पाणीपुरवठ्यास अत्यंत महत्त्वाची अशी शिस्त आहे. गुरुत्त्वाकर्षणाच्या बळाचा उपयोग करून पाइपवाटे 110 किलोमीटर दूरवरून पाणी आणून ते मुंबईकरांना पुरवण्याचा प्रयोग 1860 च्या दशकात मुंबईत सुरू झाला. त्यानंतर एवढ्या वर्षात मुंबई मुख्य बेटाच्या पलिकडे अफाट विस्तारली. नवी मुंबईमुळे मुंबईवरचा ताण कमी होईल, या आशा फोल ठरल्या. अधेमधे पाऊस लांबल्यामुळे मुंबईवर अवकळा येते की काय किंवा मुंबई रिकामी करावी लागते की काय, अशी भीती निर्माण झाली होती. पण ही सगळी संकटं क्षणिक ठरली. मुंबईत येणाऱ्या सर्व पाहुण्यांना अत्यंत सेफ असं वातावरण असतं. त्यात पिण्याच्या पाण्याचा वाटा मोठा आहे. इथे हक्काने पिण्याचं स्वच्छ पाणी मिळतं, हा मुंबईच्या बेबंद विस्ताराचा मायनस पॉईन्ट ठरला आहे. माकेर्टिंगवाल्यांच्या शब्दांत सांगायचं, तर स्वच्छ पाणी हे मुंबईचं युएसपी (युनिक सेलिंग प्रपोजिशन) आणि हा युएसपी हेच मुंबईच्या बरबादीचं कारण ठरलंय.

पाणी खात्यातील तज्ज्ञांच्या मते पाण्याचा वापर जपून आणि योग्य रीतीने झाला, तर मुंबईला पाण्याची समस्या अजिबात भेडसावणार नाही. तसं तर होताना अजिबातच दिसत नाही. उलट गेल्या काही वर्षात मुंबईतल्या पाण्याचा वापर कमालीचा वाढला आहे. सव्वा कोटी लोकसंख्या असलेल्या मुंबईत सध्या भातसा, तानसा, अप्पर वैतरणा, मोडकसागर, विहार, तुळशी या तलावांमधून पाणीपुरवठा होतो. त्यापैकी भातसा तलावातून सर्वाधिक पाणी मुंबईत येतं. मुंबईत दररोज 3 हजार दशलक्ष लिटर्स इतकं पाणी पुरवलं जातं आणि त्यात प्रत्येकी पाच जणांच्या कुटुंबामध्ये दर दिवशी दरडोई 135 ते 240 लिटर्स इतकं पाणी मिळेल, या प्रमाणात पाण्याच्या वितरणाचा हिशेब मांडलेला असतो. साधारण 20 वर्षांची लोकसंख्यावाढ धरून प्लॅनिंग केलं जातं. आगामी काळात मुंबईची गरज दिवसाला 5 हजार दशलक्ष लिटर्स असेल. त्यासाठी मुंबईकरता पाण्याचे नवे स्त्रोत कोणते राहतील, त्याचंही प्लॅनिंग झालंय. पण या प्रकल्पांच्या अमलबजावणीची गती विविध कारणांमुळे धीमी राहिली आहे. त्यापैकी मध्य वैतरणा हा वैतरणेचं पाणी तिसऱ्या टप्प्यात अडवण्याचा प्रकल्प एव्हाना पूर्ण व्हायला हवा होता. त्यातून 455 दशलक्ष लिटर्स वाढीव पाणी उपलब्ध होईल. हा प्रकल्प पूर्ण होण्यास 2010 साल उजाडेल. भातसा धरणाची वाढीव क्षमता वापरण्याचा ' मुंबई तीन अ ' हा प्रकल्प अजूनही पाइपलाइनमध्ये आहे. त्यातून 455 दशलक्ष लिटर्स पाणी उपलब्ध होईल. या 900 दशलक्ष लिटर्सच्या वाढीव पाणीसाठ्यामुळेही गरज भागणार नाही. त्यासाठीच गार्गाई आणि पिंजाळ हे प्रकल्पही मुंबईच्या पाणीपुरवठ्यासाठी देण्याचं सरकारने मान्य केलं आहे. या दोन्ही प्रकल्पांमधून जवळपास 1200 दशलक्ष लिटर्स पाणी उपलब्ध होईल. या दोन प्रकल्पांच्या जागा चितळे समितीने सुचवलेल्या अहवालातच देण्यात आल्या होत्या. पण त्यांची कामं सुरू झालेली नाहीत. या प्रकल्पांमुळे पर्यावरणाची फार फार मोठी किंमत आपल्याला चुकवावी लागते. त्यामुळे ते किती घ्यावेत, यालाही मर्यादा आहेच.

एवढं सगळं प्लॅनिंग करूनही पाणीपुरवठ्याचं गणित कोलमडतंच. प्रकल्पांपेक्षा कितीतरी वेगाने लोकसंख्या वाढते. पश्चिम उपनगरात ज्या प्रकारे पाण्याची बोंब होत आहे, त्यावरून हे स्पष्ट होईल. 2021 मध्ये मुंबईची लोकसंख्या 1 कोटी 56 लाख होईल, असा अंदाज धरून पाणीपुरवठ्याचं प्लॅनिंग करण्यात येत आहे. पश्चिम उपनगरातली लोकसंख्या 1971 पासून 2001 पर्यंत 30 लाखांनी वाढली. 2021 मध्ये एकूण लोकसंख्येत 72 लाख म्हणजेच जवळपास अधीर् लोकसंख्या पश्चिम उपनगरात असेल, असं सध्याच्या दरानुसार केलेला अंदाज सांगतो. बाहेरून असेच लोंढे येत राहिले, तर त्यात वाढच होईल. साहजिकच सध्या पश्चिम उपनगरामध्ये असलेली समस्या अधिकच वाढेल, अशी भीती आहे.

महापालिकेच्या पाणी खात्याचे मुख्य इंजिनिअर टी. व्ही. शाह यांच्या मते लोकांनी पाणी जपून वापरलं, तरी ही समस्या मोठ्या प्रमाणात हलकी होईल. ते म्हणाले, दरडोई दर दिवशी 240 लिटर पाण्याचा वापर गृहित धरून आपलं प्लॅनिंग केलं गेलंय. इतकं पाणी कुठेच कुणाला मिळत नाही. जसजसा विकास होत गेला, तसतसा पाण्याचा अतिवापर वाढलाय. इंग्लिश टाइप कमोडमध्ये एका वेळी फ्लश केल्यावर थेट 10 लिटर्स पाणी वाया जातं. पाण्याचा बेबंद वापर रोखण्यासाठीच महापालिकेने आता टेलिस्कोपिक रेटने दर आकारणी करण्याचा निर्णय घेतलाय. जो जास्त वापर करेल, तो जास्त पाणीपट्टी भरेल.

टेलिस्कोपिक रेटमुळे भांडणतंट्याचीच शक्यता अधिक आहे. कारण सोसायटीतल्या प्रत्येक कुटुंबाला पाणीपट्टीचं वेगळं बिल देणं किंवा पाण्याचं मीटर लावणं शक्य नाही. एखाद्याचा वापर वाढल्यास त्याचा बोजा मात्र दुसऱ्यावर पडू शकतो. तसं तर विजेचं बिलही आपल्याला वैयक्तिक येतं. पण लोडशेडिंग असूनही लोक रोषणाई करतातच आणि एसी, रुमकूलरही लावतात.

पिण्याचं मौल्यवान पाणी लोकांनी कारवॉशिंग, गार्डनिंगसाठी वापरू नये, असं म्हणणं सोपं असलं, तरी त्यासाठी वेगळे पर्यायही उपलब्ध नसतात, असं रहिवाशांचं म्हणणं आहे. पर्यायी स्त्रोतांंवर मर्यादा आहेत. मुंबईत येणाऱ्या पाण्यापैकी 80 टक्के पाणी सांडपाण्यात रुपांतरित होतं. त्यावर प्रक्रिया केली तर ? पाणी खात्यातल्या इंजिनिअरांच्या मते हा पर्याय तितकासा स्वास्थ्यकारक नाही. गार्डनिंग किंवा कारवॉशिंगसाठी हे पाणी वापरलं, तरी शेवटी त्याचा त्वचेशीशी संबंध येणार. त्यातून त्वचेचे रोग झाले, तर त्याची जबाबदारी कोण घेणार, अशी भीती आहे. शहरातल्या विहिरीही याच कारणांमुळे बंद करण्यात आल्या. मुंबईतले भूगर्भातले पाणीसाठे दूषित झाले आहेत. पिण्याच्या पाण्याच्या लाइन्समध्ये जिथे गळती होते, दूषित पाणी शिरतं, तिथे गटाराच्या लाइन्समधून गळती होणारच. 1992 च्या सवेर्क्षणानुसार मुंबईत भूगर्भातील सर्वच्या सर्व साठ्यांमधून 120 दशलक्ष लिटर्स पाणीच मिळू शकेल. सध्या 50 दशलक्ष लिटर्सपेक्षा जास्त पाणी उपलब्ध होत नाही. 3 हजार दशलक्ष लिटर्सच्या गरजेच्या तुलनेत हे प्रमाण फारच कमी आहे. रेन वॉटर हावेर्स्टिंग असो नाहीतर इतर कोणतेही पर्याय असोत, त्यातून मुख्य गरज भागणार नाही. त्यासाठी बांधकामांवरच मर्यादा आणायला हवी. पण त्यास महापालिका आणि सरकार तयार नाही. एकीकडे महापालिकाच सांगते की 2006 पर्यंत नव्या प्रोजेक्ट््सना पाणीपुरवठा मिळणार नाही आणि तीच महापालिका एक हजार नव्या टॉवर्सना परवानगी देते आणि मुंबईची काळजी करणारं राज्य सरकारही नो डेव्हलपमेन्ट झोनमध्ये नव्या बांधकामांची स्वप्न बघतं. दोन्ही डगरींवर पाय देऊन पाण्याची समस्या मिटवता येणं कठीण आहे.

* मुंबईला टँकरने पाणीपुरवठा करायचं ठरवलं, तर 3 लाख टँकर लागतील आणि त्यांची रांग मुंबईपासून दिल्लीपर्यंत लागेल.

* मुंबईचा पाणीपुरवठा आशियातील सर्वात मोठा आहे.

* पाइपवाटे पाणीपुरवठा सुरू झालेलं मुंबई हे देशातलं पहिलं शहर आहे.

* इथली घरगुती वापराची पाणीपट्टी आहे हजार लिटरला अवघे साडेतीन रुपये!

समीर कर्वे

 
</text>
</doc>
