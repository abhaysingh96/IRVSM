<doc>
<docno>1079495.cms.txt</docno>
<text>
 
महामुंबई
कम्प्युटर आला माझ्या घरी...
[ Saturday, April 16, 2005  12:13:13 am]


म. टा. प्रतिनिधी

' मटा ' च्या नेटस्कोप उपक्रमाला ठाण्यात तुडुंब प्रतिसाद

ठाणे : ' मला आयएएस व्हायचे आहे, यूपीएससी परीक्षेची तयारी करण्यासाठी खास दिल्लीला जाणे आणि महागडी पुस्तके विकत घेणे, परवडणार नाही. पण आता कम्प्युटर मिळाला आणि माझी चिंताच मिटली, मला घरबसल्या अभ्यास करणे शक्य होईल '... ' महाराष्ट्र टाइम्स ' तफेर् आयोजित ' नेटस्कोप ' उपक्रमाच्या कार्यक्रमात कम्प्युटर जिंकलेला विश्वनाथ जावळे भरभरून बोलत होता.

' महाराष्ट्र टाइम्स ' ने इंटेलच्या सहकार्याने ठाण्यातील सहयोग मंदिर सभागृहात आयोजित केलेल्या ' नेटस्कोप ' उपक्रमाच्या कार्यक्रमाला वाचकांनी तुडुंब प्रतिसाद दिला. अंबरनाथ, कर्जत, कसारा ते अगदी उरणपासून ते पश्चिम उपनगरांतल्या बोरिवली, अंधेरी यासारख्या विविध ठिकाणांहून वाचकांनी आवर्जून हजेरी लावली होती.

' मुंबई टाइम्स ' मध्ये सुरू असलेल्या नेटस्कोप सदरातून कम्प्युटर आणि आपल्या नात्याविषयी अनुभव मांडणाऱ्या लेखकांना यावेळी ' महाराष्ट्र टाइम्स ' चे संपादक भारतकुमार राऊत आणि इंटेलचे डेव्हलपर रिलेशनशिप मॅनेजर सचिन केळकर यांच्या हस्ते बक्षिसे देण्यात आली. पत्रलेखकांपैकी विश्वनाथ जावळे आणि प्रेक्षकांमधील भाग्यवान विजेते सुशांत करडे यांना कम्प्युटरचा जॅकपॉट लागला.

कम्प्युटरची भीती घालवणारा उपक्रम

कम्प्युटर, इंटरनेट, हार्डवेअर या काहीशा अपरिचित शब्दांची माहिती मिळवण्यासाठी उत्सुक असलेल्या वाचकांसाठी ' मटा ' ने खास पुढाकार घेऊन ' नेटस्कोप ' हा उपक्रम आयोजित केला होता. कम्प्युटरविषयी मनात असलेली भीती काढून टाकणारी प्रात्यक्षिके या कार्यक्रमाचे खास आकर्षण ठरली.

कम्प्युटर कसा ऑन करायचा, कम्प्युटरसाठी कर्ज कुठून मिळेल, अधिकृत सॉफ्टवेअरच्या किंमती यासारख्या विविध विषयांची माहिती या कार्यक्रमात श्रोत्यांना मिळाली. केळकर यांनी कम्प्युटर आणि इंटरनेटची भीती कशी घालवाल, यावर अत्यंत सोप्या शब्दांत माहिती दिली. त्यानंतर इंटरनेटवरून रेल्वे बुकिंग कसे करायचे, एखाद्या विषयाची माहिती मिळवण्यासाठी सर्च इंजिन कसे वापरायचे अशा नेहमीच्या वापरातील गोष्टी प्रात्यक्षिकांद्वारे समजावून सांगितल्या.

शेअर ट्रेडिंग किंवा ज्वेलरी डिझायनिंग व्यवसाय कम्प्युटरच्या माध्यमातून कसा करता येईल, हे वाचकांचे अनुभवही माहितीत भर घालणारे होते. नेटस्कोप सदरातून कम्प्युटर आणि इंटरनेटविषयी अशाच प्रकारे संवाद साधण्याचे वचन देत सांगता झाली.

 
</text>
</doc>
