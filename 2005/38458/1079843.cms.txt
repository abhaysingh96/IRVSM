<doc>
<docno>1079843.cms.txt</docno>
<text>
 
संवाद
मनोगताशी प्रामाणिक राहा!
[ Saturday, April 16, 2005  09:03:31 pm]


पुण्यात साळुंकेविहारपासून सुरू झालेला अमृताचा प्रवास सुनीत भावे यांनी चांगला रेखाटला आहे. तिची फेमिना मिस इंडिया युनिव्हर्स किताब मिळविण्याची कामगिरी स्वप्नवत् आहे हे तर खरेच. असे किताब जिंकल्यावर बऱ्याचजणी भारावलेल्या मनस्थितीत ' मला मदर तेरेसा यांचं कार्य पुढं चालविण्याची इच्छा आहे ' किंवा ' मला अपंग व अनाथ मुलांसाठी काहीतरी भरीव कार्य करावसं वाटतं. ' अशा हास्यास्पद आणि सवंग वल्गना करतात. प्रत्यक्षात एखाद्या सिनेमाची ऑफर येताच स्वत:ची मुक्ताफळे विसरून लगेचच त्या सिनेमात ' कथेची गरज म्हणून ' अंगावरचे कपडे फेडून थयथया नाचूही लागतात. म्हणून अमृताला सुचवावसं वाटतं की सिनेमात काम करण्याची वेळ आलीच तर विचारपूर्वक भूमिका स्वीकाराव्यात. व्यक्त केलेल्या मनोगताशी तिनं प्रामाणिक राहावं, हीच सदिच्छा!

प्रशांत शहा, फलटण

रिटायर व्हा लवकर

' मंदिर कभी बनायेंगे ' हा भारतकुमार राऊत यांचा ' दृष्टिकोन ' वाचला. भाजपने अयोध्या प्रश्ानवर लोकांच्या भावनांशी खेळणे आता थांबवावे. मशीद पाडणे ही भाजपची पहिली चूक झाली. त्यात नंतर पक्षाने कानावर हात ठेवले. आता न्यायालयाने या प्रकरणात शिक्षा दिली तर भाजप नेत्यांनी ती हसतमुखाने स्वीकारावी. अटलजी-अडवाणी यांनी स्वेच्छानिवृत्ती पत्करून पक्षाची सूत्रे तरुणांकडे सोपविणे यातच त्यांचे खरे मोठेपण आहे. तेच पक्ष आणि देशहिताचेही आहे.

मनीषा देशपांडे, देवनार

इच्छाशक्ती, प्रामाणिकपणा नाही

अयोध्या प्रकरणाचा वापर करून भाजप आणि संघाने श्रीरामाचा तसेच हिंदू भावनांचा घोर अपमानच केला आहे. मुळात अयोध्येला मंदिर उभे करण्याची औपचारिकता तेवढी बाकी आहे. पण काशी-मथुरा- 370 कलम-समान नागरी कायदा आदी प्रश्ान् ऐरणीवर न घेणाऱ्या भाजप, संघाने नेभळट वृत्तीचेच दर्शन घडविले आहे. उद्या लोकसभेत भाजपला पूर्ण बहुमत मिळाले तरी या आश्वासनांची पूर्तता कठीण आहे. संघ परिवारातील वैचारिक गोंधळ आणि भाजपमधील इच्छाशक्ती व प्रामाणिकपणाचा अभाव हीच त्यांच्या पिछेहाटीची कारणे आहेत. या मंडळींना उ:शाप देण्याएवढीही विश्वासार्हता त्यांच्यात आता शिल्लक नाही.

अनिरुद्ध भातखंडे, पनवेल

 
</text>
</doc>
