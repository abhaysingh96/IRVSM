<doc>
<docno>1079837.cms.txt</docno>
<text>
 
संवाद
करमाळ्याचा 'रगाट' अन् 'गिन्याणदास' कॉलेज कट्टा!
[ Saturday, April 16, 2005  08:56:22 pm]


भाषा चार कोसांवर बदलते, या आपल्या जुन्या वचनाला श्मिट आणि रोर या जर्मन भाषा वैज्ञानिकांनी भाषा केवळ अंतरामुळे नाही तर कुटुंब, शिक्षण, प्रशासन आणि कट्टा अशा सर्व ठिकाणी वेगळे रूप धारण करते, असे सांगत नवा अर्थ दिला. यातल्या प्रत्येक ठिकाणाला भाषाशास्त्रज्ञ ' लघुक्षेत्र ' म्हणतात. भाषा विज्ञानावरचे ' सामाजिक भाषाविज्ञान: कक्षा आणि अभ्यास ' हे डॉ. जयश्री पाटणकर यांनी संपादित केलेले पुस्तक नुकतेच प्रकाशित झाले आहे. त्या पुस्तकात एक मस्त लेख आहे. (तसे सगळेच लेख छान आहेत!) डॉ. महेंद कदम यांचा. सोलापूर जिल्ह्यातल्या करमाळा इथल्या एका कॉलेजच्या कट्ट्यावर कोणती भाषा वापरतात, याची गेल्या वषीर् पाहणी करण्यात आली. त्यांची व्याकरणाप्रमाणे वर्गवारी केली. या पाहणीवरचा हा लेख आहे. त्यातून जी रत्ने हाती लागली, त्यातले काही मासले:

शब्द: रापचिक (एकदम मस्त), तंगराज ( भयंकर), पकाव (कंटाळवाणा), रॉन्टर ( अतिशहाणा), रेमनकिडा (वळवळ्या), खखऱ्या(वाळका), कांडरू(तरुणी), हेल्पेगिरी (फुकटची मदत), उपकान ( बहिरा), भुर्राट (किरकोळ), रमखुळ्या गलाशा (धीम्म), कंच, पीस, झंगाट ( तरुणी)

विशेषणे: अवली पीर ( आगाऊ पीर), सुंडल, डंचर, पिंडक ( दारुड्या), यंगराट (येडपट), खिचड्या ( मन स्थिर न राहणारा), गॅबानेश ( विक्षिप्त), गिन्याणदास (हुशार), घासीराम पट्टू (खूप पाठांतरी), बंद घड्याळ (मंद बुद्धीचा)

उपमा: ट्रीप्लेस, खंव, काटागाडी, छाबी, अॅहम, हत्यार, शटल, झंपाकझमेली (या उपमा कोणत्या एकाच उपमेयासाठी वापरल्या जात असाव्यात हे वाचकांनीच शोधून काढावे!)

शरीराचे वर्णन: कानपूर लाईन खराब (बहिरा), तालुका मोठा, जिल्हा लहान (गबाळा), रगाट ( ताकदवान), रदाळ (गबाळा), गलाशा ( आळशी), दीडफुट्या/ टॉलमन (बुटका), विमानतळ (टक्कल), घाटुळ्या (कुरळ्या केसांचा), गटुळ्या (मोठ्या डोक्याचा), रोडवान (जाड्या), भुंग्या (मिचमिच्या डोळ्यांचा), चिपाड्या (शिडशिडीत), सुमो, जीसीबी (जाड)

क्रियापदे: टंपाळं वाजणे, थर्ड लावणे, गिअर बदलणे, आंबे पाडणे, फ्यूज जाणे, टपकावला, घुमिवला, झम्पक्कड, एन.पी. लावणे इत्यादी

नवी साधित रुपे: ब्युटीबल, परवडेबल, बघणेबल इत्यादी कट्टाभाषेला ज्या विषयांवर बोलताना अस्सल चेव येतो, त्यांचीही उदाहरणे लेखात आहेत. पाहणीतही ती विपुल मिळाली असणार! ती पुन्हा कधीतरी!

बुकवर्म

 
</text>
</doc>
