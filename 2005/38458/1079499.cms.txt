<doc>
<docno>1079499.cms.txt</docno>
<text>
 
महामुंबई
बारबालांची रोजीरोटी हिरावू नका!
[ Saturday, April 16, 2005  12:14:50 am]


म. टा. प्रतिनिधी

मुंबई : राज्यभरातील डान्स बार बंद करण्याच्या राज्य सरकारच्या घोषणेनंतर काँग्रेसचा खासदार आणि अभिनेता गोविंदा याला बारबालांचा कळवळा आला असून जोपर्यंत बारबालांच्या रोजगाराचा प्रश्न सुटत नाही, तोपर्यंत त्यांना आहे त्या रोजीरोटीपासून कोणीही वंचित ठेवू शकत नाही, असे मत त्याने शुक्रवारी व्यक्त केले.

डान्स बारमुळे भारतीय संस्कृती लयाला जात असल्याच्या मताशी असहमती दर्शवत गोविंदा म्हणाला की, आज आपण जिला विकृती समजतो आहोत, ती व्यवस्था आपल्या पूर्वजांनी समाजातील विकृती रोखण्यासाठी निर्माण केली होती. ही व्यवस्था जन्माला घालणारे त्या काळातील विचारवंत होते. त्यामुळे ही व्यवस्था लाथाडून एका रात्रीत सर्व बदलणे कितपत योग्य आहे, असा सवालाही त्याने उपस्थित केला.

बारबालांच्या रोजगारांचा प्रश्न आधी सोडवायला हवा. त्यांना रोजगार देता येत नसेल, तर आहे तो रोजगार तरी हिसकावून घेऊ नका, असे आवाहन करून गोविंदा म्हणाला, की हे कोणा राजकीय पुढाऱ्याचे मत नसून माझ्या मनातील तळमळ आहे. ईश्वर प्रत्येकालाच वेगवेगळ्या पद्धतीने रोजीरोटी देत असतो. त्यामुळे ' जगा आणि जगू द्या ' हे सूत्र अवलंबले पाहिजे. नाहीतर समाजात अधिकच विकृती वाढेल.

झोपडपट्टीवासियांचा प्रश्न घेऊन थेट काँग्रेस अध्यक्ष सोनिया गांधी यांच्या दरबारात पोहचणाऱ्या गोविंदाने डान्स बारच्या प्रकरणी मात्र असे काहीही करणार नसल्याचे स्पष्ट केले. महाराष्ट्रातील राजकीय नेत्यांशी आपले चांगले संबंध असून आपल्याला ते तसेच अबाधित राखायचे आहेत, असे त्याने स्पष्ट केले. बारबालांचा मुद्दा परप्रांतीयांशी जोडण्याचा प्रयत्न हीदेखील विकृती असल्याचे गोविंदाने यावेळी सांगितले.

 
</text>
</doc>
