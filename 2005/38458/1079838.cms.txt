<doc>
<docno>1079838.cms.txt</docno>
<text>
 
संवाद
रम्य बालपण ते रखरखीत संघर्ष
[ Saturday, April 16, 2005  08:57:34 pm]


रामराज हे रायगड जिल्ह्यातील शैक्षणिकदृष्ट्या सुधारलेले गाव. आसपासच्या पंचक्रोशीतील अर्थकारणाचे केंद म्हणूनही प्रसिद्ध. गावाची राजकीय जाणही चांगली होती. या गावात शाळा शिकलेल्या आणि मोठेपणी सरकारी अधिकारी झालेल्या भास्कर धाटावकर यांनी अत्यंत रसाळपणे आपले आत्मचरित्र सांगितले आहे.

त्यासाठी त्यांनी निवडलेला फॉर्म व्यक्तिचित्रांचा आहे. ही व्यक्तिचित्रे रेखाटताना लेखकाचे बालपणही आपोआप उलगडत जाते. गावाकडच्या संस्कृतीत दारात बांधलेल्या गुरांना घरच्या माणसाइतकेच महत्त्व असते. त्यामुळेच या व्यक्तिचित्रांमध्ये ' हरण्या ' या बैलाचे चित्रण साजून दिसते.

' बालपणीचे सखे-सोबती ' आणि ' आमचा सन्मित्र क्रिकेट क्लब ' हे दोन लेख गावात आणि त्या काळातच घेऊन जातात. मियासाका हा जिवलग मित्र, अब्बासशेठ हे वडिलांचे कर्तृत्ववान स्नेही आणि वडील या तिघांची चित्रणे लेखकाने अतिशय समरसून केली आहेत. त्यांच्याविषयी कितीही लिहिले तरी कमीच ही त्याची भावना खरीच आहे.

या व्यक्तिचित्रांमध्ये गावगाड्यांत असणाऱ्या सर्व प्रकारच्या माणसांचे, व्यावसायिकांचे चित्रण आहे. जातिव्यवस्थेला धक्के बसताहेत पण तिचा अंमल पुरता सरलेला नाही, असा हा ऐंेशीच्या दशकाच्या आधीचा काळ. तो रेखाटताना लेखकाचे शब्द कडवट होत नाहीत. उलट गावरहाटीला उद्देशून लेखक ' गावपंढरीची वाटचाल ' असे अर्थपूर्ण शब्द वापरतो.

गावाकडचे जीवन लिहणाऱ्या याच लेखकाने मुंबईच्या सत्तावर्तुळातील संघर्ष ' षड्यंत्र ' या कादंबरीत प्रभावी रेखाटले आहे. एका दलित अधिकाऱ्याची फरफट त्याला जवळपास उद्ध्वस्त करते. ही फरफट म्हणजे वरिष्ठांचे षड्यंत्र आहे आणि त्यातून या प्रामाणिक अधिकाऱ्याला बाहेर काढण्याची तडफ सत्ताधारीही दाखवत नाहीत.

डायरीच्या फॉर्ममध्ये लिहिलेल्या या कादंबरीतील तपशील, चित्रण आणि प्रसंग इतके खरे वाटण्यासारखे आहेत की ते कधीतरी घडलेच असावेत, असे वाचताना वाटू लागते. त्यातली अनेक पात्रे ओळखीचीही वाटू लागतात. या कादंबरीमुळे सत्ता आणि प्रशासनाच्या वर्तुळात काय काय चालते, याचा थोडासा अंदाज वाचकांना येऊ शकतो. या कादंबरीचा नायक म्हणजे सरकारी अधिकारी.

पण त्याने संवेदना हरपू दिली नसल्याने त्याला जास्तच वेदना होतात. त्याच्या डायरीत उमटणाऱ्या कविता त्याचे दु:ख, वेदना, एकाकीपण सारे व्यक्त करतात. सक्तीच्या दीर्घ रजेचा काळ संपवून नायक परत कामावर येतो, तेव्हाही त्याला कवितेचीच सोबत असते!

अभि सारंग
............................................. ..........

( रामराज आख्यान ( व्यक्तिचित्रे) पाने: 86, किंमत: 120 रुपये आणि षडयंत्र (कादंबरी): पाने: 94, किंमत: 120 रुपये दोन्ही पुस्तकांचे लेखक भास्कर धाटावकर, प्रकाशक: चेतन धाटावकर, खार, मुंबई)

 
</text>
</doc>
