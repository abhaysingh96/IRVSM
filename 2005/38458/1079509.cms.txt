<doc>
<docno>1079509.cms.txt</docno>
<text>
 
क्रीडा
मुशर्रफ याच मॅचला आले होते काय?
[ Saturday, April 16, 2005  12:20:48 am]


महेश मांजरेकर

अगदी पूजेला बसल्यासारखा सकाळी उठून टीव्हीसमोर बसलो. काय कुणास ठाऊक, घरात थोडे डास झालेत. दोन मारायला उठलो, तोपर्यंत आपले दोन ' डास ' तंबूत परतले. ज्या चेंडूवर हे खेळाडू तंबूत परतले ते बॉल काही ग्रेट नव्हते. ज्या लेव्हलवर हे क्रिकेट खेळलं जातं त्यात ते नक्कीच खेळण्यासारखे होतेे. ढोणी हा एक ' सरप्राइज ' म्हणून वापरला जावा, तो रेग्युलर ' वन डाऊन ' बॅटमन नाही. त्याने आपली तलवार इकडे तिकडे फिरवली आणि तोही तंबूत फिरवला. संध्याकाळी मॅच लवकर संपेल यामुळे एखादी अपॉइंटमेंट घ्यावी का, अशा विचारत असताना युवराजने दोन- तीन अप्रतिम फटके मारले. चार-पाच डासांची विकेट पडूनही भारतीय संघाची त्यानंतर एकही विकेट पडली नाही.

नेहमीप्रमाणे युवराज सिंग flattered to decive. बॉलच्या रेषेत न येता बाहेर जाणारा बॉल त्याने स्टम्पात घेतला. अब्दुल रझाक हा खूप ' अंडर रेटेड बोलर आहे, असं माझं मत आहे. लाइन, लेंग्थ आणि मूव्हमेंटवर काय कंट्रोल आहे पठ्ठ्याचा! भारताच्या चार विकेट पडल्यावर मुशर्रफ गुपचूप येऊन मॅच बघतायत की काय, अशी पाल मनात चुकचुकली. पण दविडने नेहमीप्रमाणे आपली लाज राखली. मोहम्मद कैफला आपण सातत्याने खेळवलं तर तो किती किती फायदेशीर ठरू शकतो, याची प्रचिती आली. पाकच्या इनिंगला त्याने पकडलेला कॅच हा बोनस! दविड आणि त्याने भारताची बाजू सावरली. पण धावांची सरासरी खूपच कमी होती.

220-225 पर्यंत मजल मारू असं वाटत असतानाच एक्सलेटर दाबला गेला आणि 249 अशी त्या क्षणी आपल्याला अशक्य वाटणारी धावसंख्या फलकावर झळकली. या धावसंख्येच्या जोरावर आपण निश्चित झुंज देऊ शकू, असं म्हणत जेवायला बसलो. पुढे काय ' वाढून ' ठेवलंय, ते कुठे ठाऊक होतं तेव्हा!

 
</text>
</doc>
