<doc>
<docno>1079856.cms.txt</docno>
<text>
 
संवाद
रोझरी आणि शेकहँड!
[ Saturday, April 16, 2005  09:13:37 pm]


पोप जॉन पॉल (दुसरे) दोनदा भारतात आले. प्रथम 86, नंतर 99 मध्ये. पहिल्या भेटीत त्यांचा मुंबईत तीन दिवस मुक्काम होता.

त्यावेळी मुंबईत राज्य सरकारच्या प्रसिद्धी विभागात मी उपसंचालक होतो. या दौऱ्यातील प्रसिद्धी व्यवस्था माझ्याकडे होती. पोपचा मुक्काम तीन दिवसांचा असला तरी त्यांचे सार्वजनिक कार्यक्रम दोनच होते. शिवाजी पार्कवरील सभेचा आणि दुसरा वसई येथील सभेचा. त्यांचा तिसरा कार्यक्रम होता तो त्यांची आणि इंग्लंडचे आर्चबिशप यांची भेट. जाणकारांच्या मते पोप आणि आर्चबिशप यांची ही पहिली भेट होती.

पोप यांच्या सोबत तीनशे पत्रकार होते. त्यांना सोयी पुरविण्याची जबाबदारी प्रसिद्धी विभागाची होती. हे सारे पत्रकार/छायाचित्रकार राज्य अतिथी म्हणून राहणार होते आणि यजमानपद आम्हाला सांभाळायचे होते.

निवास व प्रवास व्यवस्थेचा प्रश्ान् चुटकीसरशी सुटला. या साऱ्याचे कंत्राट आयटीडीसी या केंद सरकारी संस्थेकडे सोपवून आम्ही मोकळे झालो. प्रश्ान् होता तो पत्रकारांना व विशेषत: छायाचित्रकारांना जाहीर कार्यक्रमात वृत्तांकनाची सोय देण्याचा. बाहेरचे तीनशे तसेच स्थानिक शंभर पत्रकार. शिवाजी पार्क तसेच वसईची सभा मैदानावरच असल्याने आसन व्यवस्था करणे अवघड नव्हते. दोन्ही ठिकाणी प्रेस ब्लॉकमध्ये तेवढी खुर्च्या-टेबले लावण्यात आली. छायाचित्रकारांसाठी महत्त्वाच्या व्यक्तींच्या कक्षाच्या मागे मोकळा भाग ठेवला होता. तिथे आम्ही फक्त एक सतरंजी अंथरली. पाहुण्या छायाचित्रकारांजवळ मोठमोठी लेन्सेस असल्याने त्यांची काही तक्रार नव्हती. इथले मात्र ' साध्या खुर्च्याही नाहीत ' म्हणून नाराज होते.

खरा प्रश्न होता तो पोप आणि आर्चबिशप यांच्या भेटीचा. ती भेट कूपरेज ग्राऊंडच्या मागे चर्चच्या आवारात आणि अतिथीगृहात होणार होती. यावेळी फक्त एक प्रसिद्धी अधिकारी व केवळ पाच छायाचित्रकारांना परवानगी देण्यात येईल, हे चर्चच्या अधिकाऱ्यांनी ठाम सांगितले. अशा प्रसंगी ' पूल सिस्टीम ' चा वापर होतो. छायाचित्रकारांनी त्यांचे प्रतिनिधी सांगावयाचे. त्यांना प्रवेश. कार्यक्रमानंतर आपल्या छायाचित्रांपैकी काही ते प्रसिद्धी व्यवस्थापन संस्थेला देतात व त्याचे वितरण त्यांनी करावयाचे. परदेशात ही पद्धती सर्रास वापरली जाते. भारतात हे तंत्र नवीन होते. हा पाच छायाचित्रकारांचा कोटा ठरवताना पत्रकारांच्या संख्येनुसार तीन परदेशी, एक भारतीय व सरकारी छायाचित्रकार हे सूत्र अनेक कटकटींनंतर निश्चित झाले. भारतातील सर्वाधिक खपाच्या वृत्तपत्राचे छायाचित्रकार या पूलमध्ये होते. सरकारी छायाचित्रकार म्हणून माहिती विभागाचे देशमुख जाणार होते.

शिवाजी पार्क, वसई येथील सभांमध्ये काहीच समस्या आल्या नाहीत. पाहुण्या आणि स्थानिक पत्रकारांत काही भेदभाव न ठेवता आम्ही व्यवस्था केली होती. त्यामुळे किंचित कुरबुरीखेरीज विशेष काही घडले नाही.

खरा प्रश्न आला तो पोप आणि आर्चबिशप यांच्या भेटीत. छायाचित्रे घेण्यास गेलेल्या पाच जणांचा का कुणास ठाऊक परंतु सुरक्षा व्यवस्थेशी खटका उडाला. त्या गडबडीत संपर्क अधिकारी कुठेतरी हरवला. त्यामुळे देशमुखांनी सुरक्षा व्यवस्थेशी मध्यस्थी करण्याचा (व्हॅटिकन-भारतीय) प्रयत्न केला. परिणाम एवढाच झाला की देशमुख यांना सुरक्षा अधिकाऱ्यांनी अक्षरश: उचलून बाहेर आणले! मला हा प्रकार देशमुख सुटून आल्यानंतर कळला. माझे धाबे दणाणले. कारण वृत्रपत्रांना या फोटोची गरज होती. त्यांचे फोन येत होते.

पूल सिस्टिमनुसार इतर छायाचित्रकारांकडून फोटो मिळवून त्यांच्या प्रती वाटणे गरजेचे होते. मी प्रथम त्या चमूतील भारतीय फोटोग्राफरशी संपर्क साधण्याचा प्रयत्न केला. तो सापडत नव्हता. अखेर मी हॉटेल सेंटॉर गाठले. उर्वरित तीन ( परदेशी) छायाचित्रकार शोधून काढले. त्या तिघांनी मिळून 9/10 निगेटिव्हज् मला दिल्या. त्यांच्या प्रती काढण्याचे काम 2/3 व्यावसायिक छायाचित्रकार व आमच्या छायाचित्रण विभागाकडे सोपवले. साधारण पाचच्या सुमाराला झालेल्या या भेटीची छायाचित्रे मध्यरात्रीपर्यंत सर्व वृत्तपत्रांना पोचवली. सुटकेचा निश्वास टाकावा तेवढ्यात भारतीय छायाचित्रकाराचा फोन आला. त्यांनी अदबीने विचारले ' क्यूँ याद किया था साब ,' धन्यवाद देण्याखेरीज माझ्या हाती होतेच काय ?

याच दौऱ्यात पोपच्या स्वागताला उपस्थित असणाऱ्या सर्व मान्यवरांना आणि अधिकाऱ्यांना पोप यांनी छोटे प्लास्टिकचे पाकीट दिले. त्यात ' क्रॉस असलेली रोझरी ' ( जपमाळ) होती. साऱ्यांप्रमाणे माझ्याशी हस्तांदोलन करून पोपने मला ती दिली. मंत्रालयात आल्यावर ती मी निरखून पाहिली.. त्याचवेळी माझ्यासमोर माझे सहायक लेखाधिकारी डिसोझा बसले होते. पोपने स्वत:च्या हाताने दिलेली रोझरी पाहून त्यांनी ती भक्तिभावाने डोक्याला लावली. मी तेव्हाच ती रोझरी त्यांना दिली. बराच काळ लोटला आणि एक दिवस मला सरकारी गोपनीय फतवा मिळाला. नियमाप्रमाणे भेटवस्तूंची माहिती शासनास द्यावयाची असते. ती वस्तू मूल्यवान असल्यास शासकीय खजिन्यात जमा करावी लागते. ते मी न केल्यामुळे माझा खुलासा शासनास हवा होता व कारवाई का करू नये, अशी विचारणा होती. राजशिष्टाचार विभागातील काही अधिकाऱ्यांनाही असेच फतवे मिळाले. शेवटी आम्ही विचार करून खुलाशाचे पत्र लिहिले. दिलगिरी व्यक्त केली. परंतु पोपसारख्या धर्मगुरूकडून मिळालेली भेट असल्याने त्याच्या भौतिक मूल्यापेक्षा भावनिक मूल्यांचा आदर करून आमची कृती क्षम्य मानण्यात यावी, अशी विनंती केली. त्यावर प्रकरण निभावले.

परतताना पोप महोदयांना सरकारतफेर् त्यांच्या भेटीतील छायाचित्रांचा अल्बम भेट द्यायचा होता. रात्रंदिवस खपून तो आम्ही तयार केला. विमानतळावर अतिविशिष्ट व्यक्तींच्या कक्षात तो मी राज्यपालांना दिला. राज्यपालांनी तो पोपना दिला. पोपने काही पाने चाळली. त्यातल्या व्यक्ती कोण याची राज्यपालांकडे चौकशी केली. राज्यपालांनी मला पुढे व्हावयास सांगितले. मी तो अल्बम पोपना दाखवला. मी काय बोललो त्यांना समजले की नाही कुणास ठाऊक! माझ्या कायम स्मरणात राहिले ते अल्बम मिटतानाचे त्यांचे हास्य आणि त्यांनी माझ्याशी केलेले हस्तांदोलन!

वसंत चौधरी, पुणे

 
</text>
</doc>
