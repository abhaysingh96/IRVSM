<doc>
<docno>1079851.cms.txt</docno>
<text>
 
संवाद
गीत रामायणाची कृपा!
[ Saturday, April 16, 2005  09:10:16 pm]


महाकवी ग.दि. माडगूळकर आणि स्वरतीर्थ सुधीर फडके यांनी ' गीत रामायण ' नावाचा चमत्कार मराठी मातीत घडविला, त्याचा यंदा सुवर्ण महोत्सव होतो आहे. आज या दोन्ही थोर कलाकारांचे पुत्र गीत रामायण सादर करतात. अलीकडेच या महाकाव्यातील गीते गाऊ लागलेल्या श्रीधर फडके यांचे मनोगत आपण वाचले. आता गेली अनेक वषेर् गीत रामायण गाऊन रसिकांना रिझविणारे गदिमांचे चिरंजीव आनंद माडगूळकर यांचे हे मनोगत:

।।श्रीराम जय राम जय जय राम।।

माझ्यातून गीतरामायण वजा केलं तर मी म्हणजे एक शून्य आहे, असं मला नेहमी वाटतं. एका प्रथितयश लेखकाचा, विख्यात कवीचा मुलगा असं का बोलतो, असं तुम्हाला निश्चित वाटेल. कदाचित् आश्चर्य वाटेल, हसू येईल. क्वचित रागसुद्धा येईल. पण मन:पूर्वक सांगतो माझ्यापुरतं ते त्रिवार सत्य आहे.

वस्तुत: उत्तम शिक्षण, उत्तम नोकरी असं माझ्या बाबतीत घडायला काय हरकत होती ? पण असं घडलं नाही हे मात्र खरं! शाळेत तसा मी सामान्य वकुबाचाच विद्याथीर् होतो. नाव आनंद असलं तरी अनेकदा माझ्या मनात उदासवाणे विचार घोंगावत असत. मला एक संध्याकाळ आठवते, बहुतेक मी त्यावेळी सातवीत होतो. शाळेतला शेवटला तास! आभाळात मळभ दाटून आलं होतं. वर्गात पोरांचा प्रचंड आरडाओरडा. अशा उदास वेळी माझ्या मनात आलं, आपण का जगतो आहोत ? कशासाठी जगतो आहोत ?

गदिमा मोठे कवी, लेखक वगैरे अर्थातच होते. पण त्यांच्या लेखी आम्हा साती भावंडांचे महत्त्व ' पोरं ' एवढंच होतं. आमच्यातल्या व्यक्तिगत गुणावगुणांना त्यांच्या लेखी महत्त्व नव्हतं किंबहुना त्यांना तेवढा वेळही नसायचा. त्यातल्या त्यात धाकट्या कुमारचा अभ्यास चांगला असल्यामुळे त्याच्याबद्दल मात्र त्यांना कौतुक वाटे. क्वचित एखाद्या परीक्षेत मराठी विषयात मला खूप चांगले मार्क मिळत. हे त्यांना सांगितल्यावर त्यांना खूप आनंद होई. पण लगेच विचारत , ' हो, पण गणिताचं काय ?'

आपल्याला आवाज आहे, याची मात्र मला त्याही काळात पुसट जाणीव असावी. कारण ऐकलेली गाणी माझ्या जशीच्या तशी लक्षात राहात. एकदा माझ्या मुंजीच्या निमित्तानं आमच्या घरात बरेच पाहुणेरावळे जमले होते. रात्रीच्या वेळी सगळ्यांची आपापली अंथरुणे घालण्याची धावपळ चालली होती. माझ्या मनात काय होते, ते आता मला आठवत नाही. पण कमरेवर हात ठेवून एक झकास आलाप घेऊन मी एक ओळ म्हटली,

' एका पायावर भार ठेवूनी अशी उभी राहिले,

नजरेशी नजर भिडली, अन् खाली मी पाहिले '

त्या काळात गाजत असलेल्या ' तुळस तुझ्या अंगणी ' या चित्रपटातली ती एक लावणी होती. मी ही ओळ उच्चारली मात्र, आलेले पाहुणे थक्क होऊन पाहातच राहिले. माझी आत्या मात्र मला दटावून म्हणाली , ' काहीतरीच काय वेड्यासारखं म्हणतोस ?' खरं तर आमच्या मॉडर्न हायस्कूलमध्ये संगीत हा विषय तिसरीपासून शिकवला जायचा. पण मला मात्र आरोह, अवरोह, वादी-संवादी वगैरे प्रकरणं कधीच लक्षात राहायची नाहीत. संगीत विषयात सहसा कुणाला नापास न करण्याचा आमच्या संगीत शिक्षकांचा क्रम होता. त्यामुळे मी काठावर पास होत असे एवढंच!

आजकाल आई-वडील आपल्या मुलाचा विशेष गुण, एखादी कला याकडे लहानपणापासून लक्ष देतात. एखादा गुण असेल तर तो वाढावा, यासाठी हरप्रकारे यत्न करतात. खरं तर माझ्या आईचा ( विद्याताई माडगूळकर) आवाज अतिशय गोड! लग्नाआधीच्या काळात तिच्या 30- 40 रेकॉर्ड झाल्या होत्या. असं असलं तरी आपल्या या मुलाला आवाज हे तिच्याही कधी लक्षात आलं नाही. तिच्या संसाराचा रगाडा एवढा मोठा होता की, प्रत्येक मुलाकडे इतक्या बारकाईने लक्ष द्यायला तिला वेळंच झाला नसेल.

वयाबरोबर माझी वाचनाची आणि ऐकण्याची भूक मात्र विलक्षण वाढत गेली. हाताला येतील ती पुस्तकं मी सपाट्यासरशी वाचून संपवत असे. अगदी पद्मपुराणापासून ते रतिशास्त्रापर्यंत काहीही! सुदैवाने घरी कपाटाच्या कपाटं भरून पुस्तकं होती आणि पपांनी ( गदिमा) मला कधीही त्याबाबतीत अडवलं नाही. ऐकण्याच्या बाबतीत मात्र ही स्थिती नव्हती. घरी वसंत पवार, दत्ता डावजेकर, सुधीर फडके यांच्यासारखे नामवंत संगीतकार वारंवार येत. कधी माणिक वर्मा, ललिता फडके, पुष्पा पागधरे यांच्यासारख्या गायिकाही हजेरी लावत. पुणे-मुंबई रस्त्यावर गदिमांनी बांधलेल्या ' पंचवटी ' तील लिहिण्याचे दालन सुरेल शब्दसुरांनी फुलारून जाई. पण आम्हा मुलांना प्रवेश असला तर तो फक्त या साऱ्या कलाकारांना चहा-कॉफी पोहोचवण्यापुरता! अशा अनेक मैफिली मी हपापल्या मनानं आणि धपापत्या उरानं जिन्याच्या पायरीवर बसून ऐकल्या आहेत.

खरं तर एव्हाना गीत रामायणाने लोकप्रियतेचे सर्व उच्चांक मोडले होते. पण मला त्याचा मोह पडला नाही. मी आपला रफी, मुकेश आणि लता, आशाच्या आवाजातच गुंतून पडलो होतो.

गदिमांचं नाव, कीर्ती, यशाचा डंका कशानंही माझं मन डहुळत नव्हतं. कुठल्या तरी कवितेत वाचलेल्या सालोमन ग्रँडीसारखा एक जीव जन्माला आला होता आणि अति सामान्यपणे जगत होता...

थाकाल शालेय शिक्षण संपून मी कॉलेजमध्ये प्रवेश घेतला खरा. पण ते शिक्षणही मला निरस आणि बेचव वाटायचं. कधीकधी मी आणि माझे काही मित्र कॉलेजातल्या लेक्चर्सना दांड्या मारून तास न् तास संभाजी पार्कातल्या बाकड्यावर निरुद्देश पहुडण्यात घालवायचो. या सगळ्या कंटाळ्याचं मूळ कदाचित मी सायन्सला गेलो, यात असू शकेल. पण खरं तर मी सायन्सला गेलं पाहिजे, अशी माझ्यावर कोणी सक्ती केली नव्हती. आम्हा भावंडांवर कशाचीच सक्ती नव्हती किंवा ती करायला कुणाला फारसा वेळही नव्हता. महाविद्यालयीन जीवनात कधी एखाद्या ' व्हरायटी शो ' मध्ये भाग तर कधी एखाद्या इंटरकॉलेज स्पधेर्त एखादं बक्षीस. ते सुद्धा दुसरं! बस यापेक्षा आणखी काही नाही...

आनंद माडगूळकर

 
</text>
</doc>
