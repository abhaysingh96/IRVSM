<doc>
<docno>1079846.cms.txt</docno>
<text>
 
संवाद
आळशी माणसाची कथा...
[ Saturday, April 16, 2005  09:06:27 pm]


तुम्ही कोणत्याही अर्थाने पेशंट आहात का ? तुम्हाला सतत कसल्या ना कसल्या तरी गोळ्या घ्यायला लागतात का ? हॉस्पिटलात भरती होण्याची वेळ आलीच तर त्या गोळ्या नर्सकडून वेळच्यावेळी दिल्या जातातच. परंतु, तुम्ही घरी आलात की मग आनंदच असतो.

आपण बरे झालो असे समजून गोळ्या बंद करणारे किंवा स्वत:च त्याचा डोस मजीर्प्रमाणे कमीजास्त करणारे महाभाग काही कमी नसतात. परिणाम एकच. पुन्हा हॉस्पिटलची पायरी चढायला लागते. त्यांच्यासाठी ही खूषखबर. दक्षिण आफ्रिकेतील एका कंपनीने दिलेली.

हॉस्पिटलमधून परतणाऱ्या पेशंटला एक यांत्रिक बाटली दिली जाते. यांत्रिक अशा अर्थाने की या बाटलीच्या झाकणाला एक सेलफोनसारखे उपकरण जोडलेले असते. पेशंटने औषध घेण्याच्या वेळेत ती बाटली उघडली की तसा संदेश हॉस्पिटलच्या कम्प्युटर र्सव्हरवर पाठवला जातो.

वेळेत बाटली उघडली नाही की हे उपकरण पेशंटच्या मोबाइलवर एक एसएमएस पाठवते आणि गोळ्या घ्यायची आठवण करून देते. तो संदेशही त्या र्सव्हरवर नोंदला जातो. तरीही पेशंटने गोळ्या घेतल्याच नाहीत तर ? ते बिचारे उपकरण पेशंटच्या जवळच्या नातेवाईकास अथवा मित्रास तसा संदेश पाठवते.

त्यांनी पेशंटला गोळी घेण्यास सांगावी अशी अपेक्षा असते. पण त्यांनाही पेशंटने जुमानले नाही तर ? मग संबंधित डॉक्टरकडे संदेश जातो. तो पेशंटकडे जाऊन गोळी घ्यायला लावतो. हे उपकरण हुषार आहे. बाटलीत किती गोळ्या आहेत याची माहितीही ते र्सव्हरकडे पाठवते. म्हणजे नुसतेच झाकण उघडले म्हणजे झाले, असे नाही.

प्रत्यक्ष गोळी काढली गेली आहे का हेही कळते. अर्थात माणूस त्यापेक्षाही हुषार असतो. त्याने बाटलीतली गोळी काढून फेकली की घेतली हे काही त्या उपकरणाला कळणार नाही. आरोग्यसेवेसाठी एसएमएसचा वापर नवा नाही. ब्रिटनमध्ये एसएमएसद्वारे आरोग्यसेवा पुरविली जातेच. हॉस्पिटलमधील अथवा डॉक्टरकडील अपॉइंटमेंटची आठवण पेशंटला एसएमएसद्वारेच करून दिली जाते.

औषधांचे प्रमाण कमीजास्त करायचे असेल तर तेही याच तंत्राद्वारे पेशंटला कळवले जाते. पण पेशंटने तो बदल केला आहे की नाही याचा ट्रॅक ठेवण्याची व्यवस्था यात नाही. आधी उल्लेख केलेली बाटली याबाबतीत उपयोगी आहे. अर्थात आळस हा माणसाच्या अंगातला मूलभूत गुण असल्यामुळे गोळी थेट पेशंटच्या तोंडात जाईल अशी व्यवस्था असणारी बाटली लवकरच शोधली जाईल, अशी आशा तमाम पेशंटवर्ग बाळगून असणारच.

अशोक पानवलकर

 
</text>
</doc>
