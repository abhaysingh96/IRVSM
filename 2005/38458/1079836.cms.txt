<doc>
<docno>1079836.cms.txt</docno>
<text>
 
संवाद
 पैसा येई छन् छन्...
[ Saturday, April 16, 2005  08:55:01 pm]


' धट्टीकट्टी गरिबी अन् लुळीपांगळी श्रीमंती ' ही म्हण मराठीत कोणी जन्माला घातली कुणास ठाऊक! पण धट्टीकट्टी श्रीमंती असाही निरोगी पर्याय असू शकतो, असे का कुणाला वाटले नाही ? गरिबीचे उदात्तीकरण आणि श्रीमंतीची अवहेलना करणे हा जणू मराठी माणसाचा जनुकदत्त गुण झाला होता. आता स्थिती हळुहळू पालटत आहे. स्वत्त्व टिकवून, बुद्धी वापरून, परिश्रम व चिकाटीने श्रीमंत होता येते आणि असे श्रीमंत होणे वाईट नसते, हे ही मराठी माणसाला पटू लागले आहे. अशा नव्या हवेला साजेसे असे हे पुस्तक श्याम भुर्के यांनी लिहिले आहे.

काल्पनिक कथेचा आधार घेत ते श्रीमंतीचा मंत्र हसत-खेळत सांगतात. सुरक्षित नोकरी, सारी देणी चुकवून येणारी मन:शांती, धोका टाळण्याचा भिऊपणा या साऱ्यावर ते छानदार उदाहरणे देत हल्ला करतात. भुकेर् हे एका राष्ट्रीयीकृत बँकेत उच्च पदावर असल्याने त्यांनी उद्योजकांना अर्थसाह्य देण्याची शेकडो प्रकरणे पाहिली आहेत. त्यातूनच त्यांनी तरुणांना मार्गदर्शन सुरू केले. त्यातूनच या पुस्तकाचा जन्म झाला. नव्या संधी शोधण्याची वृत्ती, प्रामाणिक उद्योग करण्याची तयारी, चिकाटी, कष्ट आणि सेवातत्परता या साऱ्या श्रीमंतीच्या वाटेवरच्या पायऱ्या आहेत. लहानपणी रस्त्यावर उभे राहून कापड विकणारा आणि आज कापडविक्रीतील दादा झालेला उद्योजक, टेलिफोनमध्ये सुगंधी पट्ट्या बसवून सुरुवात करणारा आणि आज नामांकित बिल्डर झालेला जिद्दी तरुण, केवळ छंदापायी रेल्वेगाडीत पुस्तके विकण्याची सुरुवात करून आता भरपूर कमावणारा नोकरदार, खचाखच भरलेल्या दुकानात रॉकेल आहे का, असे विचारणाऱ्या ग्राहकाची चेष्टा न करता दुसऱ्या दिवशी रॉकेल आणून देणारा दुकानदार अशी अनेक उदाहरणे लेखकाने दिली आहेत. ती श्रीमंतीचा मार्ग दाखविणारी आहेत.

कोणत्याही धंद्यात धोका हा असतोच आणि तो घेतला तर त्याचे फळही मिळू शकते. पण कातडीबचाऊ माणसे तो टाळतात. त्याचमुळे त्यांचा संपन्न होण्याचा मार्गही खुंटतो. नवे ज्ञान घेण्याची दारे बंद करणे हा ही मोठा गुन्हाच आहे. तो करणाऱ्यांना श्रीमंतीवर हक्क सांगण्याचा अधिकारच नाही. मात्र, भुकेर् यांनी दिलेले मंत्र वाचले, अंगिकारले आणि अनुसरले तर मराठी माणूसही श्रीमंत झाल्याशिवाय राहणार नाही.

टी. बुकर

( मंत्र श्रीमंतीचा: श्याम भुर्के, मेहता पब्लिशिंग हाऊस, पुणे. पाने: 186, किंमत: 130 रुपये)

 
</text>
</doc>
