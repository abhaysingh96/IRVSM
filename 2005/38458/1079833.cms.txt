<doc>
<docno>1079833.cms.txt</docno>
<text>
 
संवाद
आमची माती आमची माणसं
[ Saturday, April 16, 2005  08:51:00 pm]


आज खूप मोठ्या संख्येने अनेक तरुण-प्रौढवयीन भारतीय, त्यांच्या बायका, मुले नोकरी-धंदा-शिक्षण या निमित्ताने परदेशात रमले आहेत. पण त्यांचे पालक इथे रहातात. मुलाबाळांशिवाय ते इथे कसे बरे राहतात, कसे जमवून घेतात ? इथे वा तिथे राहण्याबद्दल ते काय विचार करतात ? काही पालकांशी चर्चा करून लिहिलेला लेख

नंदिनी जोशींचा एकुलता एक मुलगा नोकरीनिमित्त परदेशात असतो. त्या सांगतात , ' अगं आमच्या बिल्डिंगमध्ये आता प्रत्येक फ्लॅटमध्ये वृद्धांची दोन-दोन डोकी उरल्येत. बाकीच्यांची मुलंही शिक्षण, नोकरी या निमित्ताने दूरच असतात. आणि त्यातच ही माणसंसुद्धा नातेवाईकांकडे किंवा कुठे निघून गेली तर दाराला टाळं. मला सांग कोण कोणाला आधार देणार ? सगळीच मोठी. '

ही मुले शिकायला वा नोकरीनिमित्त परदेशात गेली. त्यांच्या प्रगतीचे पंख कोणीही छाटले नाहीत. किंबहुना, ती परत येणार नाहीत हे पालकांच्या मनांनी मान्यच केलेय. हे सर्व ' एनआरआय ' तिकडे आथिर्कदृष्ट्या सुस्थितीत, चांगल्या हुद्यांवर आहेत. ते अधूनमधून भारतभेटीस येत असतात व त्यांच्या अडचणींमध्ये ही वृद्ध मंडळी सवड असल्यास तिकडे जाऊन निराकरण करतात हे तर सतत दिसत वा कानावर पडतच असते. उदा: लेकी- सुनांची बाळंतपणे, बेबी सिटिंग इत्यादी.

ज्यांचे एखादे मूल भारतात आहे त्यांना म्हणावा इतका मोठा प्रॉब्लेम जाणवत नाही. मात्र ज्यांची सर्वच मुले (जी काही दोन वा तीन) तिकडे आहेत त्यांना हा प्रश्ान् फार भेडसावतो, असे लक्षात आले. मात्र ' परदेशात कायम जाऊन रहायला तयार आहात काय ?' या प्रश्ानवर फक्त दोन जणांनी नाइलाजास्तव काही मोठे प्रश्ान् निर्माण झाले, येथे रहाणे अशक्य झाले तर जाऊ म्हणून सांगितले. मात्र अमेरिकेत ज्यांची-ज्यांची मुले आहेत त्यांनी ठामपणे या गोष्टीस नकार दिला. त्यांनी सांगितले की, भारतातील कुटुंबव्यवस्था, इथले नातेवाईक, मित्रमंडळी यातच आपण रमतो. अमेरिकेत आम्ही परावलंबी असतो. तिथे मुले त्यांच्या गाड्यांमधून कुठे घेऊन जातील तेव्हाच बाहेर जाणे होते. एरवी वाहतुकीच्या सुविधा नसून जाण्याची अंतरेही बरीच आहेत. सगळ्यात महत्त्वाचे कारण म्हणजे अमेरिकन रक्त आपल्याला चटकन सामावून घेत नाही.

' आता तुम्ही इथे वेळ कसा घालवता ?' या प्रश्नावर अनेक जणांनी येथे आम्ही सामाजिक कार्य करतो. आमची वेगवेगळी मंडळे उदा. महिला मंडळे, भजनी मंडळे, ग्राहकमंडळे इ. आहेत त्यात जाऊन आम्ही मित्र जोडतो, जीव रमवतो, अनेक गोष्टी शिकतो. इथे कोणाला जरूर लागल्यास मदतीचा हात पुढे करतो, असे सांगितले.

अशीच सुमन जोशी यांची ' नृप ' ( नॉन रेसिडंट इंडियन पेरेन्ट असोसिएशन) ही संस्था आहे. ही संस्था परदेशस्थ मुलांच्या पालकांना संघटित करून त्यांचे प्रश्ान् सोडवते. जोशी पती-पत्नी या कार्यात रमून गेल्याचे दिसून आले.

' आपली संस्कृती टिकवून धरण्याचा तुमच्या मुलांचा परदेशातही कल आहे का ?' या प्रश्नावर सर्वांचेच उत्तर होकारार्थी होते. ही माणसे भारतीय सण उदा. गणपती, दिवाळी, संक्रांत हे सण एकत्र जमून साजरे करतात. मात्र ' संस्कृतीचा हा वारसा, संस्कार पुढे एक वा अन्य अनेक पिढ्यांमध्ये टिकून राहील काय ?' यावर पुष्कळांनी नकार दिला. पण फक्त लीला फडकेंना तो नक्की टिकून राहील, असा विश्वास वाटतो. अमेरिकेत फिरणे पत्करले पण आजारी पडणे नको असे मात्र सर्व वृद्ध पालकांना वाटते कारण तेथे हॉस्पिटलमध्ये सिटिझनशिप नसताना उपचारांचा खर्च ना या पालकांना परवडेल ना मुलांना असेही कळले. याबाबत प्रभावती आपटे म्हणाल्या , ' येथेच रहाणे पसंत करणाऱ्या या पालकांमध्येही आता स्त्रियांनी एकटे रहायला शिकायला हवे. भारतातही महिलांसाठी खास वृद्धाश्रम हवेत. ते कोठेतरी एका टोकास नसावेत, स्वस्त असावेत व खास महिलांसाठी म्हणून सोयी त्यात असाव्यात. '

सर्वच वयोवृद्ध व्यक्ती कोणावरही अवलंबून न रहाता हिंडत फिरत राहून, पथ्य सांभाळून, औषधपाणी घेऊन येथे आनंदात जीवन जगताना दिसली. सुख हे मानण्यावर आहे, असा विचार त्यांनी बोलून दाखवला.

आता इथे रहाणारी मुलेही विभक्त होतात, आई- वडिलांना विचारत नाहीत तर लांब रहाणाऱ्यांचे दु:ख कशाला करावे ? असा प्रश्ान् सुमन जोशी, उमा जोगळेकरांनी विचारला आहे. पण भारतातही विभक्त होणे ही आता काळाची गरज बनली आहे, असे वसुधा पंडितांनी सांगितले.

सुमन जोशी म्हणाल्या , ' माझा मुलगा 15/17 वर्षांपूवीर् जेव्हा प्रथम अमेरिकेत जायला निघाला तेव्हा भारतातून मुले परदेशी जाण्याचे प्रमाण कमी होते. तेव्हा आजूबाजूच्या लोकांनी आमची निंदा केली की, हे पालकच मुलांना भरीस घालून अमेरिकेचे वा परदेशवारीचे फॅड मुलांच्या डोक्यात घालतात ; कारण मुलगा परदेशात गेला की यांना परदेशात फिरायला, मुलाच्या पैशावर चंगळ करायला मिळेल ना ? यांच्याच आडात देशप्रेम नाही तर मुलाच्या पोहऱ्यात ते कोठून येणार ?'

पण आज आजूबाजूचे वातावरण पाहिले की असे वाटते, इथे असणाऱ्या मुलांमध्ये देशप्रेम किती आहे ? समाजासाठी खरोखर विधायक कार्य करण्याची प्रवृत्ती किती जणांच्या ठायी आहे ? इतकेच काय, स्वत:च्या पालकांबद्दलचे प्रेम-आदर किती जणांच्या वागण्यातून दिसून येतो ?

मीना जयराम पेठे

 
</text>
</doc>
