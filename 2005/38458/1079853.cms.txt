<doc>
<docno>1079853.cms.txt</docno>
<text>
 
संवाद
तेजोमय; पण वायुगोल!
[ Saturday, April 16, 2005  09:11:52 pm]


... संघाला सूर्याची उपमा द्यावीशी वाटते. सूर्य हा तेजाचा गोळा. त्यात प्रखर उष्णता व तेज आहे. पण तो वायुगोल आहे. त्याला स्वत:ची घनता नाही. पण त्यापासून तयार झालेल्या ग्रहांना मात्र स्वत:ची जमीन आहे, वस्तुमान आहे. त्यामुळेच ते सूर्याभोवती फिरत असले व त्यापासूनच उष्णता घेत असले, तरी त्यांचे अस्तित्व सूर्यापेक्षा वेगळे व कदाचित् अधिक अर्थपूर्ण आहे. संघाचे तसेच आहे. फरक इतकाच की, संघाचा वायुगोल हळुहळू आकुंचन पावत आहे व त्याचे तेजही क्षीण होत आहे. आज भाजपसारखे ग्रह त्याच्या भोवती फिरत आहेत, ते त्याच्या आकर्षण शक्तीमुळे नव्हे, तर सोय म्हणून...

मंदिरांच्या उंच कळसांवर कावळे, चिमण्या, कबुतरे बसतात. बाहेर उभे राहणारे भाविक भक्तिभावाने मंदिराच्या कळसाकडे पाहात हात जोडतात. हा नमस्कार त्या पक्ष्यांनाही पोहोचतो. पण भाविक आपल्यालाच नमस्कार करून आपली करुणा भाकत आहेत, अशी कावळे, चिमण्यांची समजूत झाली, तरी गहजब उडेल. राष्ट्रीय स्वयंसेवक संघ आणि त्याचे सरसंघचालक के. सुदर्शन यांची अशीच समजूत झाली आहे, असे दिसते. त्यामुळेच अटलबिहारी वाजपेयी फार उत्तम पंतप्रधान नव्हते, अशी स्पष्टोक्ती करतानाच त्यांनी वाजपेयी आणि लालकृष्ण अडवाणी यांनी बाजूला व्हावे, असाही सल्ला दिला. सुदर्शन यांच्या या विधानांमुळे बराच गदारोळ उडालेला असतानाच संघ परिवाराच्या इमारतीला पडलेल्या भेगाही स्पष्ट दिसू लागल्या आणि भल्या भल्या नेत्यांनाही असूया आणि द्वेषभावनेने कसे पछाडले आहे, याची लक्तरेही रस्त्यावर आली.

काही माणसांमुळे पदे मोठी होतात, तर काही माणसे केवळ पदांमुळे मोठी भासू लागतात. डॉ. केशव बळीराम हेडगेवार, मा. स. गोळवलकर गुरुजी, बाळासाहेब देवरस अशी मोठी माणसे यापूवीर् सरसंघचालकाच्या खुचीर्त बसली. त्या काळात राजकीय सत्ता जवळपासही नव्हती. उलट सरकारी आणि सामाजिक रोषालाच तोंड द्यावे लागत होते. पण तरीही या व्यक्तींमुळे सरसंघचालक हे पद उत्तुंग वाटत होते. सुदर्शन त्या पदावर आले, तेव्हा संघ परिवारातील भारतीय जनता पक्षाकडे दिल्ली आणि इतर अनेक राज्यांतील सत्ता होती. सत्तेचा आश्रय असला की, संस्थांना स्थैर्य येतेच. त्यामुळेच संघ परिवारातील मंडळींना अधिकाराची पदेही मिळाली. जे अगदीच अडगळीत पडले होते, ते राज्यपालही बनले. थोडक्यात सुदर्शन आले तेव्हा भाजप आणि संघाचे बरे चालले होते. वाजपेयी आणि अडवाणी हे दोघेही सत्तेच्या उंच खुर्च्यांमध्ये तेव्हाही होते. त्यांचे वय तेव्हा आत्तापेक्षा थोडेच कमी होते. तेव्हा सुदर्शन यांना त्यांनी दूर व्हावे, असे वाटले नाही. पण सत्तेची कवचकुंडले गळून हे दोन नेते उघड्यावर आले, तेव्हा सुदर्शनना त्यांचे वय आणि वाजपेयींच्या कारभारातील त्रुटी आठवल्या. त्यामुळे आता टीकेच्या भोवऱ्यात ते सापडून एकाकी गटांगळ्या खाऊ लागले, तर ती त्यांच्याच वक्तव्याची फळे. असो.

मुख्य प्रश्न हा आहे की, वयाची पंचविशी ओलांडणाऱ्या भाजपवर अद्याप संघाचे वर्चस्व का असावे ? भाजप हे संघ परिवाराचे अपत्य हे खरे. जनसंघ ही सुद्धा संघाचीच निमिर्ती होती. पण तेव्हा संघ आणि जनसंघ यांचे नाते काय असावे, हे ही तेव्हाचे सरसंघचालक गोळवलकर गुरुजी यांनी स्पष्ट केले होते. ती तत्त्वे कुणीच पाळली नाहीत, ही बाब वेगळी. संघाने कार्यकतेर् तयार करायचे आणि ते जनसंघाद्वारे राजकारणात पाठवायचे, असा परिपाठ होता. स्वत: वाजपेयी, अडवाणी, मुरलीमनोहर जोशी ही सारी मंडळी त्याच मार्गाने राजकारणात आली. पण जे जनसंघात चालले, ते भाजपमध्ये चालेलच, असे का मानावे ? कारण भाजप हे निव्वळ संघाचे अपत्य नाही. संघाच्या मुशीत तयार न झालेले अनेक जण भाजपमध्ये आहेत. त्यांनी संघाचे ' मार्गदर्शन ' का मानावे ?

दुसरे असे की, आजच्या संदर्भात संघाचे नक्की स्थान काय, याचा विचार व्हायला हवा. भारतीय लोकशाही नवी असताना व राजकारणावर काँग्रेसची जबरदस्त पकड असताना देशातल्या कडवट पण अल्पमतातील ' हिंदुत्व ' वादाला संघटित रूप देण्यासाठी संघ हवाच होता. ती समाजाची गरज होती, म्हणून तो बंदीच्या काळातही टिकला व वाढलासुद्धा. पण आणीबाणीनंतर जनसंघाचे जनता पक्षात विसर्जन झाले आणि त्याबरोबर संघाचे महत्त्वही संपले. त्यानंतर उरला तो केवळ संघाचा अव्यक्त धाक. तो भाजपच्या नेत्यांनी आपल्या स्वार्थासाठी टिकवला व पोसला. ' फँटम् ' च्या कॉमिक्समध्ये दूर डेंेकालीमध्ये राहणारा फँटम् कुणालाच दिसत नाही, पण त्याच्या आज्ञा मात्र येतात. त्या निमूट पाळल्या जातात. संघाचेही असेच आहे. पु.भा. भाव्यांनी ज्या संघटनेची लाठ्या- काठ्या फिरवण्यात वाया गेलेली शक्ती अशा अर्थाचे वर्णन केले, त्या संघटनेचे निश्चित रूप काय ? संघाच्या ठिकठिकाणी शाखा चालतात, त्यात आजही कालबाह्य कवायती चालतात आणि बौद्धिके होतात. पण संघाचे स्वत:चे बळ किती ?

भाजपखेरीज विश्व हिंदू परिषद, बजरंग दल या सुद्धा संघाच्या शाखा. त्यांचीही जहाल राजकीय नीती व मते आहेत. मिरवून घेणारे नेते आहेत. यांना नक्की जनाधार किती ? यापैकी कोणत्याही संघटनेत स्वत:च्या बळावर एकही लोकप्रतिनिधी निवडून आणण्याची ताकद नाही, हे वास्तव आहे. ते कुणी नाकारू शकत नाही. राजकारणात राहायचे, तर राजकीय जीवन हवे. सुदर्शन यांच्यासारख्यांनी तसे प्रयत्न कधी केले नाहीत. त्याबद्दल टीका करण्याचे कारण नाही, कारण तो त्यांनी निवडलेला मार्ग आहे. पण आपला मार्ग चोखाळताना इतरांच्या रस्त्यावर दगड ठेवणे योग्य नव्हे. संघ हा जर आत्मा असेल, तर भाजप हे शरीर आहे. दोघांनी आपापले धर्म सांभाळणे गरजेचे आहे.

संघाची सध्याची स्थिती पाहता त्याला सूर्याची उपमा द्यावीशी वाटते. ती सर्वथा योग्य नसली, तरी मुद्दा स्पष्ट करण्यासाठी पुरेशी आहे. सूर्य हा तेजाचा गोळा. त्यात प्रखर उष्णता व तेज आहे. पण तो वायुगोल आहे. त्याला स्वत:ची घनता नाही. पण त्यापासून तयार झालेल्या ग्रहांना मात्र स्वत:ची जमीन आहे, वस्तुमान आहे. त्यामुळेच ते सूर्याभोवती फिरत असले व त्यापासूनच उष्णता घेत असले, तरी त्यांचे अस्तित्व सूर्यापेक्षा वेगळे व कदाचित् अधिक अर्थपूर्णही आहे. संघाचे तसेच आहे. फरक इतकाच की, संघाचा वायुगोल हळुहळू आकुंचन पावत आहे व त्याचे तेजही क्षीण होत आहे. आज भाजपसारखे त्याचे ग्रह त्याच्या भोवती फिरत आहेत, हे खरे, पण ते त्याच्या आकर्षण शक्तीमुळे नव्हे, तर स्वत:ची सोय म्हणून. एक दिवस असा येईल, जेव्हा या ग्रहांना त्या तेजोगोलाची आवश्यकता भासणार नाही, कदाचित् अडचणच होईल. तेव्हा त्याला सोडून भाजप नावाचा ग्रह अंतराळात आपली मार्गक्रमणा वेगळ्या दिशेने करताना दिसेल. वयात आलेले मूल आई- वडिलांचे जोखड दूर सारून स्वत:च्या विचाराने जगू लागते. पालकांनी हे वेळीच ओळखले नाही, तर त्यांना झिडकारले जाते किंवा वयात आलेले अपत्य मनाने पंगू बनून राहते.

भाजप आणि संघामधील आता पृष्ठभागावर आलेला विसंवाद ही याच नात्याच्या नव्या वळणाची प्रक्रिया आहे.

भारतकुमार राऊत

 
</text>
</doc>
