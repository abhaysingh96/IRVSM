<doc>
<docno>1079507.cms.txt</docno>
<text>
 
महामुंबई
राणे भुजबळांच्या 'वळणा'वर?
[ Saturday, April 16, 2005  12:19:28 am]


म. टा. प्रतिनिधी

मुंबई : शिवसेनेतील आथिर्क व्यवहारांवर घणाघाती हल्ला चढवून विरोधी पक्षनेते नारायण राणे यांनी थेट पक्षाचे कार्यकारी अध्यक्ष उद्धव ठाकरे यांनाच आव्हान दिल्याने शिवसेनाप्रमुख बाळासाहेब ठाकरे यांच्यावर जिवापाड प्रेम करणारे तमाम शिवसैनिक नाराज झाले आहेत. मात्र, एकेकाळचे तेजतर्रार नेते आणि राज्याचे माजी उपमुख्यमंत्री छगन भुजबळ यांना ज्या प्रकारे पक्षातून बाहेर जावे लागले, त्याच वळणावर राणे आले नाही ना, अशी शंकाही व्यक्त केली जाऊ लागली आहे.

राणे यांनी शिवसेनेच्या प्रतिनिधी बैठकीत कार्यकारी अध्यक्षांच्या उपस्थितीत टीकेची झोड उठवल्याने ' मातोश्री ' वर सतत राबता असणारे नेते कमालीचे नाराज झाले आहेत, असे सांगितले जाते. हा अप्रत्यक्षपणे ' रिमोट कंट्रोल ' लाच आव्हान देण्याचा प्रकार असून भविष्यात शिवसेनेसाठी अशा घटना घातक ठरू शकतात, असे त्यांचे म्हणणे आहे. शिवसेनेतील ' व्हाइट कॉलर विरुद्ध ब्लू कॉलर ' च्या संघर्षात राणे यांचीही काही बाजू असू शकते, असे वाटणाऱ्यांची संख्याही दुर्लक्षित करण्यासारखी नाही.

यासंदर्भात ' मटा ' शी बोलताना पक्षाचे एक ज्येष्ठ नेते म्हणाले की, राणे यांच्या टीकेत बरेच तथ्य असले तरी त्यांनी ज्या आक्रमक पद्धतीने त्यांनी भाषण केले ते योग्य नव्हते. शिवसेनेच्या दृष्टीने सर्वात गंभीर बाब म्हणजे, धोरणात्मक बाबींबाबत आपल्याशी चर्चा केल्याशिवाय कोणीही कोणतेही विधान करू नये, प्रसिद्धीमाध्यमांपासून दूर राहावे, असा सल्ला शिवसेनाप्रमुखांनी दिला त्याला काही तास लोटत नाही तोच राणेंचे भाषण वृत्तपत्रांकडे गेले, हे पक्षशिस्तीला मारक असल्याचेे हे नेते म्हणाले.

गेले काही दिवस राणे यांना पक्षात डावलण्याचे प्रयत्न होत असून त्यांच्या नेतृत्वाला शह देण्यासाठी नियुक्त करण्यात आलेल्या उपनेत्यांपैकी बहुसंख्य राणेविरोधी गटाचे असल्यानेच राणे यांचा संयम सुटला असावा, असे मानले जाते. विधानसभा निवडणुकीच्या आधी उद्धव यांनी मुख्यमंत्रीपदासाठी हालचाली सुरू केल्या ; एवढेच नाही, तर विरोधी पक्षनेत्याच्या निवडीची वेळ आली, तेव्हा उद्धव यांचा उजवा हात गणले जाणारे सुभाष देसाई यांच्या नावाची चर्चा जाणीपूर्वक सुरू करण्यात आल्याने राणे काही महिने अस्वस्थ होते, असे राणेसमर्थक आमदार सांगतात.

1991 च्या विधानसभा निवडणुकीनंतर विरोधी पक्षनेत्याचा वाद निर्माण झाला असताना मध्यममार्ग काढून तत्कालीन विरोधी पक्षनेते मनोहर जोशी आणि छगन भुजबळ यांना अर्धा कालावधी घ्यावा, असे ठरले होते. मात्र प्रत्यक्षात तशी वेळ आली, तेव्हा आपल्याला डावलण्यात आले, अशी भुजबळांची भावना झाली आणि मंडल आयोगाचे निमित्त साधून त्यांनी शिवसेनेचा त्याग केला.

कमी-अधिक प्रमाणात नेमकी तशीच परिस्थिती आता निर्माण होत असून काही विशिष्ट नेते त्याला हातभार लावत असल्याने राणे यांची मन:स्थिती दोलायमान झाली आहे. त्यामुळेच ' वेळ आली तर घरी बसू ,' अशी निर्वाणीची भाषा गेले काही दिवस ते आपल्या निकटवतीर्यांकडे बोलू लागले होते.

 
</text>
</doc>
