<doc>
<docno>1079490.cms.txt</docno>
<text>
 
देश-विदेश
बांगलादेशींचा महापूर हीच मोठी समस्या
[ Saturday, April 16, 2005  12:11:36 am]


म. टा. विशेष प्रतिनिधी

नवी दिल्ली : महाराष्ट्रात, विशेषत: मुंबईत बांगलादेशींचा महापूर, विदर्भात नक्षलवादी चळवळीच्या कारवाया व कोकणातल्या सागरकिनाऱ्यांचा राष्ट्र- विरोधी शक्तींनी चालवलेला दुरुपयोग ही महाराष्ट्रापुढील महत्त्वाची आव्हाने असून त्याचा परिणामकारक मुकाबला करण्यासाठी अंतर्गत सुरक्षेच्या धोरणाचा फेरआढावा घेण्याची गरज असल्याचे मुख्यमंत्री विलासराव देशमुख यांनी शुक्रवारी येथे स्पष्ट केले.

दिल्लीच्या विज्ञान भवनात ' अंतर्गत सुरक्षा आणि कायदा व सुव्यवस्था ' या विषयावर आयोजित सर्व राज्यांच्या मुख्यमंत्री परिषदेत देशमुख बोलत होते. अध्यक्षस्थानी पंतप्रधान डॉ. मनमोहन सिंग होते.

मुंबई, पुणे, नाशिक, नागपूरमध्ये झोपडपट्ट्यांमध्ये बांगलादेशीय मोठ्या प्रमाणावर आहेत. राज्यातल्या कुंटणखान्यांमध्ये व डान्स बारमध्ये बांगलादेशी मुलींचा मोठा भरणा आहे. संघटित गुन्हेगारीकडे बांगलादेशियांचा कल असल्याने या समस्येचा प्रतिबंध तातडीने करणे आवश्यक आहे. यासाठी केंदाचा भक्कम पाठिंबा व समन्वयाची गरज असल्याचे मुख्यमंत्री म्हणाले.

 
</text>
</doc>
