<doc>
<docno>1079849.cms.txt</docno>
<text>
 
संवाद
टिकटिक धोक्यात...
[ Saturday, April 16, 2005  09:07:31 pm]


सेलफोनमुळे कोणाला धोका निर्माण होतो हा नेहमीचा चचेर्चा आणि खऱ्याखुऱ्या संशोधनाचाही विषय झाला आहे. त्याच्या सततच्या वापरामुळे मेंदूला धोका निर्माण होतो आणि ट्युमरला निमंत्रण मिळते असा एक समज आहे. तो खोटा आहे असे सांगणारा एक संशोधन निबंध नुकताच प्रसिद्ध झाला आहे.

त्याचवेळी, फोनमुळे अन्य आजार होतातच असे सांगणाऱ्या बातम्याही अधुनमधून प्रसिद्ध होत असतात. हे तंबाखुसारखेच आहे. ' तंबाखू खाल्ल्यामुळे कर्करोग होतो ' असे म्हणतात. पण तंबाखू खाणाऱ्या प्रत्येकाला कर्करोग होतो का ? तसेच सेलफोनचे असावे. तुम्ही किती वापर करता त्याच्यावरून त्याचे दुष्परिणाम ठरतात. असो, मला इथे वेगळाच धोका सांगायचा आहे.

स्वीस घड्याळे प्रसिद्ध आहेत. त्यांना या सेलफोनमुळे धोका निर्माण झाला आहे, असे म्हटले तर ? होय, ही वस्तुस्थिती आहे. याचे सरळ कारण असे की सेलफोनवर एका कोपऱ्यात वेळही नोंदलेली असते. ती पाहिली की काम होते. त्यासाठी वेगळे महागडे घड्याळ घेण्याचे कारण काय, असा विचार बळावू लागला आहे. शिवाय घड्याळ काही 24 तास हातावर बांधून ठेवले जात नाही. त्याउलट सेलफोनचे आहे.

तो जणू शरीराचा अवयवच बनला आहे. शाळकरी मुलापासून ते वयस्कर माणसापर्यंत सर्वचजण तो सतत जवळ बाळगतात. अगदी अंघोळ करतानाही फोन कोपऱ्यात ठेवण्याची सवय काहींना असते. त्यामुळे वेळ बघण्यासाठी घड्याळाची गरज भासेनाशी झाल्याने आपल्या उद्योगाचे काय होणार अशी चिंता घड्याळउत्पादक कंपन्यांना पडली आहे. नुकत्याच झालेल्या ' बॅसेलर्वल्ड इंटरनॅशनल वॉच अँड ज्वेलरी फेअर ' मध्ये या कंपन्यांनी तिला जाहीर वाचा फोडली.

एका स्वीस कंपनीने घड्याळातच सेलफोन तयार करता येतो का, याचा प्रयोग करून पाहिला. तो फसला. कारण छोट्याशा घड्याळात फोनच्या सुट्या भागासाठी जागाच नव्हती. त्यामुळे तो प्रयत्न सोडून देण्यात आला. घड्याळउत्पादकांची भीती अनाठायी नाही. दोन महिन्यांपूवीर्च एका फोनकंपनीने जाहिरातीची होडिर्ंग्ज फ्रान्समध्ये लावली होती. ' आता सेलफोनवर वेळ कळते. मग घड्याळे हवीत कशाला ', असे म्हणत एक माणूस भिंतीवरचे आजोबांच्या काळापासूनचे भलेमोठे घड्याळ व हातावरचे किमती घड्याळ रस्त्यावरच्या कचरापेटीत भिरकावून देत आहे, अशा आशयाची ही होर्डिंग्ज होती.

घड्याळ कंपन्यांनी अर्थातच फोन कंपनीला न्यायालयात खेचले आहे. त्याचा निकाल काहीही लागो. एक मात्र खरे की घड्याळाची टिकटिक मंदावायला लागली आहे...

अशोक पानवलकर

 
</text>
</doc>
