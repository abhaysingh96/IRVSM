<doc>
<docno>1100228.cms.txt</docno>
<text>
 
महामुंबई
ठाणे-नवी मुंबईतही 6 तास लोडशेडिंग?
[ Friday, May 06, 2005  12:03:03 am]


म. टा. प्रतिनिधी

मुंबई : उन्हाचे चटके आणि विक्रमी लोडशेडिंगमुळे होरपळून निघालेल्या राज्यातील जनतेला दिलासा देण्याचा प्रयत्न वीज मंडळाने सुरू केलेला असतानाच मुंबई हायकोर्टाच्या नागपूर खंडपीठाने दिलेल्या, समान लोडशेडिंगच्या आदेशामुळे पुणे, नाशिक, औरंगाबाद आदी शहरांबरोबरच ठाणे आणि नवी मुंबईलाही सहा तासांच्या लोडशेडिंगला सामोरे जावे लागण्याची शक्यता निर्माण झाली आहे. त्याचवेळी या आदेशामुळे ग्रामीण भागांतील लोडशेडिंग मात्र नऊवरून सात तासांवर येऊ शकते.

नागपूर खंडपीठाच्या निकालाबाबतचा संभ्रम अखेर गुरुवारी दूर झाला आणि समान लोड-शेडिंगचा हंगामी आदेश देण्यात आल्याचे स्पष्ट झाले. त्यामुळे, वीज मंडळाने लोडशेडिंगचे वेळापत्रक बदलण्याची प्रक्रिया सुरू केली आहे. त्यानुसार लोडशेडिंग करण्याची वेळ आलीच, तर सुरुवात नागपूर शहरापासून करण्यात येईल, असे समजते. आतापर्यंत लोडशेडिंगच्या कुऱ्हाडीपासून बचावलेल्या नवी मुंबई आणि ठाण्याचाही समावेशही नव्या वेळापत्रकात होऊ शकतो.

मात्र, एकीकडे कोर्टाच्या आदेशानुसार हे वेळापत्रक बनवले जात असतानाच, लवकरात लवकर शहरी भागांमध्ये चार तासांऐवजी दोन किंवा तीनच तास आणि ग्रामीण भागात नऊऐवजी सात तास लोडशेडिंग करण्याच्या दृष्टीनेही मोचेर्बांधणी सुरू आहे. अनेक भागांमध्ये अवेळी आलेल्या जोरदार पावसामुळे गारवा आणल्याने विजेची मागणी कमी झाली आहे. अन्य राज्यांतून मिळालेल्या अतिरिक्त विजेमुळे पुणे, नाशिक, औरंगाबाद, नागपूर या शहरांमध्ये लोडशेडिंगला दोन दिवस फाटा देण्यात आहे.

लोडशेडिंगच्या विरोधात शिवसेना आणि भाजपच्या कार्यर्कत्यांनी हिंसक आंदोलनाचा बडगा उगारल्यानंतर त्याचे लोण राज्याच्या अन्य भागांत पोहोचू नये यासाठी केंद आणि अन्य राज्यांमधून अतिरिक्त वीज मिळवण्याचे प्रयत्न आघाडी सरकारने सुरू केले. सोमवारी दिल्लीत केंदीय ऊर्जा खात्याचे वरिष्ठ आधिकारी आणि महाराष्ट्रातील अधिकाऱ्यांची बैठक झाली. त्या बैठकीतून अतिरिक्त वीज मिळवण्याच्या प्रयत्नांना यश आले. तारापूर प्रकल्पातून व्यावसायिक कारणासाठी वीज दिली जात नव्हती. परंतु महाराष्ट्राच्या विनंतीला मान देऊन 125 मेगावॉट वीज तातडीने देण्याच्या निर्णय झाला. आणखी 125 मेगावॉट विजेचे आश्वासन मिळविण्यातही ऊर्जामंत्री दिलीप वळसे पाटील यांना यश आले.

आंध्र प्रदेशाने 150 मेगावॉटव्यतिरिक्त आणखी 400 मेगावॉट वीज देण्याची तयारी दर्शविली. शिवाय पंजाब ( 500), पश्चिम बंगाल ( 400), त्रिपुरा ( 47) आणि दामोदर व्हॅलीतून 233 मेगावॉट वीजखरेदीचे करार करण्यात आल्याने गेल्या आठवड्यात महाराष्ट्रात 1100 मेगावॉट वीज उपलब्ध झाली आहे.

 
</text>
</doc>
