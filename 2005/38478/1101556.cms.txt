<doc>
<docno>1101556.cms.txt</docno>
<text>
 
बहुतांची अंतरे
गृहिणींनो सावधान!
[ Friday, May 06, 2005  09:17:55 pm]


दुपारची वेळ. बेल खणखणते. घरातील एकटी गृहिणी दरवाजा उघडते, तर गॅस एजन्सीतील कर्मचाऱ्यांप्रमाणे गणवेश असलेला इसम , ' मी गॅस कंपनीकडून आलो आहे. गॅस व ट्यूब तपासायची आहे ', असे सांगून घरात प्रवेश मिळवतो. गॅसची थातूरमातूर पाहणी करून आवश्यकता नसतानाही ट्यूब बदलून 100 ते 200 रुपयांची पावती देऊन वसूल करतो व शहाजोगपणे निघून जातो. थोड्या वेळाने पावती पाहताना लक्षात येते की, ती पावती दिल्ली येथील एका कंपनीची आहे. आपण फसलो आहोत, हे समजल्यावर गॅस एजन्सीला दूरध्वनी केल्यावर आपल्या फसवणुकीवर शिक्कामोर्तब होते.

हे प्रकार डोंबिवली परिसरात वाढत चालले असून, गृहिणींनी अधिकृत ओळखपत्र पाहून व गॅस एजन्सीला दूरध्वनी करून प्रथम खात्री करून घ्यावी आणि त्यानंतरच अशा व्यक्तीला घरात घ्यावे. शक्यतो अशा व्यक्ती दुपारी एकट्या असलेल्या गृहिणींच्या फ्लॅटनाच लक्ष्य करतात. आपल्या लहानशा चुकीचा गंभीर परिणाम भोगावा लागण्याची शक्यताही नाकारता येत नाही. अनेक फसव्या योजना घेऊन आलेल्या व प्रभावी बोलण्याने संमोहित करणाऱ्या कोणाही अपरिचिताला कधीही दरवाजा उघडून घरात न घेण्याचा सावधपणा दाखविण्याची गरज आहे. तहान लागली असून पाणी द्या, अशी विनंती करणाऱ्यांना बिनदिक्कत ' हॉटेलमध्ये जाऊन पाणी प्या ' असे कठोरपणे सांगण्यास कचरू नये. इतरांना सावध करण्यासाठी हा पत्रप्रपंच.

रमेश बेलवलकर, डोंबिवली

 
</text>
</doc>
