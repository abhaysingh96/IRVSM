<doc>
<docno>1101585.cms.txt</docno>
<text>
 
अग्रलेख
हायकोर्टाचा दिलासा
[ Friday, May 06, 2005  09:33:45 pm]


महाराष्ट्रात खाजगी मेडिकल कॉलेजांतील मॅनेजमेंेट कोट्याच्या जागांसाठी या वर्षी सरकारतफेर्च केंदीभूत प्रवेशप्रक्रिया राबविली जाणार असल्यामुळे शिक्षणव्यावसायिक आणि पैशाच्या बळावर प्रवेश खरेदी करणारे विद्यार्थी यांचा संताप होणे स्वाभाविक असले, तरी गुणवत्तेच्या आधारे प्रवेश मिळवू पाहणाऱ्या विद्यार्थ्यांच्या मनावरील ताण त्यामुळे काहीसा कमी होणार आहे.

मुंबई हायकोर्टाचे न्या. हेमंत गोखले आणि न्या. सत्यरंजन धर्माधिकारी यांनी दिलेला हा निर्णय शिक्षणव्यावसायिकांची बेहिशेबी कमाईची संधी हिरावून घेणारा असल्यामुळे, त्यातून मार्ग काढण्याचा प्रयत्न संघटितपणे केला जाणार हे निश्चित. सुप्रीम कोर्टानेच टी. एम. पै प्रकरणी दिलेल्या निर्णयाला अभिप्रेत असलेल्या ' स्वायत्तते ' चा या निर्णयामुळे कसा संकोच होतो, याविषयीच्या युक्तिवादांचीच रेकॉर्ड आता पुन्हा लावली जाईल.

एकूण विनाअनुदान शिक्षणसम्राटांच्या समोर आलेला निष्पाप, सेवाभावी मुखवट्यावर विश्वास ठेवून सुप्रीम कोर्टाने ऑक्टोबर 2002 साली दिलेल्या निर्णयाचे, मेडिकलसारख्या सर्वाधिक मागणी असलेल्या व्यावसायिक अभ्यासक्रमाला प्रवेश घेऊ पाहणाऱ्या विद्यार्थ्यांवर झालेले दुष्परिणाम निस्तरताना कोर्टांच्याच नाकात दम आला आहे.

सरकारकडून अनुदान न घेणाऱ्या संस्थाचालकांना त्यांची प्रवेशप्रक्रिया आणि फी ठरवण्याचा हक्क आहे, असा या निर्णयाचा गाभा होता. अर्थात फी ठरवताना नफेखोरी करता येणार नाही आणि प्रवेश देताना गुणवत्ताक्रम डावलता येणार नाही, अशा अटी सुप्रीम कोर्टाने घातल्या होत्या.

कोर्टाबाहेर पडल्यावर सेवाभावी ज्ञानदात्याचा मुखवटा उतरला आणि सामान्य जनतेला परिचित असलेला बाजारू शिक्षणव्यावसायिक कार्यरत झाला. कोर्टानेच दिलेल्या अधिकारांचा आधार घेत त्याने विद्यार्थी आणि पालक यांची कशी कोंडी केली आणि त्यांना कोर्टाच्या कज्ज्यांत गुंतवून नामोहरम करण्याचा कसा प्रयत्न केला, हे गेल्या दोन वर्षांतील अनुभवावरून स्पष्ट होते.

टी. एम. पै प्रकरणी कोर्टाच्या पूर्ण पीठाने दिलेल्या निर्णयाची मूळ गृहिते कायम ठेवून, व्यवहारातील त्याचे दुष्परिणाम टाळण्याचे प्रयत्न करण्याची न्यायालयीन कसरत तेव्हापासून जारी आहे. आधी सुप्रीम कोर्टाच्या पाच न्यायाधीशांनी या निर्णयाचा अर्थ लावून फीचे तसेच प्रवेश प्रक्रियेचे नियमन स्वतंत्र यंत्रणांमार्फत करण्याच्या प्रक्रियेला आकार दिला. परंतु तरीही खाजगी व त्यातही अल्पसंख्य दर्जा असलेल्या संस्थांच्या स्वायत्ततेची व्याप्ती आणि नियमनाची कक्षा यांच्या पुसट सीमारेषांतून अनेक प्रश्न निर्माण झाले.

त्यामुळे पुन्हा सात न्यायमूर्तींकडे हा प्रश्न सोपविला गेला. हा निकाल अजून राखीव आहे. मात्र मेडिकलच्या नव्या अभ्यासक्रमासाठी प्रवेशाची रणधुमाळी महिनाभरातच सुरू होणार आहे आणि त्या दृष्टीने कॉलेजची निवड करण्यापूर्वी उपलब्ध कॉलेजांतील फी तसेच तेथील प्रवेशप्रक्रिया याविषयी निश्चित माहिती विद्यार्थ्यांना असणे आवश्यक आहे.

सुप्रीम कोर्टाच्याच अपेक्षेप्रमाणे गुणवत्ता हा प्रवेशातील मुख्य निकष असायला हवा असेल, तर आपल्या गुणानुक्रमासाठी कोणकोणते पर्याय उपलब्ध आहेत, हे निवड करण्याच्या वेळी विद्यार्थ्याला एकाच जागी कळले पाहिजे. खाजगी तसेच सरकारी कॉलेजांतील सर्व जागांसाठी केंदीभूत प्रवेशपद्धत असेल, तरच कौन्सिलिंगच्या टप्प्याला हे शक्य होईल.

खाजगी कॉलेजांना स्वतंत्रपणे प्रवेशप्रक्रिया राबवायला मुभा दिली गेल्याने अनेक पर्यायांवर गुणवान विद्यार्थ्यांना पाणी सोडावे लागत असे आणि या जागा कमी गुणवत्ता असलेल्यांना दिल्या गेल्या, तरी कायद्याच्या कचाट्यात सापडण्याची संस्थाचालकांना भीती नसे. खाजगी कॉलेजांची स्वतंत्र प्रवेशप्रक्रिया केवळ विद्यार्थ्यांच्या दृष्टीनेच अव्यवहार्य नव्हती, तर त्यात गैरव्यवहारांना मोकळे रान होते. अशा स्थितीत, या संस्थांच्या सत्प्रवृत्तींवर न विसंबता, केंदीभूत प्रवेशपद्धतीचा आग्रह धरताना हायकोर्टाने वास्तवाचे योग्य आकलनच दाखवले आहे.

 
</text>
</doc>
