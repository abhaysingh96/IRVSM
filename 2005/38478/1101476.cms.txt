<doc>
<docno>1101476.cms.txt</docno>
<text>
 
अर्थव्यवहार
गोदाम लुटले गेल्यास विमा संरक्षण मिळू शकते?
[ Friday, May 06, 2005  08:08:39 pm]


मोहमद परवेझ आलम विरुद्ध नॅशनल इन्शुरन्स कंपनी आणि इतर (2002) सी.पी.जे. 84 ( एन.सी.) विमाधारकाने रु. 2,50,000/- ची विमा पॉलिसी विमा कंपनीकडून घेतली होती. विमाधारकाचे स्टेट बँक ऑफ इंडिया, बडा बझार, मुंगेर या शाखेत रु. 1,00,000/- च्या मर्यादेचे मालतारण नजर गहाण कर्जखाते होते. बँक विमाधारकाच्या मालसाठ्याचा त्याच्या संमतीने वेळोवेळी विमा उतरवत असे. विमाधारक दोन ठिकाणी मालाचा साठा करून ठेवत असे. एक ठिकाण स्टॉल क्र. 79, राजा बझार, मंडी, मुंगेर हे होते आणि दुसरे ठिकाण कौटा मैदान, मुंगेर असे होते.

दरोडेखोरांनी विमाधारकाच्या गोदामात लूट करून माल लुटला. त्या प्रकरणी विमाधारकाने नुकसानभरपाई देण्याची विनंती बँकेला केली. यावर बँकेने कार्यवाही केली असता पॉलिसीत नमूद नसलेल्या ठिकाणी मालाची लूट झालेली असल्यामुळे त्या मालाला विमा संरक्षण नव्हते, या मुद्यावर विमा कंपनीने विमा दावा (क्लेम) नाकारला. विमाधारकाने दोन्ही गोदामाचे पत्ते बँकेला दिले होते आणि बँकेने ते विमा कंपनीला पॉलिसी घेतानाच प्रस्तावपत्रात कळविले होते.

राज्य ग्राहक मंच आयोगाने या प्रकरणाच्या खोलात जाऊन अभ्यास करून विमा कंपनीला क्लेम देण्याचा आदेश दिला. त्याविरुद्ध विमा कंपनीने राष्ट्रीय ग्राहक आयोगाकडे अपील केले. त्या अपीलात हे स्पष्ट झाले की बँकेने विमा कंपनीला प्रस्तावपत्रात दोन्ही गोदामांचे पत्ते कळविले होते. हे पत्ते विमा पॉलिसीवर विमा कंपनीने नोंदविले नाहीत, ही विमा कंपनीचीच सेवेतील त्रुटी होय. याशिवाय विमा कंपनीने सर्व विमा रकमेवर पूर्ण विमा हप्ता आकारला आहे, याकडे आयोगाने लक्ष वेधले. राष्ट्रीय आयोगाने रु. 31,900/- ही रक्कम 12 टक्के व्याजासह विमाधारकाला देण्याचा आदेश विमा कंपनीने दिला.

जनार्दन प्रसाद लोधी वि. मुंबई पोर्ट ट्रस्ट, भारतीय आयुविर्मा महामंडळ आणि इतर

जनार्दन प्रसाद लोधी हे मुंबई पोर्ट ट्रस्टचे कर्मचारी 1996 मध्ये आजारी पडले आणि त्यांचा पगार बंद झाला. त्याच वषीर् नंतर त्यांचा मृत्यू झाला. मुंबई पोर्ट ट्रस्टने भारतीय आयुविर्मा महामंडळाच्या पगार बचत विमा योजना आपल्या कर्मचाऱ्यांना लागू केली होती. या खटल्यामध्ये विमाधारक कर्मचारी आजारपणाच्या रजेवर असल्याने त्या काळात कोणताही पगार मिळाला नाही. विमाधारकाच्या मृत्यूनंतर त्याचा दावा विमा कंपनीच्या मालकाने नाकारला. विमा रक्कम न भरल्याने पॉलिसी रद्द झाल्याचे कारण त्यासाठी दिले.

न्यायालयाने विमा पगार बचत योजनेच्या सर्व कलमांचा या खटल्यात उहापोह केला. या योजनेत मालक आणि विमा कंपनी यांच्यात एक हमीपत्र झालेले असते. यात विमाधारक कर्मचाऱ्याच्या पगारातून विमा हप्ता कपात न केल्यास तसे त्वरित विमा कंपनीला कळविण्याचे बंधन मालकावर असते. त्याचवेळी विमा हप्ता जमा झालेला नाही, ही गोष्ट विमाधारक कर्मचाऱ्याला कळविण्याचे बंधन विमा कंपनीवर आहे. कारण, सर्व विमाधारक कर्मचाऱ्यांचा हप्ता गोळा करून त्याचा एकच धनादेश (चेक) मालकाकडून विमा कंपनीत दिला जात असल्याने आपला वैयक्तिक विमा हप्ता मालकाने विमा कंपनीकडे भरला की नाही हे समजणे वैयक्तिक विमाधारक कर्मचाऱ्याला अतिशय अवघड असते. याची नक्की माहिती मालक आणि विमा कंपनी यांनाच असते. वरील खटल्यात विमाधारक कर्मचाऱ्याचा विमा हप्ता न भरण्याची कारणे विमा कंपनीला कळविण्याची जबाबदारी मुंबई पोर्ट ट्रस्टची होती. त्याचवेळी विमाधारक कर्मचाऱ्याला विमा हप्ता न भरण्याची कारणे देऊन त्याला विमा हप्ता थेट विमा कंपनीत भरण्याची सूचना देणे आवश्यक होते. ही जबाबदारी मालक आणि विमा कंपनीने पाळली नाही. यात असे स्पष्टपणे दिसून आले की विमा कंपनीसाठी ' विमा पगार कपात योजने ' साठी ' प्रतिनिधी ' म्हणून काम करणाऱ्या मालकाने आपल्या सेवेत हलगजीर् केली आहे. विमा कंपनीनेही त्यावर कोणतीही हरकत न घेता विमा पॉलिसी रद्द केली.

या खटल्याचा निकाल देताना न्यायालयाने भारतीय आयुविर्मा महामंडळाला असा आदेश दिला की, विमाधारकाच्या वारसांना रु. एक लाखाची विमा रक्कम दावा नाकारल्यापासून 9 टक्के प्रतिवषीर् व्याजाने देण्यात यावी आणि मुंबई पोर्ट ट्रस्टने सेवेतील त्रुटी म्हणून रु. 5000/- एवढी रक्कम अदा करावी. या आदेशाचे पालन दोन महिन्यात न झाल्यास एक लाख आणि रु. 5000/- वर 12 टक्के प्रतिवर्ष याप्रमाणे व्याजाची आकारणी करण्यात यावी.

क्षितिज पाटुकले

 
</text>
</doc>
