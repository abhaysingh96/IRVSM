<doc>
<docno>1101495.cms.txt</docno>
<text>
 
लेख
पोस्टल बॅलटनेही दिला हात...
[ Friday, May 06, 2005  08:26:39 pm]


ब्रिटनच्या पंतप्रधानपदी टोनी ब्लेअर पुन्हा आले असले तरी त्यांच्या जागा बऱ्याच प्रमाणात कमी झाल्या आहेत. त्यांचा विजय अनपेक्षित म्हणता येणार नाही. परंतु, त्याआधी ब्लेअर यांच्या पक्षावर ' पोस्टल बॅलट ' म्हणजेच टपालाने मतदान करण्याच्या संदर्भात बरेच आरोप झाले. अमेरिकन अध्यक्षपदाच्या निवडणुकीत जॉर्ज बुश यांनी ज्या प्रकारे विजय मिळवला, ते सारे संशयास्पद होते. ब्लेअर यांच्या विजयात या बॅलटचा संबंध किती हे अजून स्पष्ट झालेले नाही. काही प्रमाणात तरी त्यात वादग्रस्त बॅलटचा हात नक्की आहे, यात शंका नाही. या बॅलटमधील गडबडीच्या कथा गेले काही महिने प्रसिद्ध होत आहेत. इतर देशांच्या तुलनेत ब्रिटनमधली निवडणूक अधिक लोकशाही पद्धतीने होते आणि त्यात गडबड होत नाही, असे आतापर्यंत समजण्याची पद्धत होती. ती आता बदलावी लागणार आहे.

उदासीन मतदार हा प्रकार प्रत्येक देशात आढळतो. ब्रिटनमध्येही त्यांची संख्या बरीच मोठी आहे, यात काहीच नवल नाही. भारतातही साधारणपणे पन्नास टक्क्यांची मते नोंदलीच जात नाहीत. त्यामागे अन्य काही कारणे असली, तरी मतदानाबाबत असलेले औदासीन्य हेच मूळ कारण असते. यंदा ब्लेअरही मतदानाच्या दिवसापर्यंत मतदारांना मतदान करण्याचे आवाहन करत होते. दहापैकी एक मतदार जरी मतदानासाठी घराबाहेर पडला नाही, तर लेबर पक्षाचा पराभव अटळ आहे, असे त्यांनी वारंवार सांगितले. यामुळेच त्यांनी तीन वर्षांपूवीर् ' पोस्टल बॅलट ' योजना जोरात राबविण्याचा निर्णय घेतला. तोच वादाच्या भोवऱ्यात सापडला. आता हे प्रकरण न्यायालयात पोचले असले तरी गुरुवारच्या निवडणुकीत त्यावर बंदी नव्हती. त्यामुळे या पद्धतीचे पडसाद पडल्याचे जाणवलेच. ज्या मतदारसंघातली प्रकरणे कोर्टात गेली, त्यांचा निकाल देताना न्यायाधिशांनी ' ही पद्धत फासिर्कल, अत्यंत असुरक्षित आणि कोणत्याही पद्धतीचे नियंत्रण नसलेली आणि गोंधळाला निमंत्रण देणारी ' आहे, असे स्पष्टपणे नमूद केले आहे. यात काही लोकांना तुरुंगवासाची शिक्षा झाली आहे. अन्य ठिकाणी नवनव्या केसेस नोंदविल्या जात आहेत. देशभरात ज्या जनमत चाचण्या घेतल्या गेल्या, त्यांत या बॅलटला विरोधच झाला. ही पद्धत चालू ठेवायला लोकांची हरकत नव्हती ; परंतु ज्या पद्धतीने ती राबविली जाते, तिला आक्षेप आहे.

' पोस्टल बॅलट ' पद्धत आधीच्या निवडणुकीच्यावेळीही अस्तित्वात होतीच. मग आताच विरोध का ? ज्या मतदारांना मतदानकेंदापर्यंत जाणे खरोखरच शक्य नसते, त्यांच्यासाठीच ही पद्धत होती. आता कोणीही तिचा वापर करू शकतो. आधी केवळ रजिस्टर्ड मतदारांनाच ती मतपत्रिका मागविता येत होती. आता ती कोणीही व कोणत्याही पत्त्यावर मागवू शकतो. ती मतदारानीच भरायला पाहिजे असे नाही. त्याच्या वतीने कोणीही ती भरू शकतो. मृत माणसांच्या नावावर अथवा अस्तित्वात नसलेल्या लोकांच्या नावावर मोठ्या प्रमाणावर मतपत्रिका मागविल्याचा अंदाज व्यक्त केला जातो. शिवाय तो पत्ता खरा आहे का आणि अधिकृत मतदार तेथे राहतो का हे तपासून पाहण्याची कोणतीही यंत्रणा उभारण्यात आलेली नाही. याचा अर्थ प्रत्येक ' पोस्टल बॅलट ' बोगसच असेल असे नाही. परंतु ही पद्धत वापरणाऱ्यांच्या संख्येकडे पाहिले तर यातली गोम लक्षात येईल. 1997 मध्ये सात लाख 40 हजार लोकांनी ' पोस्टल बॅलट ' चा वापर केला होता. 2001 मध्ये जी सार्वत्रिक निवडणूक झाली, तिच्यात 1918 नंतर प्रथमच सर्वात कमी म्हणजे 59 टक्केच मतदान झाले. हे वाढवायचे असेल तर ' कोणताही ' मार्ग अनुसरायला हरकत नाही, असे ठरवून लेबर पक्षाने कायद्यात ' सुधारणा ' केली. त्याबरोबर ' पोस्टल बॅलट ' चा आकडा तेरा लाखांवर गेला आणि यावेळी ती संख्या किमान 40 लाखांवर गेली आहे. म्हणजेच एकूण मतदानाच्या 15 टक्के लोकांनी ही पद्धत अनुसरली. बऱ्याच लोकांनी टपालाने मतपत्रिका पाठविण्याऐवजी निवडणूक कार्यालयात स्वत: नेऊन दिली. हे टपाली मतदार इतके वाढले तरी ही यंत्रणा हाताळणाऱ्या निवडणूक अधिकाऱ्यांच्या संख्येत अत्यंत नाममात्र वाढ करण्यात आली आहे. यामुळे या मतपत्रिकांची सत्यता तपासून पाहणे त्यांना शक्य होणारच नाही. काही मतदारसंघांत तर या मतदारांची संख्या दसपटीपेक्षा अधिक वाढली आहे. एका मतदारसंघात गेल्या निवडणुकीच्यावेळी 3350 लोकांनी ही पद्धत अवलंबली होती. यावेळी त्याच मतदारसंघात 38,500 लोक या मार्गाने गेले. ती संख्या अचानक एवढी कशी वाढली, याची चौकशी झालेली नाही. असे बऱ्याच मतदारसंघांत घडले असल्याचे दिसले. या मतपत्रिकेवर मतदाराचीच सही आहे का हे तपासून पाहण्याची यंत्रणाही नाही. हा अर्ज भरण्यास मतदाराला राजकीय पक्षानेही मदत केली तरी चालेल, अशी सोयीस्कर तरतूद असल्याने त्याचा भरपूर गैरवापर केला गेला.

गेल्या वषीर्च ब्रिटनच्या निवडणूक आयोगाने या पद्धतीतील दोष दूर करण्याची सूचना केली होती. प्रत्यक्ष उपायही सुचवले होते. यावर नेहमी कोणतेही सरकार जे करते तेच ब्लेअर सरकारनेही केले. त्यांनी एक मंत्रिमंडळ समिती नेमली. या समितीने अभ्यास करून या सूचना फेटाळून लावल्या आणि आपल्याला सोयीची असणारी पद्धती उचलून धरली. यानंतर लेबर पक्षाने याचा (गैर)फायदा घेतला. स्थानिक निवडणुकांत बोगस मतदानांच्या प्रकरणांनी कळसच गाठला. काही उमेदवारांना शिक्षा झाल्या, काही मतदारसंघांतल्या निवडणुका रद्दबातल ठरल्या. तरीही ही पद्धत बदलण्यात आली नाही. याचे कारण एकच. लेबर पक्षाने याचा वापर करून आपले मतदार वाढवले, तशाच पद्धतीने कॉन्झव्हेर्टिव्ह व लिबरल डेमॉक्रॅटिक पक्षांनीही वाढवले. एखादी सदोष यंत्रणा जर सर्वच पक्षांना ' सोयी ' ची असेल, तर त्याकडे सगळेच दुर्लक्ष करतात. तसेच ब्रिटनमध्ये झाले. लेबर पक्ष सत्ताधारी असल्याने त्याने त्याचा अधिक फायदा करून घेतला एवढेच.

अशोक पानवलकर

 
</text>
</doc>
