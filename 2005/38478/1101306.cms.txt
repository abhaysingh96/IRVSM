<doc>
<docno>1101306.cms.txt</docno>
<text>
 
महाराष्ट्र
हेल्मेटसक्ती मोहीमच'बेकायदा'!
[ Friday, May 06, 2005  06:05:51 pm]


म. टा. प्रतिनिधी

नाशिक : हेल्मेटसक्ती हेच जणू आपले एकमेव इतिकर्तव्य आहे, अशा आवीर्भावात नाशिक शहर वाहतूक शाखेचे पोलिस निरीक्षक संजीव ठाकूर आणि त्यांचे सहकारी कायद्याचा बडगा दाखवत नाशिकरकरांच्या उरी बसली असली तरी त्यांची ही मोहिमच बेकायदा आहे, असा दावा अखिल भारतीय ग्राहक पंचायतीने केला असून त्यांच्या या निवेदनावर पोलिस आयुक्त हिमांशू रॉय यांनी न्यायालयात याचिका दाखल करावी, असा सल्ला दिला आहे.

अखिल भारतीय ग्राहक पंचायतीचे प्रा. दिलीप फडके यांनी याबाबत ' मटा ' शी बोलताना सांगितले की , ' मोटार वाहन कायदा , 1988 या अंमलबजावणीची जबाबदारी प्रादेशिक परिवहन प्राधिकरणाकडे आहे. मात्र, त्यांच्या काही मर्यांदामुळे या कायद्याच्या काही कलमांच्या अमलबजावणीसाठी पोलिसांना प्राधिकृत करण्यात आले आहे. त्यात पोलिस उपायुक्तांपासून ते हेड कॉन्स्टेबलपर्यंत विविध पदांवरील कर्मचारी आणि अधिकाऱ्यांना मोटार वाहन कायद्याच्या कलम 115, 116(1)( अ) ( ब) , 116(4), 117, 114, 206, 207, 130(3), 133, 158(4) च्या अमलबजावणीचे अधिकार देण्यात आले आहेत. मात्र कुठेही हेल्मेटसक्ती ज्या आधारे लागू करण्यात आली आहे, त्या कलम 129 चा याच्याशी दूरान्वयानेही संबंध नाही. ' त्यामुळे हेल्मेटसक्तीच्या नावाखाली पोलिस सामान्य नागरिकांची मानगूट कुठल्या कायद्याच्या आधारावर धरत आहेत, असा सवाल त्यांनी केला.

याच आशयाचे निवेदन ग्राहक पंचायतीने पोलिस आयुक्तांना दिले असल्याची माहिती प्रा. फडके यांनी दिली. ग्राहक पंचायतीने उचलेल्या साध्या मुद्द्यामुळे पोलिसांनी कायदा अक्षरश: हातात घेतला असल्याचे चित्र निर्माण झाले आहे.

यासंदर्भात नाशिकचे पोलिस आयुक्त हिमांशू राय यांच्याशी संपर्क साधला असता ते म्हणाले की , ' हेल्मेटसक्ती कुणाला मान्य नसेल तर त्याचे दोन सरळ अर्थ निघतात. एक म्हणजे त्यांना या देशाचा कायदाच मान्य नाही आणि दुसरे म्हणणे ते लोक न्यायालयाचा अवमान करत आहेत.

आज लोक हा एक कायदा जुमानत नसतील तर तसे दुसऱ्याही कायद्याच्या बाबतीत होऊ शकते. ज्यांना विरोध करायचा असेल त्यांनी हेल्मेटसक्ती विरोधात न्यायालयात याचिका दाखल करावी ,' असा सल्लाही त्यांनी दिला.

आजवर कुठल्याच कायद्याला सर्वसामान्य जनतेने इतका विरोध केलेला नाही, मग आताच असे का होत आहे, या प्रश्नावर , ' मला नाही वाटत हेल्मेटसक्तीला कुणाचा विरोध आहे म्हणून... अशी मल्लिनाथी करत राय म्हणाले की , ' या सक्तीची अमलबजावणी केली नाही तरी कायद्याची पायमल्ली झाली अशी ओरड केली जाईल. '

 
</text>
</doc>
