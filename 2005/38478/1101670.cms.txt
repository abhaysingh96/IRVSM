<doc>
<docno>1101670.cms.txt</docno>
<text>
 
महामुंबई
पैशाचे आमिष दाखवून किडनी काढून घेतली...
[ Friday, May 06, 2005  11:42:57 pm]


म. टा. प्रतिनिधी

मुंबई : रोजगारासाठी आंध्रपदेशमधून मुंबईत आलेल्या तरुणाला पैशांचे आमिष दाखवून त्याची किडनी काढून घेतल्याचा धक्कादायक घटना उघडकीस आली आहे. याप्रकरणी माहिम पोलिसांनी एका पॅथॉलॉजी डॉक्टरसह तिघांना अटक केली आहे. या अटकेमुळे या रॅकेटमधील आणखी काही डॉक्टरांची नावे उजेडात येण्याची शक्यता आहे.

मुवाना रामलू श्रीनिवास ( 23) रोजगारासाठी मुंबईत आला. मोलमजुरीने पोट भरणाऱ्या श्रीनिवासची ओळख जावेद खान आणि मोहमंद झुबेद अझिज रेहमान यांच्याशी झाली. या दोघांनी त्याला किडनी विकण्याचा सल्ला दिला. तुला तीन लाख रुपये देऊ, असेे आमिष या दोघांनी त्याला दाखवले.

श्रीनिवासला घेऊन हे दोघे माहिम येथील पॅथॉलॉजी डॉक्टर प्रविण गुजरातीकडे गेले. त्यानेही श्रीनिवासला एका किडनीसाठी तीन लाख रुपये मिळतील, असे सांगितले. त्यानंतर त्याला दिल्लीला पाठवून तिथे डावी किडनी काढण्यात आली.

किडनी काढल्यावर पैसे न मिळाल्याने त्याने या दोघांकडे व गुजरातीकडे पैशांसाठी तगादा लावला. मात्र तिघांनीही हात झटकले. आपण फसल्याचे कळल्यानंतर त्याने माहिम पोलिसांशी संपर्क साधून सर्व प्रकार सांगितला. पोलिसांनी चौकशी करून गुजराती व अन्य दोघांना गुरूवारी अटक केली. त्यांनी याआधीही अशी आमिषे दाखवून किडनी काढल्याची माहिती पोलिसांना मिळाली असून काही डॉक्टरांची नावे येण्याची शक्यता आहे.

 
</text>
</doc>
