<doc>
<docno>1101675.cms.txt</docno>
<text>
 
महामुंबई
'व्हेज' मोहीम रेल्वे आणि विमानातही?
[ Friday, May 06, 2005  11:45:17 pm]


म. टा. प्रतिनिधी

मुंबई : मलबार हिल व मरीन ड्राइव्ह परिसरातील ' व्हेज ' मोहीम काही विमान कंपन्यांपर्यंतही पोहोचली असून मुंबईहून अहमदाबादला जाणाऱ्या जेट एअरवेजच्या विमानांमध्येही मांसाहारी पदार्थ मिळणे दुरापास्त झाल्याचा सूर आहे. तसेच शताब्दी एक्सप्रेसमध्येही हाच ' अघोषित ' प्रतिबंध असल्याची चर्चा आहे.

जेट एअरवेजने मात्र आमच्या विमानांमध्ये मांसाहारी पदार्थही मिळत असल्याचा खुलासा केला. मात्र बहुसंख्य प्रवासी हे शाकाहारी असल्याने मांसाहारी पदार्थ कमी असल्याची पुस्ती त्यांच्याकडून जोडण्यात आली. शताब्दी एक्सप्रेसने जाणाऱ्या सुलेमान बोटावाला यांनी याबाबत आपला अनुभव सांगितला. ' मुंबई अहमदाबाद शताब्दी ' मध्ये मला मांसाहारी पदार्थ मिळणेच कठीण झाले, असे ते म्हणाले. पण पश्चिम रेल्वेच्या प्रवक्त्याने मात्र त्याचा इन्कार करून असे कोणतेही निर्बंध लादले नसल्याचे स्पष्ट केलेे.

मलबार हिल भागातील बऱ्याच सोसायट्यांची तर अशीही मागणी आहे की, सर्व रहिवासी शाकाहारीच असले पाहिजेत. सुप्रीम कोर्टाने अलिकडेच एकाच कम्युनिटीच्या सोसायट्या असण्याच्या बाजूने निकाल दिला असून त्याचा आधार घेतला जात आहे. रेसिपींची माहिती असणाऱ्या ज्या पुस्तकांमध्ये मांसाहारी मेनूची माहिती आहे, अशी पुस्तके स्टॉलवर ठेवण्यास काही प्रमुख वितरकांनीही नकार दिला आहे. पॉप्युलर प्रकाशनच्या हर्षा भटकळ यांनी त्यांच्या पुस्तकातील शेफ संजीव कपूर यांचा मांसाहारी पदार्थाचा तपशील काढून टाकला असता त्यांच्या पुस्तकाच्या दोन लाख प्रती हातोहात संपल्या.

मरीन ड्राइव्ह परिसरात किमान 25 नव्या इमारती बांधल्या जात आहेत. त्यापैकी बरेच फ्लॅटधारक हे शाकाहारी असून त्यांनी बिल्डर मागेल ती किंमत देण्याचीही तयारी दर्शविली आहे. त्यामुळे बिल्डर हरेश मेहता हे खूश असून माझे 90 टक्के ग्राहक शाकाहारी असल्याने ' व्हेज सोसायट्या ' उभारण्यावर आमचा भर असल्याचे ते म्हणाले. जेव्हा मी ग्राहकांना मांसाहार करणारे आमच्या सोसायटीत राहणार नसल्याची हमी देतो, तेव्हा माझे फ्लॅट भराभर विकले जातात, असे त्यांनी सांगितले.तसेच हे ग्राहक पाच टक्के अतिरिक्त देण्यासही तयार असल्याची माहिती त्यांनी दिली.

खेरवाडी भागाचेच उदाहरण देत ते म्हणाले की, या भागातील एक सोसायटी पूर्णपणे शाकाहारींची राहणार असल्याने तेथे आठ हजार रुपये चौ. फूट हा भाव आम्हाला मिळाला. प्रत्यक्षात तेथे विक्री दर पाच हजार रुपये चौ. फूट असताना हा भाव दिला जात आहे. मात्र प्रसिद्ध बिल्डर निरंजन हिरानंदानी यांनी या ' व्हेज ' मोहिमेची फारशी चिंता करण्याची गरज नसल्याचे स्पष्ट केले. या मोहिमेचा काही विशिष्ट भागाशिवाय अन्य भागात फारसा प्रभाव नसल्याचे त्यांचे म्हणणे आहे. मला काही मजले मांसाहारींसाठी देण्याची विनंती केली जाईल, इतपत ठीक आहे, असेही ते म्हणाले.

 
</text>
</doc>
