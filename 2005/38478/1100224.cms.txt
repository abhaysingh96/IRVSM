<doc>
<docno>1100224.cms.txt</docno>
<text>
 
देश-विदेश
भारताची दुहेरी भरारी
[ Friday, May 06, 2005  12:01:33 am]


वृत्तसंस्था

श्रीहरीकोटा : भारतीय अंतराळ तंत्रज्ञानाच्या इतिहासात गुरुवारचा दिवस सुवर्णाक्षरांनी नोंदवून ठेवण्यासारखा ठरला. पीएसएलव्ही यानाने काटोर्सॅट- 1 हा सर्वाधिक वजनाचा उपग्रह सूर्याच्या कक्षेत अचूक स्थिर केलाच, शिवाय एकाच वेळी दोन भारतीय उपग्रह यशस्वीरित्या प्रक्षेपित करण्याची ऐतिहासिक कामगिरीही पार पाडली. पृथ्वीच्या जास्तीत जास्त पृष्ठभागाचे कमीत कमी वेळेत अचूक फोटो टिपण्याची क्षमता काटोर्सॅट- 1 या उपग्रहात आहे, तर हॅमसॅट हा उपग्रह दक्षिण आशियातील केंदविरहित रेडिओ सेवेसाठी वापरण्यात येईल.

पीएसएलव्ही यानाने काटोर्सॅट- 1 आणि हॅमसॅट या उपग्रहांना कवेत घेऊन येथील सतीश धवन अंतराळ संशोधन केंदातून सकाळी सव्वा दहाला झेप घेतली आणि 18 मिनिटांनंतर त्याने काटोर्सॅटला सूर्याच्या कक्षेत स्थिरही केले. त्यानंतर 40 सेकंदांनी हॅमसॅटही स्थिर करण्यात आला.

या प्रक्षेपणासाठी 400 कोटी रुपये खर्चून नवे लाँच पॅड तयार करण्यात आले होते. सूर्याच्या कक्षेत असलेल्या अन्य उपग्रहांच्या कचऱ्यापासून या उपग्रहांचे संरक्षण करण्यासाठी प्रक्षेपण चार मिनिटांनी लांबवण्यात आले. पीएसएलव्हीच्या आतापर्यंतच्या नऊ प्रक्षेपणांत काटोर्सॅट- 1 हा 1560 किलो वजनाचा उपग्रह सर्वाधिक अवजड ठरला आहे.

राष्ट्रपती ए. पी. जे. अब्दुल कलाम या प्रक्षेपणाचे साक्षीदार ठरले. त्यांनी केंदाच्या नियंत्रण कक्षातून प्रक्षेपणाच्या हालचाली टिपल्या. त्यांनी शास्त्रज्ञांचे ' देशाला तुमचा अभिमान वाटतो ', अशा शब्दांत कौतुक केले आहे. संसदेनेही या यशस्वी प्रक्षेपणाबद्दल ' इस्त्रो ' च्या शास्त्रज्ञांचे अभिनंदन केले.

दोन्ही उपग्रहांच्या सर्व यंत्रणा व्यवस्थित काम करत आहेत, असे ' इस्त्रो ' चे अध्यक्ष जी. माधवन नायर यांनी सांगितले. गेल्या दोन दिवसांपासून ढगाळ हवामान असल्याने शास्त्रज्ञांच्या मनात शंकेने घर केले होते. पण त्यांनीच जीवापाड मेहनत घेऊन हे प्रक्षेपण यशस्वी केले, असा गौरव त्यांनी केला.

 
</text>
</doc>
