<doc>
<docno>1101310.cms.txt</docno>
<text>
 
महाराष्ट्र
सोनवडे-घोडगे घाटरस्ता रखडला
[ Friday, May 06, 2005  06:08:31 pm]


म. टा. वृत्तसेवा

कणकवली : कोल्हापूर-कुडाळ हे अंतर 20 कि.मी.ने कमी करणाऱ्या सोनवडे-घोडगे या घाटातील रस्त्याच्या कामाला अपेक्षित गती मिळालेली नाही. मात्र, राज्य सरकारने निधी दिल्यामुळे घोडगे आणि सोनवडे यांना जोडणारा नदीवरील पूल पूर्णत्वाला आला आहे.

हा घाट रस्ता सात कि.मी.चा असून त्यातील पाच कि.मी.च्या रस्त्याचे काम पंतप्रधान ग्राम सडक योजनेतून महदवाडी धरणाच्या पुनर्वसनांतर्गत होत आहे. मात्र, कोल्हापूरला जोडणाऱ्या, घाटातल्या अवघ्या दोन-तीन कि.मी.च्या रस्त्याचे कामच रखडत आहे. या रस्त्याच्या कामाकडे सरकार दुर्लक्ष करत असल्याबद्दल माजी आमदार पुष्पसेन सावंत यांनी तीव्र नाराजी व्यक्त केली आहे.

सावंत यांनी 1985 साली आमदार झाल्यावर या रस्त्याच्या कामाकडे लक्ष देऊन आराखडे करण्यास सरकारला भाग पाडले. त्यानंतर सातत्याने सरकारवर त्यांनी दबाव कायम ठेवला आणि गारगोटी-पाटगांव भागातील माजी आमदार बजरंग देसाई आंनी लक्ष देऊन पाटगांवकडून घोडगे गावाकडे येणारा पाच कि.मी.चा रस्ता पूर्ण करून घेतला.

सोनवडे- घोडगे घाटरस्त्यामुळे गोव्यापर्यंत जाणारी वाहतूक मोठ्या प्रमाणावर या मार्गाने होईल, अशी अपेक्षा आहे. त्यामुळे कुडाळ ते घोडगे-सोनवडे पर्यंतच्या सुमारे 40 गावांचा विकास होण्यास मदत होईल. तसेच, पूर्णा, विजापूरकडे जाणाऱ्या वाहतुकीला हा अत्यंत जवळचा मार्ग ठरणार आहे.

 
</text>
</doc>
