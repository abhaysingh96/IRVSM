<doc>
<docno>1101560.cms.txt</docno>
<text>
 
बहुतांची अंतरे
... तर मुंबई निर्वृक्ष होईल!
[ Friday, May 06, 2005  09:19:37 pm]


मुंबईत काँक्रीटचे जंगल मर्यादेपलीकडे वाढत असतानाच दुसरीकडे हिरवळ मात्र नष्ट होत आहे. मोकळी मैदाने, बागा या गोष्टी मुंबईकरांच्या नशिबात नाहीत ; पण आता रस्त्यांच्या कडेला असणारी झाडेही नष्ट होण्याच्या मार्गावर आहेत.

मुंबईतल्या झाडांचे निरीक्षण केल्यास जाणवते की, वसंतात त्यांना पालवी फुटत नाही. पाने मिटलेली असतात, खोडाच्या मानाने फांद्या-पानांचा वरील पसारा कमी झाला आहे. घेराच्या कडेने असणाऱ्या फांद्या सुकून गळण्याचे प्रमाण लक्षणीय आहे. एकंदरीत झाडांचे दर्शन प्रसन्न राहिलेले नाही. झाडांना पुरेसे पाणी मिळत नाही हेच महत्त्वाचे कारण त्यामागे असल्याचे दिसते.

रस्त्यांचे झालेले काँक्रिटीकरण, पदपथांचे लादीकरण यामुळे जमिनीत पाणी झिरपणे बंद झाले आहे. पावसाळ्याचे चार महिने मिळणाऱ्या पाण्यावर झाडे वर्षभर जगतात, ते पाणी मिळणे कमी झाले आहे. झाड उभे राहण्यासाठी दशकांचा कालावधी लागतो ; पण येत्या काही वर्षांत ही झाडे सुकून मृत होतील.

तरी संबंधितांना विनंती की, झाडांभोवतीचा जमिनीचा किमान एक मीटरचा परीघ मोकळा करावा. आसपासच्या रहिवाशांनी, दुकानदारांनी सांडपाणी झाडांना देऊन ती जगवण्याची जबाबदारी घ्यावी. अन्यथा मुंबईत पाखरे राहिलेली नाहीतच, आता ती निर्वृक्ष व्हायलाही वेळ लागणार नाही.

जी. संजय, परळ, मुंबई

 
</text>
</doc>
