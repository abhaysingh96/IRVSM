<doc>
<docno>1101655.cms.txt</docno>
<text>
 
महामुंबई
'हवासा वचक वाटणाऱ्या दुर्गाबाई आजही हव्या होत्या...'
[ Friday, May 06, 2005  11:33:02 pm]


म. टा. विशेष प्रतिनिधी

मुंबई : आपल्या परखड विचारांसाठी परिचित असणाऱ्या दिवंगत दुर्गा भागवतांनी ' महानदीच्या तीरावर ' ही एकच 63 पानी नवलिका 1953 मध्ये सानेगुरुजींच्या आग्रहावरून लिहिली. तिच्या पाच आवृत्त्या निघाल्या. आदिवासी जीवनाच्या स्वानुभूतीतून लिहिलेल्या या लघुकादंबरीचा , ' ऑन दि बँक्स ऑफ महानदी ' नावे इंग्रजी अनुवाद दुर्गाबाईंच्याच सूचनेवरून, केंदीय नौवहन महामंडळातील निवृत्त मरीन इंजिनीअर दिवंगत विजयकुमार लिमये यांनी केला आहे. ज्येष्ठ पत्रकार डॉ. अरुण टिकेकर यांच्या हस्ते त्याचा प्रकाशन सोहळा दादर सार्वजनिक वाचनालयात नुकताच पार पडला.

' आपले मतस्वातंत्र्य आपणच अबाधित राखायचे असते, हे लेखक आज विसरू लागलेत. उलट सरकारी अनुदानांच्या गळक्या पोत्यात हात घालून मिळेल, तेवढे ओरबाडण्यातच ते गर्क दिसतात. अशा वेळी प्रखर नैतिकतेमुळे, सर्व समाजाच्या विरुद्ध जाण्याची धमक ज्यांच्यात होती आणि ज्यांचा वचक हवासा वाटायचा, त्या दुर्गाबाई भागवत आजही आपल्यात असायला हव्या होत्या, असे तीव्रतेने वाटत राहते ' असे प्रतिपादन टिकेकर यांनी यावेळी बोलताना केले.

दासावाच्या उपाध्यक्षा वसुंधरा पेंडसे-नाईक ' यांचे प्रास्ताविक झाले. दुर्गापर्व ' लिहिणाऱ्या डॉ. मीना वैशंपायन यांनी दुर्गांबाईची जडणघडण व साहित्यविशेष यांचा सविस्तर परिचय करून दिला. सुरेखा लिमये यांनी, आपल्या कर्करोगग्रस्त पतीने दुर्गाबाईंना दिलेला शब्द पाळण्यासाठी, तब्येतीची पर्वा न करता हे भाषांतर पूर्ण करण्याची कसरत कशी केली, या आठवणी सांगितल्या.

 
</text>
</doc>
