<doc>
<docno>1101565.cms.txt</docno>
<text>
 
लेख: नोंद
पी. एस. पसरिचा
[ Friday, May 06, 2005  09:23:51 pm]


अवघ्या दोन वर्षांच्या कालावधीत एखाद्या व्यक्तीच्या आयुष्यात एवढी उलथापालथ होऊ शकते, यावर कुणाचा विश्वास बसला नसता. पण आयपीएस, आयएएस या करिअरच्या बाबतीत असं घडू शकतं.

डॉ. पी. एस. पसरिचा यांच्या बाबतीत गेल्या दोन वर्षांत या घडामोडी पहायला मिळाल्या आहेत. के. के. कश्यप यांच्या निवृत्तीनंतर सेवाज्येष्ठतेच्या निकषानुसार डॉ. पसरिचा महासंचालक झाले आहेत. या पदापर्यंत येतानाचा त्यांचा प्रवास खडतरच होता.

पदाची सूत्रे हाती घेतानाच त्यांनी आयपीएस लॉबीमधील गटबाजीची कबुली दिली आणि ती दूर करण्याचा विडा उचलला, हे स्वागतार्हच म्हटले पाहिजे. पसरिचा यांना मुंबईच्या वाहतूक व्यवस्थापनात शिस्त आणण्याचे श्रेय दिले जाते.

गणेशोत्सवात टीव्हीवरून एक शीख अधिकारी अस्खलित मराठी भाषेतून मुंबईतील रस्त्यांवरील वाहतुकीतील बदल समजावून सांगत असत. त्यावेळी तो कुतूहलाचा विषय ठरत असे. पसरिचा हे 1970 च्या बॅचचे अधिकारी. त्यांनी वाहतूक व्यवस्थापन या विषयात डॉक्टरेट मिळविली.

राष्ट्रपतींच्या पोलिस पदकाने तसेच राष्ट्रपती पदकाद्वारे त्यांना गौरविण्यात आले आहे. त्यांच्या नावावर ' ट्रॅफिक मॅनेजमेन्ट : अ लॉँग वे टू गो ' आणि ' यू ओन्ली लिव्ह वन्स ' ही दोन पुस्तके जमा आहेत. या दोन्ही शीर्षकांचा अनुभव त्यांना आपल्या कारकीदीर्तही आलाच. 19 नोव्हेंबर 2003 रोजी त्यांची मुंबईच्या पोलिस आयुक्तपदी नियुक्ती झाली.

तेलगी घोटाळ्यात अटक झालेले रणजित सिंह शर्मा यांची उचलबांगडी झाल्यानंतर त्या जागी पसरिचा आले. पब्लिक, प्रेस आणि पसरिचा या तीन पींनी जादू घडू शकते, यावर त्यांचा त्यावेळी विश्वास होता. पण लोकशाहीतील ' पॉलिटिक्स ' या महत्त्वाच्या ' पी ' ला बहुधा ते विसरले. तीन महिन्यांतच त्यांना त्याचा अनुभव आला आणि मुंबईचे आयुक्तपद त्यांना सोडावे लागले. पोलिस महासंचालकपदी बढती देण्यात येत असल्याचे सांगून त्यांची बदली झाली. मग लाचलुचपत प्रतिबंधक खात्याच्या प्रमुखपदाची धुरा ते वाहू लागले. त्यांच्याच काळात राहुल गोपाळ यांच्यासारखा अधिकारी पकडला गेला. पसरिचा यांचा बहुतांंश काळ मुंबईतील पोस्टिंगमध्ये गेला. आताही ते मुंबईतच राज्य पोलिस मुख्यालयात असतील, पण त्यांच्यावर संपूर्ण राज्याची धुरा असेल. त्यांच्या नियुक्तीला आव्हान देण्याचा प्रयत्न आताही झाला. त्यांच्या कथित बेहिशेबी मालमत्तेचे प्रकरण उकरून काढण्यात आले. पण कोर्टात ते टिकू शकले नाही. आता 2007 पर्यंतचा पसरिचा यांचा मार्ग निवेर्ध बनला आहे. राज्यातील पोलिस दलाचे नीतिधैर्य विविध गोष्टींमुळे गेल्या तीन वर्षात खचून गेले आहे आणि शिरपेच ठरावी, अशी विशेष कामगिरी पोलिस दलाकडून झालेली नाही. या दलदलीतून पोलिस दलास वर काढणे, हे त्यांच्यापुढचे खरे आव्हान असेल.

 
</text>
</doc>
