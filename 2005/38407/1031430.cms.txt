<doc>
<docno>1031430.cms.txt</docno>
<text>
 
क्रीडा
पूर्व विभागाकडून बांगलादेशचा धुव्वा
[ Thursday, February 24, 2005  10:23:07 pm]


वृत्तसंस्था

नागपूर : सौरव गांगुलीच्या पूर्व विभाग संघाने दुलीप करंडक क्रिकेट सामन्यात अपेक्षेप्रमाणे बांगलादेशचा 1 डाव व 149 धावांनी धुव्वा उडवला. पूर्व विभागाच्या 454 धावांच्या आव्हानाचा मुकाबला करताना बांगलादेशची दुसऱ्या दिवशीच हालत झाली होती. पहिला डाव 142 धावांत आटोपल्यानंतर दुसऱ्या डावात 8 बाद 123 अशी परिस्थिती झाली.

विदर्भ क्रिकेट असोसिएशनच्या मैदानावर झालेल्या या सामन्यात शेवटच्या दोन फलंदाजांनी 40 धावांची भागीदारी केल्यामुळे बांगलादेशचा डाव 45 मिनिटे लांबला. अब्दुर रझाकने अष्टपैलू चमक दाखवताना नाबाद 58 धावा केल्या. तर पहिल्या डावात सहा गडी गारद करणाऱ्या मध्यमगती गोलंदाज शिवशंकर पॉलने दुसऱ्या डावात तीन फलंदाजांना बाद करत पूर्व विभागाच्या विजयात मोठा वाटा उचलला. पॉलला बोस व संन्यालने दुसऱ्या डावात प्रत्येकी तीन गडी बाद करत चांगली साथ दिली.

या निर्णायक विजयामुळे पूर्व विभागाच्या खात्यात पाच गुण जमा झाले आहेत. गेल्या आठवड्यात मध्य विभागाकडून पराभूत झालेल्या पूर्व विभागाचा या विजयामुळे आत्मविश्वास उंचावला आहे.

धावफलक : पूर्व विभाग 6 बाद 454 डाव सोडला विजयी वि. बांगलादेश 142 व 163 ( महमद इस्लाम 26, जी. हुसेन 34, ए.रझाक नाबाद 58; पॉल 11.3-3- 30-3, बोस 13-6-50-3, संन्याल 7-0- 34-3).

 
</text>
</doc>
