<doc>
<docno>1031300.cms.txt</docno>
<text>
 
अग्रलेख
सत्तेचा महामार्ग!
[ Thursday, February 24, 2005  08:02:30 pm]


भारतीय जनता पक्ष आणि शिवसेना यांची युती गेली 16-17 वषेर् कायम असली, तरी अटल बिहारी वाजपेयी आणि शिवसेनाप्रमुख बाळासाहेब ठाकरे यांच्या कुंडल्या जमत नाहीत, हे युतीचा सामान्य कार्यकर्ताही ओळखून आहे. त्यामुळे भाजपचे महाराष्ट्राचे प्रदेशाध्यक्ष नितीन गडकरी यांनी त्या दोघांना एकत्र आणण्याचा घाट घातला, तेव्हाच अनेकांच्या मनात शंकेची पाल चुकचुकली होती.

खरे तर गडकरींनी वाजपेयींऐवजी लालकृष्ण अडवाणी आणि ठाकरे यांना एकत्र आणले असते, तर हिंदुत्वाच्या तारा आपोआप जुळल्या असत्या आणि त्यातून संवादी सूर उमटले असते! पण ते व्हायचे नव्हते हेच खरे.

गडकरी यांच्याच संकल्पनेतून साकार झालेल्या ' विकासाचा महामार्ग ' या पुस्तकाच्या निमित्ताने ही ' युती ' व्हावी असा बहुधा नियतीचाच संकेत असावा. तरी या दोघांच्या एकत्र येण्याने विधानसभा निवडणुकीनंतर गेले चार महिने गलितगात्र होऊन पडलेल्या शिवसेना आणि भारतीय जनता पक्ष यांच्या युतीला नवसंजीवनी मिळावी, असे अनेकांना वाटत होते. पण प्रत्यक्षात युतीतील विसंवादी सूरच पुन्हा ऐकणे भाग पडले.

समारंभाचा सारा बाज तद्दन ' कॉपोर्रेट ' स्टाईलचा होता. षण्मुखानंद सभागृहाच्या परिसरात भाजपचे झेंडे दिसत होते. पण कार्यक्रमावर वर्चस्व मात्र युतीच्या नेत्यांपेक्षा गडकरी यांनी आपल्या मंत्रिपदाच्या काळात हाताळलेल्या सार्वजनिक बांधकाम खात्यातील माजी अधिकारी आणि कंत्राटदार यांचेच दिसत होते.

अर्थात तसे होणे स्वाभाविकच होते ; कारण या पुस्तकातही दस्तुरखुद्द गडकरी यांच्या इतकाच या अधिकाऱ्यांचा आणि कंत्राटदारांचा उदो उदो करण्यात आला आहे! त्यामुळेच गडकरी यांच्या कल्पनेतील ' विकासाचा महामार्ग ' म्हणजे काय, ते सामान्य वाचकांना समजावून देणे जरुरीचे आहे.

समारंभाचे वृत्तान्त वाचून अनेकांना त्याची थोडीफार कल्पना आली असणारच ; कारण बहुतेक वक्त्यांची भाषणे ही विकास या एकाच संकल्पनेभोवती घुटमळत होती. मुळात एक हजार रुपये किमतीचे आणि अवघ्या 122 पानांचे आर्ट पेपरवर अत्यंत श्रीमंती पद्धतीने छापलेले हे पुस्तक महाराष्ट्रातील युतीच्या कार्यर्कत्यांच्या हातात पडणे कठीण आहे.

भाजपच्या ' श्रीमंत ' कार्यर्कत्यांना कदाचित हे पुस्तक विकत घेणे भाग पडेलही. पण बाकी आम जनतेला या पुस्तकाची ओळख करून देणे हे आम्ही आमचे कर्तव्य समजतो. महाराष्ट्रात शिवसेना आणि भारतीय जनता पक्षाची सत्ता 1995 मध्ये आली आणि गडकरी यांच्या वाट्याला सार्वजनिक बांधकाम खाते आले.

पुस्तक चाळता चाळता वाचकांना असे वाटू लागते की , 1995 पूर्वी या महाराष्ट्र देशी रस्ते नव्हतेच. लोक दऱ्याखोऱ्यातून ' अविकासाच्या गल्लीबोळातून ' फिरत होते. गडकरी नावाचा एक महापुरुष उदयाला आला आणि तो महाराष्ट्राच्या डोंगरदऱ्या आणि नदीनाले पार करत रस्ते बांधत गेला. त्याने हे महान कार्य केले नसते, तर बहुधा आपल्याला गावकुसाबाहेर पडणेही कठीण झाले असते! पण गडकरी यांच्या कल्पनेतून राज्यात प्रथम रस्ते विकास महामंडळ उभे राहिले.

आर. सी. सिन्हा यांच्यासारखे ' कर्तबगार ' अधिकारी उपलब्ध झाले आणि मुंबई- पुण्यासारखी शहरेही प्रथमच जोडली गेली! मुंबई-पुणे एक्स्प्रेस हायवेची कल्पना खरे तर 1990 च्या आसपास शरद पवारांनीच आपल्या मुख्यमंत्रीपदाच्या कारकीदीर्त पुढे आणली होती. ' बिल्ट, ऑपरेट आणि ट्रान्सफर ' तत्त्वानेच यापुढे विकासाचे आणि विशेषत: पायाभूत सुविधांचा दर्जा वाढविण्याचे कार्यक्रम हाती घ्यावे लागतील, हेही पवारांच्या लक्षात आले होते. पण खुद्द ठाकरे यांनीच या कार्यक्रमात मुंबई-पुणे एक्स्प्रेस हायवेची कल्पना धीरूभाई अंबानी यांच्या डोक्यातून निघाली आणि आपण ती योजना घेऊन पवारांकडे गेल्याचे सांगून टाकले! त्यामुळे गडकरी यांचा या ' एक्स्प्रेस हायवे ' वरचा कॉपीराईटही बाराच्या भावात निघाला. पण त्याची भरपाई गडकरी यांना मुख्यमंत्रीपदाचे आश्वासन देऊन ठाकरे यांनी केली! त्याचबरोबर अनेकांना अलगदपणे ' विकासाच्या महामार्गा ' वरून दूर करण्याचे कामही शिवसेनाप्रमुखांनी या वेळी केले.

मनोहर जोशी यांना तर पुन्हा युतीची सत्ता आल्यास सार्वजनिक बांधकाम खात्यावरच समाधान मानावे लागणार आहे. या निमित्ताने भाजपची झोपडीवासीयांबाबतची भूमिका स्पष्ट होईल का, असा प्रश्ान् अनेकांच्या मनात होता.

शिवसेनेचे याबाबतचे धोरण स्पष्ट असल्याने त्याविषयी अधिकच कुतूहल होते. वाजपेयींनी त्या विषयास हात घातलाही. पण तो आपल्या नेहमीच्या अघळपघळ शैलीत. ' मुंबईत येणाऱ्या लोंढ्यांना यापुढे नागरी सुविधा कशा पुरवायच्या ?' असा प्रश्न् त्यांनी विचारला खरा. पण ' क्या सबको बुलडोझर का निशाना बनाया जायेगा ?' असा दुसरा प्रश्न् विचारून त्यांनी मूळ प्रश्नलाच बगल दिली.

वाजपेयी आणि ठाकरे एकत्र आले तरी ' सत्तेचा महामार्ग ' किती बिकट आहे, याची कल्पना यामुळे यायला हरकत नसावी!

 
</text>
</doc>
