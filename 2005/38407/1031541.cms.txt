<doc>
<docno>1031541.cms.txt</docno>
<text>
 
महामुंबई
...तर 'वर्षा'वर मोर्चा काढू
[ Thursday, February 24, 2005  11:51:42 pm]


म. टा. प्रतिनिधी

मुंबई : मुंबईतील झोपडपट्टीवासीय व विस्थापित शाळकरी मुलांच्या शिक्षणाच्या प्रश्ानवर बुधवारपर्यंत निर्णय न घेतल्यास मुख्यमंत्र्यांच्या ' वर्षा ' बंगल्यावर एक लाख शाळकरी विद्यार्थ्यांचा मोर्चा नेण्याचा इशारा झोपडी बचाव कृती समितीने गुरुवारी दिला.

भोईवाड्यातील सदाकांत धवन मैदानात झालेल्या झोपडपट्टीवासीयांच्या मेळाव्यात अभिनेत्री शबाना आझमी यांनी उपस्थिती लावून आंदोलन करण्याचा इशारा दिला. सरकार व महापालिकेने झोपडपट्टीवासीयांवर सुरू केलेल्या कारवाईचा निषेधार्थ आणि कारवाई करून बेघर केलेल्या झोपडपट्टीवासीयांचे त्याच जागी पुर्नवसन करण्याच्या मागणीसाठी झालेल्या या मेळाव्याला प्रकाश रेड्डी, दत्ता इसवलकर, विद्या चव्हाण, संजय मंगो, एन. डी. कोळी, राजू भिसे उपस्थित होते.

' हे सरकार झोपडपट्टीवासीयांना 2000 पर्यंतचे पुरावे सादर करण्यास सांगत आहे. पण राज्यातील काँग्रेसचे सरकार 1995 नंतर सत्तेवर आले आहे. मग उपरे कोण ?' असा सवाल संजय मंगो यांनी केला.

मुंबईत जमिनीला सोन्याचा भाव आहे. त्यामुळे झोपड्या पाडून बिल्डरना भूखंड मोकळे करून दिले जात आहेत. पण मुंबई कष्टकऱ्यांची असल्यामुळे तिच्या 30 तीस टक्के जमिनीवर कष्टकऱ्यांचा हक्क आहे, असा दावा विद्या चव्हाण यांनी केला.

मुंबईतील झोपड्यांवर निर्दयीपणे बुलडोझर फिरवला गेला. पण, त्यांच्या आंदोलनामुळे केंद सरकारही हादरले आहे. त्यांचे पुर्नवसन त्याच ठिकाणी झाले पाहिजे, यावर प्रकाश रेड्डी यांनी भर दिला.

सरकारने केलेल्या कारवाईमुळे झोपड्यांमधील एक लाख मुले शिक्षणापासून वंचित झाले आहेत. त्यांचे शैक्षणिक भवितव्य धोक्यात आले आहे. शाळकरी मुलांना परीक्षेला बसण्याची परवानगी द्यावी. या दोन्ही मागण्यांचा बुधवारपर्यंत विचार न करण्याचे आवाहनही यावेळी झोपडपट्टीवायांच्या वतीने मुख्यमंत्री विलासराव देशमुख यांना करण्यात आले.

 
</text>
</doc>
