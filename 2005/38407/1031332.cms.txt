<doc>
<docno>1031332.cms.txt</docno>
<text>
 
अर्थव्यवहार
दीर्घ मुदतीची औद्योगिक करपद्धती आखण्याची गरज
[ Thursday, February 24, 2005  08:42:37 pm]


अर्थसंकल्पाचे वेध लागल्यानंतर सगळ्या उद्योजकांच्या मनात धास्ती असते ती आपल्यासाठी त्यात नेमके काय वाढून ठेवले असेल याची. नेमकी हीच धास्ती देशाच्या आथिर्क विकासाला घातक आहे. त्यामुळे गुंतवणूकदार येत नाहीत आणि त्याचा थेट परिणाम उद्योगधंद्यांच्या भवितव्यावर होतो. म्हणूनच अर्थमंत्री पी. चिदंबरम यांनी दीर्घ मुदतीची औद्योगिक करपद्धती आखण्याची गरज मला वाटते.

अर्थ खात्याच्या लायसेन्सिंग आणि टॅक्सेशन या दोन विभागात समन्वय नसल्यामुळे उद्योजक आणि गुंतवणूकदार मोठी गुंतवणूक करायला तयार होत नाहीत. जी यंत्रसामग्री लायसेन्सिंगच्या कक्षेत येत नाही. तिचा पुढच्या वषीर् त्या कक्षेत समावेश होऊ शकतो आणि पुन्हा त्या पुढच्या वषीर् ती त्या कक्षेबाहेरही काढली जाते. याचा फटका असंख्य उद्योजकांना आजवर बसला आहे. त्यात मार खाणारे उद्योजक अभावानेच सावरलेले आढळतात. कोणतेही सरकार असो, नियोजनाच्या इतक्या वर्षांनंतरही आपण औद्योगिक करपद्धतीच्याबाबतीत ठोस धोरण ठरवू शकलेलो नाही. एवढेच नव्हे तर , 1961 मध्ये इन्कम टॅक्स कायदा लागू झाल्यापासून त्यात आजवर सुमारे बाराशे सुधारणा झाल्या आहेत.

अर्थसंकल्पाची आखणी करताना महसूल वृद्धीसाठी करांचे दर कमी करणे आणि खर्चावर आधारित कररचना या दोन गोष्टींचा पाठपुरावा सुरू आहे. निरनिराळ्या प्रकारच्या करांच्या दरांबाबत विस्तृतपणे चर्चा होणे आवश्यक आहे. श्रीमंतांनी गरिबांसाठी पैसे दिले पाहिजेत ही साम्यवाद्यांची निती असर्थनीय आहे. एखाद्याने कष्ट करून श्रीमंत व्हायचे आणि मेहनतीने कमावलेले पैसे गरिबी निमूर्लनासाठी द्यायचे, त्या गरिबाने मात्र स्वत:च्या उन्नतीसाठी काहीच करायचे नाही, हा अजब न्याय आहे.

चलनावरती कर आकारणी करण्याची सूचना करणारे ' प्रायव्हेट मेंबर बिल ' मी संसदेत मांडले होते. पांढऱ्या पैशाइतकाच काळा पैसा चलनात आहे. तीसुद्धा एक सामायिक अर्थव्यवस्था आहे, हे उघड गुपित आहे. तरीही कर फक्त पांढऱ्या पैशावरतीच लागतो. खर्चाधारित कररचना केली तर खर्च होणाऱ्या प्रत्येक शंभर रुपयामागे अमूक एक टक्के रक्कम सरकारला कर म्हणून जाणार आणि इतर सर्व कर रद्द होणार, अशी पद्धत अमंलात आणल्यास कित्येक पटींनी महसूलात वाढ होऊ शकते. ही सूचना कितीही व्यवहार्य असली तरी ती स्वीकारणे नोकरशाहीला जड जाणार आहे. कारण तसे झाल्यास कोणावरही, कधीही छापा घालण्याचा त्यांचा अधिकारच संपुष्टात येईल. शिवाय, उद्योजक हा चोरच असतो अशी नोकरशाहीची ठाम समजूत असल्यामुळे त्यांच्या मानसिकतेत जोपर्यंत बदल घडून येत नाही, तोपर्यंत करपद्धती ' उद्योजक ' फ्रेंडली होणार नाही.

जो कर भरतो त्याच्यावर सर्वाधिक कर आणि जो करजाळ्यात येत नाही, तो मात्र मोकाट, ही व्यवस्था जोपर्यंत आहे तोपर्यंत समानता कशी काय येईल ? त्याच त्याच लोकांना पुन्हा पुन्हा कर लावण्यापेक्षा ' टॅक्सबेस ' विस्तारणासाठी अर्थमंत्र्यांनी योजना आखायला हवी. काळा पैसा बाहेर काढण्यासाठी ज्याप्रमाणे ' व्हीडीएस ' योजना आणली होती. तशीच एखादी आक्रमक योजना बँकांच्या थकलेल्या कर्जवसुलीसाठी आणली पाहिजे. अमूक एका मुदतीपर्यंत कर्जपरतफेड करण्यासाठी आणलेले पैसे कोठून आणले, कसे आणले याच्याविषयी आयकर विभागाकडून कोणतीही विचारणा केली जाणार नाही, असे अभय जर कर्जदारांना दिले. तर बँकांची थकलेली सुमारे 75 टक्के कर्ज वसूल होतील, असा अंदाज आहे.

पुढचा काळ हा आताच्या ' आयटी ' सारखाचा ' बीटी ' चा म्हणजे बायोटेक्नॉलॉजीचा आहे. हे वेळीच लक्षात घेऊन शेतीक्षेत्रावर सरकारने जास्तीत जास्त पैसा लावावा आणि त्यासंदर्भातील गोष्टींना प्राधान्य देऊन सरकारने अर्थसंकल्प ठरवावा. आणखी एक गोष्ट म्हणजे एसी, रेफ्रिजरेटर या चैनीच्या गोष्टींमध्ये कॉम्प्युटरचा समावेश केला जाऊ नये. कॉम्प्युटर आल्यामुळे बेरोजगारी वाढेल, असा जो आजवरचा समज होता तो खोटा असल्याचे सिद्ध झाले आहे. किंबहुना कॉम्प्युटरमुळेच मोठ्या प्रमाणावर नोकऱ्या उपलब्ध झाल्या आहेत. त्यामुळे कॉम्प्युटर ही आवश्यक बाब ठरवून त्यादृष्टीने कररचना करायला हवी.

शब्दांकन : रवींद मांजरेकर

 
</text>
</doc>
