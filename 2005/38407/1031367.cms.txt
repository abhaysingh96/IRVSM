<doc>
<docno>1031367.cms.txt</docno>
<text>
 
महामुंबई
मराठवाडा विद्यापीठ कुलगुरूंविना!
[ Thursday, February 24, 2005  09:20:27 pm]


म. टा. विशेष प्रतिनिधी

मुंबई : डॉ. बाबासाहेब आंबेडकर मराठवाडा विद्यापीठाला 20 डिसेंबर 2004 पासून कुलगुरूच नसून, तिथे नवे कुलगुरू नेमण्याची सरकारला घाईही दिसत नाही. कुलगुरूंच्या निवडीसाठीच्या समितीने तीन जणांची नावे फेब्रुवारीच्या सुरुवातीलाच सरकारमार्फत राज्यपालांकडे पाठवली असली, तरी त्या तिन्ही नावांचा विचारच होऊ नये, यासाठी विनाअनुदान तत्त्वावरील शिक्षण संस्था चालवणाऱ्या मंडळींचा जोरदार प्रयत्न चालू आहे.

विद्यापीठाचे कुलगुरू के. पी. सोनावणे हे 20 डिसेंबर 2004 रोजी निवृत्त झाले. तेव्हापासून विद्यापीठाला कुलगुरूच नाही. नवे कुलगुरू नेमण्यासाठी नाव निश्चित करण्यासाठी पुणे विद्यापीठाचे माजी कुलगुरू डॉ. श्ाीधर गुप्ते, आरोग्य विज्ञान विद्यापीठाचे माजी कुलगुरू आणि इंडियन युनिव्हसिर्टीज असोसिएशनचे अध्यक्ष डॉ. दयानंद डोणगावकर, भारती विद्यापीठाचे एस. एफ. पाटील, तसेच नियोजन आयोगाचे सदस्य आबिद हुसैनी यांची समिती नियुक्त करण्यात आली होती.

या समितीने संबंधितांशी बोलून आणि विचारविनिमय करून कुलगुरूपदासाठी पुणे विद्यापीठातील प्रा. नागनाथ कोत्तापल्ले, डॉ. बाबासाहेब आंबेडकर मराठवाडा विद्यापीठाचे प्रा. मानवेंद काचोळे आणि दिल्लीच्या जवाहरलाल नेहरू विद्यापीठातील रावसाहेब काळे यांची नावे निश्चत केली.

ही नावे सरकारमार्फत राज्यपालांकडे पाठवूनही आता बराच कालावधी झाला आहे. पण त्याबाबत अंतिम निर्णय झालेला नाही.

किंबहुना या तिघांपैकी कोणालाच कुलगुरू करू नये, असे प्रयत्न मराठवाड्यातीलच काही शिक्षणसम्राट करीत असल्याचे दिसत आहे. वरील तीन नावांची यादी फेरविचारासाठी समितीकडे पाठविण्यात यावी, यासाठी त्यांची धावपळ चालू असल्याचे सांगण्यात येत आहे. वास्तविक समितीने सादर केलेल्या यादीतील तिघेही आपापल्या क्षेत्रातील तज्ज्ञ असून, त्यांच्या नावांबाबत कोणताही वाद नाही. पण विनाअनुदान शिक्षण संस्था चालवणाऱ्यांना ही नावे अडचणीची वाटत आहेत. त्यामुळेच पावणेतीन महिन्यांत विद्यापीठाला कुलगुरू मिळू शकलेले नाहीत.

 
</text>
</doc>
