<doc>
<docno>1031537.cms.txt</docno>
<text>
 
महामुंबई
'रंगशारदा'बाबतच्या आदेशास स्थगिती
[ Thursday, February 24, 2005  11:50:03 pm]


म. टा. प्रतिनिधी

मुंबई : भाडे कराराचा भंग केल्याबद्दल ' रंगशारदा ' नाट्यगृहाची जागा ताब्यात घेण्याच्या ' म्हाडा ' प्राधिकरणाचे उपाध्यक्ष उत्तम खोब्रागडे यांच्या आदेशास मुख्यमंत्री विलासराव देशमुख यांनी स्थगिती दिली असल्याची माहिती विरोधी पक्षनेते नारायण राणे यांनी दिली. जातीयवादी शब्द वापरणाऱ्या खोब्रागडेवर कारवाई करण्याची मागणी त्यांनी केली.

रंगशारदा प्रकरणात आदेश देताना खोब्रागडे यांनी मनूवादी वगैरे शब्द वापरले आहेत. या प्रकारास विरोधी पक्षनेते राणे यांनी जोरदार आक्षेप घेतला असून मुख्यमंत्री विलासराव देशमुख यांना निवेदन सादर केले आहे. आपण मागणी केल्यानुसार खोब्रागडे यांच्या आदेशास मुख्यमंत्र्यांनी स्थगिती दिली असल्याची माहिती राणे यांनी दिली.

खोब्रागडे यांनी रंगशारदावर सूडाने, आकसाने व जातीय दृष्ट्रीकोन ठेवून नियमबाह्य कारवाईचे आदेश दिले असल्याचा आरोप राणे यांनी केला आहे.

सनदी अधिकाऱ्याने जातीयवादी भाषा वापरण्याचे प्रकरण गंभीर असून त्यांची बदली करुन कारवाई करण्याची मागणी राणे यांनी मुख्यमंत्र्याकडे केली आहे. मुख्य सचिव प्रेमकुमार यांनाही त्यांनी पत्र पाठवले आहे.

 
</text>
</doc>
