<doc>
<docno>1031369.cms.txt</docno>
<text>
 
महामुंबई
कलाकारांसाठी विशेष तरतूद असावी!
[ Thursday, February 24, 2005  09:21:05 pm]


बजेट म्हटल्यावर ढोबळ मानानं आकड्यांचा खेळ आणि खिशाला लागणारी कात्री हे प्रामुख्यानं डोळ्यासमोर येतं. जेव्हापासून आकड्यांचा खेळ समजू लागला तेव्हापासून बजेटचा वेध घेत आलो आहे. ज्या दिवशी बजेट सादर होतं त्या दिवशी टीव्हीकडे डोळे लावून निश्चितच बसत नाही पण आपल्या गरजेच्या वस्तूंच्या किमतीत होणारा बदल तपासून पाहत असतो. बजेटचा अर्थ इतक्या सीमितपणे माझ्यासाठी नाही. देशाचं बजेट मांडणं उंटावरून शेळ्या हाकण्यासारखं नसतं हे पुरतं ओळखून आहे.

आजच्या घडीला कलाकारांना अपेक्षेइतकी सरकारदरबारी मानाची वागणूक मिळत नाही, ही खंत मनापासून आहे. जोपर्यंत कलाकार परफॉर्म करतोय तोपर्यंतच उगवत्या सूर्याला नमस्कार करण्याची तऱ्हा आपल्याकडे पूर्वापार चालत आली आहे आणि आपण त्याचेच पाईक असल्यासारखं वागतो.

कलावंतांसाठी या अर्थसंकल्पात तरतूद व्हावी आणि त्याचा उपयोग केवळ त्यांच्यासाठी व्हावा असं मनापासून वाटतं. जसं जसं वय वाढत गेलं तसं तसं या बजेटमध्ये अधिक लक्ष देऊ लागलो. कर आकारणी कशाप्रकारे केली आहे आणि जीवनावश्यक गोष्टींच्या किमतीबाबत कोणता न्याय दिलेला आहे हे यावरच या बजेटचं यशापयश अवलंबून असतं.

कलाकारांसाठी या बजेटमध्ये विशेष तरतूद असावी असं मनापासून वाटतं. सांस्कृतिक आणि क्रीडाक्षेत्रांवर सरकारची मेहरनजर होत नाही आणि ते युवा कलावंतांना स्फूतीर्दायक वातावरण नाही. ज्या भूमीत प्रतिभावंतांची खाण आहे तिथेच सर्जनशील कलावंतांची उपेक्षा व्हावी, ही बाब दुदैर्वाची म्हणावी लागेल. शहरीकरणा इतकंच महत्त्व ग्रामविकासाला देणं गरजेचं आहे. एका हातानं देऊन दुसऱ्या हातानं मागण्याला काहीच अर्थ नाही.

चैनीच्या गोष्टी महाग करणं योग्य आहे अशी ओरड करणाऱ्यांची संख्या वाढली असली तर ती योग्य आहे. पण नवश्ाीमंत आणि उच्चभ्रू वर्गाला ही डोकेदुखी नाही का ? त्यामुळे कोणत्या एका गटाचं प्रतिनिधीत्व करण्यापेक्षा या गोष्टीचा साकल्याने विचार करण्याची वेळ येऊन ठेपली आहे. कारण आम्हांला कागदावरील आकर्षक आणि आदर्श अर्थसंकल्पाची गरज नाही. गरजवंतांसाठी या बजेटमध्ये तरतूद केली जावी असं मनापासून वाटतं.

वैयक्तिक कराच्याबबातीत म्हणायचं झालं तर निश्चितच कर आकारणीचा आलेख उतरता असला, तर प्रत्येकाच्या दृष्टीने सोयीचं ठरेल. यंदाच्या बजेटकडून फार मोठ्या अपेक्षा आहेत, पण त्या अपेक्षांची पूर्तता शंभर टक्के होणार नाही याची खात्रीही बाळगून आहे. त्यामुळे अर्थसंकल्पाचा खेळखंडोबा होऊ न देता सच्चा सूर लावून हा देसराग गाण्याची आवश्यकता आहे.

शंकर महादेवन

शब्दांकन : अमित भंडारी

 
</text>
</doc>
