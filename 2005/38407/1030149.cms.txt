<doc>
<docno>1030149.cms.txt</docno>
<text>
 
महाराष्ट्र
निलंबित फौजदाराचा तुरुंगात गूढ मृत्यू
[ Thursday, February 24, 2005  12:06:12 am]


म. टा. प्रतिनिधी

पुणे : बनावट मुदांक घोटाळ्यात अटकेत असलेले नालासोपारा पोलिस ठाण्यातील निलंबित फौजदार प्रताप काकडे यांचे येरवडा तुरुंगात मंगळवारी मध्यरात्री निधन झाल्याने खळबळ उडाली आहे. त्यांचे निधन हृदयविकाराच्या झटक्याने झाल्याचा पोलिसांचा दावा असला तरी शवविच्छेदनात त्यांच्या शरीरावर जखमा आढळल्याचा अहवाल आहे, तसेच त्यांचा व्हिसेरा राखून ठेवण्यात आला आहे. त्यांच्या नातेवाईकांनीही मृत्यूबाबत संशय व्यक्त करून सीबीआयमार्फत चौकशीची मागणी केली आहे.

विशेष पोलिस पथकाने ( एसआयटी) काकडे यांना 23 मार्च 2003 रोजी अटक करून येरवडा तुरुंगात ठेवले होते. पोलिसांच्या म्हणण्यानुसार, मंगळवारी रात्री दोन वाजता ते मरण पावल्याचे तुरुंग कर्मचाऱ्यांच्या निदर्शनास आले. ससून रुग्णालयात नेले असता डॉक्टरांनी त्यांना मृत घोषित केले. पहाटे चार वाजता धनकवडीतील शारदा हिल येथे राहणाऱ्या त्यांच्या कुटुंबियांना निधनाचे वृत्त कळवण्यात आले.

काकडे हे 1989 मध्ये फौजदार म्हणून खात्यात भरती झाले. नालासोपारा ठाण्यात नेमणुकीस असताना एसआयटीने त्यांना अटक केली. त्यांच्यासह राज्य गुप्तचर विभागातील निलंबित सहायक पोलिस आयुक्त गोकुळ पाटील आणि सहार विमानतळ सुरक्षा विभागातील वरिष्ठ पोलिस निरीक्षक वसिष्ठ

आंधळे यांनाही अटक झाली होती. त्यातील आंधळे हे जामिनावर सुटले आहेत.

पाटील आणि काकडे हे मिरा रोड पोलिस ठाण्यात असताना काकडे हे सात वेळा बनावट मुदांक घोटाळ्याचा सूत्रधार अब्दुल करीम तेलगी याच्या मुंबईतील घरी गेले ; पण त्याची नोंद केली नाही. काकडे यांनी तेलगीकडून 50 हजार रुपये घेतले आणि पाटील यांना सहा लाख रुपये मिळवून दिले, असा त्यांच्यावर आरोप होता.

त्यांचा मृत्यू संशयास्पद असल्याचा आरोप त्यांचे वडील प्रभाकर काकडे यांनी केला आहे. शवविच्छेदन अहवालानंतर त्याला पुष्टी मिळाली आहे.

 
</text>
</doc>
