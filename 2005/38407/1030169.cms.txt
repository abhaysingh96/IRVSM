<doc>
<docno>1030169.cms.txt</docno>
<text>
 
महामुंबई
ऐतिहासिक भरपाई
[ Thursday, February 24, 2005  12:19:09 am]


म. टा. प्रतिनिधी

मुंबई : सबळ कारणे नसताना ठाकरसी ग्रूपची प्रभादेवी येथील क्राऊन मिल आणि प्रोसेस हाऊस बंद करण्यास परवानगी देण्याचा कामगार आयुक्तांचा निर्णय मुंबई हायकोर्टाने रद्द ठरवला आहे. मात्र गिरणीची यंत्रसामुग्री व्यवस्थापनाने आधीच विकल्याने नोकऱ्या गमवाव्या लागलेल्या कामगारांना भरपाई दाखल आतापर्यंतच्या सेवेसाठी प्रत्येक वर्षाला तब्बल 85 दिवसांचे आणि राहिलेल्या सेवेसाठी 255 दिवसांचे एकत्रित वेतन देण्याचा ऐतिहासिक निर्णय न्या. धनंजय चंदचूड यांनी दिला आहे.

क्राऊन मिल व प्रोसेस हाऊसच्या कामगारांना स्वेच्छानिवृत्ती देण्याबाबत व्यवस्थापनाने डिसेंबर , 2002 मध्ये राष्ट्रीय मिल मजदूर संघाशी करार केला होता. ' राजीनामे देतील त्यांना भरपाई आणि राहतील त्यांना काम ' अशी तरतूद या करारात होती. त्यानुसार 1400 कामगारांनी स्वेच्छानिवृत्ती स्वीकारली असली, तरी 700 कामगारांनी कामाचीच मागणी केली होती. त्यामुळे अडचणीत आलेल्या व्यवस्थापनाने कामगारांची कोेंडी करण्यासाठी जानेवारी , 2003 पासून त्यांचा पगारच बंद केला. पण कोर्टाने कामगारांना पगार देण्याचे आदेश दिल्याने यातून बाहेर पडण्यासाठी मग आजारी असल्याच्या कारणाखाली दोन्ही गिरण्या बंद करण्याची परवानगी व्यवस्थापनाने कामगार आयुक्तांकडून

मिळविली. त्यातून हे प्रकरण हायकोर्टाचे न्या. चंदचूड यांच्यासमोर पोहोचले.

यावर निर्णय देताना, गिरण्या बंद करण्यासाठीच्या कारणांची नीट खात्री करून न घेताच कामगार आयुक्तांनी त्यासाठी परवानगी दिल्याचा ठपका ठेवून न्या. चंदचूड यांनी ही परवानगी रद्द ठरवली.

गिरणी बंद असलेल्या काळात आतील मशिनरी व्यवस्थापनाने परस्पर विकून टाकली असल्याने गिरणी पुन्हा सुरू करून कामगारांना कामावर घेण्याचे आदेश आपण देऊ शकत नाही. त्यामुळे या कामगारांना त्यांच्या आतापर्यंतच्या आणि शिल्लक सेवेसाठीही योग्य भरपाई मिळाली पाहिजे, असे न्यायमूतीर्ंनी म्हटले आहे. त्यानुसार त्यांना आतापर्यंतच्या सेवेसाठी प्रत्येक वर्षाला 85 दिवसांचे वेतन तर शिल्लक सेवेसाठी प्रत्येक वर्षाचे 85 दिवस धरून तीन वर्षांसाठी 255 दिवसांचे वेतन देण्याचे आदेश न्यायालयाने दिले आहेत.

या प्रकरणात कामगारांतफेर् अॅड. एन. एम. गांगुली व संघटनेचे अध्यक्ष किशोर देशपांडे यांच्या सहकाऱ्यांनी, राष्ट्रीय मिल मजदूर संघातफेर् अॅड. नैना बूच यांनी तर मिलच्यावतीने अॅड. इकबाल छागला यांनी बाजू मांडली होती.

व्हीआरएसधारकांनाही दिलासा

स्वेच्छानिवृत्ती स्वीकारणाऱ्या 1400 कामगारांना त्यांच्या भरपाईदाखल व्यवस्थापनाने दिलेले ' पोस्टडेटेड चेक ' वटलेले नाहीत. त्यामुळे या कामगारांनाही भरपाईची रक्कम तीन महिन्यांत देण्याचे आदेश न्यायालयाने दिले आहेत.

 
</text>
</doc>
