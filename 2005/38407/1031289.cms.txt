<doc>
<docno>1031289.cms.txt</docno>
<text>
 
धावते जग
दंड भरावा परी...
[ Thursday, February 24, 2005  07:54:07 pm]


चित्रपटांत चुंबनदृश्ये असावीत की नसावीत यावर एकेकाळी भारतात बराच वाद झाला होता. ' संगम ' मधील राजकपूर- वैजयंतीमाला यांचे चुंबन हे बॉलीवूडमधील पहिले चुंबन मानले जाते. तेव्हापासून ही चर्चा सुरू झाली. त्यातून काही निष्कर्ष निघण्याआधीच बॉलीवूड एवढे वयात आले की, चुंबनदृश्यांपेक्षाही अधिक वादग्रस्त ठरतील अशी प्रणयदृश्ये सिनेमावाले दाखवू लागले. शिवाय प्रेक्षकही एवढे बोल्ड झाले आहेत की, त्यांना चुब्नदृश्ये, प्रणयदृश्ये यांचे काहीच वाटेनासे झाले आहे. त्यामुळेच मल्लिका शेरावतने ' ख्वाहिश ' या चित्रपटात 17 चुंबनदृश्ये दिल्याचा विक्रम पायल रोहटगीने दुसऱ्या एका सिनेमात मोडल्याच्या बातम्या सहज प्रसिद्ध होतात आणि तितक्याच चवीने वाचल्या जातात.

या पार्श्वभूमीवर पाक अभिनेत्री मीराने महेश भट यांच्या ' नजर ' या सिनेमात एक किरकोळ चुंबनदृश्य दिल्याबद्दल पाकिस्तानात गदारोळ उठावा, याचे अनेक भारतीयांना आश्चर्य वाटेल आणि पाकिस्तानची चित्रसृष्टी खूप मागास आहे, असाही काहीचा समज होईल. पण तो खरा नाही.

पाकिस्तानी चित्रपटांतही चुंबनदृश्ये सौम्य वाटावीत अशी भडक प्रणयदृश्ये असतातच. त्यामुळे मीराने चुंबनदृश्य दिले याला विरोध आहे की, ते भारतीय सिनेमात दिले याला विरोध आहे, हे तपासावे लागले. पण ज्यांचा याला विरोध आहे त्यांनी चुंबन देणे हे इस्लामविरोधी असल्याचे कारण दिले आहे.

भारतात चुंबनदृश्याला विरोध झाला, तेव्हाही ते भारतीय व हिंदू संस्कृतीविरोधी आहे, असेच कारण देण्यात आले होते. पण भारतीय सिनेशौकिन हिंदूंनी या संस्कृतिरक्षकांना भीक घातली नाही. त्यांनी चुंबनाला प्रणयाचा नैसगिर्क आविष्कार मानून ही दृश्ये स्वीकारली व त्यांचा आनंद घेतला.

हॉलीवूडच्या चित्रपटांतील चुंबनदृश्यांना मान्यता देणाऱ्या भारताच्या सेन्सॉर बोर्डानेही आपला सुरुवातीचा हेका सोडून चुंबनदृश्ये पास करण्यास सुरवात केली. पाकिस्तानातही यापेक्षा वेगळे काही होईल असे वाटत नाही. या गदारोळावर मीराने दिलेली प्रतिक्रिया बोलकी आहे.

' आपण कोणतेही बीभत्स दृश्य दिलेले नाही. चित्रपट पाहण्याआधीच त्याविषयी कुणी काही बोलू नये. आपण फक्त चुंबनाचा आभास निर्माण केला आहे. ' असे तिचे म्हणणे आहे. थोडक्यात पाकिस्तानातील संस्कृतिरक्षकांना भीक घालण्यास ती तयार नाही. या संस्कृतिरक्षकांना खूश करण्यासाठी पाकिस्तानचे शासक मीराला काही दंड लावणार आहेत म्हणे! या दंडाचे सर्व पाकिस्तानी नट्या स्वागतच करतील आणि तेथे दंड भरून भारतातल्या सिनेमात काम करण्याचा परवाना मिळवतील. कारण तेथील मनोरंजन क्षेत्राला भारतीय माकेर्ट खूपच प्रॉमिसिंग वाटते.

त्यामुळेच पाकिस्तानी गायक, नट-नट्या, संगीतकार आणि अन्य कलाक्षेत्रातले लोक भारतात आपली कला दाखवायला तयार असतात. पाकिस्तानात हा वाद आणखी काही काळ चालेल आणि मग सर्व सुरळीत होईल, यात काही शंका नाही.

 
</text>
</doc>
