<doc>
<docno>1031284.cms.txt</docno>
<text>
 
धावते जग
योग्य निर्णय
[ Thursday, February 24, 2005  07:52:00 pm]


राजस्थान, गुजरात, गोवा आणि पश्चिम बंगालसह तेरा राज्यांमधले 218 औद्योगिक प्रकल्प बंद करण्याच्या सुप्रीम कोर्टाच्या आदेशाचे स्वागतच करायला हवे.

पर्यावरण कायद्याचे उल्लंघन करून उभारण्यात आलेले हे प्रकल्प दहा दिवसांतच बंद करावेत, इतक्या तातडीचे आदेश कोर्टाला द्यावे लागावेत, यातच या कारवाईचे महत्त्व दिसून येते.

न्या. साभरवाल आणि न्या. नावलेकर यांनी हा निर्णय देताना राज्य व केंद सरकारवरही कडक ताशेरे मारले आहेत. या 218 पैकी 70 उद्योग क्षेत्रात आणि बाकीचे 148 खाण क्षेत्रात कार्यरत होते.

अॅस्बेस्टॉस, औषधे, कीटकनाशके व तत्सम उत्पादन करणारे हे उद्योग आहेत. हे उद्योग उभे राहतात, अनेक वर्षे चालतात,

मोठ्या प्रमाणावर प्रदूषण करतात आणि तरीही योग्य परवानगीविना ते चालू नाहीत हे सरकारला माहीत नसते, हे पटण्यासारखे नाही ; परंतु कायदा पाळणाऱ्यांनीच जर त्याच्या उल्लंघनाचे काम केले तर त्याचे काय परिणाम होतात, ते आपल्याला दिसून आले आहेच.

कोणताही कारखाना सुरू होताना त्याने पर्यावरणरक्षणाचे सर्व नियम पाळले आहेत की नाही, हे संबंधित अधिकाऱ्यांनी पाहावे, अशी अपेक्षा असते. ते न पाहिल्यास किंवा पाहूनही दुर्लक्ष केल्यास पर्यावरण आणि आसपासचे मानवी जीवन यांच्यावर होणारा परिणाम भीषण असू शकतो. तरीही हे उद्योग उभे राहतात, याचे ' गुपित ' सर्वांनाच माहीत आहे.

पर्यावरणहानी करणाऱ्या उद्योगांबाबत सरकारला वेळोवेळी माहिती देऊनही कोणत्याही राज्याच्या सरकारने कोणतीही कारवाई केली नाही, ही खंत अर्जदार ' गोवा फाऊंडेशन ' च्या वतीने सुनावणी दरम्यान व्यक्त करण्यात आली होती. कोर्टाने त्यास एकप्रकारे दुजोराच दिला आहे. ' या प्रकरणात केंद सरकारला प्रतिज्ञापत्र द्यायला सांगितल्यावर सरकारने केवळ उपचार म्हणून ते दिले व ते समाधानकारक वाटत नाही ', असेच कोर्टाने नमूद केले आहे.

पर्यावरण आणि वन खात्याने राज्य सरकारांना केवळ पत्रे पाठविली. परंतु, संबंधित उद्योग थेट बंद करण्याचे अधिकार त्यांच्याकडे निश्चितच आहेत, असे कोर्टाने स्पष्ट म्हटले आहे. या अधिकारांचे पालन राज्ये ज्या प्रकारे करतात, तो मात्र काळजीचा विषय आहे. हरयाणा, तामिळनाडू, झारखंड, कर्नाटक, ओरिसा, मध्य प्रदेश, आंध्र प्रदेश, छत्तीसगड, हिमाचल प्रदेश या अन्य राज्यांवरही कोर्टाने ठपका ठेवला आहे. याचा अर्थ, सरकार कोणाचेही असो,

नियमांची पायमल्ली हा समान धागा आहे! कोर्टाने त्यांना चांगलेच सुनावले हे बरे झाले.

 
</text>
</doc>
