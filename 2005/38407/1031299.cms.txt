<doc>
<docno>1031299.cms.txt</docno>
<text>
 
अग्रलेख
दोघांचे भांडण तिसऱ्याचा लाभ
[ Thursday, February 24, 2005  07:59:05 pm]


भारत-पाकिस्तान यांच्यातील संबंध क्रिकेटच्या माध्यमातून सुधारण्याच्या प्रयत्नांमागे स्वार्थ आणि परमार्थ दोन्ही साधण्याचा हेतू आहे, हे उघड आहे. आज तरी क्रिकेट हा दोन्ही देशांतील जनतेचा एकप्रकारे ' प्राण ' आहे.

दोन देशांतील अर्धशतकाच्या संघर्षाच्या पार्श्वभूमीमुळे, क्रिकेटच्या मैदानावरील स्पधेर्त दोन्ही देशांतील जनतेची भावनिक गुंतवणूक अधिक असते. साहजिकच हे सामने कोट्यवधी रुपयांच्या अधिकृत उलाढालीचेही माध्यम ठरतात. त्यामुळेच या सामन्यांच्या थेट प्रक्षेपणाच्या हक्कांसाठी गेले वर्षभर चित्रवाणी वाहिन्यांत युद्धसदृश परिस्थिती आहे! हे युद्ध कोर्टाच्या व्यासपीठावरून लढले जात आहे, एवढेच. पण भांडणाचा मुद्दा ' डॉलर्स ' हा असल्यामुळे, भारत- पाकिस्तान या पारंपरिक शत्रूंमध्ये नसेल एवढे वैमनस्य झी टेलीफिल्म्स आणि ईएसपीएन-स्टार स्पोर्ट्स या वाहिन्यांत प्रक्षेपणाच्या हक्कावरून निर्माण झालेल्या वादाने निर्माण केल्याचे लोकांना पाहायला मिळते आहे!

घरबसल्या टीव्हीवर क्रिकेट सामने पाहायला मिळणार की नाही, याच्याशी हा वाद निगडित नसता, तर करमणुकीचा कार्यक्रम म्हणून लोकांनी त्याकडे पाहिले असते. पण कोर्टात या वादाचा निर्णय न लागल्यास प्रक्षेपण होणार नाही आणि प्रक्षेपण होणार नसेल तर दौराच रद्द करावा लागेल, असे जाहीर करून भारतीय क्रिकेट नियामक मंडळाचे अध्यक्ष रणबीरसिंग महिंद यांनी क्रिकेटप्रेमींच्या काळजाचा ठोका चुकवला! हे केवळ दबावतंत्र होते,

उभय देशांत सद्भावना निर्माण करण्याच्या प्रयत्नांशी आपल्याला देणेघेणे नसून प्रक्षेपणातून मिळणाऱ्या मलिद्यात आहे याची प्रांजळ कबुली होती की दोन्ही, यावर वाद होऊ शकतो. मात्र हा वाद ज्या मदास हायकोर्टात अनिणिर्त होता, तेथील न्यायमूर्तींवर मंडळाच्या दबावतंत्राचा परिणाम झाला आणि त्यांनी या मालिकेपुरती प्रसारभारतीला प्रक्षेपणाचे अधिकार देऊन तात्पुरता प्रश्न सोडवून टाकला.

क्रिकेट मालिकेच्या प्रक्षेपणाचा पेच सोडवण्यासाठी कोर्टाने उचलेल्या या पाऊलाने, कोर्टाच्या माध्यमातून युद्ध लढणाऱ्या दोन्ही वाहिन्यांना मात्र हात चोळीत बसावे लागले आहे. प्रक्षेपणासाठी अन्य संस्थेबरोबर करार करण्याची मुभा प्रसार भारतीला कोर्टाने दिली आहे खरी, मात्र प्रक्षेपणाच्या हक्कांसाठी भांडणाऱ्या झी आणि ईएसपीएन-स्टार स्पोर्ट्स या दोघांना वगळून. त्यामुळे गेल्या वषीर् ऑस्टेलिया दौऱ्याआधी कोर्टात हा वाद गेला असताना, आपसात तडजोड करण्याऐवजी एकमेकांची कोंडी करून पेचप्रसंग निर्माण करण्याचे या वादातील सर्वच खेळाडूंनी अवलंबलेले धोरण खाजगी वाहिन्यांच्या आजतरी अंगाशी आले आहे. हा वाद ज्या क्रिकेट नियामक मंडळाच्या मनमानी निर्णयप्रक्रियेमुळे निर्माण झाला, त्याला गेल्या वर्षी सुमारे 70 कोटींचा फटका बसला असला, तरी यावर्षी प्रक्षेपणातून कमाई करण्याची संधी मिळाली आहे.

मंडळाने गेल्या वर्षी आधी ' झी ' बरोबर केलेला करार नंतर रद्द केला होता. प्रक्षेपणाचे हक्क मिळवण्यासाठी आवश्यक त्या अटींची पूर्तता ' झी ' करीत नसतानाही, आपल्याला डावलून ' झी ' ची निवड मनमानी पद्धतीने करण्यात आली होती, असा ईएसपीएनचा आक्षेप होता.

क्रिकेट नियामक मंडळाचे स्वरूप पाहता, घटनेला अभिप्रेत असलेल्या ' स्टेट ' च्या व्याख्येत ते बसते आणि त्याविरुद्ध मूलभूत हक्कांचे उल्लंघन केल्याबद्दल सुप्रीम कोर्टात दाद मागता येते, असा दावा या वाहिन्यांनी केला होता.

सुप्रीम कोर्टाने तो फेटाळल्यामुळे, या वाहिन्यांचे भवितव्य मदास हायकोर्टाच्या अंतिम निर्णयावर अवलंबून आहे. मंडळाने नियमबाह्य पद्धतीने ' झी ' ला कंत्राट दिले वा ते रद्द करण्याचा निर्णय गैर होता असे भविष्यात सिद्ध झाले, तर या वाहिन्या मंडळाकडून भरपाई वसूल करू शकतील. मात्र आज तरी या दोघांच्या भांडणात भारत-पाकिस्तान मालिकेचा लोण्याचा गोळा तिसऱ्याच्या तोंडात अलगद जाताना त्यांना पाहावे लागले आहे!

 
</text>
</doc>
