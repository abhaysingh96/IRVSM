<doc>
<docno>1031538.cms.txt</docno>
<text>
 
महामुंबई
काविळीच्या मुद्द्यावरून पालिकेत गदारोळ
[ Thursday, February 24, 2005  11:51:01 pm]


म. टा. प्रतिनिधी

मंुबई : काविळीची लागण झालेल्यांची संख्या व रुग्णांच्या मृत्यूत वाढ झाल्याची कबुली देतानाच आवश्यक उपाय केले जात असल्याचा दावा करणाऱ्या पालिका प्रशासनाला सर्वपक्षीय नगरसेवकांनी गुरुवारी झालेल्या सभेत धारेवर धरले. ' उपाय योजले जात आहेत, मग काविळीच्या रुग्णांची संख्या कशी काय वाढते आहे ,' असा सवाल त्यांनी केला.

काविळीच्या रुग्णांमध्ये वाढ झाल्याचा मुद्दा काँग्रेसचे विनोद शेखर यांनी मांडला. त्यास सर्वपक्षीय नगरसेवकांनी पाठिंबा दिला. त्यावर, पालिकेतफेर् पुरवण्यात येणारे पाणी काविळीला कारणीभूत नसल्याचा दावा अतिरिक्त आयुक्त सीताराम कुंटे यांनी केला. दूषित पाणी व पदार्थ हे काविळीचे मुख्य कारण असून काविळ होऊ नये, यासाठी घ्यावयाच्या काळजीबाबत जनजागृती सुरू आहे. उघड्यावर विक्री होणारे खाद्यपदार्थ नष्ट होताहेत, असे त्यांनी सांगितले.

पण त्यामुळे सदस्यांचे समाधान झाले नाही. अनेक ठिकाणी पाइपलाइन गटारातून गेलेल्या आहेत, चायनिजच्या गाड्या गटारांवर उभ्या असतात, त्यावर काय कारवाई झाली, उघड्यावर पदार्थ विकणाऱ्या किती स्टॉल्सवर कारवाई झाली, अशी विचारणा समाजवादी पक्षाच्या वकारुन्निसा, आशिष शेलार व राजहंस सिंह यांनी केली. तपासणी करताना आरोग्य समिती अध्यक्ष व स्थानिक नगरसेवकांना समवेत घ्यावे, अशी सूचना गोपाळ शेट्टी यांनी केली. प्रशासन ठोस उपायांच्या बाबतीत बोलत नाही, अशी सदस्यांची भावना होती.

 
</text>
</doc>
