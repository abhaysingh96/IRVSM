<doc>
<docno>1031330.cms.txt</docno>
<text>
 
अर्थव्यवहार
पर्यटन क्षेत्राबद्दलचा दृष्टिकोन बदलायला हवा
[ Thursday, February 24, 2005  08:41:41 pm]


भारतात पर्यटन क्षेत्र विस्तारायला मोठा वाव आहे. विशेष म्हणजे सवलती देण्यापेक्षा पर्यटन व पर्यटकांबाबतच्या सरकारच्या दृष्टिकोनामध्ये बदल झाला तरी उद्योग वाढू शकतो अशी परिस्थिती आहे. पर्यटनाच्या नकाशावर कधीही नसलेल्या मलेशियासारख्या छोटाशा देशाने आज पर्यटन क्षेत्रात स्वत:चे स्थान भक्कम केले आहे. यासाठी त्या देशाने नियमांत बदल केले, पायाभूत सुधारणांचा विकास केला, पर्यटकांसाठी आवश्यक त्या सर्व सुविधा उपलब्ध केल्या. भारताने ठरवले तर हे सर्व होऊ शकते. सरकारने याबाबत नक्कीच विचार करावा.

गेल्या वर्षभरात 34 लाख पर्यटकांनी भारताला भेट दिली. 2003 च्या तुलनेत गेल्यावषीर् यात 23.5 टक्क्यांनी वाढ झाली आहे. पर्यटन क्षेत्राकडून मिळणाऱ्या उत्पन्नातदेखील 36.1 टक्क्यांनी वाढ होऊन महसूल 408 अब्ज डॉलरवर पोहोचला आहे. तरीही देशात पुरेशा पायाभूत सुविधांचा विकास झालेला नाही. सेवाकर, आंतरराज्य कर, पर्यटकांची सुरक्षितता हे अजूनही दुर्लक्षिलेले प्रश्न आहेत.

आपल्याकडे व्हिसा मिळवण्याची प्रक्रिया खूप त्रासदायक आहे. परदेशी पर्यटकांसाठी भारतात असलेली व्हिसा पद्धत सोपी आहे. मात्र भारतीय पर्यटकांना विशेषता युरोपसाठी व्हिसा देताना चांगली वागणूक मिळत नाही. ही परिस्थिती बदलायला हवी. पर्यटन व्यवसायात सरकार काही करू शकत असेल तर प्रथम त्यांनी हॉटेल उद्योगावरील 10.2 टक्के सेवा कर काढून टाकावा. असे कर आकारून या क्षेत्राचा विकास होणार नाही.

भारतात प्रत्येक राज्यात वेगवेगळा ' एन्ट्री चार्ज ' आकारला जातो. याचा पर्यटनाला मोठा फटका बसत आहे. हे कर सर्व राज्यांत समान असावेत. वास्तविक राज्यांनी हे कर नफा कमावण्याचा उद्देशाने आकारू नये. पर्यटनस्थळांचे सुशोभीकरण करावे. त्यामुळे पर्यटक स्वत:हून येतील आणि राज्यांच्या, देशाच्या महसूलात आपोआपच भर पडत राहील.

विमान तिकीटांबाबत अशीच परिस्थिती आहे. प्रत्येक विमानतळावर वेगवेगळा कर आकारला जातो. विमानाचे ऑनलाइन तिकीट खरेदी करताना सुसुत्रता दिसून येत नाही. शेअरबाजाराचे व्यवहार ज्या पद्धतीने होतात त्याच पद्धतीने ऑनलाइन तिकीटांच्या बुकींगचे सॉफ्टवेअर विकसित केल्यास व्यवहार अधिक सुरळीतपणे होतील.

पर्यटनाला उद्योगाचा दर्जा द्यावा ही आमची मुख्य मागणी आहे. उद्योगाचा दर्जा नसल्यामुळे पर्यटन व्यवसायाला इतर सवलती मिळवता येत नाही. त्यामुळे व्यवसाय वाढवण्यासाठीदेखील काटेरी मार्गातून जावे लागते.परदेशी पर्यटकांवर सेवाकर लावला जात नसताना देशातील पर्यटकांवर अंतर्गत प्रवासासाठी सेवाकर का लावला जातो, या प्रश्ानचे उत्तर सरकार देऊ शकेल ? या सेवाकराला तिलांजली द्या, अशी सरकारला विनंती आहे. गृहबांधणी उद्योगाला प्रोत्साहन देण्यासाठी गृहकर्जावर टॅक्स रिबेट मिळतो. अशी सवलत पर्यटन कर्जासाठीदेखील द्यावी. असे झाले तर पर्यटन क्षेत्राला संजीवनी मिळू शकेल.

काश्मीरचे अर्थशास्त्र पर्यटनाच्या उत्पन्नावर अवलंबून आहे. म्हणून काश्मीरकडे अधिकाधिक पर्यटक वळवायचे असतील तर सरकारने टूर ऑपरेटर्सना काही ठराविक वर्षांसाठी टॅक्स रिबेट देण्याची योजना आखावी.

शब्दांकन : अविनाश चंदने

 
</text>
</doc>
