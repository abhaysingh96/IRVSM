<doc>
<docno>1031266.cms.txt</docno>
<text>
 
देश-विदेश
राजद सरकारपेक्षा राष्ट्रपती राजवट चांगली!
[ Thursday, February 24, 2005  07:39:43 pm]


वृत्तसंस्था

पाटणा : बिहारमध्ये राष्ट्रीय जनता दलाचे सरकार पुन्हा येण्यापेक्षा राष्ट्रपती राजवट लागू होणे हजार पटींनी चांगले, अशा शब्दांत लोकजनशक्ती पक्षाचे अध्यक्ष आणि केंदीय मंत्री रामविलास पासवान यांनी त्यांची भूमिका स्पष्ट केली आहे. राष्ट्रपती राजवट म्हणजे शेवटी काय, केंदातील संयुक्त पुरोगामी आघाडीचे...मनमोहन सिंग यांचे...सोनियांचेच सरकार, अशी पुस्तीही त्यांनी जोडली!

बिहारमध्ये त्रिशंकू विधानसभा अस्तित्वात येण्याचे भाकित वर्तवण्यात येत असून तशा परिस्थितीत पासवान यांची भूमिका महत्वाची ठरू शकते. मात्र, काहीही झाले तरी राष्ट्रीय जनता दल तसेच राष्ट्रीय लोकशाही आघाडी यापैकी कुणालाही सरकार बनवण्यासाठी आपण मदतीचा हात देणार नाही आणि कुणाकडेही मदत मागणार नाही, असे पासवान यांनी गुरुवारी येथे स्पष्ट केले.

सरकार बनवण्यासाठी लोजप राजदला मदत करेल, असे बोलले जात असले तरी त्यात काहीही तथ्य नाही, आम्ही कधीही लालूंबरोबर जाणार नाही, असे ते पुढे म्हणाले.

 
</text>
</doc>
