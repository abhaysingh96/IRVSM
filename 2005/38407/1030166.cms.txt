<doc>
<docno>1030166.cms.txt</docno>
<text>
 
महामुंबई
क्या सब बुलडोझर के निशानेपर?
[ Thursday, February 24, 2005  12:17:38 am]


म. टा. प्रतिनिधी

मुंबई : मुंबईत 1995 नंतर उभ्या राहिलेल्या अनधिकृत झोपडपट्ट्या कोठल्याही परिस्थितीत हटवल्याच पाहिजेत, अशी ठाम भूमिका शिवसेनेने घेतली असतानाच भारतीय जनता पक्षाचे सवोर्च्च नेते आणि देशाचे माजी पंतप्रधान अटलबिहारी वाजपेयी यांनी बुधवारी ' क्या सबको बुलडोझर का निशाना बनाया जायेगा ?' असा सवाल करून शिवसेनेच्या भूमिकेशी भाजप सहमत नसल्याचे अप्रत्यक्षपणे सूचित केले.

विधान परिषदेतील विरोधी पक्षनेते आणि प्रदेश भाजपचे अध्यक्ष नितीन गडकरी यांच्या ' विकासाचा महामार्ग ' या हिंदी, इंग्रजी आणि मराठीत लिहिलेल्या पुस्तकाचे प्रकाशन शिवसेनाप्रमुख बाळासाहेब ठाकरे यांच्या प्रमुख उपस्थितीत वाजपेयी यांच्या हस्ते षण्मुखानंद सभागृहात झाले. वाजपेयी यांनी रोज हजारोंनी येणाऱ्या लोंढ्यांचा उल्लेख केला आणि ते म्हणाले , ' या महानगरातील लोकसंख्या झपाट्याने वाढत असून त्यांना नागरी सुविधा कशा पुरवायच्या, असा प्रश्ान् प्रशासनाला पडतो हे खरे आहे. लोक कोठून येतात, कोठे राहतात, काय करतात याचा कोणाला पत्ता नसतो. पण म्हणून सरसकट त्यांच्यावर बुलडोझर चालवायचा का ?'

या सवालापाठोपाठ त्यांनी , ' वाढणाऱ्या झोपडपट्ट्यांमागची कारणे काही असली तरी त्यांना अशा प्रकारे हटवणे बरोबर आहे का ,' असा सवाल केला. ' त्यांना हटवण्याशिवाय उपाय नाही आणि ठेवून उपयोग नाही ,' अशा आशयाचे मोघम वक्तव्य करून वाजपेयींनी, आजचा कार्यक्रम वेगळा असल्याने या विषयावर चर्चा करणे योग्य नाही, असे सांगून विषय अर्धवटच सोडून दिला. त्यामुळेच झोपडपट्ट्यांच्या संदर्भात भाजपची नेमकी भूमिका काय आहे, असा प्रश्ान् अनेकांना पडला.

वाजपेयींचे भाषण म्हणजे चटपटीत, चुरचुरीत, खुमासदार शब्दांची आतषबाजी असे समीकरण असल्याने त्यांचे भाषण ऐकायला अनेकांची गदीर् होते. पण आज त्यांनी अनेकांची निराशा केली. शिवसेनाप्रमुखांनी वाजपेयींचा जोश कायम असल्याचे सांगितल्याने माजी पंतप्रधान खुलून बोलतील, अशी अपेक्षा निर्माण झाली होती. पण वाजपेयींनी लेखी भाषण वाचून दाखवणेच पसंत केले. त्यातही भाजपचे सरचिटणीस प्रमोद महाजन त्यांना मदत करीत असल्याचे दिसून आल्याने कार्यक्रमातील जानच गेल्याचे अनेकांनी बोलून दाखवले.

 
</text>
</doc>
