<doc>
<docno>1031497.cms.txt</docno>
<text>
 
महाराष्ट्र
राज्यभर संत तुकाराम वनग्राम योजना राबवणार
[ Thursday, February 24, 2005  10:52:31 pm]


म. टा. प्रतिनिधी

पुणे : जागतिक वनदिनाचे औचित्य साधून 21 मार्चपासून वर्षभर राज्यात संत तुकाराम वनग्राम योजना राबवण्यात येणार असल्याची घोषणा वनमंत्री बबनराव पाचपुते यांनी गुरुवारी पत्रकार परिषदेत केली.

राज्यातील 16 हजार खेडी वनखात्याच्या जमिनीजवळ वसली आहेत. वनक्षेत्राचे संरक्षण आणि संवर्धन करण्यासाठी या खेड्यांतील ग्रामस्थांची वन समिती नेमण्यास सुरुवात झाली आहे. संबंधित ग्रामस्थांना वनविकासाबरोबरच वनौषधी, प्रबोधनपर चर्चासत्रे, बायोगॅस उभारणीसाठी विशेष प्रोत्साहन देण्यात येत आहे. पर्यावरणविषयक दृष्टिकोन वाढीस लागावा, हाही या योजनेचा उद्देश आहे, असे पाचपुते म्हणाले.

या योजनेसाठी सविस्तर आराखडाही तयार करण्यात आला आहे. त्यानुसार उत्कृष्ट कार्य करणाऱ्या गावांना विविध पुरस्कार देण्यात येणार असल्याचे पाचपुते यांनी सांगितले. राज्यातील एकूण जमिनीच्या 21 टक्के क्षेत्रफळ वनखात्याचे आहे. पैकी सात टक्के जमिनीवर प्रत्यक्षात वनक्षेत्र आहे. या सर्व जमिनींवरचे गवत खाण्यासाठी सर्रास जनावरे सोडली जातात. त्यामुळे होणारे जंगलांचे नुकसान थांबवण्यासाठी गवत कापून न्यावे, याविषयी या योजनेत भर देण्यात आला आहे. याशिवाय 21 ते 31 मार्च या काळात पर्यावरण जागृतीसाठी कार्यक्रम आयोजित केले आहेत. त्यामध्ये सभा-संमेलने, चर्चासत्रे, स्लाईड शो, निसर्ग सहली, यांचा समावेश असल्याचेही त्यांनी सांगितले.

निसर्ग अभ्यास केंद

वन खात्यातर्फे भांबुडर््यात निसर्ग अभ्यास केंद साकारणार असून त्याचे भूमीपूजन पाचपुते यांच्या हस्ते झाले. या अभ्यास केंदासाठी 92 लाख रुपये खर्च अपेक्षित आहे. पर्यावरणविषयक जनजागृती निर्माण करण्यासाठी या केंदाद्वारे विशेष उपक्रम आखले जाणार आहेत. व्हिडिओ कॅसेट लायब्ररी, फिल्म शो, आदींची सोय या केंदात होणार आहे.

दरम्यान भारती विद्यापीठ पर्यावरण शिक्षण आणि संशोधन संस्था, रिसोर्स एजन्सी आणि राष्ट्रीय हरित सेना यांच्या राष्ट्रीय हरित सेना अंतर्गत कृती कार्यक्रमाचे उद्घाटन पाचपुते यांच्या हस्ते विद्यापीठाच्या पर्यावरण विभागात झाले.

 
</text>
</doc>
