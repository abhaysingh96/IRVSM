<doc>
<docno>1031323.cms.txt</docno>
<text>
 
अर्थव्यवहार
'सुपोषणाचे'बळी
[ Thursday, February 24, 2005  08:38:13 pm]


देशातील 50 टक्के जनता दारिद्यरेषेखाली आहे. लोकांना एकवेळदेखील पुरेसं अन्न मिळत नाही. गावच्या गावं कुपोषणाचे बळी ठरत आहेत. स्वातंत्र्य मिळून लवकरच 60 वर्षं पूर्ण... बस्स, बस्स! स्वातंत्र्योत्तर वर्षांचा आकडा बदलत तीच तीच टेप किती वर्षं ऐकत राहायची ? नाहीच ऐकायची. नस्ता ताप हवाच कशाला ? आपण दुसरी बाजू, म्हणजे निम्मे दारिद्यरेषेच्यावर आहेत, त्यांचं काय चाललय पाहू. त्यातली निम्मीशिम्मी माणसं जेमतेम खाऊन पिऊन सुखी आहेत आणि खऱ्या अर्थाने ती तेवढीच सुखी आहेत. बाकीचे खाऊन आणि पिऊन वर दु:खी आहेत. कारण पैसा आहे, खाण्यापिण्याची चंगळ आणि शरीराला मात्र व्यायाम नाही. त्यांच्यासमोरही जिवावरचा प्रसंग उभा राहिला आहे. कुपोषणग्रस्तांना अन्नाअभावी जगण्याची आशा नाही आणि आहारसंपन्न वर्गाला मरणाची धास्ती आहे. पोट आटोक्यात कसं राहील या चिंतेने ते त्रस्त आहेत. त्यामुळे लोकांचा कल वजन कमी करणाऱ्या पदार्थांकडे व पेयांकडे वाढत आहे.

एसीनिएलसनने केलेल्या जगभरच्या पाहणीत असं दिसून आलं आहे की, विक्रीत दहा टक्क्यांहून अधिक वाढ झालेल्या सात खाद्यगटांपैकी पाच खाद्यगट हे वजन रोखणारे आहेत. आशियात सोयाचा वापर असलेल्या पेयांच्या विक्रीत तब्बल 44 टक्के वाढ झाली आहे आणि अल्कोहोलचा वापर असलेली पेये, शीतपेटीबंद मासे यांची वाढ फक्त दोन टक्क्यांवर आली आहे. विशेष म्हणजे हा बदल विकासवेग कमी असलेल्या प्रदेशात मोठ्या प्रमाणावर घडून येत आहे. म्हणजे विकसित प्रदेशातील श्ाीमंतांवर उपासमारीचीच पाळी ओढवत असेल. थोडक्यात, श्ाीमंत असा वा गरीब, पाणी पेटका सवाल काही चुकत नाही!

सुधीर सुखठणकर

 
</text>
</doc>
