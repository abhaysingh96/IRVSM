<doc>
<docno>1031360.cms.txt</docno>
<text>
 
लेख
केवळ लाभार्थी नव्हेत, हिस्सेदार!
[ Thursday, February 24, 2005  09:12:09 pm]


' जेंडर बजेट ' म्हणजे स्त्री-पुरुष समतोलाचा विचार करत मांडलेेलं मानवी चेहऱ्याचं बजेट. नियोजनाच्या अग्रक्रमात मूलभूत विकासाला वाव देणारं बजेट. स्त्रिया किंवा दुबळे घटक हे केवळ ' लाभाथीर् ' आहेत असं न मानता, ते हिस्सेदार असल्याचं प्रतिबिंब पडलेलं बजेट. उपलब्ध जमा रकमेत शक्यतो कर्ज टाळून सुखानं दोन घास खाऊ घालणारं समन्यायी बजेट.

सध्या अर्थसंकल्पाचं वारं वाहतंय. आधी रेल्वेचं आणि मग केंदाचं बजेट जाहीर होईल. नवे कर, नव्या सवलती, नव्या योजना आणि नव्या तरतुदी याबद्दलचे अंदाज, तज्ज्ञांची आणि सेलेब्रेटीजची मतं, अपेक्षा प्रसारमाध्यमांतून जाहीर होतायत. सर्वसामान्य माणसांनाही नव्यानं निवडून आलेल्या सरकारमधल्या मंत्र्यांच्या नावाविषयी एकवेळ उत्सुकता नसेल, पण बजेटविषयी मात्र कमालीचं औत्सुक्य असतं. महिन्याची दोन टोकं जेमतेम जोडणाऱ्या आपल्या कष्टाच्या उत्पन्नातला काही हिस्सा कररूपानं द्यावा लागणाऱ्या आपल्यासारख्यांबाबत ते साहजिकच आहे. मुंडीवरून सुरा फिरण्याची वाट पाहणाऱ्या खाटीकखान्यातल्या बोकडाप्रमाणं करवाढी-बरोबरच दरवाढीची टांगती तलवार आपल्यावर कधी पडणार, याची भीती प्रत्येकालाच लागून राहिलेली असते.

पण या चचेर्त कुटुंब मोठ्या कौशल्यानं चालवणाऱ्या महिलांचा आवाज मात्र फारसा ऐकू येत नाही. मग त्या स्त्रिया कमावत्या असोत की गृहिणी. कमाईचे पैसे (आपापल्या सोयीप्रमाणे) पुरुष ' गृहखात्या ' च्या ताब्यात देऊन मोकळे होतात. हाती आलेल्या रकमेतून घरखर्चाचं नियोजन मात्र बहुतांशी स्त्रियांनाच करावं लागतं. एका परीनं पाहिलं तर नियोजन आयोग, अर्थमंत्री, गृहमंत्री अशी तिहेरी कामगिरी ' तुला काय कळतं कशातलं ?' अशी हेटाळणी सतत सहन करावी लागणाऱ्या स्त्रियाच पार पाडत असतात.

कुटुंबाचा गाडा पै न् पैचा हिशेब ठेवत मोठ्या कौशल्यानं चालवणाऱ्या, लहानथोरांना, पैपाहुण्यांना, दुखल्याखुपल्याला हवं नको पाहून त्याचं नियोजन आणि व्यवस्थापन यांचा सुयोग्य मेळ घालणाऱ्या स्त्रिया बजेटच्या चचेर्त मात्र दिसत नाहीत. दिसल्याच तर सिलिंडरच्या किंवा अन्नधान्याच्या भाववाढीबद्दलच बोलताना दिसतात. पण बजेटच्या आखणीत आणि त्याला दिशा देणाऱ्या प्रभावळीतही फारशा दिसत नाहीत.

अशा स्थितीत बजेटचा चेहरामोहरा पुरुषी दिसला तर त्यात नवल ते काय ?

हे विधान अनेकांना अतिरेकी किंवा दुर्लक्ष करण्याजोगं वाटू शकतं. जिथं तिथं हा बाई आणि बाप्यांचा वाद आणण्याची काय गरज, असा संतापही व्यक्त होऊ शकतो. आणि तरीही हे विधान करणं गरजेचं आहे. आणि भारतासारख्या मुक्त अर्थव्यवस्था राबविणाऱ्या, कायम तुटीचं बजेट मांडणाऱ्या आणि कर्जाचं निव्वळ व्याज भरता भरताच कंबरडंं मोडलेल्या देशात तर अधिकच गरजेचं आहे.

भारतानं 1981 मध्ये सीडॉ ( कन्व्हेन्शन फॉर इलिमिनेशन ऑफ ऑल फॉर्म्स ऑफ डिस्क्रिमिनेशन अगेन्स्ट विमेन) करारानुसार स्त्रियांच्या हक्काविषयीचा आंतरराष्ट्रीय मसुदा मान्य केला आहे. त्यानुसार अन्य क्षेत्रात खाजगीकरण अपरिहार्य असलं, तरीही सामाजिक तसेच मूलभूत विकासाची क्षेत्रं सरकारनंच हाताळायची ही दगडावरची रेघ आहे. हा मसुदा स्वीकारलेली अगदी कट्टर भांडवली राष्ट्रंही सार्वजनिक निधीची तरतूद आधी करतात. भारतात मात्र आथिर्क तुटीच्या नावाखाली सर्वसामान्य दुबळ्या लोकांनाच बळीचा बकरा केलं जातं. पहिली कुऱ्हाड पडते ती सामाजिक क्षेत्राशी संबंधित असलेल्या खात्यांच्या तरतुदीवर. आणि या क्षेत्रात प्रामुख्यानं येतात मुलं, महिला आणि दुबळ्या जातीजमातीतली माणसं. त्यांच्या योजनांना कात्री लागते.

गेल्या काही वर्षांतले अभ्यास असं दाखवतात की, सामाजिक क्षेत्रावरील तरतूद कमी केली म्हणून आथिर्क तूट भरून निघाली असं काही होत नाही. उलट ही तूट दिवसेंदिवस वाढतच जातेय. त्याच प्रमाणात गरीब आणि श्ाीमंतांतली दरीही वाढतेय. आणि त्याहीपेक्षा स्त्री- पुरुष दर कमालीचा विषम होत चाललाय. स्त्रियांविषयी काही योजनांची भर पडली. पण बहुतांश स्त्रिया होत्या तिथंच राहिल्यात. त्यांच्यासाठीच्या योजनांना पैशाच्या तरतुदी कमी आहेत म्हणून तर हे आहेच, पण योजना आखणाऱ्यांचा दृष्टिकोनही त्याला कारणीभूत आहे. उदाहरणार्थ, स्वर्णजयंती स्वयंरोजगार योजनेत 50 टक्के लाभाथीर् महिला असाव्या असं सरकारनं ठरवलं. पण या योजनेचा लाभ घेण्याची क्षमता महिलांमध्ये आहे का, तसं सामाजिक, राजकीय आणि आथिर्क पर्यावरण त्यांच्या आसपास आहे का, याच्याशी काहीच देणंघेणं नसल्यानं योजना गाळात गेली तर काय नवल ?

अशा विचारात घेण्यासारख्या खूप गोष्टी आहेत. कशाला प्राधान्य द्यायचं, दुबळ्यांच्या पायात त्राण येण्यासाठी काय करायचं, कशाला कात्री लावायची आणि कोणाची तळी उचलायची, यासाठी एक दृष्टिकोन तयार व्हावा लागतो. तो नुसती अर्थशास्त्राची पुस्तकं वाचून आणि जन्मजात श्ाेष्ठपणातून तयार होत नाही. अगदी स्वत:वर भोगण्याची पाळी ओढवलेली नसली, तरी दुसऱ्याची कळ जाणवण्याची आणि सोसण्याची सहृदयता त्यासाठी आवश्यक असते. दक्षिण आफ्रिकेपासून ऑस्ट्रेलियापर्यंत अनेक देशांनी आता ' जेंडर बजेट ' ची कल्पना राबवायला सुरुवात केली आहे. जेंडर बजेट म्हणजे स्त्री-पुरुष समतोलाचा विचार करत मांडलेेलं मानवी चेहऱ्याचं बजेट. नियोजनाच्या अग्रक्रमात मूलभूत विकासाला वाव देणारं बजेट. स्त्रिया किंवा दुबळे घटक हे केवळ ' लाभाथीर् ' आहेत असं न मानता, ते हिस्सेदार असल्याचं प्रतिबिंब पडलेलं बजेट. उपलब्ध जमा रकमेत शक्यतो कर्ज टाळून सुखानं दोन घास खाऊ घालणारं समन्यायी बजेट.

आपल्याकडंही आता ही कल्पना रुजते आहे. तिचा आवाज अर्थातच क्षीण आहे. एक नवं फॅड म्हणूनही त्याकडं बघितलं जाण्याची खूप शक्यता आहे. अर्थ, महसूल, नियोजन, करनिर्धारण, उद्योग अशी खाती महिलांसाठी नाहीतच, असा सोईस्कर समज जोपासणाऱ्या पुरोगामी महाराष्ट्रातही या कल्पनेची थट्टा होऊ शकते. ' तुला काय कळतं कशातलं ?' अशी हेटाळणीही होऊ शकते. पण म्हणून ही प्रक्रिया आता थांबेल अशा भ्रमात कुणी राहू नये. एखादा देश विकसित आहे की नाही हे त्याच्या आथिर्क प्रगतीवर जसं अवलंबून असतं, तसंच त्या देशातल्या सामाजिक विषमतेवरही अवलंबून असतं. म्हणूनच सामाजिक विषमतेचे बळी पडलेल्यांना आथिर्क नियोजनात सहभागी करून घेणं आवश्यकच नव्हे, तर अपरिहार्यही होणार आहे, याचा विसर निदान महिलांनी तरी पडू देता कामा नये.

प्रतिमा जोशी

 
</text>
</doc>
