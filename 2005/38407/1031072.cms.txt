<doc>
<docno>1031072.cms.txt</docno>
<text>
 
प्रगती फास्ट
कम्प्युटरने घडविले करिअर
[ Thursday, February 24, 2005  05:24:02 pm]


खरंच, अन्न, वस्त्र, निवारा या माणसाच्या जशा प्राथमिक गरजा आहेत. अगदी त्याचप्रमाणे कम्प्युटर हाही सुशिक्षित माणसाची प्राथमिक गरज आहे. दहावीत असताना मला बेसिक कम्प्युटर, असा एक विषय होता. दर शनिवारी कम्प्युटरचा तास असायचा. पण सर आम्हाला कम्प्युटर हाताळण्याची संधीच द्यायचे नाहीत. ते फक्त कम्प्युटरबद्दल माहिती सांगायचे.

शेवटी वर्गातल्या सगळ्या मुलांनी एकदा वर्गशिक्षकांना विनंती केली, की सर आम्हाला कम्प्युटर प्रॅक्टिकल करायचं आहे. सरांनी आमची विनंती मान्य केली. प्रत्येक आठवड्याला दहा मुलांना कम्प्युटर प्रॅक्टिकल करायला मिळेल, असं सांगितलं. कम्प्युटर हाताळायला मिळणार म्हणून आनंद गगनात मावेनासा झाला. त्यामुळे सर्व मुलं आता लेक्चरला झोपा काढत नव्हती. ऑगस्ट महिन्याच्या पहिल्या शनिवारपासून प्रॅक्टिकलच्या तासाला सुरुवात झाली. पहिला शनिवार वगळता इतर सर्वच शनिवारी लेक्चर सुरू असताना कम्प्युटर मध्येच बंद पडू लागला. आमच्या सरांना व्यवस्थित माहिती नसल्यामुळे ते प्रश्न विचारल्यानंतरही समाधानकारक उत्तर देऊ शकत नव्हते. म्हणून मी ठरवलं, की आपण स्वत:च कम्प्युटर ठीक करायचा.

त्यानंतर दुसऱ्याच दिवशी मी चाळीतल्या जयेश नावाच्या कम्प्युटर इंजिनीअरिंग कोर्सला असणाऱ्याकडे गेलो. त्याने मला काही पुस्तकं आणि माहिती सांगितली. मी पुढच्या शनिवारी लेक्चरला इतर विद्यार्थ्यांपेक्षा थोडं आधीच पोहोचलो. सरांच्या नकळत माझ्या मित्राने सांगितलेल्या काही टिप्स वापरून बघितल्या आणि शाळेतला कम्प्युटर व्यवस्थित चालू लागला.

मित्र आणि सरांनीही शाबासकी दिली. सरांनी मला कम्प्युटरच्या तासाचा मॉनिटर बनवलं. त्यानंतर मला सरांनी स्टाफ रूममध्ये बोलावून कम्प्युटर इंजिनीअरिंग, सॉफ्टवेअर, हार्डवेअर, नेटवकिर्ंगची माहिती सांगितली. तेव्हाच ठरवलं, की मी कम्प्युटर इंजिनीअर होणार. मी आता टीवायबीएस्सीमध्ये असून पार्टटाइम कम्प्युटर हार्डवेअर आणि नेटवकिर्ंगचा कोर्स करत आहे. अशा प्रकारे एका कम्प्युटरने मला माझ्या करिअरची सुरुवात करून दिली.

शिवनाथ नलावडे

सदैव मावशी मावशी करत आजूबाजूला किलबिल करणारी माझी भाची, छोटीशी हसरी कळी कधी फुल झाली आणि लग्न करून अमेरिकला स्थायिक झाली, हे कळलंच नाही. त्यानंतर बहिणीनेही लेकीपाठोपाठ इस्त्रायलला स्थलांतर केलं. फोटोत भाचीचं रूप अधिकाधिक खुलताना दिसत होतं. तिच्या डोहाळ जेवणाचे फोटो पाहताना आमच्यामधलं अंतर प्रकर्षाने जाणवलं. ' तिला मुलगा झाला. इमेल अॅड्रेस पाठवत आहे. नेटवर तिच्याशी बोला. ' असा मेसेज देणारा फोन आला. तिला आणि मुलाला पाहण्याची खूप इच्छा होती. शेवटी तिने सांगितल्याप्रमाणे इमेलवर बोलायचं ठरवलं.

त्यांनी कम्प्युटरवर इण्टरनेट सिस्टिम चालू केली. तोपर्यंत मी कम्प्युटरबद्दल मला असलेल्या पुस्तकी ज्ञानाची उजळणी करत बसले. तेवढ्यात माझ्या कानावर कोणीतरी हेडफोन अडकविला. ' हा स्पीकर घ्या आणि बोला ' असं सांगत छोटासा स्पीकर माझ्या तोंडासमोर धरला. ' हॅलो ताई, कशी आहेस तू ?' माझ्या बहिणीचा आवाज कानावर पडताच कम्प्युटरच्या मॉनिटरवर तिची प्रसन्न छबी साकार झाली. मीही तिला वेब कॅमेऱ्यातून दिसत होते. ' बाळ कुणासारखं दिसतं गं! ' असं विचारल्यावर पटकन जाऊन ती बाळाला कॅमेऱ्यासमारे घेऊन आली. त्या गोंडस बाळाला पाहून मला खूप आनंद झाला. इण्टरनेट नसतं तर कदाचित मी त्याला कधीच पाहू शकले नसते. त्या क्षणी सातासमुदापलीकडे असणाऱ्या भाची आणि नातवाशी भेट घालून देणारं इण्टरनेट मला कल्पवृक्षासारखं वाटलं.

आयुष्यातल्या प्रत्येक महत्त्वाच्या घडामोडींमध्ये कम्प्युटरचं महत्त्व निविर्वाद आहे. कधी तो करिअरला दिशा देणारा मार्गदर्शक असतो, तर कधी जिवलगांना ' इण्टरनेट ' च्या मदतीने जवळ आणतो. तुमच्याकडेही कम्प्युटरबद्दल काही अनुभव असतील तर ते आम्हाला पाठवा आणि ' मुंबई टाइम्स ' नेटस्कोपमध्ये सहभागी व्हा. (तुमचा फोन नंबर कळवणं मस्ट!) आमचा पत्ता : ' मुंबई टाइम्स ' नेटस्कोप, टाइम्स ऑफ इंडिया बिल्डिंग, दुसरा मजला, डॉ. डी. एन. रोड, मुंबई- 400001. फॅक्स नंबर - 22731175.

शोशन्ना ए. कोलेट

 
</text>
</doc>
