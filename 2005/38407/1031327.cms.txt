<doc>
<docno>1031327.cms.txt</docno>
<text>
 
अर्थव्यवहार
टेलिकॉम क्षेत्रातील ग्राहकांची संख्या लवकरच दहा कोटींच्या घरात!
[ Thursday, February 24, 2005  08:39:53 pm]


म. टा. टेलिकॉम प्रतिनिधी

मुंबई : टेलिकॉम क्षेत्रातील खाजगी आणि सरकारी कंपन्यांच्या स्पधेर्तून होत असलेल्या दरकपात आणि आकर्षक योजनांमुळे ग्राहकांच्या संख्येत वाढ होऊन ती लवकरच दहा कोटींची मर्यादा पार करणार आहे. डिसेंबर 2004 पर्यंत ग्राहकांची संख्या नऊ कोटी 29 लाखांच्या घरात पोहोचली असून हा आकडा एकूण लोकसंख्येच्या (टेली- डेन्सिटी) 8.59 टक्के आहे. मागील आथिर्क वर्षातल्या एप्रिल ते डिसेंबर दरम्यान एक कोटी 64 लाख ग्राहकांची वाढ झाली आहे. यातल्या ग्राहकांना डिसेंबर महिन्यातच 23 लाख फोन उपलब्ध करून दिले आहेत.

डिसेंबर 2004 पर्यंत मोबाइलधारकांच्या संख्या तब्बल चार कोटी 80 लाख झाली आहे. टेलिकॉम क्षेत्राच्या वाढीमध्ये खाजगी कंपन्यांचा महत्त्वाचा सहभाग असून मागील नऊ महिन्यात खाजगी कंपन्यांच्या सेवेमध्ये सात टक्क्यांनी विस्तार झाला आहे. खाजगी कंपन्यांनी डिसेंबर 2004 पर्यंत चार कोटी 26 लाख फोन ग्राहकांसाठी उपलब्ध करून देशातील एकूण फोनच्या संख्येत 46 टक्क्यांनी वाढ केली आहे.

ग्रामीण भागामध्ये भारत संचार निगम लिमिटेड (बीएसएनएल) आघाडीवर असून सध्यातरी येथे डायरेक्ट एक्स्चेंज लाइन आणि व्हीपीटी यांची सेवा तेच उपलब्ध करून देत आहेत. बीएसएनएलने एप्रिल ते डिसेंबर दरम्यान ग्रामीण भागात चार लाख 73 हजार टेलीफोनचा पुरवठा करून दिला आहे. तसेच संपूर्ण वर्षभरात सात लाख 65 हजार टेलिफोन उपलब्ध केले आहेत. मागील नऊ महिन्यात बीएसएनएलने ग्राहकांना तब्बल तीन हजार 138 व्हीपीटी उपलब्ध करून दिले आहे.

 
</text>
</doc>
