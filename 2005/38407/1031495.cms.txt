<doc>
<docno>1031495.cms.txt</docno>
<text>
 
महाराष्ट्र
शाहू महाविद्यालयात बेकायदा वृक्षतोड
[ Thursday, February 24, 2005  10:51:41 pm]


म. टा. प्रतिनिधी

पुणे : पर्वती येथील ' अखिल भारतीय मराठा शिक्षण परिषदे ' ने त्यांच्याच श्री शाहू मंदिर महाविद्यालयाच्या मागील बाजूस असलेल्या मोकळ्या जागेतील विविध प्रजातींच्या सुमारे 69 वृक्षांची बेकायदा तोड केल्याचे उघडकीस आले आहे. या प्रकरणी महापालिकेने त्यांना कारणे दाखवा नोटीस बजावली असून तेथील कामाला स्थगिती दिली आहे.

अखिल भारतीय मराठा शिक्षण परिषद या संस्थेवर बडी राजकीय मंडळी आहेत. संस्थेचे अध्यक्ष केंदीय कृषीमंत्री शरद पवार असून संस्थेच्या नियामक मंडळाचे अध्यक्ष पाटबंधारेमंत्री अजित पवार आहेत. या ठिकाणी शिकणाऱ्या सुमारे पाच हजार विद्यार्थ्यांसाठी क्रीडा संकुल बांधण्याचे काम संस्थेने हाती घेतल्याने संस्थेच्या आवारातील अनेकवर्षं जुनी असलेली झाडे तोडण्यात आली आहेत.

तेथील स्थानिक रहिवाशांनी वृत्तपत्रकार्यालयांमध्ये संपर्क साधून स्थानिक नगरसेविका सरस्वती शेंडगे यांच्याकडे तक्रार दाखल केली. गेले 10 दिवस या ठिकाणी झाडे तोडण्याचे काम सुरू आहे. सकाळी सातच्या सुमारास उद्यान विभागाचे अधिकारी त्याठिकाणी पोहोचले. सुबाभूळ, चिंच, शेवगा, कडुलिंब, निलगिरी या प्रजातींची सुमारे 69 वृक्ष तोडण्यात आल्याचे अधिकाऱ्यांच्या निदर्शनाला आले. या वृक्षांचा पंचनामा करण्यात आला असून संस्थेचे सरचिटणीस उत्तमराव पाटील यांना कारणेदाखवा नोटीस बजावण्यात आली आहे. या नोटीसीला उत्तर देण्यासाठी सात दिवसांची मुदत देण्यात आली असून त्यानंतर कायदेशीर कारवाई करण्यात येईल, असे उद्यान अधिक्षक यशवंत खैरे यांनी वार्ताहरांशी बोलताना सांगितले.

ही झाडे तोडण्यासाठी महापालिकेच्या वृक्ष संवर्धन समितीकडे सात फेब्रुवारी रोजी अर्ज केला होता. राज्य सरकारच्या अध्यादेशाप्रमाणे ही झाडे बिगर अनुसूचित जातीची असल्याने ती झाडे तोडण्यासाठी परवानगीची आवश्यकता नसते. मात्र आम्ही महापालिकेला याची पूर्वकल्पना दिली होती, असे स्पष्टीकरण पाटील यांनी दिले आहे.

संस्थेला वृक्षसंवर्धनासाठी ' हरित पुणे पुरस्कार ' मिळाला आहे. संस्थेने आवारात लाखो झाडांची लागवड केली आहे. त्याठिकाणी विद्यार्थ्यांसाठी क्रीडांगण करायचे असल्याने जमीन सपाटीकरणासाठी अडथळा ठरणारी काही झाडे तोडण्यात आल्याचे पाटील यांचे म्हणणे आहे.

या सपाटीकरणाच्या कामालाही बांधकाम विभागाने स्थगिती दिली आहे. या संस्थेवर कडक कारवाई करण्यात यावी, अशी मागणी भाजपचे नगरसेवक विकास मठकरी, नगरसेविका शेंडगे, राजू शेंडगे आणि मिलिंद कांबळे आदींनी महापालिका आयुक्त नितीन करीर यांच्याकडे लेखी निवेदनाद्वारे केली आहे.

 
</text>
</doc>
