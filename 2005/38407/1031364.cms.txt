<doc>
<docno>1031364.cms.txt</docno>
<text>
 
महामुंबई
महाराष्ट्र जीवन प्राधिकरणाची योजना 'लिम्का बुका'त
[ Thursday, February 24, 2005  09:18:42 pm]


म. टा. प्रतिनिधी

मुंबई : अमरावतीच्या टंचाईग्रस्त गावात गुरुत्वाकर्षण तत्वाचा वापर करुन घराघरांत पाणी पोहोचवण्याच्या महाराष्ट्र जीवन प्राधिकरणाच्या योजनेची नोंद ' लिम्का बुक ऑफ रेकॉर्ड ' मध्ये झाली आहे.

अमरावती विभागातील महाराष्ट्र जीवन प्राधिकरण व नागार्जून कन्स्ट्रक्शन कंपनीने शहानूर धरणापासून पाईपलाईनद्वारे पिण्याचे पाणी अमरावती विभागातील टंचाईग्रस्त गावातील घराघरांत पोहोचवले.

या योजनेचे वैशिष्ट्य म्हणजे गावात पाणीपुरवठा करताना विजेचा वापर झालेला नाही. पूर्णत: गुरुत्वाकर्षण तत्त्वाचा वापर करून पाणीपुरवठा करण्यात आला आहे. त्यासाठी 900 किलोमीटरपर्यंत पाइप वापरुन विविध टाक्यांमध्ये दोन कोटी 20 लाख लिटर पाणी साठवण्याची क्षमता तयार करण्यात आली आहे.

या योजनेचा फायदा अमरावती जिल्ह्यातील 156 गावे व दोन शहरांना झाला आहे. 181 कोटी रुपये खर्च करून सुमारे साडेचार लाख लोकसंख्येला पाणीपुरवठा योजनेचा फायदा झाला आहे. संपूर्ण देशात अशा प्रकारे राबवण्यात आलेली ही पहिलीच योजना आहे.

 
</text>
</doc>
