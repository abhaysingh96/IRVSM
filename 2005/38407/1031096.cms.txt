<doc>
<docno>1031096.cms.txt</docno>
<text>
 
महामुंबई: मुंबई टाइम्स
पालिका हॉस्पिटल्समध्ये पदं रिकामी पेशण्ट बेजार
[ Thursday, February 24, 2005  05:30:55 pm]


जयंत होवाळ

पेशण्टला एक्स-रे काढायला न्यायचं, तर मदतीसाठी वॉर्डबॉयच नाही. कारण एका वॉर्डबॉयवर एकापेक्षा जास्त वॉर्ड््सची जबाबदारी असते. वॉर्डची सफाई करायची, तरी तीच परिस्थिती. आयाला हाक मारावी, तर तीही कामात व्यस्त. महापालिकेच्या हॉस्पिटल्समध्ये गेले कित्येक महिने सफाई कामगार, ड्रेसर, वॉर्डबॉय, आया, स्वयंपाकी, लॅब असिस्टण्ट अशी पेशण्ट््सशी थेट संबंध येणारी पदं रिकामी आहेत. त्यामुळे सध्या असलेल्या स्टाफवर कमालीचा ताण पडत असून त्याचा रुग्णसेवेवर परिणाम होत आहे.

मंुबई महापालिका आथिर्क संकटात सापडल्यामुळे खर्चाला कात्री लावण्यासाठी 2003 सालापासून पालिकेत सर्वच पदांची भरती बंद करण्यात आली. आता काही खात्यातील भरती हळूहळू पुन्हा सुरू होत असली, तरी या प्रक्रियेने म्हणावा तसा वेग घेतलेला नाही आणि मोजक्याच खात्यात भरती होत असल्यामुळे इतर खाती मात्र अजून रिकामीच आहेत.

पालिका रुग्णालयातील रिकामी पदं भरण्यात यावीत, यासाठी ' हिंदुस्थान मजदूर संघा ' चे संजय कांबळे, नितीन पाटील यांच्या नेतृत्वाखालील शिष्टमंडळाने अलीकडेच पालिका आयुक्तांची भेट घेतली होती. त्या वेळी सध्या आरक्षणाची पदं भरण्याचं काम सुरू असून उर्वरित भरतीही लवकरच करू, असं मोघम उत्तर आयुक्तांनी दिलं, अशी तक्रार कांबळे यांनी केली. भरती रखडल्यामुळे इतर कर्मचाऱ्यांवर प्रचंड ताण पडत असून रुग्णसेवेवर त्याचा परिणाम होत आहे, असं ते म्हणाले.

मरण पावणारे, सेवानिवृत्त होणारे, अनफिट ठरवल्या गेलेले अशा कामगारांची संख्या वर्षाला सुमारे 600 एवढी असते. हे लक्षात घेतलं, तर 2002 सालापासून भरतीच बंद असल्याने रिक्त पदांचा अनुशेष केवढ्या मोठ्या प्रमाणावर वाढला असेल, याकडे कांबळे यांनी लक्ष वेधलं. यासंदर्भात अतिरिक्त पालिका आयुक्त विजयसिंह पाटणकर यांच्याशी संपर्क साधला असता, सध्या आरक्षणाची पदं भरण्याचं काम सुरू आहे. त्यानंतर अनुकंपा तत्त्वावरील पदं भरली जातील. पण सर्वच रिक्त पदं भरण्याची आमची भूमिका आहे, असं त्यांनी सांगितलं.

रिक्त पदांचं नाव- के.ई.एम.- नायर-शीव

सफाईगार- 21-18-38

ड्रेसर- 08-2-11

वॉर्डबॉय- 03-27-02

आया- 10- 19-15

हमाल- 07-13-

स्वयंपाकी- 07-13-

प्रयोगशाळा सेवक- 16-11-

लिफ्टमॅन- 16-11-

सेवक- 01-10- 11

स्वच्छक (स्विपर)- 01-17-

औषधशाळा सेवक- 01-

खाडा बदली- 90-104-60

 
</text>
</doc>
