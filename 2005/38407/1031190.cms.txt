<doc>
<docno>1031190.cms.txt</docno>
<text>
 
महाराष्ट्र
संवेदना जागृत ठेवून काबाडकष्ट करणाऱ्यांकडे पहावे
[ Thursday, February 24, 2005  06:27:48 pm]


म. टा. वृत्तसेवा

कविराय राम जोशी साहित्यनगरी, सोलापूर : आज गरिबांच्या हलाखीला श्रीमंत लोक जबाबदार असून पांढरपेशा वर्गाचे लक्ष युरोप, अमेरिकेकडे आहे. त्यामुळे देश घडवण्याची जबाबदारी गरीब, कष्टकरी लोकांवरच आहे. त्यांच्याकडे लक्ष पुरवल्याशिवाय संस्कृती टिकणार नाही आणि देशही घडणार नाही. त्यामुळे साहित्यिकांनी या कष्टकऱ्यांचे दु:ख, वेदना, त्यांचे प्रश्न आपल्या साहित्यातून मांडण्यासाठी त्यांच्याकडे आपल्या संवेदना जागृत ठेवून पहावे, असे आवाहन ज्येष्ठ साहित्यिक व सामाजिक कार्यकतेर् अनिल अवचट यांनी बुधवारी येथे केले.

महाराष्ट्र कामगार कल्याण मंडळाच्या लतीने येथील हुतात्मा स्मृती मंदिरात आयोजित केलेल्या बाराव्या कामगार साहित्य संमेलनाच्या उद्घाटनप्रसंगती ते बोलत होते. याप्रसंगी कामगारमंत्री नवाब मलिक, कामगारनेते भाई जगताप, सचिन अहीर, कविवर्य विठ्ठल वाघ. उद्योगपती प्रेमरतन दमाणी, हेमंत देशमुख आदी उपस्थित होते.

डॉ. अवचट यांनी काबाडकष्ट उपसणाऱ्या कामगारांबाबत आलेले अनुभव याप्रसंगी सांगितले. ते म्हणाले , ' एकीकडे अफाट श्रीमंती तर दुसरीकडे अविश्रांत घाम गाळणारी मंडळी अशी विषमता आहे. सर्व कष्टकऱ्यांची जात एकच आहे. त्यांच्याकडेच खरी संस्कृती वसते. साहित्यामध्ये इतरांचे अनुकरण करण्याऐवजी संवेदना जागी करणारे, दुसऱ्याचे दु:ख मांडणारे लिखाण असावे. साहित्याच्या विचारापेक्षा जीवनाचा विचार माणूस म्हणून करणे आवश्यक आहे. '

नवाब मलिक यांच्या हस्ते दीपप्रज्वलन करून संमेलनाचे उद्घाटन झाले. ते म्हणाले, कामगार व साहित्यिक हे दोनच क्रांती व परिवर्तन घडवणारे घटक आहेत. मात्र, राज्यातील कामगारांची स्थिती आज वाईट आहे. सोलापुरातील यंत्रमाग कामगारांना माथाडी कायदा लागू करण्याचे आश्वासनही त्यांनी दिले.

संमेलनस्थळाला कविराय राम जोशी साहित्यनगरी, प्रवेशद्वाराला कवी रा. ना. पवार प्रवेशद्वार तर व्यासपीठाला कवी संजीव व्यासपीठ अशी नावे देण्यात आली होती. संमेलनस्थळी आयोजित करण्यात आलेले पुस्तकप्रदर्शन व चित्र प्रदर्शन रसिकांसाठी पर्वणी ठरले. सकाळी आठ वाजता भैया चौकापासून ग्रंथदिंडी काढण्यात आली. शिवराय पाचगे यांच्या चौघडावादनाने उपस्थितांची वाहवा मिळवली. ज्योती वाघमारे यांनी संपूर्ण कार्यक्रमाचे सूत्रसंचालन केले.

 
</text>
</doc>
