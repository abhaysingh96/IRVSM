<doc>
<docno>1031086.cms.txt</docno>
<text>
 
महाराष्ट्र
स्वरभास्करांच्या अलौकिक भक्तिरसाचं चांदणं
[ Thursday, February 24, 2005  05:28:44 pm]


मुंबई टाइम्स टीम

ठाणे : माघी पौणिर्मेच्या शुद्ध चांदण्याची काळ्याशार आकाशातील अमृतमय बरसात आणि रंगमंचावर साक्षात स्वरभास्कर पं. भीमसेन जोशी यांच्या अलौकिक स्वरांना तबलानवाा उस्ताद झाकीर हुसेन यांची नजाकतभरी साथ अशा त्रिवेणी संगमात आकंठ श्रवणभक्तीचा आनंद ठाणेकरांनी बुधवारी साडेतीन तास मनमुराद लुटला.

भवानी शंकर यांच्या अप्रतिम पखवाजवादनानंतर पं. भीमसेनजींचं रंगमंचावर आगमन होताच रसिकांनी उभं राहून त्यांना मानवंदना दिली. त्यापाठोपाठ टाळ्यांचा कडकडाट झाला तो उस्ताद झाकीर हुसेन यांच्यासाठी. प्रभाकर कारेकर यांच्या हस्ते स्वागतसत्कार झाल्यानंतर काही क्षणातच ' पुंडलिका वरदे हरी विठ्ठल ' चा घोष पंडितजींनी केला. त्यानंतर ' जय जय रामकृष्ण हरी ' सोबतच रसिकही सोहळ्यात सहभागी झाले.

मन हळुवार करून गाणं ऐकणाऱ्या रसिकांना ' रूप पाहता लोचनी ', ' सुख झाले हो साजणी ', ' पंढरीनिवास सख्या पांडुरंग ', ' इंदायणी काठी ' अशा संतरचनांची अनुभूती घेता आली. मध्यंतरानंतर पंडितजींनी ' माझे माहेर पंढरी ' चं स्वरदर्शन घडवलं. ' गायकाचा गळा देवाचे माहेर ' निरुपणकारांचं म्हणणं सार्थ ठरवणाऱ्या या अंभगांत तर पंडितजीही मनसोक्त रंगून गेले. त्यांच्या गाण्याला उस्तादांनीही तितकीच समरसून साथ दिली आणि ही ' बहुत सुकृताची जोडी ' अनुभवण्याचं भाग्य लाभलेल्या रसिकांनीही टाळ्यांचा कडकडाट केला.

' कान्होबा तुझी घोंगडी चांगली रे, आम्हासी का दिली वांगडी रे ' या अभंगानंतर रंगमंचावर भवानीशंकर यांना पाचारण करण्यात आलं. पुढील अभंगाना त्यांचीही साथ असल्याचं निरुपणकार सांगत असतानाच पंडितजींनी त्यांना थांबण्याची खूण करून म्हणाले, की मला आधी या दोन विठ्ठलांचा (उस्तादजी आणि भवानी शंकर) महिमा ऐकू दे. त्यावर उस्तादजी म्हणाले , ' इथे एवढे मोठे विठ्ठल बसले आहेत. मी काय वाजवणार मला माहिती नाही, सांभाळून घ्या. ' तर ' झाकिरभाई हमारे मोठे भाई आहेत आणि आमचे साक्षात आजोबा इथे बसलेले आहेत काय वाजवायचं ते कळत नाही, असा विनम्रभाव भवानीशंकर यांनी व्यक्त केला. नंतरची दहा मिनिटं ही दोघांच्या जुगलबंदीची होती.

त्यानंतर पुन्हा ' देव विठ्ठल तीर्थ विठ्ठल ' च्या भक्तिरसात रसिक न्हाऊन निघाले. ' श्रोता म्हणतो पंडितजींना तुम्ही फक्त गात राहा ' या जयजयकारात रसिक समाधानाची पावती मिळाल्यावर ' अगा वैकुंठीच्या राया ' या भैरवीने संतवाणीची सांगता झाली. ही ' भक्तिसंध्या ', स्वरसप्तक, श्रीगणेश कल्चरल अॅकॅडमीने आयोजित केली होती. ठाणे महापालिका, इण्टरनॅशनल टाइम्स कार्ड या कार्यक्रमाचे सहप्रायोजक होते. ' मुंबई टाइम्स ' ने प्रसिद्धी प्रायोजकाची जबाबदारी सांभाळली. ' इंदायणी काठी ' चं निरुपण संजय उपाध्ये यांनी केलं. स्वरसाथ पंडितजींचे पुत्र श्रीनिवास जोशी यांनी केली. राजीव परांजपे (हामोर्नियम), अविनाश दिघे ( संवादिनी), राजेंद राठोड आणि संतोष जाधव (तानपुरा), ज्ञानेश्वर (टाळ) यांनी पंडितजींना साथ केली.

अवीट गोडीचे सूर रसिकांवर उधळणारे पंडित भीमसेन जोशी, बारकाव्यांसहित तबल्याच्या बोलात रंगवून टाकणारे उस्ताद झाकीर हुसेन आणि दमदार पखवाजातून ' रोमॅण्टिक चक्रधार ' चे तरंग मनात उमटवणारे भवानी शंकर यांनी दिलेले ' संगीतदान ' रुपी कैवल्याचं झाड हृदयात साठवून, असा स्वरयोग पुन्हा न येणं ही भावना व्यक्त करत रसिक घरी परतले.

 
</text>
</doc>
