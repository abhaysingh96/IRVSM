<doc>
<docno>1031307.cms.txt</docno>
<text>
 
देश-विदेश
आरोग्य खात्यासाठीची तरतूद वाढणार
[ Thursday, February 24, 2005  08:12:43 pm]


वृत्तसंस्था

नवी दिल्ली : देशाच्या ग्रामीण भागातील आरोग्य यंत्रणेत सुधारणा घडवून आणण्यासाठीची प्रस्तावित ' राष्ट्रीय ग्रामीण आरोग्य मोहीम ' लक्षात घेऊन यंदाच्या बजेटमध्ये आरोग्यखात्यासाठीची तरदूत काही प्रमाणात वाढवण्यात येईल, अशी चिन्हे आहेत. अर्थात ही तरतूद वाढली तरी एकूण गरज लक्षात घेता ही वाढही कमीच पडेल, असे चित्र आहे.

गेल्या वषीर्च्या बजेटमध्ये आरोग्य क्षेत्रासाठीची तरतूद सात हजार कोटी रुपये होती. यंदा त्यात किमान दोन हजार कोटींनी वाढ होईल, असे दिसते. ही वाढ मुख्यत्वेकरून प्रस्तावित ' राष्ट्रीय ग्रामीण आरोग्य मोहीम ' डोळ्यांसमोर ठेवून केलेली असेल, असे एका वरिष्ठ सरकारी अधिकाऱ्याने सांगितले. असे असले तरी आरोग्य खात्याने पुढील आथिर्क वर्षासाठी 10 हजार कोटी रुपयांंची मागणी अर्थखात्याकडे केली होती. त्यामुळे तरतुदीत दोन हजार कोटींची वाढ झाली तरी ती या खात्याचे पूर्ण समाधान करणारी नसेल, असे सांगण्यात आले.

या मोहीमेसाठी वाढीव तरतूद करण्यात येणार असल्याने ती राबवण्याबाबत सरकारने गांभीर्याने विचार केला आहे, असे स्पष्ट संकेत मात्र मिळत आहेत. गेल्या 4 जानेवारी रोजी या योजनेला मंत्रिमंडळाने हिरवा कंदिल दाखवला. ग्रामीण भागातील आरोग्य सेवेचा दर्जा सुधारणे हे या मोहिमेचा मुख्य हेतू आहे.

 
</text>
</doc>
