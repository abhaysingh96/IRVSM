<doc>
<docno>1031466.cms.txt</docno>
<text>
 
महाराष्ट्र
सर्वांत मोठे पण सर्वाधिक केविलवाणे जंक्शन
[ Thursday, February 24, 2005  10:36:48 pm]


सुनील जावडेकर

कल्याण : मध्य रेल्वेचे ठाणे जिल्ह्यातील सर्वांत मोठे रेल्वे जंक्शन म्हणून कल्याण स्टेशनचा नावलौकिक आहे खरा. मात्र असे असूनही या स्टेशनची अवस्था सर्वाधिक केविलवाणी आहे.

स्टेशनच्या पूर्व आणि पश्चिमेच्या प्रवेशद्वारावरच गर्दुल्ले, भिकारी, फेरीवाले, भाजीवाले प्रवाशांच्या स्वागतासाठी सज्ज असतात. दोन्ही बाजूंना स्टेशनच्या हद्दीतच रेल्वे पोलिसांच्या संगनमताने लागणारे भाजीबाजार सकाळ-संध्याकाळ गजबजलेले असतात.

कल्याणला लोकलबरोबरच दीर्घ पल्ल्याच्या सर्वच मेल गाड्या थांबत असल्यामुळे प्रवाशांची प्लॅटफॉर्मवर अहोरात्र प्रचंड गदीर् असते. डोंबिवली, उल्हासनगर, अंबरनाथ, बदलापूर, भिवंडी, मुरबाड, टिटवाळा, शहापूर या सर्व शहरांना कल्याण हे मध्यवतीर् ठिकाण असल्यामुळे आणि गाड्या पकडण्यासाठी कल्याणलाच यावे लागत असल्यामुळे या स्टेशनाचा परिसर अधिक सुटसुटीत व मोकळा असणे गरजेचे होते. कल्याण-डोंबिवली स्टेशनवरील पादचारी पूल अत्यंत अरुंद असून प्रवाशांना घाईच्या वेळेत मुंगीप्रमाणे वाट काढत पुढे सरकावे लागते.

कल्याण स्टेशनात कुठली गाडी कुठल्या प्लॅटफॉर्मवर येईल हे निश्चित नसल्यामुळे सर्वच प्रवासी आधीच अरुंद असलेल्या पुलावरच गाडीची वाट पहात खोळंबून राहतात. त्यामुळे इतर प्रवाशांना गाडी पकडणे वा पुलावरून कल्याण शहरात पोहचताना होणाऱ्या यमयातनांचे वर्णन करता येत नाही.

स्टेशनवरील प्लॅटफॉर्म नंबर एक आणि रिक्षास्टॅण्ड परिसरात मोठ्या प्रमाणावर वेश्या व्यवसाय बोकाळलेला आहे. जीआरपी आणि आरपीएफ या दोघांचे अशा प्रकारांकडे लक्षही जात नाही. मात्र सर्वसामान्य कुटुंबियातील महिलांना आणि युवतींना याचा त्रास सहन करावा लागतो. आरपीएफ व जीआरपी पोलिसांची संख्या कमी पडते म्हणून की काय आता होमगार्डस्ही सुरक्षिततेसाठी रेल्वे स्टेशनमध्ये तैनात करण्यात आले आहेत. मात्र, फेरीवाले-वेश्यांकडून हप्तावसुली करण्याशिवाय हे होमगार्ड आणि पोलिस इतर कोणतेही काम करीत नाही. साखळीचोर, पाकीटमार यांचा तर स्टेशन परिसरात सुळसुळाटच असतो.

तीन महिन्यांपूर्वी प्लॅटफॉर्म नंबर एकवरून दीर्घ पल्ल्याच्या गाड्या सोडण्यात येत. परंतु अकस्मात रेल्वे अधिकाऱ्यांची कळ फिरली आणि या गाड्या पुन्हा प्लॅटफॉर्म नंबर 4, 5 आणि 6 येथून सोडण्यास सुरुवात झाली. यामुळे प्लॅटफॉर्म क्रमांक एकवर लाखो रुपये खर्चून उभारलेल्या विश्रांतीगृहाला टाळे ठोकण्याची वेळ कल्याण स्टेशनच्या अधिकाऱ्यांवर आली आहे. शिवाय कॅन्टीनवाल्यांचा धंदाही साफ बुडीत खात्यात निघाला आहे.

आजमितीला दररोज सुमारे आठ लाख प्रवासी कल्याण स्टेशनचा वापर करतात. या प्रवाशांकडून रेल्वे भरघोस उत्पन्न मिळवते, मात्र कल्याणकरांच्या पदरी काय पडते हा संशोधनाचाच विषय आहे. तसे पहायला गेल्यास कल्याण स्टेशनाविषयीच्या या समस्या किरकोळ स्वरुपाच्या आहेत. पण या किरकोळ समस्याही सुटत नसल्यामुळे त्यांचे स्वरुप अत्यंत जटील झालेले आहे.

 
</text>
</doc>
