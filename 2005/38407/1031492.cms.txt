<doc>
<docno>1031492.cms.txt</docno>
<text>
 
महाराष्ट्र
स्वायत्ततेबाबत 100 कॉलेजांची 12 मार्चला बैठक
[ Thursday, February 24, 2005  10:50:19 pm]


म. टा. प्रतिनिधी

पुणे : कॉलेजांना देण्यात येणाऱ्या स्वायत्ततेबाबतचा नवा आदेश सरकारकडून नुकताच मिळाला असून ' स्वायत्ततेस पात्र ' ठरू शकणाऱ्या शंभर कॉलेजांची बैठक उच्चशिक्षण मंत्री सुरेश जैन यांच्या अध्यक्षतेखाली 12 मार्चला होणार असल्याचे उच्चशिक्षण संचालक एस. एन. पठाण यांनी सांगितले.

' नॅक ' तर्फे केल्या जाणाऱ्या मूल्यांकनास पात्र ठरू शकतील, अशी राज्यात सुमारे एक हजार चारशे कॉलेज असून त्यातील आठशेपेक्षा अधिक कॉलेजांना ' नॅक ' चे प्रमाणपत्र मिळाले आहे. ' स्वायत्तता ' मिळवण्यास पात्र ठरतील, अशा राज्यभरातील निवडक कॉलेजांना या बैठकीसाठी निमंत्रित करण्यात आले असून शाहू कॉलेजमध्ये ही बैठक होणार असल्याचे पठाण यांनी स्पष्ट केले. कॉलेजांना देण्यात येणारी स्वायत्तता कशा स्वरुपाची असावी, याविषयी विचार-विनिमय केला जाईल, असेही त्यांनी सांगितले.

स्वायत्तता म्हणजे मनमानी नव्हे, तर गुणवत्ता कायम ठेवून त्यांना अधिक जबाबदारीने काम करावे लागेल, असे मत पुणे विद्यापीठाचे कुलगुरू डॉ. अशोक कोळस्कर यांनी व्यक्त केले.

कॉलेज स्तरावर काही नवीन अभ्यासक्रम सुरू करण्याबाबत तसेच शैक्षणिक दर्जा वाढवण्यासाठी स्वायत्ततेचा उपयोग करून घेता येईल. मात्र, विद्यापीठ आणि विद्यापीठ अनुदान मंडळ (युजीसी) यांच्या समित्यांतफेर् संबंधिक कॉलेजचे परीक्षण केल्यावरच त्याबाबत अंतिम निर्णय घेण्यात येणार आहे. त्यामुळे कॉलेजांच्या स्वायत्ततेमुळे कोणताही विपरित परिणाम होणार नसून कॉलेजमध्ये निकोप स्पर्धा वाढीस लागेल, असेही त्यांनी स्पष्ट केले.

कॉलेजला स्वायत्तता मिळाली, तरी विद्यार्थ्यांना देण्यात येणारी पदवी विद्यापीठाचीच असल्याने विद्यापीठाची काही बंधने त्यावर कायम राहतीलच, असे ते म्हणाले.

 
</text>
</doc>
