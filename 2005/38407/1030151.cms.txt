<doc>
<docno>1030151.cms.txt</docno>
<text>
 
देश-विदेश
नूतकनीकरण अवघड
[ Thursday, February 24, 2005  12:08:47 am]


वृत्तसंस्था

रांची : ही निवडणूक राबडीदेवी सरकारच्या ' लायसन्स ' च्या नूतनीकरणासाठीच आहे, अशी वल्गना करणाऱ्या लालूप्रसाद यादव यांच्या राष्ट्रीय जनता दलाचे गाडे 85 जागांवर अडून बसेल तर ' लालू का सुपडा साफ हो जायेगा ' अशा फुशारका मारणाऱ्या नीतिश कुमार यांच्या पारड्यातही लालूंच्या तुलनेत एखाद दुसरा आमदारच अधिक पडेल, असे ' स्टार न्यूज ' तसेच ' झी टीव्ही ' चे म्हणणे आहे.

बिहारमधील निवडणुका पार पडल्यानंतर सारेच दिग्गज नेते आपल्यालाच स्पष्ट बहुमत मिळेल, असा दावा करीत असले तरी इलेक्ट्रॉनिक मतदानपेटीत बंद झालेले भवितव्य मात्र वेगळेच असेल, असा वृत्तवाहिन्यांचा कयास आहे.

लालूंशी उभा दावा मांडणाऱ्या रामविलास पासवान यांचा लोकजनशक्ती पक्ष तसेच काँग्रेस यांना प्रत्येकी 32 जागा मिळतील असा होरा या वाहिन्यांचा आहे. अपक्ष आणि इतर किरकोळ पक्षांना मिळून 37 जागा मिळण्याची चिन्हे आहेत.

राजद आघाडी तसेच भाजप-संयुक्त जनता दल युती या दोघांना स्पष्ट बहुमत मिळाले नाही तर पासवान यांची भूमिका महत्त्वाची ठरू शकते, अशी शक्यता आधीच वर्तवण्यात आली होती. बुधवारच्या ' एग्झिट पोल ' च्या निष्कर्षांनी त्याचीच री ओढली आहे. झारखंड विधानसभेची सदस्यसंख्या 81 असून त्यात बहुमतासाठी 41 आमदारांची गरज आहे. या राज्यात काँग्रेस-झारखंड मुक्ती मोर्चा आघाडी आणि भाजप-संयुक्त जद या दोघांत मुख्य लढत आहे. या दोन्ही बाजूंच्या पारड्यात प्रत्येकी 35 जागा पडतील, असा ' एग्झिट पोल ' चा निष्कर्ष आहे. राजदला केवळ चार जागा मिळतील, असा अंदाजही व्यक्त करण्यात आला आहे.

बिहार आणि झारखंडमध्ये 55 टक्के मतदान झाले असून यावेळी झालेल्या हिंसाचारात आठजण ठार झाले. मतदान केंदांचा ताबा घेण्याचा प्रयत्न करणाऱ्यांवर दिसता क्षणी गोळ्या घालण्याचे आदेश देण्यात आले होते. वैशाली, पाटणा आणि मुझफ्फरपूर जिल्ह्यांत झालेल्या हिंसाचारात आणि मतदानाच्या एक तासाआधी सिवानमध्ये झालेल्या बॉम्बस्फोटात एकूण सहाजण ठार झाले. बिहारमधील दरभंंगा जिल्ह्यातल्या बाहेरी मतदारसंघात 15 निवडणूक अधिकाऱ्यांविरुद्ध गुन्हा नोंदविण्यात आला आहे.

झारखंडमधील झुमरा टेकड्यांनजीक बोकारो येथे भूसुरुंग स्फोट झाला. त्यात विशेष कृती दलाचा जवान ठार झाला आणि तिघे जखमी झाले.

 
</text>
</doc>
