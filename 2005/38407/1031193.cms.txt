<doc>
<docno>1031193.cms.txt</docno>
<text>
 
महाराष्ट्र
कोकणाचा 'शैक्षणिक अनुशेष' कधी भरून निघणार?
[ Thursday, February 24, 2005  06:29:18 pm]


रोहित गावकर

ओरोस : मुंबई विद्यापीठाच्या रत्नागिरी उपकेंदाच्या वास्तूचे उद्घाटन अलीकडेच राज्यपाल एस. एम. कृष्णा यांच्या हस्ते झाले. रत्नागिरीतील ऐतिहासिक ' थिबा पॅलेस ' च्या एका खोलीत सुरू झालेल्या या उपकेंदाचा कारभार आता स्वतंत्र वास्तूत हलवण्यात आला आहे. हे उपकेंद म्हणजे स्वतंत्र कोकण विद्यापीठाची नांदीच ठरावे, अशी भावना कोकणवासीय व्यक्त करत आहेत. अनेक वर्षांपासूनची ही मागणी पूर्ण होण्याच्या दृष्टीने या उपकेंदाचा विस्तार व्हावा, अशी अपेक्षाही व्यक्त होत आहे.

कोकणात कृषी तसेच औद्योगिक विकासाला व्यवसाय शिक्षणातून चालना देण्याचा प्रयत्न करावा, अशी कोकणवासीयांची अपेक्षा आहे. मुंबई विद्यापीठाच्या रत्नागिरी उपकेंदाचा 12 कोटींचा प्रकल्प आहे. त्यात विविध सोयीसुविधांबरोबरच अनेक अभ्यासक्रमांचा समावेश आहे. येथे प्रवेश घेणाऱ्या विद्यार्थ्यांची राहण्याची सोय व्हावी, यासाठी वसतिगृह उभारले जाणार आहे.

भविष्यात या उपकेंदाचे रुपांतर स्वतंत्र विद्यापीठात होईलही ; पण उपकेंद मिळाल्यानंतरच्या मागील काही वर्षांत कोकणातील विद्यार्थ्यांच्या हाती नेमके काय लागले, याचा आढावा घेण्याची गरज आहे.

प्रादेशिक विकासाप्रमाणेच शैक्षणिकदृष्ट्याही कोकण मागासलेलाच राहिला आहे. कोकणचा शैक्षणिक अनुशेष आजघडीला 100 कोटींच्या वर आहे. शैक्षणिक प्रगतीतून कोकणचा विकास साध्य करायचा असेल तर त्यासाठी स्वतंत्र विद्यापीठाची गरज आहे. मुंबई विद्यापीठाचे कुलपती, राज्यपाल कृष्णा यांनी उपकेंदाच्या वास्तूचे उद्घाटन करताना, तशा आशयाचे आवाहनही केले. समृद्ध निसर्ग, कोकण रेल्वे आणि आता या उपकेंदाच्या माध्यमातून कोकणचा सर्वांगीण विकास करण्याची संधी उपलब्ध झाली आहे. मुंबई विद्यापीठाने त्यादृष्टीने येथील तरुणांसाठी आवश्यक ते अभ्यासक्रम सुरू करून पुढील वाटचाल करावी, असे राज्यपाल म्हणाले.

यापूर्वी कोकणासाठी दापोली येथे कृषी विद्यापीठ मिळाले. राज्यभरात या विद्यापीठाने नावलौकिकही मिळवला. या विद्यापीठातील 70 टक्के जागा कोकणातील विद्यार्थ्यांसाठी राखीव आहेत. मात्र, या जागांमध्ये मुंबई व ठाणे येथील विद्यार्थ्यांनाच अधिक प्रमाणात प्रवेश मिळतो. रायगड, रत्नागिरी, सिंधुदुर्ग व ठाणे ग्रामीण भागातील विद्याथीर् तुलनेने मागे पडतात. विविध उद्योगधंदे, कारखानदारी, शाळा-कॉलेजे, सरकारी आस्थापना तसेच प्रकल्प कार्यालयांमध्ये नोकरी मिळवण्यासाठी लागणारी शैक्षणिक अर्हता प्राप्त केलेले तरुण कोकणात उपलब्धच नाहीत. उच्च शिक्षण, तंत्रज्ञान मिळवण्यापासून कोकणातील तरुण वंचितच राहतात.

मुंबई विद्यापीठाने ठाणे ग्रामीण, रायगड, रत्नागिरी व सिंधुदुर्ग विभागातील किती कॉलेजांमध्ये अनुदानित पदव्युत्तर अभ्यासक्रम, मॅनेजमेंट अभ्यासक्रम, तंत्रविज्ञान अभ्यासक्रम सुरू केले, हा संशोधनाचा विषय ठरावा. विनाअनुदानित एमए, एमकॉम, एमएस्सी आदि अभ्यासक्रम येथे असले तरी ते सर्वसामान्यांना परवडतात का, हा प्रश्न आहे. कोकणातील या अभ्यासक्रमांसाठी कोकणाबाहेरचेच विद्याथीर् येथे येतात. कोकणातील विद्यार्थ्यांचे प्रमाण अत्यल्प आहे.

सांगली, सातारा, सोलापूर व कोल्हापूर या चाार जिल्ह्यांसाठी 1960 मध्ये शिवाजी विद्यापीठाची स्थापना झाली. त्यानंतर उत्तर महाराष्ट्र व मराठवाडा विद्यापीठेही स्थापन झाली. त्यांचेही क्षेत्र चार-पाच जिल्ह्यांपुरतेच मर्यादित आहे. कोकणासाठी मात्र विद्यापीठ सोडा, पण दहावी-बारावी विभागीय मंडळही देण्यात आलेले नाही.

 
</text>
</doc>
