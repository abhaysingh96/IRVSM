<doc>
<docno>1149433.cms.txt</docno>
<text>
 
महामुंबई
बेकायदा इमारती पाडणारच
[ Wednesday, June 22, 2005  02:17:36 pm]


हायकोर्टाने उल्हासनगरातील 855 बेकायदा इमारती पाडण्याचे आदेश देऊन दीड महिना होत आला आहे. आणखी आठवडाभराने ही मुदत संपेल. याबाबत महापालिका आयुक्त रामनाथ सोनावणे यांच्याशी केलेली बातचीत...

हायकोर्टाने नेमके काय आदेश दिले आहेत?

शहरातील सर्व अनधिकृत बांधकाम शोधून काढावीत, त्यासाठी जीआयएस तंत्रज्ञानाचा वापर करावा, नव्याने अनधिकृत बांधकाम होऊ नयेत यासाठी शहराचे चार झोनमध्ये विभाजन करावं. तिथे वॉर्ड ऑफिसर दर्जाचे अधिकारी नियुक्त करावेत. नव्याने झालेल्या अनधिकृत बांधकामांबाबत कारवाई न झाल्यास अधिकाऱ्यांवर कारवाई करावी, असे आदेश दिले आहेत. सुमारे 855 इमारती नोटीस देऊन पाडण्याचे आदेश आहेत. जर संबंधित इमारतींचे मालक स्वत:हून बांधकाम पाडण्यास तयार असतील तर त्यांना पाडू द्यावीत व अन्यथा महापालिकेने कारवाई करावी, असं आदेशात स्पष्ट केलं आहे.

आदेशावर महापालिकेने काय कारवाई केली?

डोंबिवलीतील बियाँड सॉफ्टवेअर या कंपनीच्या माध्यमातून सॅटेलाइट सव्हेर् करून बेकायदा बांधकामांची संख्या निश्चित करण्यात आली. 1969 ते 2005 या दरम्यान महापालिकेने 5,634 बांधकामांना परवानगी दिली आहे. तर 1947 ते 1969 या काळात अस्तित्वात असलेल्या मिलटरी बरॅक्सना अधिकृत बांधकामाचा दर्जा दिला आहे. बाकी सर्व बांधकामं अनधिकृत आहेत. तसंच एफएसआयचं उल्लंघन झालं अशाचाही शोध सुरू आहे. एवढ्या मोठ्या प्रमाणावर कारवाई करायची तर पोलिस यंत्रणाही मोठ्या प्रमाणावर हवीच. त्यासाठी शहरात चार झोन केलं असून 25 वॉर्डात विभागणी केली आहे. प्रत्येक वॉर्डाला बेकायदा बांधकामांवर कारवाई करण्यासाठी एक मुकादम, सहा कामगार, एक जेई, एक डीई, एक वॉर्ड ऑफिसर झोननुसार देण्यात आले आहेत. तर एक उपायुक्त या सर्वांच्या कारवाईवर लक्ष ठेवणार आहे. त्याशिवाय विशेष दक्षता पथक स्थापन करण्यात आलं आहे. त्यामध्ये दोन एक्झिक्युटिव्ह इंजिनीअर, दोन उपायुक्त, 17 सॅनिटरी इन्स्पेक्टर यांचं पथक स्थापन केलं आहे. या पथकाला साप्ताहिक अहवाल द्यावा लागणार आहे. यामुळ गेल्या महिन्याभरात 100 टक्के बेकायदा बांधकामं बंद झाली आहेत. घराची साधी दुरुस्तीही सुरू नाही.

855 इमारतींच्या पाडण्याची कारवाई केव्हा सुरू होणार?

इमारती रिकाम्या करण्याच्या नोटीसा बजावल्या आहेत. त्यांची सुनावणी सध्या दररोज सुरू आहे. आतापर्यंत 120 बिल्डिंगच्या सुनावण्या झाल्या असून 24 जूनपर्यंत जवळपास सर्वच नोटीसांच्या सुनावण्या होतील. ज्या 598 इमारतींवरील स्थगिती आदेश उठवले आहेत त्यांना पुढील आठवड्यात नोटीसा पाठवल्या जातील. संबंधित इमारतींची नळजोडणी तसंच वीज तोडण्याबाबत मंडळाला सूचना केल्या आहेत.

या संदर्भातल्या फाइल्स गायब झाल्या आहेत का?

सर्वच फाइल्स गहाळ झालेल्या नाहीत. उल्हासनगरात 1996पासून अभिलेख कक्ष नसल्याने फाइल्स ठेवायच्या कुठे हा प्रश्नच आहे. त्यामुळे महत्त्वाची कागदपत्रं गहाळ होतात. पण फाइल्स गहाळ झाल्या म्हणून कारवाई थांबणार नाही. हायकोर्टाचाच आदेश असल्यामुळे कोणताही राजकीय दबाव आणण्याची हिंमत कोणी दाखवलेली नाही. त्यामुळे कारवाई थांबणार नाही.

सुनील जावडेकर

 
</text>
</doc>
