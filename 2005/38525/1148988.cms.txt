<doc>
<docno>1148988.cms.txt</docno>
<text>
 
महामुंबई
मुंबईचे तलाव अजून कोरडेच!
[ Wednesday, June 22, 2005  12:41:45 am]


मुंबई (म. टा. प्रतिनिधी) : मंुबईत दाखल झालेल्या मान्सूनच्या पावसाने हळूहळू जम बसविण्यास सुरूवात केली आहे. पण, मंुबईला पाणीपुरवठा करणाऱ्या तलावक्षेत्रात मात्र, मंगळवारीही पावसाची उपस्थिती फारशी समाधानकारक नव्हती. भातसा तलावात केवळ तीन मि.मी. पावसाची नोंद झाली. तर, मोडक सागर आणि तानसा तलावात अनुक्रमे 10 व 11 मि.मी. पाऊस पडला. अप्पर वैतरणा तलावाकडे तर पावसाने ढंूकुनही पाहिले नाही.

जोरदार पाऊस होत नसला तरी, अनेक भागात सुरू सुरू असलेली आणि अर्धवट राहिलेली रस्त्यांची कामे, तसेच रस्त्यांवरील खड्ड्यांमुळे पाणी तंुबण्याचे प्रकार घडू लागले आहेत. त्यामुळे पुढील काही दिवसात निर्माण होणाऱ्या परिस्थितीबद्दल मंुबईकरांमध्ये शंका आहे.

दरम्यान, कांदिवली, गोरेगाव, जोगेश्वरी तसेच एल.बी.एस.मार्गावर पाणी तुंबण्याचे प्रकार घडू लागले आहेत. त्यामुळे वाहतुकीचा मोठ्या प्रमाणावर खोळंबा होऊ लागला आहे. खड्डे बुजवल्याचा दावा पालिकेने केला आहे, पण बुजवलेले खड्डे दोन दिवसाच्या पावसाने लगेचच उखडल्याचे चित्रही दिसू लागले आहे. 'एमएमआरडीए'ने अथक प्रयत्न करूनही रस्ता रूंदीकरणाची अपुरी राहिलेली कामे पूर्ण करण्याचे प्रयत्न काहीसे असफल ठरले आहेत. परिणामी ज्या भागातील रस्ते रूंदीकरणासाठी खणले गेले आहेत, तेथे पावसाचे पाणी साठू लागले आहे. पुढील काही दिवसांत जोरदार पाऊस झाला की, पालिका आणि 'एमएमआरडीए' या दोन्ही यंत्रणांनी केलेल्या दाव्याची कसोटी लागणार आहे.

दरम्यान, प्रभादेवीच्या रचना संसद कॉलेजजवळ झाडे कोसळल्यामुळे 10 ते 12 वाहनांचे नुकसान झाले आहे.

 
</text>
</doc>
