<doc>
<docno>1148990.cms.txt</docno>
<text>
 
महामुंबई
नारायण राणे संतप्त!
[ Wednesday, June 22, 2005  12:43:48 am]


शिवसेना सोडणार असल्याच्या बातम्या पसरवणारे स्वकीयच!

मुंबई (म. टा. प्रतिनिधी) : शिवसेनेतील संभाव्य फुटीच्या बातम्यांना शिवसेनाप्रमुख बाळासाहेब ठाकरे यांनी 'आगलावे पत्रकारांना' जबाबदार धरल्यानंतर अवघ्या 48 तासांतच 'आपण शिवसेना सोडून राष्ट्रवादीत जाणार, या बातम्या विरोधी पक्षांकडून नव्हे, तर सेनेतील 'आप्तां'कडूनच दिल्या जात आहेत,' असा आरोप करून विरोधी पक्षनेते नारायण राणे यांनी स्वपक्षातील ज्येष्ठ नेत्यांवर मंगळवारी नव्याने तोफ डागली.

गेले काही दिवस राणे आणि शिवसेनेचे कार्याध्यक्ष उद्धव ठाकरे यांच्यात खटके उडत असल्याची चर्चा सेनेत सुरू आहे. राणे यांच्या या वक्तव्यामुळे आता सेनेतील सत्तासंघर्ष आता कसे वळण घेतो याकडे राजकीय निरीक्षकांचे लक्ष लागले आहे.

' शिवसेनेत पदांचा बाजार मांडण्यात आला आहे,' अशा आशयाचे वक्तव्य करून अलीकडेच खळबळ उडवून देणारे राणे सोमवारी परदेश दौऱ्यावरून परतले. त्या काळातच काही वृत्तपत्रांत 'राणे राष्ट्रवादी काँग्रेसमध्ये प्रवेश करणार असल्याच्या' बातम्या झळकल्या. सेनेचे तीन खासदार पक्ष सोडणार असल्याचे वृत्तही त्याच काळात प्रसिद्ध झाले होते. यामुळे रविवारी झालेल्या सेनेच्या वर्धापनदिन सोहळ्यात ठाकरे यांनी पत्रकारांवर आगपाखड केली होती. राणे हे कोकण विकास पाटीर् स्थापन करणार असल्याचे सेनेतील नेते खाजगीत सांगत होते.

या पार्श्वभूमीवर दौऱ्यावरुन परतल्यावर राणे मंगळवारी प्रथमच विधानभवनातील कार्यालयात आले तेव्हा काही मोजक्या पत्रकारांशी बोलले. तेे म्हणाले : राष्ट्रवादीत प्रवेश करणार असल्याच्या बातमीवर मी कोणतेही भाष्य करू इच्छित नाही. ही बातमी विरोधकाकडून नव्हे, तर 'आप्तां'कडूनच देण्यात आली असल्याची माझी पक्की माहिती आहे. ती कोणी दिली याचा मी शोधही घेतला आहे. माझे विरोधी पक्षनेतेपद काढून घेणार ही बातमीही स्वकीयांनीच सोडली होती, याची मला पूर्ण खात्री आहे.' ते एवढ्यावरच थांबले नाहीत. ते पुढे म्हणाले : मीही राजकारणी आहे. या बातम्या कोठून आल्या याचा मला शोध लागला आहे.

अमेरिका दौऱ्यावर जाण्यापूवीर् आपण शिवसेनाप्रमुखांची भेट घेतली होती, असे त्यांनी उत्तरात सांगितले. सायंकाळी बॉम्बे हॉस्पिटलमध्ये उपचारार्थ दाखल करण्यात आलेले जयदेव ठाकरे यांची त्यांनी तिथे जाऊन विचारपूस केली. राणे उद्या शिवसेनाप्रमुखांची भेट घेतील, अशी शक्यता आहे.

 
</text>
</doc>
