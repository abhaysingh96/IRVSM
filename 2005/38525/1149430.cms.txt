<doc>
<docno>1149430.cms.txt</docno>
<text>
 
महामुंबई
विरारची कोंडी दूर करण्यासाठी पोलिस सरसावले
[ Wednesday, June 22, 2005  02:15:42 pm]


मुंबई टाइम्स टीम

वसई : विरारमधील वाहतूककोंडी सोडवण्यासाठी आता पोलिसांनीच पुढाकार घेतला आहे. शहरातील मुख्य रस्त्यांवर जड वाहनांच्या प्रवेशावर बंदी घालण्यासाठी जिल्हाधिकाऱ्यांकडे शिफारस केली आहे. त्यानंतर शहरातील वाहतूककोंडी दूर होईल, असा विश्वास पोलिसांनी व्यक्त केला आहे.

विरार पूर्व-पश्चिमेच्या मुख्य रस्त्यांवर प्रचंड वाहतूककोंडी होते. वाहतूक व्यवस्था विस्कळीत होत असल्याने शहरवासी त्रस्त झाले आहेत. शहरातली अरुंद रस्ते त्यातच फेरीवाल्यांचा उपदव, बेसुमार वाढलेल्या रिक्षा, एसटी बस, स्कूल बसेस यांच्यासह जड वाहनांची प्रचंड संख्या यामुळे विरारमधील वाहतूक व्यवस्था कोलमडून पडली आहे. त्यातच रेल्वे उड्डाणपूलाचं काम रखडलं आहे. रेल्वे फाटक अर्धा ते एक तास बंदच ठेवलं जात असल्याने वाहतुकीचा प्रचंड खोळंबा होत आहे. शहरातील वाहतूक व्यवस्था सुरळीत होण्यासाठी तातडीने रेल्वे उड्डाणपूल होणं आवश्यक आहे. पण जागेच्या वादामुळे उड्डाणपुलाचं काम सुरू होऊ शकलेलं नाही. बंद फाटकामुळे होणाऱ्या वाहतूककोंडीचा ताण शहरातील वाहतूक व्यवस्थेवर पडत चालला आहे.

शहरातील पूर्व आणि पश्चिमेकडील रस्ते अरुंद आहेत. त्याचं रुंदीकरण करणं अशक्य होऊन बसलं आहे. तर शहर वाढत असल्याने वाहतुकीची साधनंही वाढत चालली आहे. त्यात रिक्षांचं प्रमाणही झपाट्याने वाढत आहे. रिक्षाचालकांच्या बेशिस्त वर्तनामुळे वाहतूककोंडीत भर पडत आहे.

दुसरीकडे रस्त्यांच्या दुतर्फा बसणाऱ्या फेरीवाल्यांची भर पडत आहे.

शहरातील वाहतूककोंडी सोडवण्यासाठी विरार पोलिसांनीच आता पुढाकार घेतला आहे. अनधिकृत रिक्षाचालकांवर कारवाई करण्याचं काम पोलिसांनी हाती घेतलं आहे. त्याचबरोबर शहराच्या मुख्य रस्त्यांवरील फेरीवाल्यांचं अतिक्रमण दूर व्हावं म्हणून पालिकेकडे पाठपुरावा सुरू करण्यात आला आहे. तर वाहतूककोंडीला कारणीभूत ठरणारी अवजड वाहनांची वाहतूक शहरात बंद करण्यासाठी पावलं उचलली जात आहेत. शहरात सकाळी आठ ते रात्री आठ वाजेपर्यंत जड वाहनांना प्रवेश बंदी घालण्यासाठी पोलिस प्रयत्नशील आहेत. त्यासाठी जिल्हाधिकाऱ्यांना पत्र पाठवण्यात आलं आहे. त्यांचा आदेश आल्यानंतर प्रवेश बंदी लागू केली जाणार आहे. त्यानंतर वाहतूककोंडीची समस्या काही प्रमाणात दूर होईल, असं मत सहाय्यक पोलिस निरीक्षक भिमराव टेळे यांनी व्यक्तकेलं.

मजदूर युनियनचा इशारा

पाचव्या वेतन आयोगासह विविध मागण्या मान्य न झाल्यास संपासह सर्व प्रकारची आंदोलनं छेडली जातील, असा इशारा म्युनिसिपल अॅण्ड जनरल मजदूर युनियनने दिला आहे.

पाचव्या वेतन आयोगाची देय असलेली रक्कम व्याजासह संबंधित कामगारांना देण्यात यावी. राज्य सरकारच्या आदेशाप्रमाणे महागाई भत्यांची रक्कम ताबडतोब देण्यात यावी. वारसा हक्काने नोकरीचा हक्क असलेल्यांना त्वरित नोकरीत सामावून घेण्यात यावं. 90 दिवसांपेक्षा जास्त दिवस रोजंदारीवर असलेल्यांना नोकरीत कायम करावं. कामगारांना वैद्यकीय सेवा मोफत द्यावी. सफाई कामगारांना मिळणाऱ्या भत्त्यांमध्ये वाढ करण्यात यावी. तसंच त्यांना दैनंदिन कामांच्या वस्तू देण्यात याव्यात. कॉन्ट्रॅक्ट पद्धतीने सुरू असलेली सफाई बंद करण्यात यावी, अशा मागण्या करण्यात आल्या आहेत.

या मागण्यांच्या संदर्भात पालिकेशी वारंवार बोलणी झाली आहेत. मागण्या मान्य होण्यास टाळाटाळ होत असल्याने संपाचं हत्यार उगारावं लागत आहे, अशी माहिती युनियनचे अध्यक्ष मार्कुस डाबरे यांनी दिली. येत्या पंधरा दिवसांत मागण्या मान्य न झाल्यास कामगार संपावर जातील. त्याचबरोबर सर्व प्रकारची आंदोलनं केली जातील, असंही डाबरे यांनी सांगितलं.

 
</text>
</doc>
