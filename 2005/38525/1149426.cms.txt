<doc>
<docno>1149426.cms.txt</docno>
<text>
 
महामुंबई
इंग्रजी उजळणीसाठी सोपं पुस्तक
[ Wednesday, June 22, 2005  02:12:48 pm]


श्री.वा. नेलेर्कर

ठाणे : मराठी शुद्धलेखन या विषयातील पुस्तकांमुळे तसंच आजवर दिलेल्या व्याख्यानांमुळे गाजलेल्या अरुण फडके यांचं आता 'आय लर्न इंग्लिश' हे इंग्रजीतलं आगळंवेगळं पुस्तक बाजारात आलं आहे. मुख्य म्हणजे इंग्लिश आणि मराठी माध्यमाच्या विद्यार्थ्यांसह इंग्रजीचं ज्ञान होण्यासाठी हे पुस्तक उपयुक्त आहे.

इंग्लिश उजळणीची पाच-सात पुस्तकं बाजारात असताना अंकुर प्रकाशनने हे पुस्तक बाजारात आणलं आहे. मुखपृष्ठापासून माहितीपर्यंत 'आय लर्न इंग्लिश' हे पुस्तक वेगळं आणि आकर्षक झालं आहे. चित्रं, शब्द, उच्चार, वाक्यं, अर्थ आणि व्याकरण यांची रेलचेल आहे. शाळा, पक्षी, प्राणी, फळे, फुले, भाज्या, नाती, अवयव, संस्था, आकार असे एकूण 22 उपयुक्त पाठ या पुस्तकात आहेत. पाठांचे विषय नेहमीचेचं असले तरी पाठांची मांडणी शैक्षणिक दृष्टिकोनातून आणि समोरासमोरच्या दोन पानांवर मोठ्या कल्पकतेने केली. डावीकडच्या पानांवर त्या विषयाची 12 ते 16 चित्रं आहेत. प्रत्येक चित्राखाली त्याचे स्पेलिंग उच्चार आणि मराठी अर्थ या गोष्टी आहेत. तर उजवीकडील पानांवर त्या विषयाची माहिती इंग्रजी आणि मराठीत दिली आहे. त्याखाली त्याच इंग्रजी माहितीचा शब्दसंग्रह प्रमाण, उच्चार आणि अर्थ यासह दिला आहे. माहितीची भाषा अतिशय सोपी आहे. निबंध लिहिण्यासाठी त्याचप्रमाणे काही वाक्प्रचार इंग्रजीमध्ये कसे वापरले जातात, हे समजण्यासाठी ही माहिती उपयुक्त ठरणारी आहे. शब्दसंग्रह आकारविल्हे दिलेला असल्याने शब्द शोधणं सोपं जातं. आणि बालवयातील विद्यार्थ्यांना कोशात शब्द शोधण्याचं प्रशिक्षण मिळतं. आवश्यक तिथे चित्रांची वर्गवारीही केलेली आहे. बाजारात दिसणाऱ्या तब्बल 40 भाज्या पाच वर्गांमध्ये विभागून चित्र आणि नाव यांसह दाखवल्या आहेत. शरीराचे बाहेरून दिसणारे असे 50 अवयव अतिशय सुंदर पद्धतीने 'आपले शरीर' या पाठात दाखवलं आहेत. निबंधात वाक्प्रचाराचा वापर केला तर अधिक गुण मिळतात हे लक्षात घेऊन 22 अवयवांवरून होणारे 60 पेक्षा अधिक वाक्प्रचार त्यांच्या मराठी अर्थासह याच पाठात दिलेले आहेत. नाती हा

पाठ तर अगदी वैशिष्ट्यपूर्ण आणि उपयुक्त झाला आहे. पणजोबांपासून पतवंडांपर्यंत 45 नाती आठ विभागामध्ये वर्गवारी करून पुस्तकात दिली आहेत.

मराठी विशेषनामांची इंग्लिश स्पेलिंग्ज कशी करायची हे दाखवण्यासाठी बाराखड्याच्या पाठात त्यासंबंधी माहिती, टिप्स आणि उदाहरणं आहे. सेकंदापासून वर्षापर्यंतच्या संज्ञा, ऋतू आणि दिशा ही माहिती वेळ या पाठात आहे. अंकी, अक्षरी, रोमन, मराठी अशा अनेक प्रकारांनी 1 ते 100 या संख्या संख्यांच्या पाठात दाखवल्या आहेत. आकार आणि हत्यारं यांचे स्वतंत्र पाठ आहेत. नऊ सर्वनामांची 45 रूपे दाखवणारा शेवटचा पाठ व्याकरणिकदृष्ट्या अतिशय महत्त्वाचा आहे. पुस्तकाची किंमत वीस रुपये आहे. संपर्क : 9869272930, 25474622.

 
</text>
</doc>
