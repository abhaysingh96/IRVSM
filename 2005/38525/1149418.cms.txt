<doc>
<docno>1149418.cms.txt</docno>
<text>
 
प्रगती फास्ट
माझा आवडता टाइमपास
[ Wednesday, June 22, 2005  02:06:51 pm]


दहावीनंतर अर्थातच अकरावीला जाणार. त्यात शाखा कोणतीही असू शकते. पण कॉलेजनंतर उरणाऱ्या वेळेत टाइमपास करण्यापेक्षा काहीतरी केलं तर... पर्सनॅलिटी डेव्हलपमेण्ट, व्हॉइस मॉड्युलेशन, इंग्रजी स्पिकिंग यासारखे असंख्य पर्याय आहेत. करिअर आणि इण्टरेस्ट यांचा समन्वय साधता आला तर हे उपक्रम भविष्याला आकार द्यायला मदत करु शकतील.

बारावीचा रिझल्ट तर लागला आहेच आणि आता दहावीचा रिझल्टही उद्यावर येऊन ठेपला आहे. आर्ट्स, कॉमर्स, सायन्स यापैकी एका शाखेला प्रवेश घ्यायचा. एका बाजूला प्रवेशाची धांदल असली तरी विद्यार्थ्यांनी कॉलेजमध्ये जाऊन काय काय करणार, याचाही विचार करायला सुरुवात केली असणार. पण तुम्ही कॉलेजनंतर हातात राहणाऱ्या वेळेचं काय करायचं ठरवलं आहे?

अर्थात, कॉलेजच्या एक्स्ट्रा करिक्युलर अॅक्टिविटीज आणि कट्टा संस्कृतीसाठी थोडा वेळ आहेच. पण भविष्यात करिअर करताना उपयोगी पडेल असं बरंच काही शिकण्याची ही आयती संधी आहे. कॉलेजमध्ये धम्माल करताना थोडासा वेळ करिअरशी संबंधित उपक्रमांना दिला तर रेझ्युमेमध्ये एक्स्ट्रा क्वालिफिकेशन कॅटेगरीत काय लिहायचं, याची फारशी चिंता करावी लागणार नाही.

यात विचारात पडण्यासारखं काहीच नाही. तुम्हाला फक्त इण्टरेस्ट आणि करिअरचा समन्वय साधून काही कोर्सची निवड करायची आहे. यात सगळ्यात आधी विचार करावा लागेल तो पर्सनॅलिटी डेव्हलपमेण्टचा. कोणत्याही क्षेत्रात यशस्वी व्हायचं तर समोरच्या व्यक्तीला प्रभावित करायला हवंं. जॉब आणि बॉस तर सोडाच पण पर्सनॅलिटी डेव्हलपमेण्ट कोर्स करून तुम्हाला मित्र-मैत्रिणी आणि शिक्षकांना सहज प्रभावित करता येतं. इथेच तर नकळत तुमच्या आत्मविश्वासाचा पाया रचला जाईल. यासाठी वर्कशॉप आणि शॉर्ट टर्म ट्रेनिंग कोर्स करता येतील. हल्ली काही पर्सनॅलिटी डेव्हलपमेण्ट धाटणीचे स्पेशलाइज्ड कोर्सही घेतले जातात. उदा. कम्युनिकेशन स्किल, पर्सनल ग्रुमिंग, प्रेझेण्टेशन, व्हॉइस मॉड्युलेशन. या ट्रेनिंगनंतर सेमिनार, लेक्चर्स, स्टेजवर बोलण्यासाठी तुम्ही एकदम तयार होणार.

काही विद्याथीर् इंग्रजी येत असूनही मागे राहतात, तर काहींना संभाषणाची इतकी भीती वाटते, की ते ग्रुप, शिक्षकांना टाळायला लागतात. त्यासाठी इंग्रजी स्पिकिंगचा कोर्स करता येईल. याचा उपयोग कॉलेजपासून थेट जॉबपर्यंत होतो. पार्ट टाइम जॉब मिळवण्यासाठी ही महत्त्वाची पात्रता अट असते. इंग्रजीचा पाया पक्का असेल तर अॅक्सेण्ट ट्रेनिंगचा एखादा कोर्स करता येईल.

स्पोर्ट्स, म्युझिक, वाचन, लेखन अशा कितीतरी आवड आणि कौशल्यांना आकार देण्याची ही वेळ आहे. वाचनासाठी कॉलेजची लायब्ररी असतेच. पण एखाद्या विशिष्ट विषयावरचं वाचन करायचं असेल तरीही तुम्हाला स्पेशलाइज्ड लायब्ररीची निवड करता येईल. याचा उपयोग अभ्यासासाठी होणार, हे सांगायची गरज नाही. स्पर्धा परीक्षेतून करिअर करायची इच्छा असणाऱ्यांनी तर वाचनाचं वेड आणि जनरल नॉलेज, करण्ट अफेअर्सची पूर्वतयारी यांचा छान समन्वय साधला पाहिजे. डिझायनिंग, आकिर्टेक्चरकडे वळायचं असेल तर ड्रॉइंग क्लासला आतापासून जा. तिथे तुमची या कोर्ससाठी आवश्यक असणाऱ्या परीक्षांची पूर्वतयारीही करून घेतली जाते. पॉकेट मनीसाठी सॉफ्ट टॉइज, पर्स, बॅग्ज, फ्लॉवर, कॅण्डल मेकिंग अशा विविध क्रिएटिव वर्कचं ट्रेनिंग घेऊन काम करता येईल.

या सगळ्या अॅक्टिविटीजमध्ये कम्प्युटरला विसरू नका. कम्प्युटर बेसिक शाळेत झालं असेल, तर अॅडव्हान्स्ड कोर्सला प्रवेश घ्या. इथे अॅनिमेशन, ग्राफिक, वेब डिझायनिंग यासारखे पर्याय निव्वळ टेक्निकल स्किल्स देत नाही, तर तुम्हाला करिअरचे काही पर्यायही देतात. फॉरेन लँग्वेजचा ट्रेण्ड नाकारता येणार नाही. त्यामुळे एखादी परदेशी भाषा शिकून एव्हिएशन, बीपीओ, कौन्सिलेट, इण्टरप्रिटर, प्रोफेशनल लँग्वेज ट्रेनर म्हणून करिअर करण्याची पूर्वतयारी निश्चितच करता येईल.

स्विमिंग, हॉकी, फूटबॉल, क्रिकेट, चेस, टेनिस अशापैकी एका स्पोर्ट्समध्ये इण्टरेस्ट असेल, तर ट्रेनिंग घेता येणंही शक्य आहे. शिवाय हल्ली काही कॉलेज तुम्हाला स्पोर्ट्समध्ये करिअरसाठी प्रोत्साहन देते. शैक्षणिक सवलती तर मिळतातच शिवाय काही जॉबसाठी प्राधान्य मिळू शकतं. पुढे जर्नलिझम, फॅशन, ज्वेलरी, वाइल्ड लाइफ क्षेत्रातील संधींचा विचार करायचा असेल, तर फोटोग्राफी शिकून घ्या. कॉलेज सर्कलच्या बाहेर पडण्याचा उत्तम मार्ग म्हणजे ट्रेकिंग, इथे ट्रॅव्हल अॅण्ड टूरिझमसाठी आवश्यक असणारी कौशल्यं नकळत शिकायला मिळतात.

विद्यार्थ्यांना कॉलेजमध्ये भरपूर वेळ मिळतो. कॅम्पसमध्ये फिरण्यात हा वेळ फुकट घालवण्यापेक्षा कोणत्यातरी एक्स्ट्रा अॅक्टिविटीजमध्ये सहभागी होता येईल. कॉलेजमधील नाट्यमंडळ याचं चांगलं उदाहरण ठरू शकतं. नाटकांमध्ये काम करताना विद्यार्थ्यांमधील अभिनय, डान्स या कलागुणांना वाव मिळतो, व्यक्तिमत्त्व विकास होतो. शिवाय स्टेज फिअर कमी होऊन आत्मविश्वास वाढतो, नेतृत्त्वगुण, निर्णयक्षमता वाढीस लागते. काहींना या वाटेवरून पुढच्या करिअरचा मार्गही सापडू शकतो, असं मत वझे कॉलेजमधील प्रो. जयप्रकाश लब्धे यांनी सांगितलं.

कॉलेजपासून जॉब, करिअरच्या प्रत्येक टप्प्यावर स्पधेर्बरोबर तुम्हाला सामना करावा लागणार स्ट्रेसचा. मेडिटेशन, अॅरोबिक्स, योग हे काही पर्याय तुम्हाला स्ट्रेस मॅनेजमेण्ट टेक्निक्स शिकवतात. इण्टरेस्ट वाढला तर फिजिकल ट्रेनर होता येईल. प्रत्येक कोर्स करताना करिअरचा विचार करायलाच हवा, असं जरुरी नाही. कधी आवड म्हणून तर कधी जिज्ञासा, कारण काहीही असलं तरी वेळ फुकट न घालवण्याचं हे व्रत आहे.

मिताली तवसाळकर

 
</text>
</doc>
