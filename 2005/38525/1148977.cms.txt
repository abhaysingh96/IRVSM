<doc>
<docno>1148977.cms.txt</docno>
<text>
 
महामुंबई
शेअर बाजाराच्या तेजीत 'छोटा है तो बेहतर है'!
[ Wednesday, June 22, 2005  12:36:05 am]


जॉन कोलासो

मुंबई : सेन्सेक्सने 7000 अंशापर्यंतची उसळी घेऊन शेअर बाजारात निर्माण केलेल्या तेजीच्या वातावरणाचा लाभ सर्वसामान्य गुंतवणूकदारांना घेता येईल आणि केलेल्या गुंतवणुकीवर अल्पावधीत घसघशीत लाभ मिळवता येईल. त्यासाठी वायदा गटाबाहेरच्या, बी गटातल्या छोट्या, दुर्लक्षित कंपन्यांची निवड फायदेशीर ठरू शकेल.

दिवसेंदिवस सेन्सेक्स वाढत असला, तरी सर्व कपंन्यांच्या शेअरमधील गुंतवणूक लाभदायक ठरेल असे नाही. त्यामुळे कंपन्यांची निवड करताना सावध राहावे लागते. सेन्सेक्सआधारित 30 कंपन्यांचे शेअर तर सर्वसामान्य गुंतवणूकदारांच्या आवाक्याच्या बाहेर आहेत. शिवाय त्यांच्या भावांत होणारी वाढ वा घट ही सट्टेबाजीकडे झुकणारी आहे. ही कला ज्यांना जमत असेल त्यांनीच या कंपन्यांचा विचार करावा.

ज्यांना ही कला अवगत नाही, त्यांनी कमी दराचे, पण, सतत भाव वाढत असलेल्या कंपन्यांचे शेअर निवडणे फायद्याचे ठरते. शेअर बाजारात वायदा गट सोडून बी गटात अशा अनेक कंपन्या आहेत, ज्यांचे भाव गेल्या महिन्यात सतत वाढत आहेत. मात्र त्या छोट्या असल्याने त्यांच्याकडे गुंतवणूकदारांचे लक्ष जात नाही.

या यादीत आसाम कंपनीचा क्रम वरचा आहे. तिच्या भावात महिन्याभरात 239 टक्के वाढ झाली आहे. 50.45 रुपये असलेला भाव आज 171.35 रुपयांपर्यंत उंचावला आहे. यशराज कन्स्ट्रक्शन कंपनीच्या भावात 197 टक्क्यांची भर पडून तो 31.51 रुपयांना विकला जात आहे. आयओएल ब्रॉडबॅनचा भाव 13.29 रुपयांवरून 38.55 रुपये झाला आहे. एएनजी एक्स्पोर्टचा भाव 135 टक्के चढला असून सध्या तो 34.15 रुपयांनी विकला जात आहे. ऋद्धीसिद्धी कंपनीच्या भावात 128.8 टक्के वृद्धी होऊन तो 71.50 रुपये झाला आहे. अलायन्स कॅपिटल आणि अलायन्स सिक्युरिटी यांचे भाव अनुक्रमे 114.5 आणि 113.7 टक्क्यांनी वधारले आहेत. युनिव्हर्स लगेजमध्ये गुंतवणूक केलेल्या गुंतवणूकदारांना 94 टक्के लाभ झाला आहे. विमल ऑइलचा भाव 80.8 टक्क्यांनी वाढून सध्या तो 42.30 रुपयांना मिळत आहे. वेलस्पन गुजरात 91 टक्क्यांनी वधारला आहे. त्रिवेणी ग्लासचा भाव 71 टक्क्यांनी वाढला आहे.

या तेजीच्या काळात बँका आणि सार्वजनिक उपक्रमांच्या शेअरमध्ये गुंतवणूक केलेल्यांना मात्र विशेष लाभ झालेला नाही तसेच नुकसानही झालेले नाही. या शेअरचे भाव स्थिर आहेत.

 
</text>
</doc>
