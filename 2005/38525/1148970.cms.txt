<doc>
<docno>1148970.cms.txt</docno>
<text>
 
देश-विदेश
पाकिस्तान विश्वासघातकी!
[ Wednesday, June 22, 2005  12:30:16 am]


नवी दिल्ली (वृत्तसंस्था) : हुरियत कॉन्फरन्सच्या नेत्यांना पाकव्याप्त काश्मीरमधून पाकिस्तानात येण्याची परवानगी देऊन पाकिस्तानने भारताचा विश्वासघात केला आहे, असा हल्ला पंतप्रधान मनमोहन सिंग यांनी चढवला. काश्मीर प्रश्न सोडवण्यासाठी तटस्थ गटाने हमी देण्याची पाकिस्तानचे अध्यक्ष परवेझ मुशर्रफ यांची सूचनाही त्यांनी फेटाळली आहे.

हुरियत नेत्यांच्या पाकिस्तान दौऱ्याचा मुद्दा सरकारने गांभीर्याने हाताळला नाही, असा आरोप राष्ट्रीय लोकशाही आघाडीचे अध्यक्ष अटल बिहारी वाजपेयी यांनी पंतप्रधानांना पत्र लिहून केला होता. त्याला उत्तर देताना, सिंग यांनी म्हटले आहे की, अर्ज केलेल्या हुरियत नेत्यांना पासपोर्ट देण्यात आले होते. त्यामुळे सरकारने हा प्रश्न गांभीर्याने हाताळला नाही, असे म्हणणे चुकीचे ठरेल. शांतताप्रक्रिया सुरू ठेवताना देशहित नजरेआड करता येणार नाही. भारताच्या कुठल्याही सीमांची फेररचना होणार नाही, अशी ग्वाही त्यांनी दिली.

काश्मीर प्रश्न सोडवण्यासाठी आंतरराष्ट्रीय समुदायाने हमी द्यायला हवी, अशी सूचना मुशर्रफ यांनी हुरियतच्या मवाळ गटाचे नेते मिरवाइज उमर फारूख यांच्याशी झालेल्या चचेर्त केली होती. पाकिस्तानने सीमेपलीकडून दहशतवाद थांबवण्याची हमी दिल्यानेच त्यांच्याबरोबर चर्चा सुरू आहे. कधीही निवडणूक न लढवणारी हुरियत कॉन्फरन्स हिंसक मार्ग सोडत नाही तोवर त्यांच्याशी चर्चा होणार नाही, असे सिंग यांनी स्पष्ट केले.

सरकार आता काय कारवाई करेल, अशी विचारणा भारतीय जनता पक्षाने मंगळवारी केली. सरकार मुशर्रफ यांना झुकते माप देत आहे. सीमेपलीकडून दहशतवाद थांबवण्याबाबतही सरकार मवाळ झाले आहे, असा आरोप भाजपचे वरिष्ठ नेते जसवंतसिंह यांनी केला.

 
</text>
</doc>
