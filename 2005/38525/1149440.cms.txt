<doc>
<docno>1149440.cms.txt</docno>
<text>
 
महामुंबई: मुंबई टाइम्स
गळक्या लोकल्स आणि डबक्यातले रस्ते
[ Wednesday, June 22, 2005  02:27:24 pm]


मुंबई टाइम्स टीम

पावसाने तब्बल पाऊण महिना दडी मारून सर्व यंत्रणांना तयारीसाठी बोनसचा काळ दिला, तरीही रेल्वे आणि महापालिका यंत्रणांनी पावसावरही कुरघोडी केली आहे. त्यामुळे पहिल्या पावसातच लोकलप्रवासात गळक्या गाड्यांमुळे गाडीतही छत्री किंवा विंडशीटर घालून बसण्याची वेळ प्रवाशांवर येत आहे, तर स्टेशनांमध्ये गुडघाभर पाण्यात वाट काढण्याचं संकटही अनेकांवर येत आहे. रेल्वेच्या अनास्थेमुळे ही स्थिती, तर महापालिकेच्या कृपेमुळे रस्त्यांवरचं चित्रही काही वेगळं नाही.

पहिल्या पावसातच गळक्या गाड्या, पाण्यात बुडालेली स्टेशन्स आणि डबक्यासारखे झालेले रस्ते अशी स्थिती सगळीकडे झाली आहे. दोन दिवसांपासून सुरू झालेल्या पावसात ऐन गदीर्च्या वेळी थोड्याफार गाड्या रद्द होणार, हे वास्तव सगळ्यांनीच स्वीकारलं होतं. पण या रद्द होणाऱ्या गाड्यांनंतर खच्चून भरून आलेल्या गाड्यांमध्ये शिरायला जागा मिळालीच, तर भिजत प्रवास करण्याचा योग अनेकांच्या वाट्याला येत आहे. लोकलमध्ये लावलेली स्पीकर्सची डबडी, पंखे-ट्यूबलाईटच्या बाजूला असलेली भगदाडं आणि पत्र्याला पडलेले जॉइण्ट््स यामधून पाण्याच्या धारा लागण्याचे प्रकार लोकलगाड्यांमध्ये घडत आहेत. टपावरनं आलेलं पाणी आणखीच गढूळ आणि कळकट असल्याने ऑफिसला कडक इस्त्रीचे कपडे घालून निघालेले आणखीच हैराण होत आहेत. रेल्वेला मात्र हे सगळं रुटिन वाटतं. सगळ्या गाड्या यार्डात तपासल्या जातात, पावसात थोडंफार असं होणारच, असं खास उत्तर रेल्वेचे प्रवक्ते देत आहेत.

गोरेगाव स्टेशनातलं तिकिटघर तर एका पावसात पार पाण्याखाली गेलं आहे. स्टेशनाबाहेरच्या परिसरात अनेक ठिकाणी तळी साचली आहेत.

महापालिकेने रस्त्यांवरच्या काही जंक्शन्सवर पेव्हर ब्लॉक्स बसवण्याची कामं उशिराने सुरू केली. किंग्जसर्कल इथे पूर्ण जंक्शनचा रस्ता ब्लॉक्स बसवण्यासाठी पाऊस तोंडावर आला असताना उखडून ठेवण्यात आला आहे. त्यामुळे इथे प्रचंड वाहतूक कोंडी होत आहे. असाच प्रकार चेंबूर नाका, फिल्टर पाडा, पवई आदी ठिकाणीही घडला असल्याने जास्त रहदारी असलेल्या रस्त्यांवर डबकी तयार झाली आहेत. एकूण काय, तर पावसामुळे दिलासा मिळाला असला, तरी मुंबईकरांची दरवषीर्ची दैना आता सुरू झाली आहे.

 
</text>
</doc>
