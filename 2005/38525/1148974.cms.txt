<doc>
<docno>1148974.cms.txt</docno>
<text>
 
महामुंबई
कोठेवाडी नावाचे मोहेंजोदडो
[ Wednesday, June 22, 2005  12:32:37 am]


नीलम गोऱ्हे

साडेचार वर्षे. 54 महिने. जवळ जवळ लोकशाहीचं एक चक्र जेवढ्या कालावधीत फिरतं तेवढा काळ कोठेवाडीच्या दरोड्याला लोटला आहे. 'काय हे, रोजच दरोडे, बलात्कार, अत्याचार, पेपर वाचणंही नको वाटतं.' किती सहजगत्या वापरलं जातं हे वाक्य. परंतु नगर जिल्ह्यातील पाथडीर् तालुक्यातील कोठेवाडी गावच्या लोकांचाही 16 जानेवारी 2001च्या रात्रीपर्यंत दरोडा, बलात्कारांशी दुरूनही संबंध नव्हता. गावात पाण्याचं दुभिर्क्ष्य, रोजगाराची अडचण, यामुळे गावातील बरीचशी माणसे ऊसतोडणी कामगार म्हणून गेली होती. गाव म्हटलं की थोडंफार सोनंनाणं, भांडी, कपडे मिळणार या अंदाजाने आणि त्याचबरोबर परिसरात दहशत तयार करायचा डाव रचून त्यांच्यावर दरोडा घातला गेला.

दरोड्यासोबत अजून एक आक्रीत घडलं. महाराष्ट्राला कलंक असलेली सामूहिक बलात्काराची घटना त्या रात्री घडली. त्या धक्कादायक प्रसंगानंतर मी वारंवार कोठेवाडीच्या स्त्रियांना भेटले, निदान 25 वेळा. सुरुवातीच्या कोलाहल आणि आक्रोशापासून ते नगरच्या कोर्टात पोहोचण्याचं बळ त्यांच्या मनात येता येता किती वेळा त्या ढासळत होत्या, दमत होत्या.

23 जूनला या खटल्याचा निकाल नगरच्या न्यायालयात लागण्याची शक्यता आहे. गेल्या साडेचार वर्षांत कोठेवाडी खटल्यानंतर दुदैर्वाचे दशावतार म्हणजे दरोडा आणि अत्याचार महाराष्ट्राच्या पाचवीला पुजले गेले. परळी वैजनाथ, गेवराई (बीड), नारायणगाव, देहूरोड (पुणे), सातारा, सोलापूर, वैजापूर, औरंगाबाद, नाशिक अशा ठिकाणांबरोबरच मोठ्या शहरांतही दरोडा व अत्याचार यांची प्रकरणे वाढल्याने वाड्यातोड्यांवरची माणसे तर शस्त्रांच्या परवान्याची मागणी करायला लागली. कोठेवाडीचा भीषण प्रकार एकमेव न राहता 'कोठेवाडी पॅटर्न' तयार झाला. या परिस्थितीत प्रश्ान् घटनांतील आकडेवारीचा नाही, तर या घटनानंतरही त्यावर उत्तरं शोधणारी मानसिकता समाजात व शासनात रुजत नाहीत हा खरा प्रश्ान् वाटतो.

काहींनी लोकनाट्याला कोठेवाडीचं नाव दिलं, तर कुणाला त्यावर चित्रपट काढायचाय. असं ऐकलं की कोठेवाडीच्या बायका व पुरुषांची मान शरमेने झुकते, ते कावरेबावरे होतात. काही स्नेही, काही कार्यकतेर् यांच्या मदतीने उभा राहिलेला त्यांचा आत्मविश्वास वाळूच्या किल्ल्यांप्रमाणे भुईसपाट होतो. लोकांच्या या संघर्षाच्या प्रवासाचा मार्ग खडतर होताच, पण अतिशय मंदगतीमुळे दमछाक करणारा होता.

कोठेवाडीत पाण्यासाठी विंधन विहिरींना माझ्या आमदार निधीतून पैसे दिले; परंतु अंमलबजावणी करणारी यंत्रणा जिल्हा परिषद. विधिमंडळात आम्हाला सांगण्यात आलं, महाराष्ट्राचं सगळं कंत्राट दिलेला माणूसच पळून गेल्याने विलंब झाला. दोन वषेर् विहिरींना पंप बसायला लागले. पाझर तलाव, साधी दूरध्वनीची सोयही नसल्याने सरकारकडे आपल्या मागण्यांना काही महत्त्वच नाही, हीच गोष्ट ग्रामस्थांना जाणवते आहे.

गेल्या आठवड्यात 15 जूनला गावकऱ्यांना भेटले. आता नवीन घरांत लोक राहायला आले आहेत. पाच पाच तास, तर काही वेळा आठ आठ तास लोडशेडिंग आहे, त्यातच रॉकेलटंचाई असल्याने भरपूर दिवाबत्तीचीही सोय होत नाही. 'दारावर रात्रीची थाप पडली की अजूनही धस्स होतं.' 'पाथडीर्च्या बाजारात आरोपीच्या नातेवाईकांनी पाठलाग केला.' अशा तक्रारी लोकांनी सांगितल्या. सरकारने, म्हणजेच त्या वेळचे गृहमंत्री छगन भुजबळ यांनी गावच्या मागणीप्रमाणे गावात पोलिस चौकीची व्यवस्था होईल, असे जाहीर केले होते. गावात पोलिस बंदोबस्त ताबडतोब हवा आहे.

लोकांच्या मनातील ही चिंता ऐकल्यावर दौऱ्याचा कार्यक्रम बदलला व नगरला जाऊन पोलीस अधीक्षक नांगरे पाटील आणि जिल्हाधिकारी उमाकांत दांगट यांची भेट घेतली. लवकरात लवकर पोलिस बंदोबस्ताचं आश्वासन मिळालं. कोठेवाडी खटल्याच्या कालावधीत मुख्यमंत्री, गृहमंत्री, जिल्हाधिकारी, पोलीस अधीक्षक बदलले गेले. किती वेळा त्याच प्रश्ानवर आवाज उठवायचा? नगरचे पत्रकार, आम्ही ठराविक कार्यकतेर् न कंटाळता लोकांसोबत पाठपुरावा करतोय. सत्ताधारी व सरकारमधील 'बन चुके' लोकांच्या दृष्टीने तर कोठेवाडीच्या प्रश्ानचं मोहेंजोदडोसारखं एक गाडलं गेलेलं शहर झालंय.

23 जून निकालाचा दिवस आहे. एका धक्कादायक खटल्याचा निकाल लक्षवेधक निश्चितच असेल. पुनर्वसन म्हणजे पुनजीर्वन असं मला वाटतं. लोकांना घर, पाझरतलाव यापेक्षाही निदान 'देर है, अंधेर नही'ची आशा, उमेद, विश्वास यांच्या सोबतीनेच जगण्याच्या नव्या पर्वाला सुरुवात करता येईल. परंतु कोठेवाडीच्या लोकांच्या प्रवासाचा काफिला सावलीच्या शोधात चालतोच आहे.

( लेखिका शिवसेनेच्या उपनेत्या आहेत.)

 
</text>
</doc>
