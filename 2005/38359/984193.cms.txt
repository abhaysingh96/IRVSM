<doc>
<docno>984193.cms.txt</docno>
<text>
 
अग्रलेख
नका थांबवू इथेच दिंडी...
[ Friday, January 07, 2005  10:55:25 pm]


महाराष्ट्र वाल्मिकी गजानन दिगंबर माडगूळकर यांचे स्मारक शेटफळे या त्यांच्या जन्मगावी आणि जिथे त्यांची प्रतिभा बहरली, त्या माडगूळलाही करण्याचे महाराष्ट्र सरकारने ठरविले आहे. आपल्या गद्य लेखनाने रसिकांच्या मनावर गारुड करणाऱ्या आणि काव्याने चित्तवृत्ती उल्हसित करणाऱ्या या प्रतिभावंताच्या स्मारकाचा वाद अधिक चिघळण्यापूर्वी त्याबाबत ठोस निर्णय घेतल्याबद्दल सरकारचे अभिनंदन.

ग. दि. माडगूळकर आपल्या खेड्यातून कोल्हापूरला चित्रपट कंपनीत दाखल झाले आणि तिथे छोटी-मोठी कामे करतानाच त्यांनी माडगूळकर हे आडनाव धारण केले. चित्रपट कंपनीमध्ये उमेदवारी करताना वाट्याला येतील ती कामे करणाऱ्या माडगूळकरांची लेखणी लवकरच बहरू लागली आणि तिने मराठी चित्रपटसृष्टीतच नव्हे, तर साहित्याच्या प्रांगणात आपली वैशिष्ट्यपूर्ण मोहोर उमटविली.

संत, पंत आणि शाहिरी वाङ्मयाचा अभ्यास, आईच्या मुखातून ऐकलेल्या ओव्या, पंतांनी किन्हई, माडगूळ येथील निसर्गाच्या सान्निध्यात डोळसपणे घालविलेले दिवस आणि संस्कारशील मनाने टिपलेल्या मानवी जीवनातील लहानमोठ्या घडामोडी या साऱ्या रसायनातून माडगूळकरांमधील लेखक आणि कवी नकळतपणे घडत गेला. ही घडण इतकी विलक्षण होती की त्यांच्या लेखणीने महाराष्ट्रात चमत्कार घडविला.

शेटफळे या कोणाच्या खिजगणतीतही नसलेल्या गावात जन्मलेल्या माडगूळकरांनी आपल्या जन्मग्रामाला उजेडात आणलेच ; परंतु माणदेशातल्या माडगूळ या छोट्या खेड्याला झळाळी प्राप्त करून दिली. ' तिळही नाही खेड्याला या पहिला इतिहास। शिल्पकलेची ताम्रपटाची कशास मग आस ' असे आपल्या गावाचे वर्णन करणाऱ्या माडगूळकरांनी असामान्य लेखनकर्तृत्वाने आपल्या गावाला वैभवशाली इतिहासही दिला.

हा इतिहास होता निमिर्तीचा. माडगूळमधल्या पावाच्या आकारासारख्या शेतजमिनीवरील ' बामणाचा पत्रा ' या नावाने ओळखल्या जाणाऱ्या झोपडीतच माडगूळकरांच्या लेखणीने रसिकांच्या मनावर अधिराज्य गाजविणाऱ्या कलाकृतींना जन्म दिला. त्या झोपडीला दार नव्हते. माडगूळकरांच्या एकंदर व्यक्तिमत्त्वाला ते साजेसेच होते. याचे कारण अण्णा माडगूळकरांच्या मनाला, बुद्धीला, विचाराला आणि प्रतिभाशक्तीलाही झापडे नव्हती.

भोवताल टिपकागदाप्रमाणे टिपत राहणारे मुक्त प्रफुल्ल मन, त्यात नित्य उचंबळणारे प्रतिभेचे बहरलेले झाड, विविध भावभावनांचे हिंदोळे अचूकपणे टिपणारी आणि शब्दकळा वश असलेली लेखणी ही त्यांची बलस्थाने होती. या बलस्थानाला पोषक असे वातावरण त्यांना सतत पुरवले, ते माडगूळने आणि तेथील ' बामणाच्या पत्र्या ' ने. आजही जातिवंत रसिकाला माडगूळला जावे,

तेथील ' बामणाचा पत्रा ' पाहावा आणि ज्या मातीने, वातावरणाने, निसर्गाने या महाकवीच्या निमिर्तीशक्तीला सतत खुणावले आणि उत्कट लेखनाचा आनंद दिला, त्या झोपडीपुढे नतमस्तक व्हावे, असे वाटत राहते. ' व्याकरणाविना इथे बोलती हृदयाचे भाव ' असे आपल्या गावकऱ्यांबद्दल सांगणाऱ्या माडगूळकरांनी मराठी साहित्यात स्वत:चे व्याकरण निर्माण केले,

त्यातसुद्धा माडगूळचा आणि ' बामणाच्या पत्र्या ' चाच मोठा वाटा होता. हे ध्यानात घेतले, तर माडगूळलाच त्यांचे मोठे स्मारक व्हावे, ही रसिकांची मागणी अयोग्य नाही. परंतु हेसुद्धा खरेच आहे की साहित्य आणि अभिनय यामुळे ज्यांना दंतकथेचा नायक होण्याचे भाग्य मिळाले, त्यांना या जगाचा पहिला प्रकाश ज्या गावाने दाखविला, त्याचेही महत्त्व आहेच. त्यामुळेच माडगूळला मोठे स्मारक होत नाही,

याबाबत किंतु न बाळगता दोन्ही ठिकाणी होणाऱ्या स्मारकांचा यथोचित सन्मान व्हावयास हवा. शेटफळे येथील स्मारक मोठे होणार आहे. तिथे केवळ वास्तू उभी न करता अद्ययावत ग्रंथालय झाले, विद्यार्थ्यांसाठी अभ्यासिका झाली, तर ते अधिक योग्य होईल. ' नका थांबवू इथेच दिंडी या संताची उचला वीणा! नसो नाहि तर त्याची वाणी, पुढे चालवा याचा बाणा! ' असे सांगणाऱ्या माडगूळकरांना ती सक्रिय आदरांजली होईल.

 
</text>
</doc>
