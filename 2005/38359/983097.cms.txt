<doc>
<docno>983097.cms.txt</docno>
<text>
 
महामुंबई
जैन डॉक्टरांची आंतरराष्ट्रीय परिषद रविवारपासून
[ Friday, January 07, 2005  01:09:53 am]


म. टा. प्रतिनिधी

मुंबई : विज्ञान आणि अध्यात्माची सांगड घालून एक आदर्श जीवनशैली विकसित करण्याचा प्रयत्नांचा भाग म्हणून येत्या रविवारपासून दोन दिवसांची जैन डॉक्टरांची आंतरराष्ट्रीय परिषद मुंबईत होत आहे. आठ जानेवारीस सकाळी परिषदेतील विज्ञान सत्राचे उद्घाटन टाइम्स फाऊंडेशनच्या अध्यक्षा श्ाीमती इंदू जैन यांच्या हस्ते होणार आहे. तर दुसऱ्या दिवशी म्हणजे सोमवारी प्रमुख पाहुणे म्हणून केंदीय राज्यमंत्री जगदीश टायटलर मार्गदर्शन करतील, असे सांगण्यात आले.

राष्ट्रीय जैन चिकित्सक महासंघ आणि जैन डॉक्टर्स फेडरेशन, मुंबई यांच्या वतीने आयोजित करण्यात आलेल्या या परिषदेस जगभरातील सुमारे दोन हजार जैन डॉक्टर उपस्थित राहतील. ही परिषद कांदिवली येथील पश्चिम दुतगती महामार्गानजीकच्या ठाकूर कॉम्प्लेक्समधील ' तेरापंथ भवन ' मध्ये होईल, असे महासंघाचे अध्यक्ष डॉ. मनमल बेगानी यांनी सांगितले.

जगभरातील जैन डॉक्टरांना संघटीत करणे, त्यांनी अध्यात्मिक मूल्यांचा अंगिकार करून, परिपूर्ण वैज्ञानिक सिद्धांत आत्मसात करून त्याप्रमाणे आचरण करावे, याची प्रेरणा जैन डॉक्टरांना मिळावी, या उद्देशाने ही आंतरराष्ट्रीय परिषद आयोजित करण्यात आल्याचे त्यांनी सांगितले. जगभरातील जैन डॉक्टरांनी वैद्यकीय व्यवसायातील आपले उत्तम ज्ञान व अनुभव परस्परांना द्यावेत, तसेच जैन धर्माची महान मूल्ये या परिषदेत नामवंत डॉक्टर व मान्यवर समजावून सांगतील.

प्रख्यात हृदयरोगतज्ज्ञ डॉ. अश्विन मेहता हे हृदयविकार आणि जैनधर्म, औषध चिकित्सा विशेषज्ज्ञ डॉ. फारूक उदवादिया हे चिकित्सा विज्ञान आणि नैतिकता, प्रख्यात डॉक्टर प्रकाश कोठारी हे ' एडस् आणि सदाचार ', अमेरिकेतील डॉ. राज बोथरा आणि डॉ. नितीन शहा हे ' मादक दव्ये, दारू, तंबाखू आणि एडस ' या विषयावर तर ' आंतरराष्ट्रीय पार्श्वभूमीवर जैन धर्म ' याविषयी लंडनचे डॉ. नाथुभाई हे मार्गदर्शन करतील. डॉ. मुझफ्फर हुसेन हे जैन धर्माच्या माध्यमातून जागतिक शांततेबाबत आपले विचार मांडतील, असे सांगण्यात आले. अधिक माहितीसाठी संपर्क : डॉ. भारत परमार - 23888947, 9820070580, डॉ. मनमल बेगानी - 22041142, 9820038850, प्रसारमाध्यमांसाठी संपर्क : रक्षा शहा - 26490164, 9819102060, डॉ. सूरज शहा - 23613937, 9820069812.

 
</text>
</doc>
