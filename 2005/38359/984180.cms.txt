<doc>
<docno>984180.cms.txt</docno>
<text>
 
बहुतांची अंतरे
तामिळींचा खमकेपणा अनुकरणीय
[ Friday, January 07, 2005  10:48:41 pm]


' हिंदीविरोधी राजकारण हे स्फुट (म. टा. 23 डिसें.) वाचले. लेखकाच्या मते तामिळनाडूत हिंदीचा प्रसार होत आहे ; कारण तिथे पर्यटक येतात आणि त्यांच्याशी धंद्याकरिता हिंदी बोलावे लागते. तसेच तामिळी कामधंद्याच्या निमित्ताने बाहेर जातात, त्यांनाही हिंदी बोलणे भाग पडते.

तामिळनाडूत पर्यटक पहिल्यापासून जात आहेत. तसेच तामिळी कामधंद्याकरिता सर्व भारतभर पसरले आहेत. तेवढ्यापुरते जुजबी हिंदी ते जरूर बोलतात. महाराष्ट्रातही ते मराठीऐवजी हिंदी बोलतात. काही अपवाद सोडले, तर सर्वसामान्य तामिळी हिंदीपासून फटकून वागतो. हिंदीचा सार्वत्रिक प्रसार व पुळका फक्त महाराष्ट्रातच आढळतो. ' हमको मराठी नही आता है ' हे फक्त महाराष्ट्रातच चालू शकते.

हिंदीभाषिक दुसरी कोणतीही भाषा शिकत नाहीत. त्यामुळे तामिळींचा हिंदीविरोध चुकीचा वाटत नाही. तामिळी मराठी लोकांप्रमाणे स्वाभिमानशून्य नसल्यामुळे स्वत:ची भाषा वापरण्यावर त्यांचा कटाक्ष असतो. कोणताही पक्ष सत्तेवर आला, तरी तो तामिळी अस्मितेविरुद्ध जाऊ शकत नाही.

मराठी राजकारणी टी. व्ही. कॅमेऱ्यांसमोर हिंदी बोलतात. याउलट तामिळी नेते, मुख्यत: तामिळी लोक तामिळीचा वापर करताना आढळतात. हे राजकारण नसून स्वभाषेचा अभिमान आणि विजिगीषू वृत्ती आहे. आपला महाराष्ट्र होऊ नये, हीच बिगर-हिंदी प्रांतीयांची इच्छा आहे.

म्हणून तामिळनाडूत हिंदीविरोधी राजकारण चालते असा खेद व्यक्त करण्यापेक्षा, त्यांची वृत्ती स्वीकारावी. या खमकेपणामुळेच परप्रांतीयांनी तिथे धुमाकूळ घातला नाही.

आपण महाराष्ट्राची भाषा हिंदी व गुजराती होऊ नये म्हणून काळजी घेणे जास्त योग्य.

श्ाीकांत पुंडलीक, मालाड, मुंबई.

 
</text>
</doc>
