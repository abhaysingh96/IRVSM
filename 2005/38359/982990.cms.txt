<doc>
<docno>982990.cms.txt</docno>
<text>
 
सदर
फिटे अंधाराचे जाळे
[ Friday, January 07, 2005  12:16:38 am]


शहाण्यासुर्त्या माणसांनी स्वत:पलीकडे जाऊन पाठपुरावा केला आणि सरकारी अधिकाऱ्यांनी लालफितीतून बाहेर पडून नियमानुसार काम केलं तर काय घडू शकतं, त्याचं माणिकगड म्हणजे उत्तम उदाहरण ठरू शकतं.

चंदपूर जिल्ह्यातील माणिकगड पहाडावरील सुमारे चारएकशे आदिवासी कुटुंबांची जमीन दुसऱ्याच कोणीतरी हडप केली होती. आपल्याच भूमीत परागंदा झालेली ही कुटुंबं कैक वर्षं पाठीवर विंचवाचं बिऱ्हाड घेऊन या गुड्यावरून त्या गुड्यावर फिरत होती. त्यातली तेरा कुटुंबं तर लगतच्या आंध्र प्रदेशात स्थलांतरित झाली. जगरहाटीचा, शिक्षणाचा गंध नसलेल्या या आदिवासींनी या अतिक्रमणाविरोधात आवाज काढण्याचा प्रश्ान्च नव्हता. त्यांना दिशा देणारंही कुणी नव्हतं. बाहेरून आलेले तिथे मालकाच्या थाटात वसले, आणि आदिवासी देशोधडीला लागले. इतकी माणसं आयुष्यातून उठली, तरी गरिबांच्या नावानं राजकारण करणाऱ्या लोकप्रतिनिधींना त्याची दखलही नव्हती, मग प्रशासनाला तरी ती कुठून येणार ? आपल्या नशिबाचे भोग असं स्वत:ला बजावत ही कुटुंबं वणवण करत राहिली.

मात्र आंध्रात गेलेल्या तेरा कुटुंबांनी आपल्यावरील अन्यायाविरुद्ध दाद मागायला सुरुवात केली. दहा वर्षं सतत झगडल्यानंतर त्यांच्या बाजूनं निकाल लागला. ही कुटुंबं आपल्या जमिनीचा ताबा परत मागायला गेली, तर उपऱ्यांनी त्यांना मारझोड सुरू केली. कसल्या जमिनी आणि कशाचं काय अशी त्यांची गत करून टाकली. कोणाचा आधार नाही, अशा परिस्थितीत काय करावं याचं मार्गदर्शन नाही, अशा अवस्थेत दोन वर्षं काढल्यानंतर त्यांच्या संपर्कात ' श्ामिक एल्गार ' या जनसंघटनेच्या पारोमिता गोस्वामी आल्या. पारोमितांची संघटनाच मुळी गरीब, कष्टकरी अशा लोकांची होती. गाऱ्हाणी मांडली गेली. दु:खांना वाचा फुटली. तेराच कुटुंबं नाहीत, तर शेकडो कुटुंबं आहेत हे उघड झालं, तेव्हा मग अशा जमिनीवरून उठलेल्या प्रत्येक आदिवासी कुटुंबाच्या घरी संघटनेचे लोक गेले. माहिती जमा केली. कागदपत्रांची छाननी सुरू झाली. नोंदी शोधल्या गेल्या.

अन्यायाची दाद मागायची, तर घोषणा किंवा भावनिक आवाहन पुरेसं नसतं ; त्यासाठी आपली बाजू भक्कमपणं मांडावी लागते आणि आपल्याकडचे पुरावे सुसंगतपणं मांडून दाखवावे लागतात. हाताशी आलेली माहिती आणि या तेरा आदिवासी कुटुंबांनी आपल्या भटकंतीतही जपून ठेवलेली कागदपत्रं यांच्या आधारे मग सरकारी कार्यालयांत बोलणी सुरू झाली. समोर आलेलं वास्तव सरकारी अधिकाऱ्यांना मान्य करावंच लागलं. या जमिनी अतिक्रमण करून बळकावल्या गेल्याचं सिद्ध झालं आणि आदिवासींच्या जमिनी त्यांना परत करण्याचा निर्णय घेतला गेला.

कालच्या 21 डिसेंबर रोजी जिवती तालुक्यातल्या धर्मारम इथं एका छोटेखानी कार्यक्रमासाठी लगबग सुरू झाली. जिल्हाधिकारी संजीव जायस्वाल, उपविभागीय अधिकारी विनोद हरकंडे, उपजिल्हाधिकारी (जमीन) कुंभारे, उपविभागीय पोलिस अधिकारी तुषार दोशी, तहसीलदार आडकिने अशी सरकारी वरिष्ठांची फौजच तेथे येऊन दाखल झाली. सर्व बेदखल आदिवासींना कार्यक्रमास हजर राहण्याचं निमंत्रण होतं. सगळेच कुतुहलानं जमले होते. ज्या सरकारी अधिकाऱ्यांपुढं साधं उभं राहणंही अवघड, तेच साक्षात समोर ही स्थिती काहीशी वेगळी होती खरी. साऱ्यांची उत्कंठा ताणली गेली...

... आणि माईकवरून नावं पुकारली जाऊ लागली... पोचू लिंगू शिडाम, मारू भिमू अत्राम, मुत्ता लिंगू शिडाम, बगू तुली शिडाम, लेता गंगू अत्राम, मारू पावगा अत्राम, लच्छु रामू शिडाम, मुत्ता रामू शिडाम, भिमू मुत्ता कुमरा, मंगू ठुसी शिडाम, मुत्ता बगू कुमरा, मुत्ता भिमू शिडाम, मुत्ता राजू शिडाम....

ज्यांची नावं पुकारली गेली ते काहीसे गोंधळूनच पुढं गेले. जिल्हाधिकारी त्यांना म्हणाले , ' आजपासून ही जमीन तुमची झाली आहे. '

त्यांचा आपल्याच कानांवर विश्वास बसेना.

जिल्हाधिकाऱ्यांनी गळ्यात फुलांचे हार घातले.

त्यांना त्याचा अर्थच समजेना.

जिल्हाधिकाऱ्यांनी त्यांना ताबापावती दिली.

त्यांना हे काय चाललंय तेच समजेना.

मग सगळ्या सरकारी चमूनं त्यांचे हात धरून त्यांना त्यांच्या जमिनी दाखवल्या, आणि पुन्हा सांगितलं , ' आजपासून या जमिनी तुमच्या मालकीच्या. '

तेराही कुटुंबं हरखली. त्यांचा लढा यशस्वी झाला होता.

या तेराजणांना मिळाली, तशीच आपल्यालाही आपली जमीन परत मिळेल अशा आशेनं तिथं शेकडो आदिवासी जमले होते. कार्यक्रम संपला आणि त्यांनी जिल्हाधिका- ऱ्यांपाशी गदीर् केली. इतकी वर्षं जपून ठेवलेले चुरगळलेले कागद दाखवले. त्या कागदाच्या तुकड्यांत त्यांचं भविष्य दडलेलं आहे. मग सरकारी अधिकारी तिथंच टेबल टाकून बसले. सर्वांचं म्हणणं नोंदवून घेतलं. कागदपत्रं पाहिली.

आता ही प्रक्रिया सुरू झाली आहे. सर्व बाबी लक्षात घेऊन सर्वांना न्याय दिला जाईल अशी घोषणा सरकारनं केली आहे. त्यांचे आभार मानावे तर जिल्हाधिकारी म्हणतात , ' हे कितीतरी आधीच व्हायला हवं होतं! '

हे सारंच खूप आशादायी आहे असं नाही वाटत ?

प्रतिमा जोशी

 
</text>
</doc>
