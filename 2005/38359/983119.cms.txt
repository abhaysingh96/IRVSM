<doc>
<docno>983119.cms.txt</docno>
<text>
 
देश-विदेश
एसटीडी-आयएसडीवर हवे तेवढे बोला!
[ Friday, January 07, 2005  01:25:22 am]


वृत्तसंस्था

लोकल कॉल मात्र जैसे थे!

नवी दिल्ली : खासगी दूरसंचार कंपन्यांकडून भारत संचार निगमला (बीएसएनएल) देण्यात येणाऱ्या ' अक्सेस डेफिसिट चार्ज ' च्या दरात भारतीय दूरसंचार नियंत्रण प्राधिकरणाने (ट्राय) कपात केली असून त्यामुळे फेब्रुवारीपासून देशातील एसटीडी तसेच आयएसडी कॉलचे दर कमी होण्याची चिन्हे आहेत. लोकल कॉलच्या दरावर मात्र याचा काहीही परिणाम होणार नाही.

देशातील ग्रामीण भागात दूरसंचार सेवा पुरवणाऱ्या भारती ग्रुप, टाटा, रिलायन्स यासारख्या खासगी कंपन्यांना ठराविक रक्कम लेव्हीच्या स्वरूपात ' बीएसएनएल ' ला द्यावी लागते. ही एकूण रक्कम वर्षाला साधारण पाच हजार कोटींच्या घरात जाते. या लेव्हीत कपात करण्याची मागणी खासगी कंपन्या बऱ्याच काळापासून करीत होत्या. ' ट्राय ' ने अखेर ही मागणी मान्य केली आहे.

' ट्राय ' चे अध्यक्ष प्रदीप बैजल यांनी गुरुवारी या निर्णयाची माहिती पत्रकारांना दिली. खासगी कंपन्यांना लेव्हीपोटी एसटीडीच्या एका कॉलमागे 80 पैसे द्यावे लागत होते. त्याऐवजी आता 30 पैसेच द्यावे लागतील. आयएसडी कॉलसाठी त्यांना प्रत्येक मिनिटाला 4.25 रुपये द्यावे लागत होते. हा दर कमी करून 2.50 रुपयांवर आणण्यात आला आहे. लोकल कॉलवरील लेव्ही मात्र घटवण्यात आलेली नाही. लेव्हीच्या दरातील कपातीचा फायदा दूरध्वनी ग्राहकांना प्रत्यक्षात किती होईल, असे विचारले असता, त्याबाबत काही अंदाज बांधता येणे कठीण आहे, एसटीडी आणि आयएसडीचे दर किती कमी करायचे हे त्या कंपन्याच ठरवतील, असे ते म्हणाले.

लेव्हीतील कपातीला विरोध करणारे ' बीएसएनएल ' चे ज्येष्ठ अधिकारी ए. के. सिन्हा म्हणाले की, फोनचा एकंदर वापर वाढल्याने लेव्हीच्या दरात कपात केली तरी जमा होणाऱ्या एकूण लेव्हीच्या रकमेत घट होणार नाही, या गृहितकावर हा निर्णय घेण्यात आला आहे. ते वास्तवाच्या कसोटीवर कितपत उतरते ते पाहावे लागेल.

' भारती ग्रुप ' चे अध्यक्ष सुनील मित्तल यांनी मात्र फेब्रुवारीपासून एसटीडी तसेच आयएसडीचे दर घटण्याचे संकेत दिले. ' रिलायन्स ' कडून या संदर्भात कुठलीही प्रतिक्रिया व्यक्त करण्यात आली नाही.

 
</text>
</doc>
