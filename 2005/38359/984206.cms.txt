<doc>
<docno>984206.cms.txt</docno>
<text>
 
क्रीडा
पीएलएलमध्ये खेळणार ते त्सूनामीग्रस्त कुटुंबियांसाठी!
[ Friday, January 07, 2005  11:06:52 pm]


मुंबई : '' प्रिमियर हॉकी लीगमध्ये मी खेळतोय तो त्सूनामीग्रस्त कुटुंबियांसाठी! या लीगमधून मी जो काही कमावेन तो सर्व पैसा पंतप्रधान मदतनिधीला देणार आहे... ''

लवकरच सुरू होणाऱ्या प्रिमियर हॉकी लीगमध्ये (पीएचएल) धनराज पिल्ले खेळणार की नाही, याबाबत बरेच तर्कवितर्क केले जात आहेत. आता धनराजने स्वत:च याबाबत खुलासा करून या विषयावर पडदा टाकला आहे. स्वत:ची स्वाक्षरी असलेल्या या पत्रकात धनराजने पीएचएलमधील सहभाग ते नेतृत्त्वाचा वाद या सर्व बाबींवर प्रकाश टाकला आहे.

धनराज या पत्रकात म्हणतो की , '' मी पीएचएलमध्ये खेळणार कारण हॉकीचा खेळ हा खेळाडूंपेक्षा मोठा आहे. मी आज जो कोणी आहे तो केवळ हॉकीमुळेच. ''

'' अथेन्स ऑलिंपिकच्या पूवीर् आणि नंतर भारतीय हॉकी महासंघाने ज्या पद्धतीने मला वागवलं त्यामुळे मी खूप अस्वस्थ झालो होतो ; पण महासंघाच्या पदाधिकाऱ्यांबरोबर असलेल्या मतभेदांमुळे मी खेळलो नाही तर हॉकीचंच नुकसान होईल. ''

'' नेतृत्त्वाबाबत बोलायचं झालं तर मला ज्युनियर खेळाडूच्या हाताखाली खेळण्यात कोणताही कमीपणा वाटत नाही. सिडनी 2000 नि अथेन्स 2004 या दोन ऑलिंपिकमध्येही मी ज्युनियरांच्याच नेतृत्त्वाखाली खेळलो. त्यातही पीएचएलच्या कर्णधारांची निवड केली ती महासंघाने. त्यात माझ्या इच्छेचा कोणताच प्रश्न उद्भवत नाही. ''

'' युवा खेळाडू हेच भारतीय हॉकीचं आशास्थान आहेत आणि प्रसिद्धीचा झोत त्यांच्यावरच असायला हवा हे मी यापूवीर्ही सांगत आलोय आणि पुढेही सांगत राहीन. शिबिरांमध्ये मी अनेक गुणवान ज्युनियर खेळाडूंबरोबर खेळलोय आणि सरावही केलाय. पीएलएलमध्ये परदेशी व्यावसायिक खेळाडूंविरुद्ध खेळताना ते आपला दर्जा सिद्ध करून दाखवतील याची मला खात्री आहे ,'' असं धनराजने शेवटी या पत्रकात म्हटलं आहे.

 
</text>
</doc>
