<doc>
<docno>983017.cms.txt</docno>
<text>
 
देश-विदेश
साखरेच्या भावावर लगाम
[ Friday, January 07, 2005  12:34:56 am]


म. टा. विशेष प्रतिनिधी

नवी दिल्ली : साखरेच्या अचानक झालेल्या भाववाढीवर नियंत्रण प्रस्थापित करण्यासाठी केंद सरकारने तातडीने केलेल्या उपाययोजनेमुळे साखर उत्पादक राज्यांमध्ये भावात घसरण सुरू झाली असून लवकरच या कृत्रिम भाववाढीवर नियंत्रण प्रस्थापित होईल, अशी ग्वाही कृषी मंत्री शरद पवार यांनी गुरुवारी भरगच्च पत्रकार परिषदेत दिली.

ते म्हणाले की, साखरेच्या भावात उत्तर प्रदेशात प्रति क्विंटल 30 रु., महाराष्ट्रात 35 रु, गुजरातमध्ये 45 ते 55 रु. आणि पंजाबमध्ये 40 ते 50 रु. घसरण झाली असून येत्या काही दिवसांत खुल्या बाजारपेठेत साखरेचे भाव किलोला 20 रुपयांपेक्षा कमीवर स्थिर होतील, अशी अपेक्षा आहे. गेल्या वषीर् देशात साखरेचे उत्पादन 140 लाख टन झाले होते. याखेरीज साखर कारखान्यांकडे 85 लाख टनांचा मागील साठा शिल्लक होता. यंदा 120 लाख टनांचे उत्पादन अपेक्षित आहे. याचा स्पष्ट अर्थ असा आहे की, देशात साखरेची कमतरता नव्हती तरीही भाव वाढले. कमी उत्पादनामुळे बाजारात तेजी येईल, असा अंदाज करून वायदा बाजारात गेल्या महिन्यात प्रचंड उलाढाल झाली हेच याचे मुख्य कारण असल्याचे पवारांनी मान्य केले.

भाववाढ तातडीने नियंत्रित करण्यासाठी सरकारने गेल्या दोन दिवसांत घेतलेल्या निर्णयांबद्दल पवार म्हणाले की, नव्या वर्षाच्या पहिल्या तिमाहीत 40 लाख 50 हजार टन साखर खुल्या बाजारात वितरित करण्याचा निर्णय सरकारने घेतला होता. त्यात आणखी चार लाख टनांची वाढ करण्याचे सरकारने ठरवले आहे. तिमाही वितरणातला हा आजपर्यंतचा उच्चांक आहे. यामुळे विपुल प्रमाणात साखर बाजारपेठेत उपलब्ध होईल, ज्यायोगे भाव उतरतील आणि ते स्थिर राहायला मदत होईल. प्रत्येक साखर कारखान्याने दर महिन्याचा खुल्या बाजारपेठेचा कोटा न विकल्यास महिनाअखेर त्याचे आपोआप लेव्ही साखरेत रूपांतर होईल, असाही निर्णय घेण्यात आला आहे.

सरकारच्या एक्झिम पॉलिसीनुसार कच्ची साखर (खांडसरी) आयात करण्यास साखर कारखान्यांना परवानगी देण्यात आली आहे. यंदा आतापर्यंत 11 लाख टन कच्ची साखर आयात झाली अथवा येण्याच्या मार्गावर आहे. त्यात आणखी सहा लाख टन आयातीची परवानगी देण्याबरोबरच या साखरेवर प्रक्रिया करून त्याच्या फेरनिर्यातीचा कालावधी 24 ऐवजी 36 महिने करण्यात आला आहे. या तीन निर्णयांच्या अंमलबजावणीनंतरही भाववाढ खाली न आल्यास नाईलाजाने तयार साखर आयात करण्याचे पाऊलही सरकारला उचलावे लागेल, असेही पवारांनी स्पष्ट केले.

 
</text>
</doc>
