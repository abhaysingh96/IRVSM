<doc>
<docno>983124.cms.txt</docno>
<text>
 
महामुंबई
खाद्यपदार्थांच्या पॅकिंगला पिना मारण्यास बंदी
[ Friday, January 07, 2005  01:28:01 am]


म. टा. प्रतिनिधी

मुंबई : क्रिकेटची मॅच बघताना कर्रम-कुर्रम चिवडा खायला जावे, तर त्यातून चक्क एखादी स्टेपलरची पिनच तुमच्या तोंडात जाते आणि पहिल्याच घासाची मजा जाते... मात्र यापुढे असे होणार नाही... खाद्यपदार्थांच्या पिशव्यांना स्टेपलरच्या पिना मारण्यावरच महापालिका बंदी आणणार आहे.

आरोग्य समितीचे अध्यक्ष रमेश नाईक म्हणाले, अशा पिशव्यांना स्टेपलरच्या पिना मारण्यावर बंदी घालणारे परिपत्रक आरोग्य विभागाने काढले आहे. खाद्य- पदार्थविकेते पिशवीमध्ये पॅकिंग करून स्टेपलरची पिन मारतात. ती उघडताना कित्येकदा पदार्थातच पडते. परिणामी त्या पोटात किंवा अन्ननलिकेत जातात. काही वेळा शस्त्रक्रियाही कराव्या लागतात. पिन टोचल्यास मधुमेहींनाही त्रास होऊ शकतो. त्यामुळे यापुढे पिशवी सील करावी किंवा सेलोटेपची सक्ती करावी, असे ठरले आहे.

 
</text>
</doc>
