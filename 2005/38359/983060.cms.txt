<doc>
<docno>983060.cms.txt</docno>
<text>
 
महाराष्ट्र
भ्रष्टाचारात महसूल खाते आघाडीवर
[ Friday, January 07, 2005  12:52:31 am]


म. टा. प्रतिनिधी

पुणे : भ्रष्टाचार करण्यात आतापर्यंत पोलिस खाते अग्रक्रमावर असायचे ; पण पोलिसांनाही मागे टाकत महसूल खात्याने भ्रष्टाचारात प्रथम क्रमांक पटकवला असून गेल्या वर्षभरात या खात्याचे 14 अधिकारी आणि कर्मचारी गजाआड झाले.

लाचलुचपत प्रतिबंधक खात्याच्या (एसीबी)पुणे विभागाने 2004 मध्ये केलेल्या कामगिरीचा आढावा घेतला असून त्यांनी गेल्या वर्षात 51 गुन्हे दाखल केले. त्यात 72 अधिकारी आणि कर्मचाऱ्यांना पकडण्यात आले. त्यामध्ये सर्वाधिक भ्रष्ट अधिकारी महसूल खात्याचे असल्याचे स्पष्ट झाले आहे.

महसूल खात्यापाठोपाठ जिल्हा परिषदेतील अधिकाऱ्यांनी लाच घेण्यात ' तत्परता ' दाखवली. जिल्हा परिषदेतील पाच अधिकाऱ्यांना अटक करण्यात आली. तिसऱ्या क्रमांकासाठी न्याय, भूमी अभिलेख महापालिका आणि महाराष्ट्र राज्य विद्युत मंडळ या खात्यांमध्ये चूरस लागली. या चारही खात्यांचे प्रत्येकी चार अधिकारी एसीबीच्या जाळ्यात सापडले. त्यांच्यानंतर पोलिस खात्याची वणीर् लागली आहे. पोलिस खात्याच्या तीन अधिकाऱ्यांना लाच घेताना पकडण्यात आले. या खात्याशिवाय सेंट्रल रेल्वे, पंचायत समिती, नोंदणी या विभागातील प्रत्येकी दोन अधिकाऱ्यांनी लाच घेण्यात ' बाजी ' मारली. आरोग्य, वजनमापे, महामंडळ, विमा योजना, कामगार, राज्य उत्पादन शुल्क आणि सहकार या खात्यांच्या प्रत्येकी एका अधिकाऱ्यांनी लाच घेऊन खात्याचा नावलौकिक कायम ठेवला.

एसीबीच्या मुंबईतील महासंचालक कार्यालयातील विधी सल्लागार अशोक सासणे यांना झालेली अटक ही गेल्यावषीर् एसीबीने केलेल्या कारवाईतील ठळक कामगिरी ठरली. याशिवाय बारामतीतील अतिरिक्त सत्र न्यायालयातील सहायक सरकारी वकील रमेश कोकरे, साताऱ्यातील सहायक जिल्हा सरकारी वकील विजय बारवडे आणि साताऱ्यातील सहायक सरकारी वकील डी. एस. भोसले या न्याय खात्याशी संबंधित व्यक्तींविरुद्ध एसीबीने कारवाई केली.

कोल्हापूर जिल्हा परिषदेतील उपशिक्षणाधिकारी एस. बी. पाटणकर, सांगलीतील विशेष कार्यकारी दंडाधिकारी भूपाल कांबळे, राज्य उत्पादन शुल्क विभागातील निरीक्षक डी. जी. तारू या आणखी काही अधिकाऱ्यांना पकडल्याचे एसीबीकडून सांगण्यात आले.

 
</text>
</doc>
