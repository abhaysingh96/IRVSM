<doc>
<docno>983087.cms.txt</docno>
<text>
 
महामुंबई
'शरद पवार हे मातीशी नाते असलेले नेते'
[ Friday, January 07, 2005  01:05:52 am]


मुंबई : ' वो कत्ल भी करते है तो चर्चा नही होती, हम आहभी भरते है तो होते है बदनाम ', अशा शब्दांत समाजवादी पक्षाचे सरचिटणीस अमर सिंग यांनी काँग्रेस अध्यक्ष सोनिया गांधी व बहुजन समाज पक्षाच्या नेत्या मायावती यांच्यावर गुरुवारी सडकून टीका केली. मातीशी नाते असलेले दोनच नेते देशात असून त्यात महाराष्ट्रात शरद पवार तर उत्तर प्रदेशात मुलायमसिंह यादव आहेत. या पंक्तीत येण्यासाठी लालूप्रसाद यादव यांना बिहार विधानसभेची होऊ घातलेली निवडणूक जिंकावी लागेल, असेही ते म्हणाले.

समाजवादी पक्षाचे राजकारण व धोरणावर जातीयवादी शक्तींनी टीका केली तर ते आपला धर्म पाळत आहे, असे म्हणावे लागेल. मात्र धर्मनिरपेक्षतेचा डांगोरा पिटणाऱ्या काँग्रेसच्या मंडळींकडून आमचे भाजपशी साटेलोटे असल्याचा उठसूठ केला जाणारा आरोप त्यांच्या राजकीय दिवाळखोरीचे लक्षण आहे. गोवा, मध्य प्रदेश, राजस्थान व गुजरातमध्ये काँॅग्रेसने भाजपला वाढविले आहे, हे तेथील विधानसभेच्या निकालांनी दाखवून दिले आहे. ते कोणत्या तोंडाने आम्ही भाजपला मदत करतो हे सांगतात हे कळत नाही, असे ते म्हणाले.

नुकत्याच झालेल्या लोकसभा निवडणुकीत उत्तरप्रदेशात भाजपला रोखण्याचे काम सपने केले असून, आमच्यामुळेच तेथे भाजप खासदारांची संख्या 58 वरून 10 वर घसरली. विनय कटियार, स्वामी चिन्मयानंद, मुरली मनोहर जोशी यांच्यासारख्यांना आम्ही धूळ चारली. आमच्या कामगिरीमुळेच केंदात संयुक्त पुरोगामी आघाडीचे सरकार स्थापन होऊन डॉ. मनमोहन सिंग यांना पंतप्रधानपद तर काँग्रेसच्या अध्यक्ष सोनिया गांधी यांना संतपद मिळू शकले. हे त्यांनी विसरू नये, असे ते म्हणाले.

' भाजपच्या मदतीने मायावती चारवेळा मुख्यमंत्री बनल्या. त्यांनी गुजरातेत जाऊन नरेंद मोदी यांचा प्रचार केला ' तरीही भाजपशी संधान बांधल्याचा आमच्यावरच आरोप होतो कसा, असा सवाल करीत ' भिन्न विचारसरणीचे नेते परस्परांना भेटले तर बिघडले कुठे ? असे ते म्हणाले. महाराष्ट्रातील सर्वात उंचीचे एकमेव नेते शरद पवार हेच आहेत. कमी जागा मिळाल्या असतानाही त्यांनी जास्त आमदार निवडून आणले. बिहारमध्ये लालूप्रसाद यादव यांचे जहाज डगमगते आहे, असे एका प्रश्ानवर त्यांनी सांगितले.

अंबानींच्या झगड्याशी संबंध नाही

रिलायन्स एनजीर्ने उत्तर प्रदेशात वीज निमिर्ती करण्याच्या धोरणामुळे आणि काँग्रेस व समाजवादी पक्षाच्या भांडणामुळे अंबानी कुटुंबात कलह निर्माण झाला काय, असे विचारता ते म्हणाले : हा आरोप धादांत खोटा व बिनबुडाचा आहे. ' काँग्रेसचे बिचारे नेते सलमान खुशिर्द यांच्याविषयी न बोललेले बरे! ', असेही ते म्हणाले.

 
</text>
</doc>
