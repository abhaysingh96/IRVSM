<doc>
<docno>983053.cms.txt</docno>
<text>
 
महाराष्ट्र
भारंभार जनरेटर, पण त्यातले केवळ 364 कायदेशीर!
[ Friday, January 07, 2005  12:50:31 am]


प्रसाद पोतदार

पुणे : विजेच्या भारनियमनामुळे ' जिकडे तिकडे चोहीकडे ' अशी जनरेटरची स्थिती असली तरी वीज निरीक्षण विभागाने दिलेल्या माहितीनुसार पुण्यासह सातारा, नगर आणि सोलापूर या चार जिल्ह्यांमध्ये मिळून केवळ 364 कायदेशीर जनरेटर सुरू आहेत. थोडक्यात, सर्वत्र जनरेटरची बेकायदेशीर घरघर सुरू आहे आणि ती पाहण्यापलीकडे संबंधित विभागही सध्या काही करू शकत नाही.

विजेच्या तुटवड्यामुळे पुण्यासह सर्वत्र मोठ्या प्रमाणात भारनियमन सुरू असल्याने खर्रर्र...आवाजात, धूर ओकणारे जनरेटर सध्या ' पर्यायी ऊर्जा ' देण्याचे काम करीत आहेत. मात्र, जनरेटर वापरण्यासाठी विद्युत निरीक्षण विभागाकडून पाहणी करून घेऊन सुरक्षिततेचे प्रमाणपत्र घेेऊन तशी नोंदणी करणे आवश्यक असते. रितसर परवानगी घेतली की, किरकोळ स्वरूपात ' विद्युत कर ' द्यावा लागतो. विद्युत निरीक्षण विभागाकडून मिळालेल्या माहितीनुसार एप्रिल ते डिसेंबर 2003 अखेर पुणे- 319, सातारा- 11, नगर- 20 आणि सोलापूर- 14 याप्रमाणे चार जिल्ह्यांमध्ये मिळून 364 जनरेटरची नोंदणी झाली आहे.

विभागाचे विद्युत निरीक्षक एच. एन. साळी यांनी ' महाराष्ट्र टाइम्स ' शी बोलताना सांगितले की, दहा केव्हीच्या पुढे क्षमता असणाऱ्या जनरेटरसाठी विभागाची परवानगी आवश्यक असते. बऱ्याच लोकांना याची कल्पना नसल्यामुळे परवानगी घेण्याचे प्रमाण अत्यल्प आहे. नोंदणी न करता जनरेटर सुरू असल्याचे लक्षात आल्यानंतर आम्ही त्यांना नोंदणी करुन घेण्याबाबत समज देतो. औद्योगिक कारणासाठी जनरेटर वापरायचा असेल तर परवानगीचे अधिकार मुंबईतील मुख्य कार्यालयाला आहेत. मात्र, बिगर औद्योगिक कारणासाठी वापरल्या जाणाऱ्या जनरेटरसाठी विद्युत निरीक्षण विभागाकडून परवानगी दिली जाते. नियमानुसार 500 केव्ही पर्यंतच्या जनरेटरकडून विद्युत कर आकारला जात नाही. त्यापुढील क्षमतेच्या जनरेटरमधून निर्माण होणाऱ्या विजेवर पर युनिट 30 पैसे याप्रमाणे कर आकारला जातो. चकून अपघात झाल्यास नोंदणी नसेल तर विमा किंवा तत्सम फायदे मिळण्यास अडचणी येऊ शकतात. त्यामुळे जनरेटर वापरणाऱ्यांनी नोंदणी करून घ्यावी, असे आवाहनही त्यांनी केले.

एकट्या पुणे शहरात 10 केव्हीच्या पुढे वापरात असणारे सुमारे तीन हजार जनरेटर असावेत, असा अंदाज आहे. चारही जिल्ह्यांमध्ये मिळून ही संख्या दहा हजाराच्याही पुढे असेल. जनरेटरवर निर्माण होणारी वीज प्रति युनिट 15 ते 17 रुपये पडत असल्याने जनरेटर वापरण्याचे काम एकूणच खर्चाचे असते. अर्थात हा खर्च करणारे शेवटी तो ग्राहकांच्या खिशातूनच वसूल करतात, हा भाग वेगळा. दरम्यान, चार जिल्ह्यांमधून विद्युत करापोटी 175 कोटी रुपये जमवण्याचे टारगेट या विभागाला देण्यात आले असले तरी विभागात कर्मचाऱ्यांपासून सर्र्वच गोष्टींचा दुष्काळ आहे. चार जिल्ह्यांसाठी असलेले विद्युत कर निरीक्षक पद रिक्तच आहे. सहाय्यक विद्युत कर निरीक्षकाच्या तीन जागा असून सध्या एकच जण ते काम पाहातात. कर विभागात एकूण 15 जणांचा स्टाफ आवश्यक असला तरी सध्या चारजणच ते काम करतात.

 
</text>
</doc>
