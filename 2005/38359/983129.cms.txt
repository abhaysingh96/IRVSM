<doc>
<docno>983129.cms.txt</docno>
<text>
 
महामुंबई
भलताच 'ट्रॅफिक जॅम!'
[ Friday, January 07, 2005  01:34:33 am]


म. टा. प्रतिनिधी

अनधिकृत इमारतींची यादी आर. आर. पाटलांकडे पोहोचेचि ना!

मुंबई : मुंबई महापालिका ते मंत्रालय या मार्गावर रोज प्रवास करणाऱ्या कोणालाही गेल्या शुक्रवारपासून सुरू असलेल्या अभूतपूर्व ' ट्रॅफिक जॅम ' ची कल्पनाच नाही... गेल्या शुक्रवारी महापालिकेतून शहरातील अनधिकृत इमारतींची यादी घेऊन निघालेला अधिकारी या अदृश्य ट्रॅफिक जॅममध्ये असा काही अडकलाय की, तो आजतागायत उपमुख्यमंत्री आर. आर. पाटील यांच्याकडे पोहोचलेला नाही... त्यांनी सतत दहा दिवस मागणी करूनही मुंबईतील अनधिकृत इमारतींच्या यादीची मागणी करूनही महापालिकेने ती त्यांना दिली नाही. त्यामुळे अखेर, सोमवारपर्यंत यादी आली नाही तर अनधिकृत झोपडपट्ट्या तोडण्यासाठी महापालिकेला दिला जाणारा पोलिस बंदोबस्त मंगळवारपासून काढून घेतला जाईल, अशा शब्दांत आर. आर. पाटील यांनी गुरुवारी महापालिका आयुक्त जॉनी जोसेफ यांना फैलावर घेतले.

मुंबईतील अनधिकृत झोपडपट्ट्या पाडण्याची मोहिम महापालिकेने गेला महिनाभर चालवली असून आतापर्यंत 64 हजाराहून अधिक झोपडपट्ट्या पाडण्यात आल्या आहेत. या कामात पालिका कर्मचाऱ्यांच्या संरक्षणासाठी तसेच कायदा-सुव्यवस्था राखण्यासाठी पोलिस बंदोबस्त दिला जातो. झोपडपट्ट्यांवरील कारवाईत राज्यातील आघाडी सरकारचे सहकार्य करण्याला अनेक राजकीय पक्षांनी आक्षेप घेतला आणि राज्य सरकार बड्या बिल्डरांवर अशीच धडक कारवाई का करत नाही, असा सवाल केला. त्यानंतर उपमुख्यमंत्र्यांनी, अनधिकृत इमारतींवरही राज्य सरकार धडक कारवाई करेल, असे जाहीर केले होते.

आर. आर. यांच्याकडे याबाबतची सर्व कागदपत्रे आणि पुरावे असून महापालिकेडून रीतसर माहिती आल्यानंतर कारवाई करायची असे त्यांनी ठरवले होते. त्यानुसार, पालिकेच्या वरिष्ठ अधिकाऱ्यांना आणि महापालिका आयुक्तांना यादी पाठवण्याची विनंती केली होती. आठ दिवस झाले तरी यादी येत नाही हे पाहून शुक्रवारी दुपारी पाटील यांनी अधिकाऱ्यांना फोन केला आणि काय झाले, अशी विचारणा केली. तेव्हा, यादी घेऊन माणूस निघाला आहे, असे उत्तर त्यांना देण्यात आले. दोन तास वाट पाहून आबांनी पुन्हा संपर्क साधला असता, ट्रॅफिकमध्ये अडकल्याने अधिकारी पोहोचायला उशीर झाला असेल ; इतक्यात येईलच, असे थातूरमातूर उत्तर देण्यात आले. त्यावर उपमुख्यमंत्र्यांनी सबुरीची भूमिका घेतली आणि एक-दोन दिवसांत कारवाईबाबत काय ते सांगतो, असे सांगून वार्ताहरांची बोळवण केली.

पण, शुक्रवारी पालिकेतून यादी घेऊन निघालेला अधिकारी 158 तास उलटूनही मंत्रालयात पोहोचला नाही, हे निदर्शनास आणून देताच आर. आर. आबांचा पारा चढला आणि त्यांनी थेट पालिका आयुक्त जॉनी जोसेफ यांना फोन लावून फैलावर घेतले. ' मी सर्व माहिती गोळा केली आहे. पण पालिकेकडून यादी येण्यास का विलंब लावला जात आहे ? तुमचे अधिकारी जाणीवपूर्वक माहिती देत नाहीत. बड्या बिल्डरांना आणि धनिकांना पाठिशी घालण्याचे महापालिकेचे धोरण असेल, तर यापुढे गोरगरिबांच्या झोपड्या पाडण्याच्या पापात सहभागी होण्याची राज्य सरकारची इच्छा नाही. यादी केव्हा देणार ते सांगा ' अशी सरबत्ती त्यांनी सुरू केली. तेव्हा पलीकडून, सोमवारपर्यंत यादी मिळेल असे उत्तर आले. मग उपमुख्यमंत्री म्हणाले , ' सोमवारपर्यंत मी वाट पाहतो. यादी आली नाही, तर मंगळवारपासून पोलिस बंदोबस्त काढून घेतला जाईल. '

अजून सव्हेर्च सुरू

अनधिकृत इमारतींसंदर्भात पालिका आयुक्त जॉनी जोसेफ यांच्याशी संपर्क साधला असता ते म्हणाले की, या इमारतींची यादी तयार नाही. सव्हेर्चे काम सुरू असून ते पूर्ण झाल्यानंतर उपमुख्यमंत्र्यांना यादी देण्यात येईल.

 
</text>
</doc>
