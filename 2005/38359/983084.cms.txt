<doc>
<docno>983084.cms.txt</docno>
<text>
 
महामुंबई
विधानसभा पोटनिवडणुकीच्या निमित्त काँग्रेस-राष्ट्रवादीचा कलगीतुरा
[ Friday, January 07, 2005  01:04:19 am]


म. टा. प्रतिनिधी

भविष्यातील समझोत्याबाबत परस्परांना इशारे

मुंबई : द. सोलापूर व द. नागपूर येथील विधानसभा पोटनिवडणुकीच्या पार्श्वभूमीवर राष्ट्रवादी काँग्रेसने काँग्रेसवर दबाव आणण्याचा प्रयत्न सुरू केला असून भविष्यात युती ठेवायची की नाही याचा खुलासा काँग्रेसने करावा, अन्यथा या पोटनिवडणुकांत पक्षाला स्वतंत्र उमेदवार उभा करावा लागेल, असा इशारा राष्ट्रवादीचे प्रवक्ते वसंत चव्हाण यांनी गुरुवारी दिला. दुसरीकडे, प्रदेेश काँग्रेसच्या अध्यक्ष प्रभा राव यांनी, आमच्या पक्षाची भूमिका स्पष्ट असून राष्ट्रवादीच्या वागणुकीमुळे स्थानिक स्वराज्य संस्थांच्या निवडणुकीत त्यांच्याबरोबर युती करू नये, असा विदर्भातील कार्यर्कत्यांचा आग्रह आहे, मात्र, सगळ्यांशी विचार विनिमय करून निर्णय घेतला जाईल, असे स्पष्ट केले.

विधानपरिषद निवडणुकीत राष्ट्रवादीने काँग्रेसचे भंडारा व पुणे येथील उमेदवार पाडले, असा आरोप करताना, तुम्ही कसेही वागायचे आणि आम्हालाच युती धर्माचा पाठ द्यायचा हे बरोबर नाही, असा टोला राव यांनी हाणला. विदर्भातील कार्यर्कत्यांचे मनोगत पक्षाने जाणून घेतले असून त्यांचा स्थानिक स्वराज्य संस्थांच्या निवडणुकीत राष्ट्रवादीबरोबर जायला विरोध आहे. इतर जिल्ह्यातील कार्यर्कत्यांशी याबाबत चर्चा सुरू असून सर्वसाधारणपणे त्यांना युती नको आहे, असे राव यांनी सांगितले.

लोकसभा व विधानसभा निवडणुकीत दोन्ही काँग्रेसने पुढील पाच वषेर् एकत्र राहण्याचे वचन मतदारांना दिल्यानेच आघाडीला यश मिळाले. पण त्याचा विचार करण्याऐवजी काँग्रेसने राष्ट्रवादीबरोबर युती नको, अशी भूमिका मांडायला सुरुवात केल्याने नेमके करायचे काय, असा प्रश्ान् राष्ट्रवादीला पडला असून काँग्रेसने तातडीने याबाबत भूमिका स्पष्ट केली नाही तर नागपूर व सोलापुरची पोटनिवडणूक स्वबळावर लढण्याचा विचार करावा लागेल, असा इशारा चव्हाण यांनी दिला. पक्षाच्या संभाव्य उमेदवारांनी अर्ज भरले असून काँग्रेसचा खुलासा आला नाही तर पक्षाचे चिन्ह देण्याबाबत निर्णय घ्यावा लागेल, असे सांगयला ते विसरले नाही.

आघाडी सरकार सत्तेवर येण्यापासून राष्ट्रवादी काँग्रेसने सुरू केलेली दादागिरी आता अधिकच वाढत चालली असल्याचे प्रत्यंतर आज पुन्हा आले. पूवीर् राष्ट्रवादीकडे असलेली सर्व महामंडळे तर मिळालीच पाहिजेत, शिवाय आता मंत्रिमंडळात राष्ट्रवादीचा सहभाग अधिक असल्याने आमच्या वाट्याला आलेल्या खात्याची महामंडळेही आम्हालाच हवीत, असा आग्रह चव्हाण यांनी धरला.

तर प्रभा राव यांनी, मंत्रिमंडळ बनविताना परिस्थितीनुसार त्यांना जास्तीची खाती देण्यात आली असली तरी महामंडळाबाबत कोणताच निर्णय झालेला नव्हता. त्यामुळे दोघांनाही पन्नास-पन्नास टक्के वाटा मिळाला पाहिजे, असा काँग्रेसचा आग्रह कायम राहणार असल्याचे स्पष्ट केले.

 
</text>
</doc>
