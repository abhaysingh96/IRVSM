<doc>
<docno>984260.cms.txt</docno>
<text>
 
महाराष्ट्र
कानुश्री पुरस्कार 10 मान्यवरांना जाहीर
[ Friday, January 07, 2005  11:48:01 pm]


म. टा. वृत्तसेवा

धुळे : संपूर्ण राज्यभर लौकिक असलेल्या कानुश्री पुरस्कारांचा वितरण सोहळा नऊ जानेवारी रोजी येथे होत आहे. ज्येष्ठ चित्रपट अभिनेते सदाशिव अमरापूरकर, पोलिस अधिकारी प्रदीप शर्मा आदिंचा पुरस्कार विजेत्यांत समावेश आहे.

सांस्कृतिक, शैक्षणिक, क्रीडा, समाजसेवा आदि विविध क्षेत्रांमध्ये कानुश्री संस्थेचे काम आहे. विनोद मोराणकर यांच्या अध्यक्षतेखाली नुकतीच संस्थेची बैठक झाली. तीत सर्वप्रथम दिवंगत अभिनेते लक्ष्मीकांत बेडेर्, तसेच त्सूनामीमुळे मरण पावलेल्यांना श्रद्धांजली वाहण्यात आली.

या बैठकीला कानुश्रीचे अध्यक्ष सुनील नेरकर, नथ्थू किसन नेरकर, अरुण नावरकर, प्रकाश नावरकर, जगदीश देवपूरकर, अनिल चव्हाण, यशवंत येवलेकर, कैलास चौधरी आदि उपस्थित होते.

प्रदीप शर्मा यांना कानुश्री राष्ट्रभूषण पुरस्कार जाहीर झाला आहे. खान्देशरत्न पुरस्कार डॉ. जे. के. वाणी, आनंदयात्रिक पुरस्कार सदाशिव अमरापूरकर, अक्षरयात्रिक पुरस्कार कवी शिवाजी साळुंखे, पतंजली पुरस्कार डॉ. ज्ञानेश दुसाने (पुणे), आदर्श परिवार पुरस्कार मुरारी खंडेलवाल, उद्योजक पुरस्कार भिका श्रीधर अमृतकर आणि किशोरी पाटे (पुणे), आदर्श सेवाभावी संस्था पुरस्कार संगीता जाधव ( सोलापूर), सामाजिक प्रबोधन पुरस्कार दादा नेवे (जळगाव) यांना जाहीर झाला आहे.

नऊ जानेवारीला दुपारी साडेतीन वाजता बडगुजर प्लॉट परिसरातील माधव कॉलनीत हा सोहळा होईल.

भारनियमनाविषयी तक्रार

धुळे शहरात अनियमित आणि अन्याय्य भारनियमन सुरू असल्याची तक्रार राष्ट्रवादी काँग्रेसचे नगरसेवक आणि महापालिका स्थायी समिती सदस्य अनिल मुंदडा यांनी केली आहे.

अनियमित भारनियमनामुळे नागरिक हैराण झाले असून या प्रक्रियेत सुसूत्रता आणावी, अशी त्यांची मागणी असल्याचे मुंदडा म्हणाले. सकाळी सात वाजल्यापासून वीज जाते. ही वेळ नागरिकांसाठी अत्यंत गैरसोयीची असते. त्यानंतर सायंकाळी सहा ते नऊदरम्यानही अनेकदा वीज गेल्यामुळे फारच पंचाईत होते, अशी मुंदडा यांची तक्रार आहे.

 
</text>
</doc>
