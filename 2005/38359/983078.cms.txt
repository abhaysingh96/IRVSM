<doc>
<docno>983078.cms.txt</docno>
<text>
 
महामुंबई
विद्यार्थ्यांना मिळणार बिनव्याजी कर्ज
[ Friday, January 07, 2005  01:02:19 am]


म. टा. प्रतिनिधी

मुंबई : पैसा हा शिक्षणाच्या मार्गातील मोठीच अडचण असते. यावर उपाय म्हणून इंजिनिअरिंग, मेडिकल वा अन्य शाखांमध्ये उच्च शिक्षण घेणाऱ्यांसाठी बँकांनी शैक्षणिक कर्जाची सोय सुरू केली. पण त्यावरील दरमहा भरावे लागणारे व्याज ही देखील गरीब विद्यार्थ्यांच्या प्रगतीतील धोंड ठरून त्यांच्या आकांक्षांवर पाणी पडते. पण आता बँक ऑफ महाराष्ट्रने रोटरी क्लब ऑफ बॉम्बेच्या मदतीने एक योजना आखली असून त्यामुळे जवळपास बिनव्याजी कर्जच विद्यार्थ्यांना मिळणार आहे.

सध्या गरजू विद्यार्थ्यांना अनेक बँका शैक्षणिक कर्ज उपलब्ध करून देतात. देशातील तसेच परदेशातील शिक्षणासाठी अगदी सात लाखापासून 15 लाखापर्यंत कर्ज देण्यात येते. सध्या साधारण 10.5 टक्क्यांच्या आसपास या कर्जावरील व्याजाचा दर आहे. कर्जाची परतफेड संबंधित विद्यार्थ्याचे शिक्षण पूर्ण होऊन त्याला नोकरी लागल्यावर करणे अपेक्षित असते. कर्जावरील व्याज मात्र भरावे लागते. हा बोजाही मोठा असतो आणि अनेक पालकांना तो पेलवत नाही. त्यामुळे पात्रता असूनही अनेक विद्यार्थ्यांना उच्च शिक्षणाची संधी गमवावी लागते.

यावर उपाय म्हणूनच बँक ऑफ महाराष्ट्रने रोटरी क्लब ऑफ बॉम्बेचे अध्यक्ष अजय कनोरिया याच्या सहकार्याने ही योजना आखली आहे. त्यानुसार विद्यार्थ्याने शैक्षणिक कर्जासाठी अर्ज केल्यावर बँक तो रोटरी क्लबकडे पाठवून देईल. क्लबचे पदाधिकारी विद्यार्थ्याच्या गरजेच्या अनुषंगाने अर्जाची छाननी करतील. त्यानंतर बँकेतफेर् कर्ज मंजूर करण्यात येईल. ते मंजूर झाल्यावर रोटरी क्लब होणाऱ्या व्याजाच्या प्रमाणात एक ठरावीक रक्कम बँकेकडे जमा करणार आहे. या रकमेतून बँक आपले व्याज वळते करून घेईल. साडेदहा टक्के कर्जापैकी नऊ टक्के कर्ज अशाप्रकारे रोटरी क्लब भरणार आहे. उर्वरित साधारण दीड टक्का व्याज विद्यार्थ्याला भरावे लागणार असले तरी तेही त्याला पाच वर्षांची मुदत संपल्यानंतर भरावे लागेल, असे या योजनेची माहिती देताना बँक ऑफ महाराष्ट्रच्या ' महाराष्ट्र एग्झिक्युटर अॅण्ड ट्रस्टी ' या उपकंपनीचे मुंबईचे व्यवस्थापक प्रभाकर परब यांनी सांगितले. या कंपनीमार्फतच ही योजना राबविली जाणार आहे.

या बाबतच्या करारावर बँकेचे कार्यकारी संचालक अशोककुमार दुगाडे, महाराष्ट्र एक्झिक्युटर अॅण्ड ट्रस्टी कंपनीच्या मुख्य कार्यकारी अधिकारी भाग्यश्री भिडे व रोटरी क्लब ऑफ बॉम्बेचे अध्यक्ष अजय कनोरिया यांच्या 18 जानेवारी रोजी सह्या होणार असून त्यानंतर ही योजना प्रत्यक्षात येईल.

 
</text>
</doc>
