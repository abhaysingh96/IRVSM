<doc>
<docno>983091.cms.txt</docno>
<text>
 
महामुंबई
11 तासानंतर पाणबुड्यांना यश...
[ Friday, January 07, 2005  01:07:22 am]


संजय सावंत

मुुंबई : त्सूनामीचा तडाखा असो वा गुजरातचा भूकंप, मुंबई महापालिकेची आपत्कालीन यंत्रणा कायम सतर्क असते. पालिकेकडे असणाऱ्या पाणबुड्यांचा उपयोग नेहमी मलनि:सारण कामासाठी केला जातो. मात्र, बुधवारी रात्री व गुरुवारी सकाळी हे पाणबुडे वेगळ्याच मोहिमेवर होते.

सांताक्रूझ-कलिना येथे मिठी नदीत बुडालेल्या एका मुलाचा शोध घेण्याच्या मोहिमेवर त्यांना पाठवण्यात आले होते. नेहमी मॅनहोलमध्ये जाऊन काम करणाऱ्या पाणबुड्यांसाठी उघड्या नाल्यात काम करण्याची पालिकेच्या इतिहासातील ही पहिलीच वेळ असावी. 11 तासांच्या अथक परीश्रमानंतर अखेर पाणबुड्यांनी मुलाचा मृतदेह बाहेर काढला.

कलिना येथील कैलासपर्वत सोसायटीच्या आवारात लहान मुले सायंकाळी सहाच्या सुमारास क्रिकेट खेळत होती. खेळता खेळता चेंडू मिठी नदीत गेल्याने आठ वर्षांचा मोहम्मद ताहिर फझल रहमान खान मित्रासह चेंडू शोधण्यासाठी गेला. मिठी नदीच्या एका बाजूने चेंडूचा शोध घेत असताना पाय घसरून तो नदीच्या दलदलीत जाऊ लागला. त्याच्या मित्राने त्याला हात देण्याचा प्रयत्न केला ; मात्र तोवर उशीर झाला होता. तोपर्यंत आरडाओरड करुन माणसे जमू लागले. कोणी पोलिसांना तर कोणी अग्निशमन यंत्रणेला कळविले. अग्निशमन दलाचे कर्मचारी घटनास्थळी पोचले खरे ; मात्र पाणबुडे नसल्याने त्यांना हात हलवतच परत यावे लागले.

7.30 च्या सुमारास आपत्कालीन यंत्रणेकडून विचारणा झाल्यानंतर मलनि:सारण प्रकल्पाचे चीफ इंजिनिअर प्र. सांगलीकर यांनी वेळ न दवडता सहायक इंजिनिअर अश्विन खानोलकर यांना नेव्हीकडे प्रशिक्षण घेतलेल्या चार पाणबुड्यांसह घटनास्थळी जाण्यास सांगितले. वरिष्ठांच्या मार्गदर्शनाखाली दोघा पाणबुड्यांनी नदीच्या दलदलपात्रात उडी घेतली. अद्ययावत यंत्रणा असल्याने आणि टोपीच्या वर माईकची व्यवस्था असल्याने खानोलकर यांच्या सूचनेने बाळू होडगे आणि आत्माराम काळकर हे दोघे पाणबुडे दलदलीत काळ्या पाण्यात मुलाचा शोध घेत होते. रात्री आठला सुरू झालेली मोहीम पहाटे दोन पर्यंत सुरू होती. पुरेशा उजेडात मुलाला शोधणे सोपे होईल म्हणून दोननंतर विश्रांती घेण्यात आली.

सकाळी दहा वाजता पुन्हा शोध सुरू झाला. दोन पाणबुड्यांच्या मदतीला अजून दोन पाणबुडे आणि कामगारांनी ताबा घेतल्याने टीमचा सपोर्ट वाढला होता. पुन्हा सकाळी 10.30 वाजता मुलाला शोधण्यासाठी पाणबुड्यांनी उडी घेतली. सायंकाळी साडेचार वाजेपर्यंत तपास सुरू होता. तोपर्यंत सभोवताली हजाराहून अधिक रहिवासी जमले होते तर स्थानिक मुले पाणबुड्यांना मदत करत होती. अखेर दोघा पाणबुड्यांना मोहम्मदचा मृतदेह दिसला. तब्बल 11 तासांच्या अथक परीश्रमानंतर मृतदेह सापडल्याचा आनंद आणि त्याचवेळी एका हसत्या खेळत्या मुलाचा अकाली मृत्यू झाल्याचे दु:ख दोन्ही पाणबुड्यांच्या चेहऱ्यावर दिसत होते. अतिरिक्त आयुक्त सुब्रत रथो यांनी पाणबुड्यांचे कौतुक करून अधिकारी वर्गालाही शाबासकी दिली.

 
</text>
</doc>
