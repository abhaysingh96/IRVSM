<doc>
<docno>984199.cms.txt</docno>
<text>
 
अग्रलेख
पोलिसी क्रौर्य
[ Friday, January 07, 2005  11:00:51 pm]


आपल्यापुढे किती मोठी आव्हाने ठाकली आहेत याची कल्पना महाराष्ट्राचे गृहमंत्री आर. आर. पाटील यांना दरदिवशी येत असणार यात शंका नाही. महाराष्ट्राचे पोलिस दल अकार्यक्षम आहेच, पण ते क्रूरही आहे अशी प्रतिमा केवळ राज्यातील जनतेच्या मनात नव्हे, तर देशभर पसरत आहे.

ठाण्यात नोकरीच्या निमित्ताने आलेल्या तरुणाला हवालदाराने केलेल्या मारहाणीमुळे प्राण गमावावे लागण्याच्या घटनेने पोलिसांचा क्रूरपणा पुन्हा दिसून आला आहे. या मारहाणीचा तपशील वाचताना कोणत्याही राज्यर्कत्याला शरम वाटेल.

अंगावर वर्दी असली की आपल्याला कसेही वागण्याचा, कायदेकानू तुडवण्याचा हक्क प्राप्त झाला आहे असे गृहीत धरण्याचे प्रमाण वाढते आहे, याची ही घटना निदर्शक आहे.

पोलिसाचे वागणे घृणास्पद तर आहेच, पण आपल्या अमानुष सहकाऱ्याला पाठीशी घालण्याचा प्रयत्न करणारे कापुरबावडी पोलिस ठाण्याचे अधिकारी आणि इतर कर्मचारी यांच्याविरुद्धही कठोर कारवाई करण्याची गरज आहे.

पहाटे घडलेल्या या घटनेनंतर पोलिसाला अटक होण्यास रात्र उजाडली यावरून पोलिस दल किती सडले आहे, हेच सिद्ध होते. मंत्रालयात बसणाऱ्या सत्ताधाऱ्यांनी हे ध्यानी घेणे आवश्यक आहे की थोड्याफार फरकाने बऱ्याच पोलिसांचे वर्तन असेच भयानक असते.

अनेक गंभीर गुन्ह्यांत आरोपी निदोर्ष सुटतात, याचे कारणच मुळी सदोष आरोपपत्र हे असते. ही चूक मुद्दाम केली जाते. अनेक चोऱ्या, दरोडे यांचा तपासच होत नाही. फुटकळ मामल्यांत तर पोलिस तक्रार नोंदवून घेण्यासच टाळाटाळ करतात.

आपल्या पोलिस स्टेशनमध्ये कमीतकमी गुन्ह्यांची नोंद व्हावी यासाठी ही धडपड असते. सर्वसामान्य माणसाला पोलिस स्टेेशनमध्ये जाण्याची भीती वाटते, यावरून महाराष्ट्रात परिस्थिती कशी बिघडत चालली आहे, याची कल्पना पाटील आणि मुख्यमंत्री विलासराव देशमुख यांना येत नसेल, असे म्हणणे धाडसाचे ठरेल. आपण कसेही वागलो,

कितीही बेमुर्वतखोरी दाखवली तरी ' वरच्यांना ' सांभाळून घेतले की झाले असे चित्र आज पोलिस दलात तयार झाले आहे, हे धोकादायक आहे. पोलिस दलाला लागलेली ही कीड आजची नाही. गेले दशकभर ही प्रक्रिया सुरू आहे. आपल्या जातीचा, आपल्या मतदारसंघातील, आपले आदेश बिनबोभाट पाळणारा, असे निकष लावून राज्यकतेर्, पोलिस दलातील अनेकांना सांभाळून घेतात.

त्यांच्या गैरकृत्यांकडे डोळेझाक करतात, संकटातून वाचवतात. थेट वरपर्यंत आपला वशिला आहे अशी फुशारकी पोलिस कॉन्स्टेबल्स, सबइन्स्पेक्टर पातळीवरील मंडळी मारतात आणि ते सिद्ध करून दाखवतात. अशावेळी त्यांना आवर घालण्याचे धाडस त्यांचे वरिष्ठ कसे दाखवू शकतील ? पोलिस महासंचालकांचे कार्यालय हे तर गृहखात्याकडून आलेले आदेश पुढे पाठवण्याचे पोस्टमनचे काम करते, अशी टीका आता होऊ लागली आहे.

पोलिसांबद्दल तक्रारींचा सूर लावला की पोलिस दल अपुरे आहे, त्यांच्यावर कामाचा बराच ताण पडतो, आथिर्क अडचणी आहेत, अशी कारणे दिली जातात. ती बऱ्याच प्रमाणात खरी आहेत. याचा अर्थ पोलिसांची गुंडगिरी समर्थनीय ठरते असे नव्हे. माणसाला माणूस म्हणून वागवण्यासाठी, विशेषत: पीडितांची तक्रार ऐकून घेण्यामध्ये या अडचणी येतात, यावर कोणीही विश्वास ठेवणार नाही. पाटील यांना पोलिस दल सुधारायचे असेल तर सुरुवात भरतीपासून करावी लागेल.

जेथे एमपीएससीच्या प्रश्ान्पत्रिका फोडण्यासाठी पैसे देऊन उमेदवार पोलिस दलात सामील होतात, त्यांच्याकडून पुढे सचोटीची, न्यायाच्या वागणुकीची अपेक्षा ठेवणेच चूक आहे. उंची किती आहे आणि छाती किती फुगते हे निकष असावेत, पण पोलिस दलात सामील होणाऱ्याची बौद्धिक कुवत, गुणवत्ता, समाजाकडे बघण्याची त्याची दृष्टी अशा अनेक बाबींचाही विचार व्हायला हवा. त्यांच्या कामाचे मूल्यमापन सतत होणे आवश्यक असते.

आधीच्या वषीर् उत्तम कामगिरीसाठी सवोर्च्च पोलिस पदक मिळवणारा पुढल्या वर्षी भ्रष्टाचाराच्या आरोपाखाली गजाआड होतो, याचाच अर्थ या दलात बरीच दलदल निर्माण झाली आहे. ही दलदल साफ करावी लागेल. ती करताना पाटील यांना बऱ्याच जणांचे शत्रुत्व ओढवून घ्यावे लागेल. मुख्य म्हणजे हे काम एका रात्रीत होणारे नाही आणि एकट्यादुकट्याने करता येणार नाही. दलात असणारे आणि निवृत्त झालेले काही मोजके अधिकारी आणि इतरांची मदत त्यांना घ्यावी लागेल.

 
</text>
</doc>
