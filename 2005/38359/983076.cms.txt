<doc>
<docno>983076.cms.txt</docno>
<text>
 
महाराष्ट्र
पुण्यातल्या हजारो ग्राहकांना आयडियाचा 'फटका'!
[ Friday, January 07, 2005  01:00:19 am]


म. टा. प्रतिनिधी

पुणे : सर्वात चांगले नेटवर्क देण्याचा दावा करणाऱ्या आणि जपानी सुमो मल्लांचे भव्य फोटो शहरभर लावून जाहिराती करणाऱ्या आयडिया सेल्युलर या कंपनीने गुरुवारी दिवसभर पुण्यातील आपल्या हजारो ग्राहकांना चांगलाच दगा दिला. आयडियाचे नेटवर्क पूर्णपणे कोलमडून त्यांच्या सिस्टिमध्ये मोठा घोटाळा झाल्याचा मोठा फटका ग्राहकांना बसला.

दिवसभर हजारो आयडिया फोन बंद राहिले. शहरातील बहुतांश आयडिया प्री-पेड ग्राहकांना गुरुवारी सकाळपासून ' मोबाइल ' वर बाहेरून फोन आला नाही की, त्यांनाही कोणाला लावता आला नाही, इतकेच नाही तर काल रात्रीपर्यंत शेकडो रुपयांच्या घरात असलेला प्री-पेडचा बॅलन्स अचानक ' शून्य ' झाल्याचे त्यांना फोनवर दिसले.

सकाळी सहाच्या सुमाराला आयडियाचे नेटवर्क चालवणाऱ्या सिस्टिममध्ये मोठा दोष निर्माण झाल्यामुळे प्री पेड अकाऊंटवर चालणारे हजारो आयडिया फोन अचानक ' ब्लॉक ' झाले. इनकमिंगही बंद झाले आणि आयडियाच्या फोनवर बाहेरून कॉल करणाऱ्यांना ' कॉल्स टू धिस फोन हॅव्ह बीन ब्लॉक्ट ' असा मेसेज ऐकायला मिळत होता. सामान्यत: एखाद्या ग्राहकाने बिल न भरल्यास काही दिवसांनी त्याचा फोन ब्लॉक केला जातो आणि मग त्याच्या फोनवर कॉल करणाऱ्यांना असा मेसेज ऐकायला मिळतो. त्यातून संबंधित ग्राहकाचा फोन बिल न भरल्यामुळे बंद करण्यात आल्याचा (छुपा) संदेश कॉल करणाऱ्यांना जात असल्यामुळे ती एकप्रकारची मानहानीच असते. पण गुरुवारी सकाळी आयडियाच्या हजारो प्रिपेड ग्राहकांना त्यांच्या एअरटाइम अकाऊटवर शेकडो रुपये असतानाही या मानहानीला सामोरे जावे लागले.

' आयडिया ' चे प्री-पेड नेटवर्क ठप्प झाल्याने अनेक ग्राहक हवालदिल झाले होते. गुरुवारी सकाळीच ' मोबाइल ' च्या नेटवर्कमध्ये काहीतरी बिघाड असल्याची कुणकुण अनेक ग्राहकांना लागली. बऱ्याच जणांच्या प्रि-पेड कार्डवर रक्कम शिल्लक असूनही ' बॅलन्स ' चे आकडे शून्यावर गोठले. त्यामुळे मोबाइल क्रांतीच्या जमान्यात हातातल्या मोबाइलचा योग्य उपयोग करता येत नसल्याने अस्वस्थ ग्राहकांची गदीर् आयडियाच्या शो-रूम बाहेर होती.

प्री-पेडचा ' शून्य ' बॅलन्स पूर्ववत होईल ना ? या एकाच प्रश्ानची सरबत्ती अचानक उद्भवलेल्या या समस्येने त्रस्त झालेल्या अनेक ग्राहकांकडून आयडियाच्या अधिकाऱ्यांकडे केली जात होती. फोन सुरू कधी होणार, फोन बंद असल्याने झालेल्या आमच्या नुकसानीस जबाबदार कोण, सकाळी नऊ वाजल्यापासून काम सोडून आलो आहोत ; पण अद्यापही व्यवस्थित उत्तरे मिळत नाही, अशा ग्राहकांच्या तक्रारमय सुरातल्या विचारणा प्रत्येक शो-रूमवर ऐकायला मिळत होत्या. काही खाजगी व्यावसायिक तर दिवसभर फोन बंद असल्यामुळे आपले हजारो रुपयांचे नुकसान झाल्याच्या तक्रारी करत होते .

या संदर्भात आयडियाच्या शारदा सेंटर येथील मुख्य कार्यालयाशी संपर्क साधला असता तेथील अधिकाऱ्यांनी सांगितले की, गुरुवारी सकाळी सहा वाजताच ' प्री-पेड ' च्या यंत्रणेत तांत्रिक बिघाड झाला. त्यामुळे अनेक ' प्री-पेड ' ग्राहकांचा फोन बंद झाला. मात्र, हा तांत्रिक दोष लवकरच दूर करण्यात येऊन सर्व यंत्रणा पूर्ववत कार्यान्वित करण्यात येईल, या आशयाचे ' एसएमएस ' सर्व ग्राहकांना आम्ही पाठवले. त्यानंतर यंत्रणेतल्या सुधारणेचे काम युद्धपातळीवर हाती घेण्यात आल्यामुळे दुपारनंतर बऱ्याच ग्राहकांचे ' इनकमिंग ' सुरू झाले. संध्याकाळी सहापर्यंत सर्व यंत्रणा पुन्हा कार्यरत झाल्याचा दावा आयडियाच्या अधिकाऱ्यांनी केला.

मात्र, हा तांत्रिक बिघाड नेमका कशामुळे उद्भवला याचे स्पष्ट उत्तर कोणीही अधिकारी देऊ शकला नाही. एखाद्या ग्राहकाने आपले बिल वेळेत भरले नाही तर त्याचा फोन कापला जातो. मग आता आयडियाने ग्राहकाची काही चूक नसतानाही दिवसभर त्यांचे फोन बंद पाडले. या स्थितीत आता आयडिया ग्राहकांना नुकसान भरपाई देणार की नाही असा सवाल बहुसंख्य ग्राहक करत होते.

 
</text>
</doc>
