<doc>
<docno>983075.cms.txt</docno>
<text>
 
महाराष्ट्र
सुनामीचा अर्थव्यवस्थेवर विपरित परिणाम नाही
[ Friday, January 07, 2005  12:59:09 am]


म. टा. प्रतिनिधी

पुणे : सुनामी संकटाचा देशाच्या अर्थव्यवस्थेवर कोणताही विपरीत परिणाम झाला नसून, सध्या निर्माण झालेल्या परिस्थितीवर रिझर्व बँक बारकाईने लक्ष ठेऊन असल्याचे रिझर्व बँकेचे र्गव्हनर डॉ. वाय. व्ही रेड्डी यांनी मंगळवारी इथे सांगितले.

एनआयबीएमच्या वाषिर्क स्नेहसंमेलनानिमित्त आयोजित करण्यात आलेल्या कार्यक्रमाला डॉ. रेड्डी प्रमुख पाहुणे म्हणून उपस्थित होते.

यावेळी बोलताना रेड्डी म्हणाले की, सुनामी आपत्तीनंतर 26 तारखेला तातडीने रिझर्व बँकेच्या अधिकाऱ्यांची बैठक घेण्यात आली होती. त्यामध्ये वित्त बाजारपेठ, अर्थव्यवस्थेवर झालेला परिणाम आणि सुनामीग्रस्तांसाठीचे पुनर्वसन कार्य या विषयावर सविस्तर चर्चा करण्यात आली. सुनामीचा परिणाम दक्षिणेकडील चार बंदरावर परिणाम झाला आहे. तिथे झालेल्या वित्तीय हानीचा अद्यापी अंदाज आला नसल्याचे त्यांनी यावेळी बोलताना सांगितले.

सुनामीमुळे निर्माण झालेल्या संकटाचा केरळ, तामिळनाडू, आंध्रप्रदेश किनार पट्टीवरील रोजगारावर परिणाम झाल्याचे सांगून रेड्डी म्हणाले की, रिझर्व बँकेचा अद्यापी अंदमान- निकोबार भागातील बँकाशी अद्यापी संपर्क होऊ शकलेला नाही. तेथील बँकांशी संपर्क साधण्यासाठी नाबार्ड आणि फिशिंग बोर्ड यांच्याशी संपर्क प्रस्थापित करण्यात आले असल्याचे त्यांनी यावेळी स्पष्ट केले.

इंडोनेशियात झालेल्या या घटनेचा परकीय चलनावर काही प्रमाणात परिणाम झाला असल्याचे सांगून रेड्डी म्हणाले की, निर्यातीमध्येही सुमारे 200 मिलीयन डॉलर्सचा तोटा झाला असल्याचे त्यांनी नमूद केले. राष्ट्रीयकृत बँकाच्या विलीनीकरणाबाबत विचारले असता ते म्हणाले की, बँक विलिनीकरणासंदर्भात विचारणा झाली तर रिझर्व बँक त्याचा अभ्यास करेल.

आंतरराष्ट्रीय नाणेनिधीचे विभागीय कार्यालय पुण्यात

आंतरराष्ट्रीय नाणेनिधीचे विभागीय कार्यालय भारतात सुरू करण्याचा प्रस्ताव रिझर्व बँकेकडून मान्य करण्यात आला आहे. त्यासंदर्भात सविस्तर अहवाल तयार करण्याचे काम एनआयबीएमकडे देण्यात आले असून हे कार्यालय पुण्यामध्ये होणार आहे.

 
</text>
</doc>
