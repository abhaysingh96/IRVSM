<doc>
<docno>983002.cms.txt</docno>
<text>
 
महाराष्ट्र
चिपळूण : एका रात्री 20 चोऱ्या
[ Friday, January 07, 2005  12:22:46 am]


म. टा. वृत्तसेवा

चिपळूण : एकाच रात्री वीस ठिकाणी चोऱ्या करून चोरट्यांनी येथे ' विक्रम ' स्थापन केला आहे! येथील रॉयल पॅलेस व्यापारी संकुलातील सहा दुकाने चोरट्यानी फोडली. काविळतळी भागातील परांजपे यांची दोन दुकाने व समोरच्या धारिया कंपाऊंडमधील चार दुकाने फोडली. पुढे बहादूर शेख नाक्यावरची आठहून अधिक दुकाने लुटण्यात आली. कुलुपासह शटर्स वाकवून ताकदीच्या बळावर दुकाने उघडणाऱ्या चोरांनी एकाच वेळी किती ऐवज लांबविला याची आकडेवारी अद्याप उपलब्ध झाली नसली तरी तो काही लाखांच्या घरात जाईल, असे सांगण्यात आले.

दोन वाहनांतून चिपळूणवर धाड घालण्यासाठी आलेल्या या चोरट्यांनी घाटरस्त्याने कराडला जाऊन तेथेही चोरी केली असल्याचा संशय आहे. कराडच्या कृष्णा परिसरातील दुकाने मंगळवारी पहाटे फोडली गेल्याने या घटनांचा परस्पर संबंध असावा, अशी शंका व्यक्त केली जात आहे.

चिपळूण पोलिसांनी बुधवारी कामथे हरेकरवाडी नजिक संजय गोवळे ( 22), जावेद अलिमियाँ साठे (20), उमर गणी कुरेशी ( 21), इब्राहिम अहमद कुरेशी ( 20), यशवंत धोंडू मेस्त्री (30) यांना संशयावरून अटक केली आहे. खाजगी मोटारीतून प्रवास करणाऱ्या या संशयितांकडे शिगा, सुरे, लोखंडी हूक, मिरची पूड, ब्लेड्स अशी हत्यारे सापडली. 270 किलो वजनाची अॅल्युमिनियमची तराही त्यांच्याकडे सापडली. मात्र या आरोपींचा दुकानफोडी प्रकरणी संबंध आहे की नाही, ते कळू शकले नाही.

 
</text>
</doc>
