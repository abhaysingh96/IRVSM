<doc>
<docno>983073.cms.txt</docno>
<text>
 
महाराष्ट्र
पुणे पोलिस आयुक्तालयात अत्याधुनिक रेडिओ संपर्क यंत्रणा
[ Friday, January 07, 2005  12:57:03 am]


विवेक सबनीस

पुणे : गेली 40 वर्षे शहर पोलिस आयुक्तालयात बिनतारी संपर्क यंत्रणा काम करते आहे. बदलत्या काळाची आव्हाने लक्षात घेऊन पुणे आणि नागपूर पोलिस आयुक्तालयांना आता अत्याधुनिक रेडिओ ट्रंकिंग संपर्क यंत्रणा या वर्षात बसवण्यात येण्याचे ठरत आहे. प्रत्येकी सात कोटी रुपये खर्च येणाऱ्या या अत्याधुनिक यंत्रणेमुळे पोलिसांच्या कार्यक्षमतेत वाढ होऊन, गुन्हेगारी नियंत्रण तसेच कायदा सुव्यवस्था मागीर् लागण्यास मदत होईल, अशी अपेक्षा आहे.

1965 मध्ये सुरू झालेल्या पुणे शहर पोलिस आयुक्तालयात सध्या 20 पोलिस ठाणी आणि 80 पोलिस चौक्या आहेत. शहराची लोकसंख्या वाढत असल्यामुळे गुन्ह्यांमध्ये वाढ आणि रहदारीचे प्रश्ान् बिकट होत चालले आहे, अशा स्थितीत सध्याची अल्ट्रा हाय फ्रिक्वेन्सी बिनतारी यंत्रणा अपुरी पडत आहे. यासाठीच रेडिओ ट्रंकिंग सिस्टम पुणे आणि नागपूर शहरांसाठी सुचवण्यात आली आहे, असे राज्य पोलिस बिनतारी संदेश विभागाचे संचालक पी. टी. लोहार आणि उपसंचालक अरुण धिवाल यांनी सांगितले.

' महाराष्ट्र टाइम्स ' शी बोलताना ते म्हणाले की, मोठे बॉम्बस्फोट झाल्यानंतर मुंबईत 1997 मध्ये ही अधुनिक संपर्क यंत्रणा 10 कोटी रुपये खर्च करून बसवण्यात आली होती. मुंबई पोलिसांना रेडिओ ट्रंकिंग यंत्रणेचा चांगला उपयोग झाला आहे. हे लक्षात घेऊनच पुणे आणि नागपूर येथेही ती यंत्रणा राबवण्यात येईल. पोलिस महासंचालकांकडून यासाठी तत्त्वत: मान्यता मिळाली असून सध्या निविदा काढण्यात येतील. निधीची उपलब्धता आणि वेळापत्रकाप्रमाणे काम झाले तर यावषीर्च रेडिओ ट्रंकिंग यंत्रणा पुणे आणि नागपूरमध्ये प्रत्यक्ष सुरूही होईल.

रेडिओ ट्रंकिंगमुळे उपलब्ध पद्धतीचा विभागून वापर करता येतो. शिवाय दळणवळणासाठी जादा चॅनल उपलब्ध होतात. त्यामुळे वाहतूक, बंदोबस्त, वरिष्ठ अधिकारी आणि व्हीआयपी बंदोबस्त यासाठी स्वतंत्र टॉकिंग गृप तयार करता येतील. त्यातुन आवाज आणि लिखित संदेश याद्वारे अधिक सुसुत्रता आणता येईल. तसेच त्यामध्ये पुरेशी गुप्तताही पाळता येईल, असे त्यांनी सांगितले.

पुण्यातील या नव्या संपर्क यंत्रणेसंबंधी माहिती सांगताना राज्य पोलिस बिनतारी संदेश विभागाचे पोलिस निरीक्षक विश्वनाथ पाटील, फौजदार आर. के. ढोकले आणि राजेश भागवत म्हणाले की, पुणे शहर नियंत्रण कक्षात त्यासाठी फार मोठे फेरफार करावे लागणार नाहीत. तसेच सध्याच्या तीन रिपिटर टॉवरपैकी चतु:श्रृंगी आणि रामटेकडी येथील रिपिटर्सच पुरेसे होतील.

सध्या प्रचलित असणाऱ्या मोबाइल फोन्सपेक्षा याची क्षमता जास्त असून पुणे शहरात 450 वॉकी टॉकी आणि 400 मोठे संच बसवण्यात येणार आहेत. अमेरिकेतील बेल-एटीएनटी या जगप्रसिद्ध कंपनीने 1982 मध्ये रेडिओ ट्रंकिंग यंत्रणा तेथील पोलिसांसाठी सुरू केली होती. भारतात मुंबईपाठोपाठ सहा शहरातील पोलिसांसाठी सध्या ती यशस्वीरित्या वापरली जाते आहे. त्याचा लाभ पुण्याला नक्कीच होईल, असा विश्वास पाटील यांनी व्यक्त केला.

फौजदार भागवत यांनी सध्या पुण्यासाठी इमर्जन्सी इन्फमेर्शन सिस्टम ( इआयएस) सॉफ्टवेअर संशोधनाअंती विकसित केले आहे. त्याची यशस्वी चाचणी गेल्या वर्षातील निवडणुका आणि गणेशोत्सवात करण्यात आली होती.

 
</text>
</doc>
