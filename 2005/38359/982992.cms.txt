<doc>
<docno>982992.cms.txt</docno>
<text>
 
महाराष्ट्र
संशयित आरोपीचे पलायन
[ Friday, January 07, 2005  12:17:45 am]


म. टा. वृत्तसेवा

नवी मुंबई : आठवडाभरापूर्वी सीबीडी रेल्वे स्टेशनसमोर घडलेल्या दुहेरी हत्याकांड प्रकरणातील संशयित आरोपी वाशी येथील महापालिकेच्या रुग्णालयातून गुरुवारी पहाटे पोलिसांना गुंगारा देऊन पसार झाल्याने सीबीडी पोलिसांचे धाबे दणाणले आहे. या आरोपीवर रुग्णालयात पहारा देणाऱ्या दोन पोलिसांना निलंबित करण्यात आल्याचे विश्वसनीय वृत्त आहे.

गेल्या 29 तारखेला सीबीडी सेक्टर 11 मध्ये राजू मदासी, महेश शेट्टी व इंदजित या तिघांत प्रेमप्रकरणावरून कडाक्याचे भांडण झाले. त्यात मदासी व शेट्टी या दोघांचा मृत्यू झाला. जबर जखमी झालेल्या इंदजीतला पोलिसांनी वाशी रुग्णालयात दाखल केले होते. इंदजीतनेच दोघा मित्रांना मारल्याचा पोलिसांचा संशय होता.

इंदजीतने शुक्रवारी पहाटे पोलिसांच्या हातांवर तुरी देऊन पोबारा केला. सीबीडी पोलिस मात्र याबाबत गुप्तता पाळत आहेत. इंदजीत रुग्णालयात असताना त्याच्यावर पहारा देणाऱ्या रात्रपाळीच्या दोन पोलिसांना निलंबित करण्यात आल्याचे समजते.

 
</text>
</doc>
