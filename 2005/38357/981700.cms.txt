<doc>
<docno>981700.cms.txt</docno>
<text>
 
अर्थव्यवहार
शेअर बाजारात अचानक पडझड!
[ Wednesday, January 05, 2005  09:31:17 pm]


म. टा. बाजार प्रतिनिधी

मुंबई : काही रेटिंग एजन्सींनी भारतीय अर्थव्यवस्थेविषयी व्यक्त केलेले प्रतिकूल मत, अमेरिकेत नासडॅकमधील घसरण यांमुळे बुधवारी शेअर बाजारात घबराट निर्माण होऊन शेअर निदेर्शांक ( सेन्सेक्स) दीडशेहून अधिक अंशांनी गडगडला. दुपारी एक वेळ तर सेन्सेक्स 300 अंशांनी कोसळला होता. पण सुरुवातीला तुफान विक्री करून घसरणीस कारणीभूत ठरलेल्या परदेशी गुंतवणूकदार संस्थांनी अखेरच्या सत्रात बऱ्यापैकी शेअरखरेदी केल्याने बाजार सावरला. मंगळवारच्या तुलनेत सेन्सेक्समध्ये 192.17 अंशांची घट होऊन तो 6458.84 वर बंद झाला.

गेले काही आठवडे परदेशी गुंतवणूकदारांमुळे सेन्सेक्स नवनवे उच्चांक मोडत होता. मात्र बुधवारी तो कोणत्याही ठोस कारणाविना कोसळल्याने शेअर बाजार पुन्हा अनिश्चिततेच्या भोवऱ्यात सापडला. विशेष म्हणजे सर्वच क्षेत्रांतील कंपन्यांना फटका बसला. आणखी एक आश्चर्याची बाब म्हणजे, एरवी सेन्सेक्स कोसळत असताना उलाढालीवरही परिणाम होतो. मंगळवारी मात्र उलाढाल भरपूर झाली. एका दिवसात इतक्या मोठ्या प्रमाणात सेन्सेक्स कोसळण्याची 17 मे नंतरची ही पहिलीच वेळ आहे.

अमेरिकेतील नासडॅक निदेर्शांक मंगळवारी कोसळल्याने त्याचे सावट सकाळपासूनच मुंबई शेअर बाजारावर होते. विशेषत: हायटेक शेअरना पहिला फटका बसला. पुढे वाहन उद्योग, धातू उद्योग, औषधनिमिर्ती, बँकिंग अशी यादी वाढतच गेली. घबराटीतून सुरू झालेल्या तडाखेबंद विक्रीचे प्रमुख कारण ' हेज फंड्स ' हे होते. धोका पत्करण्याऐवजी शेअर विकून टाकण्याकडे त्यांचा कल राहिल्याने विक्रीची मालिकाच सुरू झाली. थोड्याफार प्रमाणात सिमेंट कंपन्यांचे शेअर वगळता इतर शेअरना कुणीही वाली राहिला नाही.

काही बाजारतज्ज्ञांच्या मते अशा प्रकारे शेअर बाजार कोसळणे अपेक्षित होते. अशी घसरण झाल्यानंतरच शेअर बाजार पुन्हा चढण्यास वाव मिळेल, असा त्यांचा होरा आहे.

बजाज ऑटो, हिरो होंडा, हिंदाल्को, विप्रो, स्टेट बँक, टाटा स्टील, टाटा मोटर्स, सत्यम कम्प्युटर्स, भारती टेलिकॉम, भारत हेवी इलेक्ट्रिकल्स, मारुती उद्योग, एचडीएफसी बँक, आयसीआयसीआय बँक, डॉ रेड्डीज आदि बड्या शेअरना फटका बसला. शेवटच्या एका तासात परदेशी गुंतवणूकदार संस्था आणि म्युच्युअल फंडांनी काही खरेदी केली नसती, तर सेन्सेक्स आणखी गडगडला असता.

 
</text>
</doc>
