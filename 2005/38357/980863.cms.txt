<doc>
<docno>980863.cms.txt</docno>
<text>
 
महामुंबई
भुजबळांची सीबीआय चौकशी?
[ Wednesday, January 05, 2005  12:44:23 am]


म. टा. प्रतिनिधी

मुंबई : तेलगी आणि कोट्यवधी रुपयांच्या बनावट स्टॅम्प घोटाळाप्रकरणी माजी उपमुख्यमंत्री आणि आघाडी सरकारमधील सार्वजनिक बांधकाम खात्याचे मंत्री छगन भुजबळ यांची सीबीआयने दिल्लीत दोन तास कसून चौकशी केल्याचे वृत्त काही वाहिन्या आणि वृत्तसंस्थांनी दिल्यामुळे मंगळवारी सायंकाळी जबरदस्त खळबळ उडाली. भुजबळ यांनी अशी चौकशी झाल्याचा स्पष्ट शब्दांत इन्कार केला आहे.

वृत्तसंस्थेने दिलेल्या बातमीनुसार, भुजबळ यांना अलीकडे एका रविवारी दिल्लीतील सीबीआयच्या मुख्यालयात बोलावून दोन तास चौकशी करण्यात आली होती. तेलगी प्रकरणात एका पोलिस अधिकाऱ्याची आपण दबाव आणून बदली केली काय, अशी विचारणा त्यांच्याकडे करण्यात आल्याचे समजते. तेलगी आणि अनिल गोटे यांचे संभाषण टेप केले असता, आपण भुजबळांशी बोललो आणि काम झाले असे तेलगीने गोटे यांना सांगितल्याचे निष्पन्न झाले होते. सीबीआयने हा धागा पकडून त्यांच्याकडे विचारणा केली. या चौकशीत भुजबळ यांनी सर्व आरोप फेटाळून लावले. आपली प्रतिमा खराब करण्यासाठीच अशा प्रकारचे आरोप वारंवार केले जातात, असे त्यांनी सीबीआयच्या निदर्शनास आणून दिल्याचे वृत्तसंस्थेने नमूद केले आहे.

भुजबळ यांच्या चौकशीच्या बातमीने राजकीय वर्तुळात संध्याकाळपासून जबरदस्त खळबळ उडाली होती. वेगवेगळ्या वृत्तवाहिन्यांनी याबाबतच्या उलटसुलट बातम्या दिल्यामुळे लोकांतही चचेर्ला उधाण आले होते.

भुजबळ यांच्या कारकीदीर्त तेलगी याने आपल्या विरुद्धच्या चौकशीत अनेकदा अडथळे आणण्यात यश मिळविले असे चौकशीत एका अधिकाऱ्याने सीबीआयला सांगितले. या प्रकरणी भुजबळ यांचे पुतणे समीर आणि आणखी काही राजकारणी यांची सीबीआयतफेर् चौकशी होण्याची शक्यता वृत्तसंस्थेने व्यक्त केली आहे.

तेलगीच्या नाफ्ता, पेट्रोलियम घोटाळ्यात भुजबळ यांचा सहभाग होता काय, याचीही चौकशी सीबीआयने केल्याचे सांगितले जाते, असे बातमीत नमूद करण्यात आले आहे. भुजबळ यांना मुख्य दारातून नेण्यापेक्षा मागल्या दाराने सीबीआयच्या दिल्लीतील कार्यालयात नेण्यात आले होते, असेही वृत्तसंस्थेचे म्हणणे आहे.

आमच्या मुंबईच्या प्रतिनिधीला मिळालेल्या माहितीनुसार, सीबीआयचे डीआयजी अरुणकुमार यांनी भुजबळ यांची तीन तास कसून चौकशी केली आणि आणखी दोघा राजकारण्यांचीही सीबीआयने चौकशी केली आहे.

' सीबीआयने एकदाही बोलावलेले नाही '

छगन भुजबळ यांच्याशी या प्रकरणी संपर्क साधला असता आपणाला आजतागायत कधीही सीबीआय-कडून चौकशीसाठी बोलावणे आलेले नाही, असे त्यांनी सांगितले. सीबीआय चौकशीच्या संबंधात आलेल्या बातमीचा त्यांनी स्पष्ट शब्दात इन्कार केला. एसआयटीने आपली चौकशी केली होती व त्या चौकशीची कागदपत्रे सीबीआयकडे आहेत, असे भुजबळ यांनी सांगितले. वारंवार अशा पद्धतीच्या बातम्या देऊन आपली बदनामी करण्यात येत असून याच बातम्या आजवर अनेकवेळा आलेल्या होत्या, असे ते म्हणाले.

 
</text>
</doc>
