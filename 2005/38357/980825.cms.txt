<doc>
<docno>980825.cms.txt</docno>
<text>
 
महामुंबई
देशी दारूच्या विक्रीतून सरकारला हवे 5 हजार कोटी रुपये!
[ Wednesday, January 05, 2005  12:18:27 am]


म. टा. प्रतिनिधी

मुंबई : विषारी दारुच्या प्रकरणानंतर देशी दारुची विक्री तिपटीने वाढली असून प्रभावी उपाययोजना केल्यास राज्य उत्पादन शुल्क खात्याचे उत्पन्न पाच हजार कोटी रुपयांपर्यंत वाढू शकेल, असे सांगतानाच देशी दारूच्या दुकानांची संख्या वाढविण्याबरोबरच गरिबांना परवडेल, अशा किमतीत ही दारू उपलब्ध करण्याची आवश्यकता राज्याचे उत्पादन शुल्कमंत्री गणेश नाईक यांनी व्यक्त केली आहे.

देशी दारू गावठी दारुच्या तिप्पट महाग असल्याने सर्वसामान्य गरीब माणूस गावठी दारूच्या अधीन होतो. यातूनच विषारी दारूच्या शोकांतिका घडतात. गावठी दारूची विक्री समूळ मोडून काढल्यास तसेच उत्पादन शुल्क विभागात होणारे गैरप्रकार रोखल्यास खात्याचे उत्पन्न 2,271 कोटी रुपयांवरून पाच हजार कोटी रुपयांपर्यंत वाढू शकेल, असे त्यांनी सांगितले.

देशी दारूच्या दुकांनाचे परवाने देताना तामिळनाडूचा फार्म्युला वापरण्याचा राज्य सरकारचा विचार आहे. तामिळनाडूत सहा हजार लोकसंख्येमागे एक देशी दारूचे दुकान असे प्रमाण आहे. राज्यात सध्या 11 हजार लोकसंख्येचा निकष असला तरी राज्याची लोकसंख्या विचारात घेता सध्याच्या दुकानांची संख्या कमी आहे. राज्यात 1553 वाइन शॉप व 4095 देशी दारूची दुकाने आहेत.

तामिळनाडूचा फार्म्युला अमलात आणल्यास या दुकांनाची संख्या तिप्पट होईल. मात्र, या बाबतचा निर्णय मंत्रिमंडळानेच घ्यावयाचा आहे, असे ते म्हणाले.

 
</text>
</doc>
