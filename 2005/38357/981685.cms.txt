<doc>
<docno>981685.cms.txt</docno>
<text>
 
लेख: जाता जाता
ओन्ली डायमंड्स!
[ Wednesday, January 05, 2005  09:05:07 pm]


चकोरीने म. टा. वाचायला घेतला. काही क्षणांतच तिने पेपरवर आकडेमोड सुरू केली.

' काय आई, पेट्रोल- डिझेलचे भाव उतरणार नाहीत म्हणून हिशेब मांडते आहेस वाटतं! ' मुलीने विचारलं.

' आपल्या एका स्कुटरसाठी कितीसा खर्च येतो. त्यापेक्षा सोन्या-चांदीचे भाव उतरले ही बातमी मला महत्त्वाची वाटते. ' तिने खुलासा केला. हे ऐकून चकोरच्या पोटात गोळा आला.

' फारसे कमी झालेले नाहीत. ' त्याने तिला परावृत्त करण्याचा प्रयत्न केला.

' अहो, भाव आणखी वाढले तर पंचाईत. ' तिने युक्तिवाद केला.

' अगं, आत्ता तातडीने कोणासाठी हवं आहे सोनं, चांदी! ' त्याने प्रयत्न चालू ठेवले.

' हळूहळू हिच्या लग्नासाठी जमवाजमव करायला हवी. नाहीतर एकदम पैसे आणणं जड जाईल. ' तिने मुद्दा मांडला.

' हिच्या जन्मापासून हे मी ऐकतो आहे आणि तू खरेदी करते आहेस. एव्हाना दोन चार मुलींची लग्न झाली असती इतक्या सोन्यात. ' चकोर वकिली थाटात बोलला.

' बाबा, तुमचं म्हणणं खरं आहे. आईच्या अंगावर आणि बँकेत लॉकरमध्ये सॉलीड दागिने आहेत. ' मुलीने सिक्रेट सांंगितल्याचा आविर्भाव आणला.

' पण भाव कमी झाले आहेत. ' चकोरी वेताळासारखी भूमिकेला पक्की होती.

' रस्त्यावरचे फेरीवाले वीस रुपयांची वस्तू तीस रुपयाला सांगतात आणि तुम्ही घासाघीस करून तेवीस रुपयाला घेता. कशी मी जिंकले या थाटात. तसंच हे सोन्याचं आहे. सहा महिन्यांपूवीर् काय भाव होते ?' चकोरने विचारलं.

' पण तेव्हा तुमचे एलटीएचे पैसे आले नव्हते ना! ' चकोरी ऐकण्याच्या मन:स्थितीत नव्हती.

' मॉम, तू फक्त हिच्या लग्नाचा विचार करते आहेस. पण तुझ्या सुनेसाठी काही ठेवणार आहेस की नाही ?' ज्यु. चकोरने हसत हसत विचारणा केली.

' त्यासाठीच आता प्रयत्न आहेत हे! पण यांना काही पटत नाही ना! ' चकोरी फार गंभीरपणे बोलत होती.

चकोर आता हतबुद्ध झाला. ज्यु. चकोरलाही आता काय बोलावं हे सुचेना. ज्यु. चकोरीला हा विषय कसा संपवावा हे कळेना. अचानक पसरलेल्या सन्नाटामुळे चकोरीने त्यांच्याकडे पाहिलं.

' मग सोनं नको म्हणता! ' तिने शांतपणे विचारलं.

' नको! ' चकोर निग्रहाने म्हणाला.

' मला तरी कुठे घ्यायचं आहे सोनं! ' चकोरी म्हणाली. तिघांनी आ वासला.

' त्यापेक्षा मी फक्त डायमंड्स घेईन म्हणते. ' एका चेंडूत तीन विकेट घेतल्याच्या आनंदात तिने जाहीर केलं.

चकोर

 
</text>
</doc>
