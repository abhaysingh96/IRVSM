<doc>
<docno>981813.cms.txt</docno>
<text>
 
क्रीडा
सचिन खेळणार; पण फलंदाजी करणार नाही!
[ Wednesday, January 05, 2005  11:28:31 pm]


मुंबई : सुनामीग्रस्तांच्या मदतीसाठी मेलबर्नमध्ये आयोजित सामन्यात आपण नक्कीच खेळणार ; पण फलंदाजी न करता केवळ क्षेत्ररक्षण करणार, असं सचिन तेंडुलकरने स्पष्ट केलं आहे.

'' मी या सामन्यात नक्कीच खेळणार ; पण डॉक्टरांनी मनाई केल्यामुळे मी या सामन्यात फलंदाजी करणार नाही ,'' असं तेंडुलकरने सांगितलं.

आशियाई संघ आणि जागतिक संघ यांच्यामध्ये 10 जानेवारी रोजी सुनामीग्रस्तांच्या मदतीसाठी होणाऱ्या या सामन्यासाठी तो शुक्रवारी ऑस्ट्रेलियाला रवाना होणार आहे.

डॉक्टरांनी त्याला संपूर्ण विश्रांतीचा सल्ला दिलेला असल्यामुळे त्याने फलंदाजी न करण्याचा निर्णय घेतला आहे. त्यामुळे तो केवळ क्षेत्ररक्षक म्हणूनच खेळणार आहे.

आशियाई क्रिकेट परिषदेचे अध्यक्ष जगमोहन दालमिया यांनी कोलकात्यात सांगितलं होतं की, तेंडुलकरवर उपचार चालू असून, त्याला आगामी दोन आठवडे फलंदाजी न करण्याचा सक्त इशारा देण्यात आला आहे. त्यामुळे तो प्रत्यक्ष संघातून खेळणार नाही ; पण गरज पडल्यास तो क्षेत्ररक्षक म्हणून खेळेल.

सुनामीग्रस्त कुटुंबांना मदत करण्याची मोठी संधी या सामन्याने मला उपलब्ध करून दिली आहे. त्यामुळे या सामन्यात खेळण्यासाठी आपण उत्सुक आहोत, असं तेंडुलकर म्हणाला.

'' सुनामीग्रस्तांना मदत करण्यास मला आनंदच वाटेल. कारण हा असा प्रसंग आहे की प्रत्येकाने त्यांना मदत करण्यासाठी पुढे सरसावलं पाहिजे ,'' असं त्याने सांगितलं.

कोपराच्या दुखापतीविषयी विचारलं असता, आपल्याला संपूर्ण विश्रांती करण्याचा सल्ला डॉक्टरांनी दिला असल्याचं तेंडुलकरने सांगितलं. '' मला चार आठवडे विश्रांती घेण्यास सांगण्यात आलं असून, त्यातले दोन आठवडे उपचार करण्यात येणार आहेत. पाकिस्तानविरुद्धच्या मालिकेसाठी मी संपूर्ण फिट असावा या दृष्टीने हे उपचार चालू आहेत. '' असं तो म्हणाला.

 
</text>
</doc>
