<doc>
<docno>981689.cms.txt</docno>
<text>
 
अग्रलेख
गुन्हेगारांचे 'मोबाइल'
[ Wednesday, January 05, 2005  09:08:52 pm]


मोबाइल फोन ही केवळ चंगळवादी जीवनशैलीची गरज आहे, असे म्हणण्याचे दिवस कधीच गेले आहेत. डॉक्टरांपासून प्लंबरपर्यंत सर्वच तातडीची सेवा पुरवणाऱ्या व्यावसायिकांची ती गरज बनली आहे. त्यात पांढरपेशे व्यावसायिक आहेत, तसेच विविध कौशल्ये असलेले श्ामिक व्यावसायिकही आहेत.

त्यांच्याकडील मोबाइल हे ग्राहकांच्या दृष्टीने तत्पर व हमखास सेवेचे एकप्रकारे आश्वासनच असते. मात्र समाजविरोधी शक्तींच्या हातात संपर्काचे हेच आधुनिक उपकरण कायद्याची आणि कायद्याच्या सर्व यंत्रणांची चेष्टा करण्याचे साधन ठरते. किमान तुरुंगातील गुन्हेगारांच्या हातातील हे साधन निष्प्रभ ठरविण्याची गरज सुप्रीम कोर्टाला भासू लागली आहे.

देशभरातील मध्यवतीर् तुरुंगांत कैद्यांकडून होणारा मोबाइल यंत्रणेचा वापर रोखणारे तंत्रज्ञान उपलब्ध आहे का आणि असल्यास ते कसे राबवता येईल, याविषयीच्या सूचना या क्षेत्रातील दोन कंपन्यांकडून मागविण्याचा सुप्रीम कोर्टाचा आदेश हे याचेच निदर्शक आहे. केंदात सत्तेवर असलेल्या संयुक्त पुरोगामी आघाडीत बिहारमधील लालू प्रसाद यादव यांचा राष्ट्रीय जनता दल हा महत्त्वाचा घटक आहे.

या पक्षाचे वादग्रस्त खासदार पप्पू यादव यांची खरी ओळख कुप्रसिद्ध गुन्हेगार हीच आहे. मात्र राजकीय संरक्षण असल्यामुळे त्यांची गुन्हेगारी पोलिस आणि न्यायसंस्था यांच्या नाकावर टिच्चून निवेर्धपणे चालू आहे. मार्क्सवादी कम्युनिस्ट पक्षाचे नेते सरकार यांच्या खुनाच्या आरोपाची चौकशी सीबीआयकडे सोपविली गेल्यावर पप्पू यादवना अटक झाली. मात्र तुरुंगात जाण्याऐवजी ते पाटणा मेडिकल कॉलेज हॉस्पिटलमध्ये दाखल झाले.

त्यांना तुरुंगात हलविण्यासाठी सुप्रीम कोर्टाला हस्तक्षेप करावा लागला. तुरुंगातील खाणे हे त्यांचा स्थूलपणा कमी करण्यास मदत करील, असे भाष्य करीत कोर्टाने त्यांची रवानगी तुरुंगात केली होती. त्यांचा आजार हे तुरुंगाबाहेर राहण्यासाठी केवळ निमित्त आहे, असेच कोर्टाने त्यातून सुचवले होते. मात्र पाटण्याच्या बेऊर तुरुंगातूनही त्यांच्या गुन्हेगारी कारवाया चालूच राहिल्या. मोबाइल फोनच्या साह्याने बाहेरील साथीदारांना ते सूचना देत.

शिवाय तुरुंगातही त्यांची दादागिरी चालूच होती. तुरुंगातच त्यांनी बैठकाही आयोजित केल्याची तक्रार होती. या सर्वांची दखल घेत, पप्पू यादव यांना राज्याबाहेरील कोणत्या तुरुंगात हलवावे याविषयीचे सीबीआयचे मत सुप्रीम कोर्टाने मागविले असून, तुरुंगात मोबाइलचा वापर ' जॅम ' करणाऱ्या यंत्रणेची गरज प्रतिपादन केली आहे. निमित्त पप्पू यादवचे असले, तरी सुप्रीम कोर्टाची विचारणा ही देशभरातील तुरुंगांसाठी आहे.

गुन्हेगारांना गजाआड करण्यामागील मुख्य उद्दिष्ट हे त्याचा त्याच्या परिसरापासून संपर्क तुटावा, साक्षीदारांवर दडपणे आणण्यास त्याला वाव मिळू नये आणि त्याच्या गुन्हेगारी कारवायांना आळा बसावा, हा आहे. प्रत्यक्षात तुरुंगाच्या यंत्रणेच्या सहकार्याने गुन्हेगारांच्या कारवाया निरंकुशपणे चालू राहतात. भ्रष्टाचार आणि राजकीय दडपण ही यामागील कारणे असतात. वास्तविक तुरुंगातील गुन्हेगारांना मोबाइल फोन जवळ बाळगताच येत नाही.

त्यांच्यापर्यंत तो पोचवला जातो, तो तुरुंग यंत्रणेतील घरभेदींकडूनच. तेव्हा या मुळावर घाव घातला, तरच गुन्हेगारांना जेल मॅन्युअलमध्ये नमूद केल्याप्रमाणे म्हणजे गुन्हेगाराप्रमाणे वागणूक द्यायला तुरुंग यंत्रणेला भाग पाडता येईल. पण या घरभेद्यांना जरब बसवणे अशक्य आहे ; कारण भ्रष्टाचाराने सर्व सरकारी यंत्रणा पोखरली आहे, अशा हतबल निष्कर्षाला सुप्रीम कोर्टच आलेले दिसते. त्यामुळेच मोबाइल ' जाम ' करण्याच्या तंत्रज्ञानाचा त्यांना अधिक भरवसा वाटू लागला आहे!

हे सरकारला अधिक लाजिरवाणे आहे. मात्र मोबाइल जाम केल्यामुळे या गुन्हेगारांची ' कार्यक्षमता ' थोडी कमी होण्यापलीकडे काही साध्य होणार नाही ; कारण ही यंत्रणा त्यांचे बाहेरच्या जगाशी संपर्क साधणारे वा साधू शकणारे तुरुंग यंत्रणेतील दुवे ' जाम ' करू शकणार नाही!

 
</text>
</doc>
