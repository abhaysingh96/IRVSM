<doc>
<docno>981736.cms.txt</docno>
<text>
 
देश-विदेश
पर्यटकांनी केले काश्मीर हाऊसफुल्ल?
[ Wednesday, January 05, 2005  10:27:49 pm]


टाइम्स वृत्तसेवा

नवी दिल्ली : दहशतवादाच्या सावटाखाली असलेल्या काश्मीरमध्ये व्यावसायिकांचे ठप्प पडलेले जनजीवन आता पर्यटकांनी पुन्हा सुरू केले आहे. गेल्यावषीर् राज्य सरकारने 2.4 लाख पर्यटकांसाठी सोय केली होती, पण आले मात्र 3.6 लाख पर्यटक! 1990 पासून ही पर्यटकांची संख्या सर्वात जास्त मानली जात आहे. 2004 मध्ये पर्यटकांची संख्या अपेक्षेपेक्षा वाढल्याने 2005 कडूनही व्यावसायिकांच्या अपेक्षा वाढल्या आहेत.

आगामी उन्हाळ्यासाठी गुलमर्ग, सोनमर्ग आणि पेहलगाममधील प्रत्येक हॉटेल, लॉज बूक झाले आहेत. एक इंचभरही जागा आता उपलब्ध नसल्याचे हॉटेल व्यावसायिकांनी मोठ्या आनंदाने सांगितले. त्यामुळे अनेक पर्यटकांनी राज्य सरकारकडे धाव घेतली. यावर उपाय म्हणून अनेक ठिकाणी तंबूसारख्या पर्यायी व्यवस्था पर्यटकांना करून देण्यात आल्या आहेत.

दहशवाद्यांच्या मागावर असणारे लष्करही आता या पर्यटकांच्या मदतीला लागले आहे. नवीन वर्षाला पाच दिवसही पूर्ण झाले नाहीत, पण काश्मीर मात्र उन्हाळ्यापर्यंत ' फूल ' झाले आहे.

भारतभरातून पर्यटकांच्या मिळालेल्या अनपेक्षित प्रतिसादामुळे राज्य सरकारकडेही पुरेशा सुविधा नव्हत्या. दहशतवादाची तमा न बाळगता, पर्यटकांच्या होणाऱ्या आगमनाने व्यावसायिक मात्र खूश आहेत. आज कितीतरी वर्षांनी त्यांना उमेदीने जगण्याची आशा मिळाली आहे.

गेल्या वषीर्चे पर्यटक लक्षात घेता राज्य सरकारला आता मात्र त्यांच्या सोयी सुविधांसाठी पावले उचलणे गरजेचे आहे. याच काळात राज्य सरकारला त्यांचे उत्पन्न मिळू शकते आणि पर्यटनाच्या व्यवसायाला नवी दिशा.

 
</text>
</doc>
