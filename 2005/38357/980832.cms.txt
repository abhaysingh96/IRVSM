<doc>
<docno>980832.cms.txt</docno>
<text>
 
महामुंबई
सुनामीग्रस्तांच्या मदतीसाठी तालसुरांची बरसात
[ Wednesday, January 05, 2005  12:21:38 am]


म. टा. प्रतिनिधी

मुंबई : लाखो रसिकांना वेड लावणाऱ्या ताल, सूर व लयीमध्ये माणुसकीच्या हुंकाराचा वेध घेण्याची शक्तीही असते. त्यामुळेच भारतीय शास्त्रीय संगीत क्षेत्रातील अनेक दिग्गज कलाकार सुनामीपीडितांच्या मदतीसाठी येत्या शुक्रवारी 7 जानेवारी रोजी एका मंचावर एकत्र येत आहेत. आंतरराष्ट्रीय कीतीर्चे तबलानवाझ उस्ताद झाकीर हुसेन यांनी त्यासाठी पुढाकार घेतला असून दादरच्या राजा शिवाजी विद्यालयात ' योगदान ' या समर्पक नावाने होणाऱ्या या मैफलीत संगीतमार्तंड पं. जसराज, गानसरस्वती किशोरी आमोणकर, संतूरवादक पं. शिवकुमार शर्मा, सारंगीवादक उस्ताद सुलतान खान असे नामवंत कलाकार एकत्र येणार आहेत.

या मैफलीत पं. सुरेश तळवलकर, शंकर महादेवन, पं. अजय पोहनकर, तालवाद्यातील उस्ताद तौफिक कुरेशी, बासरीवादक रुपक कुलकणीर्, अश्विनी भिडे-देशपांडे, गणेश व कुमारेश, पं. उल्हास कशाळकर, उस्ताद रईस खान, सतीश व्यास अशी दिग्गज कलाकारांची मांदियाळी राजा शिवाजी विद्यालयातील मंचावर दिसणार आहे. हा सोहळा सुनामीग्रस्तांच्या मदतीसाठी असल्याने पहाटेपर्यंत त्यास परवानगी देण्यात यावी, अशी विनंती सरकारकडे करण्यात येणार आहे.

सुनामीच्या लाटेने हाहाकार उडवून दिल्यावर विदेशात असलेले उस्ताद झाकीर हुसेन यांनी तातडीने सुनामीपीडितांच्या मदतीसाठी काही करण्याची इच्छा व्यक्त केली. अमेरिकेतही त्यांनी 10 लाख डॉलरची मदत जमा केली. झाकीर हुसेन प्रमोशन्स प्रा. लि. आणि पंचम निषाद क्रिएटिव्ह्ज यांच्या वतीने ' योगदान ' या मैफिलीचे आयोजन करण्याचे ठरविण्यात आले. पं. भीमसेन जोशी यांनी या ' योगदाना ' त 10 हजार रुपयांचा वाटा स्वत:हून दिला. झाकीर हुसेन, पंडित शिवकुमार शर्मा व अरविंद पारेख यांनी एका वार्ताहर परिषदेत ' योगदान ' मैफिलीची माहिती दिली.

या मैफिलीसाठी 500, 300 व 150 रुपये अशी तिकिटे असून विशेष म्हणजे सर्व सहभागी कलाकारही आपल्यासाठी व कुटुंबियांसाठी तिकिटे विकत घेणार आहेत, असे पं. शिवकुमार शर्मा यांनी सांगितले. या मैफलीस पाच हजार रसिक उपस्थित राहतील, अशी अपेक्षा आयोजकांना आहे. मैफलीती तिकिटे राजा शिवाजी विद्यालयात उपलब्ध असतील.

मैफलीतून जमा होणारी रक्कम पंतप्रधान निधीमध्ये जमा करण्यात येईल व त्याचा विनियोग योग्य प्रकारे होईल, यावर कटाक्ष राहील. शिवाय दक्षिणेकडील कलाकार मंडळींचेही यासाठी सहकार्य घेण्यात येईल, असे झाकीर हुसेन यांनी सांगितले.

 
</text>
</doc>
