<doc>
<docno>980814.cms.txt</docno>
<text>
 
महाराष्ट्र
पुण्यातही साखर कडाडणार?
[ Wednesday, January 05, 2005  12:11:13 am]


म. टा. प्रतिनिधी

पुणे : मुंबईपाठोपाठ पुण्यातील व्यापारीही येत्या गुरुवारपासून जीवनावश्यक वस्तूंची आवक थांबवणार असल्याने पुण्यातही साखरेचे भाव वाढण्याची भीती व्यक्त केली जात आहे. केंद सरकारने जानेवारी ते मार्च या तिमाहीसाठी खुला केलेला साखरेचा कोटा दोन लाख टनांनी कमी आहे. तर दुसरीकडे भाव आणखी वाढण्याच्या भीतीने सर्वसामान्यांनी एकदम खरेदी सुरू केली आहे तसेच परराज्यातूनही मागणी वाढली आहे. या पार्श्वभूमीवर साखरेची आवकच थांबल्यास परिणाम...साखर शॉटेर्ज, भाव कडाडणार!

जीवनावश्यक वस्तूंवर राज्य सरकारने सेवाकर (सव्हिर्स टॅक्स) लागू केला असून तो कापून व्यापाऱ्यांनी भरण्याचा नियम केला आहे. तो रद्द करण्याच्या मागणीसाठी मुंबईतील व्यापाऱ्यांनी एक जानेवारीपासून साखर, डाळींसह अन्य जीवनावश्यक वस्तूंची आवक थांबवली आहे. इतर कारणांबरोबरच या संपामुळे आवक थंडावल्याने मुंबई बाजारपेठेत साखरेचे भाव किलोला तीन रुपयांनी वाढले. पुण्यातील व्यापारी गुरूवारपासून आवक थांबवणार आहेत. सध्या बाजारात साखरेचे शॉटेर्ज आहे. त्यात आवकच बंद झाल्यास पुणेकरांनाही साखरेची चव कडू लागण्याची शक्यता व्यापारी वर्गातून वर्तवली जात आहे.

केंदाने जानेवारीसाठी 12 लाख, फेब्रुवारी- 11 लाख आणि मार्चसाठी 11 लाख टन याप्रमाणे तिमाहीसाठी एकूण 34 लाख टनांचा कोटा बाजारात खुला केला असून मागणीपेक्षा तो दोन लाख टनांनी कमी आहे. कर्नाटक, मध्यप्रदेश, कलकत्ता, राजस्थान आणि गुजराथमधील व्यापाऱ्यांनीही खरेदी वाढवली आहे. आजमितीला पुण्यातील व्यापाऱ्यांकडे असलेला साखरेचा कोटा मागणीपेक्षा काही प्रमाणात कमीच आहे. अशा परिस्थितीत आवक थांबल्यास भाव वाढतील, असे काही व्यापाऱ्यांनी सांगितले. सध्या पुण्यात 19 रुपये किलो असा साखरेचा भाव असून बुधवारी (आज) आवक होणार आहे.

दरम्यान साखरेच्या किंमती आणखी वाढण्याची भीती निरर्थक असल्याचे महाराष्ट्र राज्य सहकारी साखर कारखाना संघाने प्रसिद्धीस दिलेल्या पत्रकात म्हटले आहे. ' मागणी तसा पुरवठा ' या तत्त्वावर साखरेचे भाव ठरतात. केंद सरकारकडून बाजारभावाचा आढावा घेऊन प्रत्येक महिन्याचा साखर कोटा निश्चित करून तो विक्रीसाठी कारखानानिहाय खुला केला जातो. गेल्या दोन वर्षांच्या चालू तिमाहीच्या तुलनेत यावेळी खुला केलेला कोटा हा जादा असल्याचे पत्रकात म्हटले आहे.

राज्यातील एकूण 46 कारखान्यांमधून न उचलला गेलेला लेव्ही साखरेचा 4.23 लाख टन साठा खुल्या बाजारात विकण्यास परवानगी देण्याची मागणीही संघाने केली असून त्यामुळेे साखरेची खुल्या बाजारातील उपलब्धता सुधारुन त्याचा भाव अनुकुल होण्यास हातभार लागेल, असेही पत्रकात नमूद केले आहे.

 
</text>
</doc>
