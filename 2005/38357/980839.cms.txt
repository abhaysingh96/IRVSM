<doc>
<docno>980839.cms.txt</docno>
<text>
 
महामुंबई
मंत्रालयातील अधिकाऱ्यांच्या एकगठ्ठा बदल्या?
[ Wednesday, January 05, 2005  12:23:55 am]


म. टा. प्रतिनिधी

मुंबई : मंत्रालयात वर्षानुवर्षे एकाच खात्यात ठाण मांडून बसलेल्या सामान्य प्रशासन, नगरविकास, गृहनिर्माण विभागातील 159 अधिकाऱ्यांच्या बदल्यांचे आदेश थेट मुख्यमंत्री कार्यालयातून निघाल्यानंतर आता अन्य 25 विभागांतील 500 अधिकाऱ्यांच्याही बदल्यांची शक्यता आहे. मंत्रालयात मंगळवारी दिवसभर या बदल्यांचीच चर्चा सुरू होती.

मुख्यमंत्री विलासराव देशमुख यांच्या अखत्यारीतील खात्यांमधील अधिकाऱ्यांच्या बदल्यांचे आदेश काढण्यात आले. सामान्य प्रशासन विभाग व संबधित खात्याचे सचिवही या बदल्यांबाबत अंधारात होते. आता आणखी 25 खात्यांमधील 500 प्रथम व द्वितीय श्ाेणी अधिकाऱ्यांच्या बदल्या केल्या जातील, असे सांगण्यात आले. राज्य सरकारच्या बदल्यांबाबतच्या धोरणानुसार जानेवारीत याद्या तयार करून मार्च-एप्रिल महिन्यात बदल्या करण्याचे धोरण आहे. पण आता अचानक या बदल्या करण्यात आल्याने अधिकारी वर्गात आश्चर्य व्यक्त केले जात आहे.

मंत्रालयात 25 खात्यांत 125 उपसचिव व सहसचिव , 244 अवर सचिव व 713 कक्ष अधिकारी आहेत. या सर्वांच्या बदल्यांचे आदेश येत्या दोन- तीन दिवसांत निघतील, असे सांगण्यात आले. मंत्र्यांकडे खाजगी सचिव म्हणून प्रतिनियुक्तीवर असलेल्या अधिकाऱ्यांना मूळ खात्यात परत पाठविले जाणार आहे. बदल्यांच्या सत्रात निवडणूक विभागातही मोठ्या प्रमाणावर बदल्या करण्यात आल्या आहेत. पण या विभागातील विशेष कामाचा दर्जा लक्षात घेऊन निवडणूक विभागातील बदल्या रद्द केल्या जातील, असे समजते.

मंत्रालयातील अधिकाऱ्यांच्या मोठ्या प्रमाणावर बदल्या केल्या जाणार असल्याची चर्चा असली तरी आगामी अर्थसंकल्पीय अधिवेशनाच्या तयारीचे काम सुरू असल्याने सरसकट बदल्या होण्याची शक्यता कमी असल्याचे जाणकारांचे म्हणणे आहे. आता सार्वजनिक बांधकाम, अन्न व औषध प्रशासन, सहकार खात्यातील अधिकाऱ्यांच्या बदल्यांचे आदेश निघतील, असे समजते. मात्र, राज्य उत्पादन शुल्क विभागात सरसकट बदल्या केल्या जाणार नाहीत. वर्षानुवषेर् एकाच ठिकाणी असलेल्या अधिकाऱ्यांच्याच बदल्या सरकारी धोरणानुसार केल्या जातील, असे राज्य उत्पादन शुल्कमंत्री गणेेश नाईक यांनी सांगितले.

 
</text>
</doc>
