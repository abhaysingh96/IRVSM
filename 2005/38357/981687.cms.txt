<doc>
<docno>981687.cms.txt</docno>
<text>
 
लेख
चंदाबाबू आहेत कोठे?
[ Wednesday, January 05, 2005  09:07:12 pm]


महत्त्वाची गोष्ट म्हणजे चंदाबाबूंच्या देसम् पक्षाचं संभाव्य राजकीय एकटेपण... देसम्चे कायम वर्चस्व आणि चंदाबाबूंची ' हायटेक् ' प्रतिमा राज्यातील आपल्या विकासास मारक ठरत असल्याची धारणा भाजपमध्ये जाणवते. त्यामुळे सध्या उभयपक्षी अस्वस्थता आहे. त्याचा एक स्पष्ट संकेत म्हणजे अलीकडे चंदाबाबूंना धर्मनिरपेक्ष मूल्यांचे वारंवार स्मरण होते आहे! राजकारणात कशाचीही शाश्वती नसते, हेच खरं!

आंध्रमधील राजकीय माहोल सध्या मोठा गमतीचा आहे. राज्यपाल सुशीलकुमार शिंदे यांना अद्यापी राज्यपालपद मानवलेलं दिसत नाही! बंद गळ्याच्या कोटामुळं ' अवघडल्यासारखं ' वाटत असल्याचे सूचक उद्गार त्यांनी सोलापूर मुक्कामी आपल्या सत्काराप्रसंगी नुकतेच काढलेले होते! मुख्यमंत्री राजशेखर रेड्डींची गतही ' येळकोट जाईना ' अशीच! सात महिने मुख्यमंत्रीपदावर असूनही त्यांच्या वागण्या-बोलण्याचा नूर असतो थेट विरोधी पक्षनेत्यासारखा! बेफाम आश्वासने आणि बेलगाम वक्तव्ये यांची खैरात ते जुन्याच धडाडीनं अनेकदा करीत असतात!

आंध्रच्या राजकारणातील तिसरा खेळाडू आहे, चंदाबाबू नायडू. राज्याच्या या माजी मुख्यमंत्र्याची अवस्थाही निराळी नाही. विरोधी पक्ष नेत्याच्या नव्या भूमिकेशी जुळवून घेण्याचा त्यांचाही प्रयत्न जारी आहेच! सलग नऊ वषेर् स्वत:ला आंध्रचे ' सीईओ ' म्हणवून घेणाऱ्या बाबूंनाही आपल्या नव्या ' रोल ' मध्ये वावरणं सोपं जात नसल्याचं जाणवतं.

चंदाबाबू हे या तिन्ही राजकीय मोहोऱ्यांत निश्चितच सर्वाधिक वलयांकित व्यक्तिमत्त्व! अगदी परवापर्यंत राष्ट्रीय राजकारणात केंदस्थानी राहिलेले चंदाबाबू सध्या आहेत कोठे किंवा ते करतात काय, हा राज्याबाहेरील जनसामान्यांकडून नेहमी कानी येणारा प्रश्ान्! बाबू हैदराबादेतच असतात. पूवीर् प्रमाणेच विशेष सुरक्षा पथकांच्या गराड्यात वावरतात. लहान-मोठ्या राजकीय घडामोडींवर आपल्या प्रतिक्रिया नेमानं व्यक्त करतात. अधूनमधून एखाद्या उद्घाटन समारंभास हजेरीही लावतात. पक्षातील पदाधिकारी-कार्यकतेर् यांना नियमित मार्गदर्शनही करतात. पण , ' ज्युबिली हिटस ' या पॉश भागातील देसम पक्षाच्या अद्ययावत मुख्यालयापुढे पूवीर् अटळपणे दिसणारी मोठी गदीर् मात्र आता ओसरलीय! नाही म्हणायला, नुकत्याच संपलेल्या विधानसभा अधिवेशनात राज्यातील नियोजित पाटबंधारे प्रकरणातील टेंडर प्रकरणातील कथित भ्रष्टाचाराचा मुद्दा मात्र चंदाबाबू व त्यांच्या पक्षाने आक्रमकपणं लावून धरलेला होता. मध्यंतरी, राज्याच्या रायलसीमा भागांतील टोळी युद्धात आपल्या पक्ष कार्यर्कत्यांच्या हत्यांच्या निषेधार्थ बाबूंनी चक्क रस्त्यावर निदर्शने/धरणेही केली होती. पण काचेच्या घरात राहणाऱ्यांनी दुसऱ्यांवर दगडफेक करण्याजोगाच तो प्रकार होता!

अर्थात विरोधी बाकांवर बसण्याची पाळी येऊनही चंदाबाबू अजूनही राज्याचे सीईओ असल्यागत वावरतातच! अलीकडचीच गोष्ट. चंदाबाबूंचं संगणक प्रेम हा एकेकाळी कुचेष्टा आणि कौतुकाचाही विषय होता. पण सत्ता जाऊनही आपल्या ' हायटेक ' प्रेमाचं प्रदर्शन करण्याचा त्यांचा सोस संपलेला नाही! रेड्डी शासनाच्या कथित भ्रष्टाचारांच्या प्रकरणाची नोंद घेण्यासाठी त्यांनी काही काळापूवीर् एक स्वतंत्र वेबसाईट उघडली. तिचं गाजावाजा करून उद्घाटनही केलं. राज्य शासनाच्या भ्रष्टाचाराबाबतच्या तक्रारी त्या साईटवर नोंदविण्याचं आवाहन चंदाबाबूंनी नागरिकांना केलं होतं. तशी प्रकरणे पक्षामार्फत तडीस लावण्याचा बाबूंचा मनोदय होता. पण त्या साईटवर कोणी, किती व कोणती प्रकरणे नोंदविली हे अजून गुलदस्त्यात आहे! चंदाबाबू शासनाच्या नऊ वर्षांत बोकाळलेल्या भ्रष्टाचाराचं काय, हा जनसामान्यांना पडणारा प्रश्ान् अद्याप गुलदस्त्यातच आहे.

एक गोष्ट मात्र खरी की, आंध्रचा हा भूतपूर्व मुख्यमंत्री राज्यातील जनतेनं नाकारूनही नाउमेद झालेला नाही. निदान तसं दाखवीत नाही. आपण पुन्हा प्रचंड बहुमतानं राज्यात सत्तेवर येऊ, अशी ग्वाही चंदाबाबू वारंवार देतात. मीडियाशीही त्यांचा बऱ्यापैकी संपर्क असतो. मीडियाचे ते एकेकाळचे हिरो! आजही उच्चभ्रू पत्रकारांत त्यांच्याविषयी सहानुभूती आहेच. शिवाय, हैदराबादेस जगाच्या आय. टी. नकाशावर स्थान मिळवून देणाऱ्या चंदाबाबूंचे, उद्योग- संघटनाशीही संबंध आहेतच. अशाच एका संघटनेमार्फत ते नुकतेच पाकिस्तानच्या तीन दिवसांच्या दौऱ्यांवर होते. पाकिस्तानचे अध्यक्ष जनरल मुशर्रफ यांची ते भेट घेणार असल्याच्या वार्ता प्रसिद्ध झालेल्या होत्या. पण ती भेट झाली नाही. कराचीतील उद्योगपतींपुढे चंदाबाबूंनी ई-प्रशासन पद्धतीवर भाषणे केली. गेल्या आठवड्यात चंदाबाबू लायन्स क्लबच्या एका मेळाव्यास संबोधित करण्यासाठी अहमदाबादेसही जाऊन आले.

आपलं अस्तित्व जाणवून देण्याचा चंदाबाबूंचा कसोशीने प्रयत्न चालला आहे. अर्थात् चंदाबाबू व देसम् पक्षाच्या राजकीय अस्तित्वाबाबत शंका घेण्याचे या घटकेस तरी कारण नाही. तसेच, सतत नऊ वषेर् राज्यात सत्ता राबविल्याने प्रशासन प्रणालीतील साऱ्या बारकाव्यांची, खाच-खळग्यांची उत्तम जाण असलेल्या चंदाबाबूंच्या रूपाने सत्ताधारी काँग्रेस शासनापुढे मोठेच आव्हान उभं आहे, हेदेखील नाकारता येणार नाहीच. पण प्रश्ान् आहे, तो चंदाबाबू व त्यांच्या संघटनेच्या आगामी वाटचालीचा. गेल्या काही दिवसांत देसम्मधील काही वजनदार व माजी आमदार/ नेत्यांनी काँग्रेसमध्ये प्रवेश केला. त्यातील काही मंडळी बाबूंच्या रायलसीमा प्रांतातील आहेत, हे विशेष. पुन्हा, ज्या नेत्यास गुन्हेगारी कारवाईपासून वाचविण्यासाठी चंदाबाबूंनी मंत्रीपदाची कवचकुंडले दिली होती, ते भूतपूर्व बांधकाम मंत्री रामसुब्बा रेड्डी यांना एका खुनाच्या प्रकरणात न्यायालयाने नुकतीच जन्मठेपेची शिक्षा सुनावली. सत्तारूपी वाळू पायाखालून निसटताच या घटना घडलेल्या आहेत. ही प्रक्रिया पुढे चालू राहते काय, हे बघावे लागेल. स्वत: चंदाबाबूंच्या मागेही त्यांच्या कामातील कथित गैरव्यवहारांच्या चौकशींचे भुंगे रेड्डी शासनाने लावलेले आहेत, ते निराळेच.

पण या सर्वांपेक्षा महत्त्वाची गोष्ट आहे ती चंदाबाबूंच्या देसम् पक्षाचं संभाव्य राजकीय एकटेपण. भाजपप्रणीत राष्ट्रीय लोकशाही आघाडीचा देसम् हा एक मुख्य घटक पक्ष आहे. गेल्या सहा वर्षांत विविध अडचणींतून देसम्-भाजप युती कायम राहिली आहे. 1999 व 2004 अशा दोन निवडणुकींतही हे दोन्ही पक्ष बरोबर होते. पैकी , 1999 च्या निवडणुकीत राज्यात देसम्-भाजपला ठळक यश लाभले ; तर 2004 मध्ये अपयश. तेव्हापासून युतीबद्दल पुनविर्चाराची उघड मागणी दोन्ही पक्षांतील जबाबदार नेत्यांकडून होत आहे. भाजपबरोबरील युतीमुळे दुरावलेले राज्यातील मुस्लिम मतदार हे देसम्च्या पराभवाचे मुख्य कारण असल्याची भावना संघटनेत आहे. दुसरीकडे, देसम्चे कायम वर्चस्व व अरेरावी आणि चंदाबाबूंची ' हायटेक् ' प्रतिमा राज्यातील पक्षाच्या विकासास मारक ठरत असल्याची धारणा राज्य भाजपमध्ये जाणवते. त्यामुळे सध्या तरी उभयपक्षी अस्वस्थता आहे. त्याचा एक स्पष्ट संकेत म्हणजे अलीकडे चंदाबाबूंना धर्मनिरपेक्ष मूल्यांचे वारंवार स्मरण होते आहे! आपल्या पक्षाची धर्मनिरपेक्ष तत्त्वांवरील निष्ठा अबाधित असल्याचं सध्या ते सातत्यानं जाहीर करीत आहेत! देसम्चा केंदातील राष्ट्रीय लोकशाही आघाडी शासनास पाठिंबा होता ; भाजपला नव्हे किंवा सध्या आघाडी सरकारच अस्तित्वात नसल्याने समर्थनाचा प्रश्ान् येतोच कोठे, या अर्थाचा नेहेमीच्या चलाखीनं चंदाबाबूंनी चालविलेला शब्दच्छल देसम्मधील अंतरंगातील वारे स्पष्ट करतात.

त्या पार्श्वभूमीवर मार्क्सवादी नेते व लोकसभेचे सभापती सोमनाथ चटजीर् यांची चंदाबाबूंनी हैदराबादेस घेतलेली ' सदिच्छा ' भेट अर्थपूर्ण होती. त्या भेटीनंतर देसम् डाव्यांबरोबर हातमिळवणी करीत तिसरी आघाडी निर्माण करण्यास उत्सुक असल्याच्या बातम्यांचे पेव राजकीय वर्तुळात उठले होते. डाव्यांबरोबर काम करण्यात चूक काय, अशी मल्लीनाथी करीत बाबूंनी त्या चचेर्स खतपाणीच घातले. डाव्यांबरोबरील आपल्या जुन्या पूर्वसंबंधांची त्यांनी त्यानिमित्ताने उजळणीही केली. पण मार्क्सवादी नेते सीताराम येचुरींनी देसम्शी युती करण्याचा प्रश्ान्च नसल्याचा तात्काळ खुलासा केला व चर्चा थांबली! जातीयवादी भाजपशी युती व राज्यात नऊ वषेर् राबविलेली गरिबीविरोधी आथिर्क धोरणे, यामुळे देसम्सोबत युती करणे अशक्यच असल्याची नि:संदिग्ध घोषणा त्यांनी केली.

परिणामी, एकीकडे देसम्शी साथ-संगत जारी ठेवण्यास भाजप उत्सुक नाही आणि दुसरीकडे, डावे पक्षही देसम्ला दूर ठेवू इच्छितात. भाजप-डावे या दोन्ही बिगरकाँग्रेसी राष्ट्रीय पक्षांना चंदाबाबू सध्या ' लायबिलिटी ' वाटतात. भाजपबद्दलही तीच भावना देसम्मध्ये आहे. एकीकडे, जिद्दीच्या राजकारणात ' किंग मेकर ' चं वलय ज्या व्यक्तीभोवती होतं, ते चंदाबाबू व त्यांची संघटना आता राजकीयदृष्ट्या अस्पृश्य बनतेय की काय, असे दिसते. त्याची जाणीव स्वत: चंदाबाबूंना असणारच.

कालपरवापर्यंत राष्ट्रीय राजकारणाचे सूत्र- संचालक चंदाबाबू नायडू आज राज्यात आपले अस्तित्व सिद्ध करण्यासाठी प्रयत्नशील दिसतात! राजकारणात कशाचीही शाश्वती नसते, हेच खरं!

धनंजय कुलकर्णी

 
</text>
</doc>
