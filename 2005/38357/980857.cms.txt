<doc>
<docno>980857.cms.txt</docno>
<text>
 
महामुंबई
सोन्या-चांदीची उतरली झळाळी!
[ Wednesday, January 05, 2005  12:41:30 am]


म. टा. प्रतिनिधी

मुंबई : आंतरराष्ट्रीय बाजारपेठेत सोन्याचांदीचे भाव घसरल्याचा परिणाम इथल्या बाजारपेठेवरही होऊन मंगळवारी चांदीचे भाव किलोमागे 385 रुपयांनी तर सोन्याचे भाव तोळ्यामागे 90 रुपयांनी घसरले. सोमवारी किलोला 10,540 रुपयांवर असलेला चांदीचा भाव मंगळवारी 10,155 रुपयांवर आला होता. तर सोने सोमवारच्या 6310 रुपयांवरून ( शुद्धता- 99.9) मंगळवारी 6220 पर्यंत घसरले.

डॉलरच्या मूल्यात सतत होत असलेल्या घसरणीचा परिणाम सोन्याचांदीच्या भावांवरही होत आहे. गेले कित्येक दिवस सोन्याचांदीचे दर सातत्याने घसरत होते. मंगळवारी मात्र, या घसरणीचे प्रमाण लक्षणीय होते, असे जव्हेरी बाजारातील सराफांनी सांगितले. सोन्याचांदीची दीड वर्षांपूवीर् ' मल्टिकमॉडिटी एक्स्चेंज ' मध्ये नोंद झाली असून या बाजाराचे व्यवहार देखील शेअर बाजाराप्रमाणेच होत असतात. तसेच यावर आंतरराष्ट्रीय पेठेचा फार मोठा प्रभाव असल्यामुळे त्याचाच परिणाम सोन्याचांदीच्या भावात होऊन त्यात देखील चढउतार होत असते. पण सध्याची घट ही मुख्यत: डॉलर कमकुवत होत असल्यामुळेच होत आहे.

शेअर बाजारातल्या गुंतवणुकीनंतर सोन्याचांदीतल्या गुंतवणुकीत स्थैर्य असल्यामुळे अनेक व्यापाऱ्यांनी भाव वधारण्याच्या अपेक्षेने त्यांचा संचय करून ठेवला होता ; पण युरोच्या तुलनेत डॉलर कमकुवत झाल्यामुळे सर्वांचे अंदाज चुकवत सोन्याचांदीचे भाव घसरले, अशी माहिती बुलियन असोसिएशनच्या सदस्यांनी दिली.

सोन्याचांदीच्या स्थानिक बाजारपेठेतही गेल्या काही महिन्यांमध्ये मंदीची लाट आली असल्याचे त्यांनी नमूद केले.

सध्याचा लग्नाचा ' सीझन ' आणि या काळातला ग्राहकांचा बाजारातला राबता बघता एका दिवसात देखील बाजाराचे लाखोंनी नुकसान होऊ शकते, असे जव्हेरी बाजारातील सराफांनी सांगितले. त्याचबरोबर आज फार मोठ्या फरकाने ही घट झाली असली तरी बुधवारी ही परिस्थिती निश्चितच बदलेल आणि भावात आलेली तूट थोड्याफार प्रमाणात तरी भरून निघेल, असा विश्वास त्यांनी व्यक्त केला.

स्वस्त झाले

सोने : तोळ्यामागे 90 रु.

चांदी: किलोमागे 385 रु.

 
</text>
</doc>
