<doc>
<docno>980823.cms.txt</docno>
<text>
 
महामुंबई
'ऑरेंज'चे सुरक्षा रक्षक अजूनही 'असुरक्षित'
[ Wednesday, January 05, 2005  12:17:53 am]


म. टा. प्रतिनिधी

मुंबई : हायकोर्टाने आदेश देऊनही ' ऑरेंज ' मध्ये काम करणाऱ्या खासगी सुरक्षा रक्षकांची नोंदणी करून घेण्यास सुरक्षा रक्षक मंडळाकडून टाळाटाळ होत असल्याच्या निषेधार्थ बेमुदत उपोषणाचा इशारा या सुरक्षा रक्षकांनी दिला आहे.

' ऑरेंज ' नावाने मोबाइल फोनची सेवा पुरविणाऱ्या कंपनीत काम करणाऱ्या सुरक्षा रक्षकांना ठेकेदारी पद्धतीने राबवून घेण्यात येत असल्याबद्दल ' महाराष्ट्र सुरक्षा रक्षक आघाडी ' ने मुंबई हायकोर्टात दाद मागितली होती.

त्यावर कोर्टाने या सुरक्षा रक्षकांची मंडळात नोंदणी करून घेण्याबाबत 5 एप्रिल रोजी आदेश दिले होते. मात्र, तरीही मंडळाने त्यांची नोंदणी करून घेण्यास टाळाटाळ केल्याने सुरक्षा रक्षक आघाडीच्या वतीने पुन्हा एकदा कोर्टात दाद मागण्यात आली होती. त्यावर मुख्य न्यायाधीश दलवीर भंडारी व न्या. धनंजय चंदचुड यांच्या खंडपीठाने पुन्हा 14 डिसंेबर रोजी सुरक्षा रक्षकांची नोंदणी करण्याबाबत आदेश दिले आहेत. मात्र, तरीही मंडळाचे पदाधिकारी याबाबत टाळाटाळ करीत असून त्यामुळे सर्व सुरक्षा रक्षक आपल्या कुटुंबियांसह बेमुदत उपोषण सुरू करणार असल्याचे सुरक्षा रक्षक आघाडीचे सरचिटणीस उदय भट यांनी सांगितले.

 
</text>
</doc>
