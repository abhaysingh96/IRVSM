<doc>
<docno>981518.cms.txt</docno>
<text>
 
महाराष्ट्र
दारूकांडानंतरच पोलिसांना जाग
[ Wednesday, January 05, 2005  06:25:37 pm]


मनोज जालनावाला

मुंबईतल्या दारूकांडाला कारणीभूत ठरलेली गावठी विषारी दारू मुंब्रा आणि उरण तालुक्यातील शेलघर इथे तयार करण्यात आल्याचं उघडकीस झालं. त्यामुळे नवी मुंबई पोलिस आयुक्तालय हद्दीतील बेकायदा गावठी दारूधंद्यांचा प्रश्न ऐरणीवर आला आहे. आयुक्तालय हद्दीतील हातभट्ट्या व गुत्ते यांच्यावर धाडी टाकण्याची मोहीम हाती घेण्यात आली आहे. या छापासत्रात शेलघर इथल्या गावठी दारूबाबत चुकीचा अहवाल देणारे न्हावा-शेवा ठाण्याचे वरिष्ठ पोलिस निरीक्षक एकनाथ बुधवंत, उपनिरीक्षक अनंत मोकल, डी. एस. गावडे यांच्यावर 28 डिसेंबर रोजी निलंबनाची कारवाईही करण्यात आली. त्यावरून हातभट्टीमालक आणि पोलिस यांच्यात अर्थपूर्ण संबंध असल्याचं स्पष्ट झालं आहे.

ऐरोली भागातील चिंचपाड्यामध्ये 1999 मध्ये झालेल्या दारूकांडात 9 तळीराम प्राणास मुकले. ऐरोली नाका इथे नोव्हेंबर 2002 मध्ये पुन्हा दारूकांड झालं. त्यात 13 जणांचा मृत्यू झाला तर 6 जणांना अंधत्व आलं. हातभट्टीवाल्यांनी मिथेनॉल वापरल्यानेच ही दारूकांडे घडली. ऐरोली इथे 1999 आणि 2002 मध्ये घडलेल्या दारूकांडात 22 जणांचे संसार उद्ध्वस्त झाल्यानंतर रबाले पोलिस ठाण्यातील तत्कालीन वरिष्ठ पोलिस अधिकाऱ्यांनी लाखोंचा मलिदा देऊन स्वत:ची सुटका करून घेतल्याची चर्चा होत आहे.

नोव्हेंबर- 2002 मध्ये ऐरोली इथे दारूकांड घडल्यानंतर राज्य सरकारने या दारूकांडाची चौकशी करण्यासाठी तसंच उपाययोजना सुचवण्यासाठी तत्कालीन कोकण विभागीय महसूल आयुक्त एन. रामाराव यांच्या नेतृत्वाखाली एक समिती नेमली होती. या समितीने पाहणी करून चौकशी अहवालही राज्य सरकारला सादर केला आहे. पण अन्य अनेक अहवालांप्रमाणेच एन. रामाराव समितीचा अहवालचं पुढे काय झालं समजलं नाही.

पनवेल, उरण, दिघोडा, शेलघर, धुतूम, सोनारपाडा, कुंडेवहाळ, शीळफाटा इथे जागोजागी हातभट्ट्या आहेत. तिथूनच नवी मुंबईत दारू पाठवण्यात येते. देसई, मुंब्रा, खडीर्, खडवली, दिवा, विरार, भाईंदर, घोडबंदर, कासारवडवली, पिंपळास, जव्हार, मुरबाड आदी परिसरातूनही दररोज हजारो लिटर गावठी दारू नवी मुंबई, मुंबई आणि ठाणे परिसरात वितरीत केली जाते, हे पोलिसांना माहित नव्हतं काय, असा प्रश्न उपस्थित केला जात आहे.

दारूत मिथेनॉल वापरण्यापूवीर् इथेनॉल वापरण्याचा प्रघात होता. इथेनॉल हे आरोग्याला घातक नाही. पण इथेनॉल 35 ते 40 रुपये लिटर असल्याने हातभट्टीवाल्यांनी 4 ते 5 रुपये लिटर दराने मिळणारे मिथेनॉल हातभट्टीच्या दारूत वापरण्यास सुरुवात केली. पण मिथेनॉलचं प्रमाण जास्त झालं तर दारू विषारी बनते. मिथेनॉलयुक्तविषारी दारू प्यायल्यानंतर ती पिणाऱ्याचा जीव घेते, असं या व्यवसायातील व्यक्तीने सांगितलं.

हातभट्टी मालकांनी ' मिथेनॉल ' वापरून बनवलेल्या गावठी दारूमुळेच ऐरोली इथे दोनदा, खोपोलीत एकदा तर मुंबईत दोनदा दारूकांडे

घडली. प्रत्येक वेळी अशी घटना घडल्यानंतरच सरकारी यंत्रणा कामाला लागते. अन्यथा ती सुस्त असते. नवी मुंबई पोलिसांनी बऱ्याच कालावधीनंतर हातभट्ट्यांविरुद्ध सुरू केलेल्या मोहिमेने, त्यावर शिक्कामोर्तब केलं आहे.

 
</text>
</doc>
