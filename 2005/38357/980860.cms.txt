<doc>
<docno>980860.cms.txt</docno>
<text>
 
महामुंबई
झोपडीदादांच्या मुसक्या!
[ Wednesday, January 05, 2005  12:42:51 am]


म. टा. प्रतिनिधी

मुंबई : सगळे काही व्यवस्थित झाले असेल, तर ही बातमी वाचकांपर्यंत पोहोचेपर्यंत मुंबईतले 67 खतरनाक झोपडपट्टीदादा जेरबंद झाले असतील... हातभट्ट्यांच्या विरोधात धडक मोहीम राबवल्यानंतर गृहखात्याने आता झोपडपट्टीदादांना जेरबंद करण्यासाठी मंगळवारी रात्रीपासून कारवाई सुरू करण्याचे आदेश पोलिसांना दिले आहेत. सरकारी जागा बळकावून तेथे अनधिकृत झोपडपट्या उभारून त्यांत बेकायदा धंद्यांना उत्तेजन देणाऱ्या 67 झोपडीदादांची यादी पोलिस खात्याला देण्यात आली असून मुसक्या बांधून त्यांच्यावर कठोर कारवाई करण्याच्या सूचना गृहमंत्री आर.आर. पाटील यांनी दिल्या आहेत.

विषारी दारू पिऊन शंभरच्या आसपास मुंबईकरांचे बळी गेल्यानंतर गृहखात्याने आठवडाभर हातभट्ट्यां- विरुद्ध कारवाई करून गावठी दारूचे अनेक अड्डे उद्ध्वस्त केले होते. या झोपडपट्ट्यांमध्ये फक्त बेकायदा दारू गाळण्याचेच काम होते, असे नाही तर तेथे अनेक प्रकारचे बेकायदा धंदे खुलेआम चालत असल्याचे आढळून आल्यानंतर गृहमंत्र्यांनी थेट या दादांवरच पोलिसाचा दंडुका उगारला आहे.

' त्यांची गुन्हेगारी पार्श्वभूमी तपासून त्यांच्यावर योग्य ती कायदेशीर कारवाई बेधडक करा. आवश्यक असेल तर ' एमपीडीए ' खाली अटक करा, त्यात कोणत्याही प्रकारचा राजकीय हस्तक्षेप होणार नाही ,' असे आश्वासन पाटील यांनी वरिष्ठ अधिकाऱ्यांना दिले आहे. झोपडपट्टीदादांना संरक्षण देणाऱ्या अधिकाऱ्यांची यापुढे गय केली जाणार नाही, हे त्यांनी स्पष्ट केले. त्यांना कोणत्या पक्षाचे किंवा नेत्यांचे अभय आहे, याचीही माहिती घेतली जाणार असून प्रसंगी त्यांच्यावरही कारवाई केली जाईल, असा इशारा उपमुख्यमंत्र्यांनी दिला.

बेकायदा झोपडपट्ट्यांवर सरकारच्या मदतीने पालिकेच्या अतिक्रमण निर्मूलन पथकाने केलेल्या कारवाईनंतर सरकारच्या किंवा पालिकेच्या मालकीची सुमारे 300 एकर जागा पुन्हा राज्य सरकारच्या ताब्यात आली असून, बाजारभावाने या जागेची किंमत दीड हजार कोटी रुपयांच्या आसपास जातेे.

रमाबाई नगराजवळील नेताजीनगर येथील सार्वजनिक बांधकाम खात्याच्या मालकीची 100 एकर जागा बळकावून त्यावर हजारो झोपड्या उभारण्यात आल्या होत्या. अशाच पद्धतीने न्यू मंडाला गोवंडी येथील 50 एकर राखीव जागेवर कब्जा करुन दादा मंडळी गबर झाली होती. शिवाय मालवणीच्या अंबोजवाडी येथील 25 एकर, मावेर्रो, अस्मितानगर , 25 एकर, साठेनगर देवनार , 24 एकर, मावेरो अली तलाव , 20 एकर आणि महाराष्ट्रनगर येथील 20 एकर जमिनीवरील अतिक्रमणे हटवून त्या मोकळ्या करण्यात आल्या आहेत. एम पूर्व वॉर्डातील शिवाजीनगर येथील रस्ते आणि डंपिंग ग्राऊंडसाठीच्या 15 एकर जागेवर मोठ्या प्रमाणात झोपड्या उभारण्यात आल्या होत्या. तेथे पुन्हा अतिक्रमण होऊ नये याच्या खबरदारीचे आदेश दिले आहेत.

 
</text>
</doc>
