<doc>
<docno>980826.cms.txt</docno>
<text>
 
महामुंबई
बळी विषारी दारूचे आणि जातीय राजकारणाचेही!
[ Wednesday, January 05, 2005  12:19:01 am]


म. टा. प्रतिनिधी

मुंबई : विषारी दारूप्रकरणी पोलिस अधिकाऱ्यांवर निलंबनाची कारवाई करण्यात आली असली तरी याला जातीय रंग मिळाल्याने एका ' मराठा ' अधिकाऱ्याचाही विनाकारण बळी गेल्याची चर्चा पोलिस दलात सुरू आहे. राजकीय नेत्यांमधला जातीयवाद या निमित्ताने पोलिस दलातही शिरल्याची टीका होत आहे.

आर्थर रोड येथे विषारी दारूने 18 जणांचा बळी घेतल्यानंतर ना. म. जोशी मार्ग पोलिस ठाण्याच्या वरिष्ठ पोलिस निरीक्षकांना निलंबित करण्यात आले. ही घटना पुन्हा घडू नये यासाठी सगळीकडे कडेकोट बंदोबस्त ठेवण्याचे आदेश गृहखात्याने दिले. मात्र, त्यानंतरही विक्रोळी येथे अशाच प्रकारात सुमारे 100 जणांचा बळी गेला.

गृहमंत्री आर. आर. पाटील यांनी वरिष्ठ पोलिस अधिकाऱ्यांची बैठक बोलावून चौकशीचे आदेश दिले. चौकशी अहवालात ना. म. जोशी मार्ग पोलिस ठाण्यातील तसेच विक्रोळी पोलिस ठाण्यातील काही पोलिस कर्मचारी आणि अधिकाऱ्यांवर निलंबनाची शिफारस करण्यात आली. प्रकरण गंभीर असल्याने परिमंडळ सातच्या ' बिगरमराठा ' पोलिस उपायुक्तांनाही निलंबित करण्याची शिफारस करण्यात आली. हा प्रस्ताव मंत्रालयात पोहोचल्यानंतर कारवाई करण्यापूवीर् गृहमंत्र्यांकडून सहज चाचपणी करण्यात आली असता संबंधित पोलिस उपायुक्ताची बाजू सावरण्यासाठी राष्ट्रवादी काँग्रेसचा एक नेता पुढे सरसावला. या अधिकाऱ्याला निलंबित करायचे नाही, असा आग्रह त्याने धरला. ही मागणी मान्य होणे अवघड असल्याचा अंदाज आल्यानंतर या नेत्याने हाच न्याय परिमंडळ तीनमधल्या ' मराठा ' अधिकाऱ्याला का लावला जात नाही, असा सवाल केला.

त्यामुळे दुसऱ्या पोलिस उपायुक्तालाही निलंबित करण्याच्या हालचाली सुरू झाल्या. गृहखात्यातील आणि पोलिस दलातील अधिकाऱ्यांनी याला विरोध केला. पण, जातीच्या राजकारणापुढे कुणाचेच चालले नाही आणि दोषी नसतानाही एका अधिकाऱ्याचा बळी गेला!

 
</text>
</doc>
