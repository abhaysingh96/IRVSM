<doc>
<docno>980873.cms.txt</docno>
<text>
 
देश-विदेश
सर्वच तुरुंगांत हवेत मोबाइल जॅमर!
[ Wednesday, January 05, 2005  12:47:36 am]


वृत्तसंस्था

नवी दिल्ली : तुरुंगात मोबाइल फोन ' जॅम ' करण्यासाठी पुढाकार घेत सुप्रीम कोर्टाने अशी यंत्रणा बसवण्याबाबत ' बीएसएनएल ' व ' रिलायन्स इन्फोकॉम ' कडे मंगळवारी विचारणा केली. दुसरीकडे नामचिन कैदी अवधेश मंडल याने मोबाइलवर धमक्या दिल्या-प्रकरणी बिहार पोलिसांनी माधेपुरा तुरुंगावर छापा घातला.

बिहारमधील कैद्यांनी मोबाइलच्या मदतीने गुन्हेगारी कारवाया सुरूच ठेवल्याची न्या. एन. संतोष हेगडे आणि न्या. एस. बी. सिन्हा यांनी गंभीर दखल घेतली. हा प्रकार रोखण्यासाठी वापरण्यात येणाऱ्या उपकरणांची माहिती 11 जानेवारीपर्यंत देण्यास त्यांनी या कंपन्यांना सांगितले.

अजित सरकार हत्याप्रकरणी राष्ट्रीय जनता दलाचा खासदार पप्पू यादव याला जामीन दिल्याप्रकरणी सुनावणी सुरू असताना त्यांनी हे पाऊल उचलले. यादव याला बिहारबाहेरील तुरुंगात हलवण्याबाबतची सुनावणी कोर्टाने 11 जानेवारीपर्यंत पुढे ढकलली.

 
</text>
</doc>
