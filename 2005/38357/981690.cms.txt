<doc>
<docno>981690.cms.txt</docno>
<text>
 
अग्रलेख
पुन्हा वादाच्या भोवऱ्यात
[ Wednesday, January 05, 2005  09:13:47 pm]


गेले वर्ष छगन भुजबळ यांच्या राजकीय जीवनात बरीच वादळेे घेऊन आले. अशाच एका तुफानात त्यांचे उपमुख्यमंत्रीपद गेले आणि त्यांना काही काळ अपमानास्पद विजनवासही सोसावा लागला. पण वर्ष सरेपर्यंत तो काळही संपला आणि भुजबळ पुन्हा मंत्री झाले.

उपमुख्यमंत्रीपद आणि गृहखाते हुकले, तरी सार्वजनिक बांधकाम खाते त्यांना मिळाले. पण 2005 साल उजाडताच जुन्या दम्याची पुन्हा उबळ येऊन जीव घाबराघुबरा व्हावा, तसे त्यांचे झाले. गेल्या वषीर् अब्जावधी रुपयांच्या तेलगी स्टँप घोटाळ्याची चौकशी चालू झाली आणि बघता बघता भुजबळांचेच नाव त्यात गुंतत गेले.

साक्षात गृहमंत्रीच तेलगी नावाच्या बदमाषाशी संबंध ठेवून असल्याची चर्चा सुरू झाली. भुजबळांचे पुतणे समीर यांना विशेष चौकशी पथकासमोर (एसआयटी) उभे राहावे लागले. चौकशीसाठी अनेकांना बोलावणे आले होते. वास्तविक अशा चौकश्या गुप्तपणे व्हायला हव्यात, तरच त्यातून सत्यशोधन होऊ शकेल.

पण एसआयटीचा खाक्या असा की, त्यांच्या कार्यालयाबाहेर पत्रकार आणि टीव्ही कॅमेऱ्याचे जत्थेच दररोज उभे राहू लागले. समीर यांना अटक होणार, अशाही बातम्या आल्या. अनेक राजकीय नेत्यांची नावे ठळकपणे प्रसिद्ध होऊ लागली.

प्रत्यक्षात अनिल गोटे हे एक आमदार वगळता महाराष्ट्रात एकाही राजकीय नेत्याच्या केसाला धक्का लागला नाही. भुजबळ यांना राजीनामा देण्यास त्यांच्याच पक्षाने भाग पाडले.

त्यानंतर अचानक एसआयटीच्या चौकश्या आणि त्यांच्या रसभरीत बातम्याही थांबल्या. हा केवळ योगायोग की तेच उद्दिष्ट होते, हा संशोधनाचा विषय आहे.

आता भुजबळांची सीबीआयने दिल्लीत चौकशी केल्याची वृत्ते आली आणि राजकीय वर्तुळात पुन्हा संशय व आश्चर्याच्या लाटा उठल्या.

स्वत: भुजबळांनी आपली सीबीआयमार्फत चौकशी झाल्याच्या इन्कार केला असला, तरी ते पुन्हा वादाच्या गतेर्त अडकले, हे मात्र खरे. तेलगीचे महाराष्ट्राच्या पोलिस दलात संबंध होते व आपले ' वजन ' वापरून तेलगी पोलिस शिपायापासून आयुक्तापर्यंतच्या बदल्या करवून घेत असे.

अशाच एका बदलीच्या संदर्भात भुजबळांची चौकशी झाल्याच्या बातम्या आहेत. एसआयटी किंवा सीबीआय या तपास यंत्रणांना गुन्ह्यांची पाळेमुळे खणून काढण्यासाठी अनेकांकडून माहिती घ्यावीच लागणार. त्याप्रमाणे माहिती मिळवण्यासाठी सीबीआयने भुजबळांना बोलावले असेल, तर त्यात भुवया उंचावण्याजोगे काही नाही.

सीबीआयने चौकशीस बोलावले, म्हणजे कुणी आरोपी वा गुन्हेगार ठरत नाही. एसआयटीने माजी पोलिस महासंचालक मल्होत्रा यांनाही चौकशीस बोलावले होते. पण राजकारण्यांना मित्रांपेक्षा शत्रूच अधिक असतात. त्यामुळेच भुजबळांना चौकशीस बोलावले जाण्याच्या कथित घटनेचा इतका बोलबाला झाला. आता प्रश्न बातमीच्या वैधतेचा. स्वत: भुजबळांनी तिचा इन्कार केला, तर वृत्तसंस्थेच्या बातमीत त्यांना मागील दाराने सीबीआयच्या कार्यालयात आणण्यात आले, असे वर्णन करण्यात आले. अशा वेळी तपासयंत्रणेनेच तातडीने खुलासा करायला हवा. ' भुजबळांची सीबीआयमार्फत चौकशी ' अशी बातमी वृत्तसंस्थेने दिली व अनेक टीव्ही चॅनेल्सवर ती झळकली,

तेव्हाच खरे तर सीबीआयकडून शहानिशा करून घ्यायला हवी होती. तसे झालेले दिसत नाही. पण तसे झाले नसेल, तर अशा बातम्या प्रसृत होत आहेत, असे दिसताच तपास यंत्रणेमार्फत खुलासा होणे आवश्यक होते. ते होते, तर संशयाला जागा उरली नसती. तपासयंत्रणेच्या कार्यपद्धतीतच संदिग्धता असेल, तर होणारी चौकशी पारदर्शक व नि:पक्षपाती असेल, यावर कुणाचा विश्वास राहणार नाही. इथे प्रश्न केवळ भुजबळांच्या भवितव्याचा किंवा सार्वजनिक जीवनातील प्रतिमेचा नसून तपासयंत्रणा व माध्यमांच्या विश्वासार्हतेचा आहे. राजकीय नेते माध्यमांच्या टीकेचे व जनतेच्या तिरस्काराचे ' सॉफ्ट टागेर्ट ' असतात. या त्यांच्या नैसगिर्क दुर्बलतेचा फायदा घेऊन त्यांच्यावर वार करत राहिल्याने काही काळाने माध्यमांच्या शब्दावरचा जनतेचा भरवसाच दुबळा होत जातो, हे लक्षात घ्यायला हवे. असो.

काही ठराविक नेत्यांवरच वारंवार भ्रष्टाचार व पदाचा दुरुपयोग यासारखे आरोप होत राहतात. भुजबळ मुंबईचे महापौर होते, तेव्हापासून ते सतत वादाच्या भोवऱ्यांत अडकत राहिले. त्यामुळे त्यांना वृत्तपत्रीय प्रसिद्धी मिळाली खरी, पण राजकारणाची उत्तुंग शिखरे पादाक्रांत करायची, तर मिळणारी प्रसिद्धी जनतेपर्यंत कोणता संदेश पोहोचवते, याची काळजी घेणेही महत्त्वाचे. त्यासाठी सीबीआय, एसआयटी आदी यंत्रणांच्या तपासाच्या कंड्या कोण पिकवते, याचा त्यांनीच शोध घेण्याची आवश्यकता आहे. त्याचबरोबर आपण व आपले निकटवतीर् कुणाबरोबर उठतात, बसतात व वावरतात, याकडे भुजबळांनीच लक्ष द्यायला हवे.

 
</text>
</doc>
