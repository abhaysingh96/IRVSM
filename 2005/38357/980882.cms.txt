<doc>
<docno>980882.cms.txt</docno>
<text>
 
महाराष्ट्र
आईने केली मुलांची हत्या
[ Wednesday, January 05, 2005  12:53:04 am]


म. टा. वृत्तसेवा

बदलापूर : मानसिक संतुलन गमावलेल्या एका महिलेने आपली नऊ वर्षांची मुलगी आणि सहा वर्षांच्या मुलाचा गळा दाबून खून करून नंतर आत्महत्येचा प्रयत्न केल्याची घटना मंगळवारी येथील कात्रप भागात घडली. या प्रकारात जबर जखमी झालेली महिला आता रुग्णालयात मृत्यूशी झुंज देत आहे.

कात्रप भागात कीतीर् पोलिस लाइनजवळ श्री रम्यनगरी इमारतीत मांदळे कुटुंब राहते. दादाराव मांदळे ( 44) मुलुंड येथील एका शाळेत शिक्षक आहेत. मंगळवारी संध्याकाळी त्यांची पत्नी शीला ( 32), चौथीत शिकणारी त्यांची नऊ वर्षाची मुलगी सीमा व सहा वर्षाचा मुलगा आनंद हे तिघे घरी होते. पाचच्या सुमारास शीलाचे मानसिक संतुलन अचानक ढळले आणि त्या भरात तिचा मोर्चा वळला तो पोटच्या अपत्यांकडे. बेभान झालेल्या शीलाने घरातली ओढणी घेऊन सीमा आणि आनंद या दोघांचाही गळा आवळला. ओढणीच्या फासात श्वास गुदमरलेल्या या दोघांनीही प्राण सोडला.

या प्रकारानंतर शीलाने घरातील एका ब्लेडने स्वत:च्याच शरीरावर वार केले आणि तशाच रक्तबंबाळ अवस्थेत ती घराबाहेर पडली. इमारतीतल्या लोकांकडे जाऊन तिने सारा प्रकार सांगितला. शीलाची अवस्था आणि तिने सांगितलेली हकीकत ऐकल्यावर इमारतीतली मंडळी चांगलीच हादरली. त्यांनी तातडीने तिला रुग्णालयात दाखल केले. आत्महत्या करण्याच्या प्रयत्नात जबर जखमी झालेली शीला आता रुग्णालयात मृत्यूशी झुंज देत आहे.

 
</text>
</doc>
