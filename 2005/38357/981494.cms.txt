<doc>
<docno>981494.cms.txt</docno>
<text>
 
प्रगती फास्ट
सायण्टिफिक लायब्ररी
[ Wednesday, January 05, 2005  06:09:15 pm]


होमी भाभा विज्ञान शिक्षण संस्थेतील रेफरन्स लायब्ररी म्हणजे सायन्स, मॅथ्सच्या विद्यार्थ्यांसाठी पर्वणी आहे. इथे शालेय ते रिसर्च अशा प्रत्येक स्तरावरील विद्यार्थ्यांना अभ्यासासाठी पोषक वातावरण आहे.

मुंबईच्या कोलाहलापासून दूर एका टोकाला शांत, निरव परिसरात वसलेली होमी भाभा विज्ञान शिक्षण संस्था. सायन्स आणि मॅथ्स विषयाचा अभ्यास करणाऱ्यांना पूरक असं इथलं वातावरण आहे. संस्थेच्या आवारातली वृक्षवल्ली प्रवेशदारातून आत शिरताक्षणीच मनालाही हिरवीगार टवटवी आणि तजेला देते. असं प्रफुल्लित मन करणाऱ्या वातावरणाने जिज्ञासंूच्या चिकित्सक वृत्तीला प्रोत्साहन मिळालं नसतं तरच नवल!

संस्थेची एक महत्त्वाची उपलब्धी म्हणजे पुस्तकांचं दालन अर्थात संदर्भालय ( रेफरन्स लायब्ररी). सुरुवातीला केवळ संस्थेच्या कर्मचारी, अधिकारी, शास्त्रज्ञ यांच्यासाठी सुरू झालेलं हे संदर्भालय आज सर्वांसाठी खुलं झालं आहे.

गेली दहा वर्षं ग्रंथपाल म्हणून काम पाहणारे दिनेश पेडणेकर यांच्या मते ' आज इथे सुमारे दीड हजार पुस्तकं , 80 ते 85 नियतकालिकं, संस्थेची स्वत:ची उत्तमोत्तम पुस्तकं या सगळ्यांसाठी उपलब्ध आहेत. शिवाय दरवषीर् 600 ते 700 नवीन पुस्तकांची भर यात पडते. पाठ्यपुस्तकं, प्रकल्प पुस्तकं, सीडीज, व्हिडीओ कॅसेट्स अशा अनेक पारंपरिक आणि आधुनिक संदर्भ साधनांचा उपयोग करता येईल.

फिजिक्स, केमिस्ट्री, बायोलॉजी, अॅस्ट्रोनॉमी, कम्प्युटर, सायकॉलॉजी, मॅथ्स, सोशल सायन्स, टेक्नॉलॉजी, इंग्रजी, हिंदी यासारखे विषयवार विभाग, शब्दकोश, विश्वकोश, संदर्भकोश, पुस्तिका यांचा समावेश असणारा संदर्भविभाग, तसंच शालेय मुलांसाठी सामान्यविज्ञान, त्यातील रंजक प्रयोग पुस्तकं यांचा वेगळा विभाग संदर्भालयात आहे.

कुतूहल, गणिताच्या गुजगोष्टी, खेळ खेळू या विज्ञानाचे, वैज्ञानिक खेळणी अशी विज्ञान आणि गणित विषय सहज सोप्या रितीने समजावून सांगणारी अनेक पुस्तकं निश्चितच या विषयांची गोडी मुलांमध्ये निर्माण करतात. शास्त्रज्ञांच्या कथा, चरित्रं, विज्ञान कादंबऱ्या, माहितीपर पुस्तकं, विज्ञान शिक्षकांसाठी मार्गदर्शनपर पुस्तकं, संज्ञाकोश, प्रयोगांवर आधारित पुुस्तकं अशी अनेक ग्रंथसंपदा शिक्षक, पत्रकार, संशोधक, विज्ञान आणि गणित रसिक यांना उपयुक्त आहेत. प्राथमिक शाळेतील विद्यार्थ्यांसाठी संस्थेच्या तज्ज्ञांनी काही पुस्तकं लिहिली असून तीदेखील इथे वाचायला मिळतील. वर्तमानपत्रातील विज्ञानविषयक महत्त्वाची कात्रणं प्रदर्शन स्वरूपात इथे मांडलेली आहेत.

प्रामुख्याने इंग्रजी, हिंदी, मराठी भाषांमध्ये ही पुस्तकं संदर्भालयात उपलब्ध आहेत. मराठीमध्ये साधारण 300 ते 400 विज्ञानविषयक पुस्तकं असून इतर ललित, वैचारिक, शिक्षणविषयक पुस्तकंदेखील इथे वाचायला मिळतात. दहा वर्षं वयावरील व्यक्ती केवळ दहा रुपये इतकी नाममात्र फी भरून संदर्भालयाचा सदस्य बनू शकते. वर्षभरातील तीन राष्ट्रीय दिन वगळता इतर सर्व दिवस संदर्भालयाचा उपयोग करता येतो.

संस्थेचं वातावरण, परिसर आणि स्वच्छतेबाबत घेतली जाणारी काटेकोर काळजी यामुळे संस्थेत प्रवेशणारा कुणीही नवखा भारावून जातो आणि पुन्हापुन्हा त्याची पावलं इथे वळतात. अशा या संदर्भालयाला भेट देऊन आपणही मनातला एक सुप्त वैज्ञानिक सतत जागृत ठेवायला हवा असं तुम्हाला वाटत नाही का ?

पत्ता : होमी भाभा विज्ञान शिक्षण केंद, टाटा इन्स्टिट्यूट ऑफ फण्डामेण्टल रिसर्च, बी.एन. पुरव मार्ग, मानखुर्द, मुंबई - 400088. टेलिफोन नंबर : 25567711/ 25555242. इमेल : द्धड्ढष्स्त्रद्बह्मञ्चद्धड्ढष्ह्यद्ग.ह्लद्बद्घह्म.ह्मद्गह्य.द्ब ठ्ठ

सुशील चव्हाण

ज्ञानसंवधिर्नी

 
</text>
</doc>
