<doc>
<docno>981837.cms.txt</docno>
<text>
 
महाराष्ट्र
सामाजिक आंदोलने तरुणाभिमुख व्हावीत
[ Wednesday, January 05, 2005  11:43:31 pm]


म. टा. प्रतिनिधी

पुणे : समाजात विविध प्रश्नांवर होणारी आंदोलने आणि चळवळी या तरुणांच्या दिशेने कशा जातील याचा विचार करण्याची गरज नर्मदा बचाव आंदोलनाच्या नेत्या मेधा पाटकर यांनी व्यक्त केली.

' आंदोलन ' च्या विशेष युवा विशेषांकाचे प्रकाशन बुधवारी त्यांच्या हस्ते एस. एम. जोशी सभागृहात झाले. त्यावेळी त्या बोलत होत्या. तरुणांचे हितगुज ऐकून घेऊन नेहमीसारखे भाषण न करता त्यांनी त्यांच्याशी संवाद साधला. आजच्या तरुणांना सामाजिक भान नसते, ही नेहमीचीच ओरड चुकीची असून सामाजिक जाणीवा लक्षात घेऊन काम करणारे तरुण आहेत. अशा तरुणांनी कामाची सुरुवात करताना केवळ ग्लॅमर पाहून करू नये. ग्लॅमर पाहिजेस असे नाही. सभोवताली वावरताना अन्याय, दु:ख दिसते. आपल्यापेक्षा कमी सुख भोगणारे युवक दिसतात. त्यांच्यासाठी काय करता येईल हे पहावे. तुमच्या मनात प्रश्न असेल, तळमळ असेल, काही करण्याची जिद्द असेल, सामाजिक काम नक्कीच उभे राहते, असा विश्वासही त्यांनी व्यक्त केला.

आजच्या तरुणांना अनेक मुद्द्यांवर व्यापक विचार करुन सर्वच आघाड्यांवर काहीनाकाही करायचे असते. युवा शिबिरांमधून वैचारिक आदान प्रदान होणे गरजेचे असते. चर्चांच्या माध्यमातून सर्व तरुणांना पुढे कसे जाता येईल याचाही विचार करण्याची आवश्यकता प्रतिपादन करुन पाटकर पुढे म्हणाल्या की, मी स्वप्नांना आकार देऊ शकत नाही म्हणून मला जगायचे नाही, असा अतिरेकी विचार नको. थोड स्वप्नाळू, थोड वास्तव असं घेऊन आपणही काही करू शकतो, याबद्दल तरुणांनी आत्मविश्वास बाळगावा.

समाजिक कार्यात झोकून देणाऱ्याचे जसे महत्त्व असते तसेच झोकून देणाऱ्याला समजावून घेणाऱ्याचेही महत्त्व असते. सामाजिक काम उभे करणे हे एकट्यादुकट्याचे काम नसते असे सांगून तरुणांनी आपण काय करू शकतो याचा आढावा घेऊन आपल्याला जेवढे बदलता येईल तेवढे बदलण्याचा प्रयत्न करावा, असे सांगून त्यांनी आजच्या चळवळी या वळवळीसारख्याच दिसतात. तरीही निराश न होता शक्य आहे तेवढे करण्याचा प्रयत्न करावा, असे आवाहन केले.

दरम्यान, केंद सरकारने आणि राज्य सरकारने दलित, कातकरी केंदबिंदू मानून त्यातील महिलांना विकासात प्राधान्य दिल्यास आजवर उपेक्षित राहिलेल्या दलित आणि आदिवासी वर्गाला स्वातंत्र्य मिळाल्याचा आनंद होईल, असे प्रतिपादन पाटकर यांनी मंचर येथे केले.

आंबेगाव तालुक्यातील ' नारी समता मंच ' या सेवाभावी संस्थेने मंचर येथे आयोजित केलेल्या आदिवासी कातकरी मेळाव्यात त्या बोलत होत्या. या प्रसंगी विभागीय आयुक्त प्रभाकर करंदीकर, खेड विभागाचे प्रांतधिकारी गजानन पाटील, अप्पर आयुक्त उमाकांत दांगट, जुन्नरचे तहसिलदार सिताराम गायकवाड नारी समता मंचच्या साधना दधिच रायगड जिल्ह्यात आदिवासींसाठी कार्य करणाऱ्या वैशाली पाटील आणि खेड, आंबेगाव, जुन्नर तालुक्यातील आदिवासी कातकरी मोठ्या संख्येने हजर होते.

तरुणाईचे ' आंदोलन '

समाजवादी चळवळीशी अनेक कार्यक्रमांमध्ये ज्येष्ठ नागरिकांचीच मांदियाळी असते. मात्र, हा कार्यक्रम त्याला अपवाद ठरला. कॉलेज तरुण-तरुणी बहुसंख्येने उपस्थित होते. अंकाविषयी आणि एकूणच आंदोलनाविषयी सूचना करणाऱ्यांच्या सर्वांच्याच भाषणात त्याचा उल्लेख आला. मेधा पाटकर यांनीही ' स्वदेश ' ला तरुणांची गदीर् होते, ही गोष्ट तरुणांच्यातील संवेदनशीलता सांगण्यास पुरेशी असल्याचे सांगितले. ' आंदोलन ' चे संपादकपदही तरुणांकडे असायला हवे असा माझा आग्रह असतो मात्र, माझेच नाव टाकले जाते तेव्हा आपला वापर होतो, हे सांगताना त्यांना आश्ाू अनावर झाले.

 
</text>
</doc>
