<doc>
<docno>981733.cms.txt</docno>
<text>
 
देश-विदेश
उत्तर प्रदेशात अपहरण उद्योगाची प्रगती वेगाने
[ Wednesday, January 05, 2005  10:27:08 pm]


म. टा. विशेष प्रतिनिधी

नवी दिल्ली : अपहरणाच्या गुन्हेगारीत बिहार आघाडीवर असल्याची चर्चा सुरू असतानाच, उत्तर प्रदेशने अपहरण उद्योगात गेल्या दोन वर्षात 73 टक्के प्रगती केल्याची धक्कादायक माहिती हाती आली आहे. प्रतिवषीर् 200 कोटी रुपयांची वसुली होणाऱ्या या गुन्हेगारीची आकडेवारी दिवसेंदिवस वाढतच चालली आहे. 2002 साली उत्तर प्रदेशात अपहरणाच्या 172 गुन्ह्यांची नोंद झाली. 2003 मध्ये ती 123 वर आली, तर नुकत्याच संपलेल्या 2004 सालात 213 अपहरणाची प्रकरणे पोलिस ठाण्यावर नोंदली गेली आहेत.

उत्तर प्रदेशात लघुउद्योगाचे स्वरूप असलेल्या अपहरण गुन्हेगारीचे मुलायम सिंग यांच्या कारकीदीर्त मोठ्या उद्योगात रूपांतर झाल्याची टीका भाजपने केली आहे. अमिताभ बच्चन यांना ब्रॅंड अॅम्बॅसिडर बनवून आणि अनिल अंबानींसह अनेक उद्योगपतींचे जाहीर सभांमधून दर्शन घडवून समाजवादी पक्षाने उत्तर प्रदेशात नवे उद्योग उभारण्याचे स्वप्न राज्यातल्या जनतेला जरूर दाखवले. प्रत्यक्षात मात्र एकही नवा उद्योग सुरू झाला नाही आणि अपहरण उद्योगाची मात्र दुप्पट वेगाने घोडदौड सुरू झाली, असा चौफेर हल्ला भाजपने चढवला आहे.

केवळ श्रीमंत आणि धनाढ्य व्यक्तिंचेच उत्तर प्रदेशात अपहरण होत नाही, तर 10-20 हजारांच्या रकमेसाठी सामान्य माणसाचेही अपहरण करण्याच्या घटना दररोज घडत आहेत. या संदर्भात बिहारी टोळ्या उत्तर प्रदेशात सक्रीय झाल्याची शंका सरकारी सूत्रांनी व्यक्त केली आहे. कॉंग्रेसने आपल्या प्रत्येक जिल्हा शाखेला अपहरणासह वाढत्या गुन्हेगारीची तपशीलवार आकडेवारी गोळा करण्याच्या सूचना दिल्या आहेत.

 
</text>
</doc>
