<doc>
<docno>981515.cms.txt</docno>
<text>
 
महाराष्ट्र
उल्हासनगरातील 35 हजार झोपड्या पाडणार
[ Wednesday, January 05, 2005  06:24:13 pm]


मुंबई टाइम्स टीम

उल्हासनगर : शहरातील 1995 नंतरच्या सुमारे 35 हजार बेकायदा झोपड्या पाडण्याचं ठरवलं आहे. 1995 नंतरच्या झोपड्या उपग्रहाच्या साहाय्याने शोधून काढण्यात येणार असल्याचं आयुक्त रामनाथ सोनावणे यांनी ' मुंबई टाइम्स ' ला सांगितलं.

शहरातील 1995 नंतरच्या बेकायदा झोपड्या हटवण्यासाठी धडक मोहिमेची पूर्वतयारी पुर्ण झाली आहे. झोपडपट्टीधारकांनी सरकारने व पालिकेचे भूखंड हडप करू नयेत, नागरी सुविधांवर ताण पडू नये यासाठी ही मोहीम राबवणं अत्यावश्यक आहे. शहरातील 203 आरक्षित भूखंडापैकी 158 भूखंडावर अतिक्रमणं झाली आहेत. जिल्ह्यातील सर्वाधिक अशा सुमारे 150 पैकी केवळ 48 झोपडपट्ट्या सरकारने जाहीर केलेल्या आहेत.

1995 नंतर बांधलेल्या झोपड्यांची संख्या 15 हजारांच्या घरात आहे. सरकारच्याफोटोपास योजनेनुसार केवळ 7629 झोपडपट्टीधारक पात्र ठरले आहेत. तर उर्वरित सुमारे 35 हजार झोपडपट्टीधारक सरकारी भूखंडांवर बेकायदा वसलेले आहेत. त्यामुळे शहरातील विकास आराखड्याची अमलबजावणी करण्यासाठी आरक्षित भूखंडांवरील झोपड्या हटवल्या जाणार आहेत.

हैदाबाद इथल्या नॅशनल रिमोट सेन्सिंग एजन्सीच्या मदतीने शहराचं उपग्रहाच्या माध्यमातून 1 जानेवारी 1995 चं छायाचित्र व 1 डिसेंबर 2000 रोजीचं छायाचित्र काढण्यात येणार आहे. 1974 चा विकास आराखडा गृहित धरून ही मोहीम राबवण्यात येणार असल्याचंही आयुक्तांनी सांगितलं. शहरात सुमारे 50 टक्के लोकसंख्या झोपडपट्टीत राहत असून आरपीआय, काँग्रेस कोणती भूमिका घेतात यावर झोपडपट्टी हटाव मोहिमेचं यशापयश अवलंबून राहणार आहे.

 
</text>
</doc>
