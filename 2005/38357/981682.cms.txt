<doc>
<docno>981682.cms.txt</docno>
<text>
 
धावते जग
बिहारचा तिढा
[ Wednesday, January 05, 2005  09:01:54 pm]


पंधरा साल, बुरा हाल!

सरकार बदलिये, बिहार बदलिये!!

चटपटीत घोषणाबाजीमध्ये पटाईत असलेल्या भारतीय जनता पक्षाने बिहारमधील आगामी विधानसभा निवडणुकांसाठी दिलेली ही घोषणा आकर्षक नक्कीच असली, तरी केवळ त्या घोषणेवर आपल्याला अवलंबून राहता येणार नाही, याची खात्री भाजपच्या नेत्यांना पटलेली दिसते.

त्यामुळे जनता दल ( युनायटेड) या पक्षाबरोबर आघाडी करून बिहारच्या रणमैदानात उतरण्याचा निर्णय भाजपने जाहीर केला आहे. जनता दल ( यु)चे नेते जॉर्ज फर्नांडिस यांचा भाजपच्या या निर्णयाला पाठिंबा आहेच ; कारण गेली काही वषेर्े भाजपवरील पराकोटीच्या प्रेमापोटी त्यांना वास्तव काय, तेही दिसेनासे झाले आहे.

मुळात गेल्या लोकसभा निवडणुकीपासून बिहारमधील राजकीय समीकरणे काही प्रमाणामध्ये का होईना, परंतु बदलू लागली असून रामविलास पासवान यांच्या लोक जनशक्ती पाटीर्ला बरे दिवस आले आहेत. लोकसभा निवडणुकीआधीच पासवान यांचे एनडीएशी फाटले आणि त्याचा फायदा काँग्रेसने उठविला. लालू प्रसाद यादव यांना शह देण्यासाठी पासवान यांनाही काँग्रेसने आपल्या आघाडीत सामील करून घेतले आणि त्याचा फायदा केवळ काँग्रेसलाच नव्हे तर लालू प्रसादांच्या राष्ट्रीय जनता दलालासुद्धा झाला.

या आघाडीने लढविलेल्या 36 जागांपैकी 26 जागा त्यांच्या पदरात तर पडल्याच, शिवाय भाजप आघाडीच्या ' व्होट बँके ' तही त्यांना मोठी घुसखोरी करता आली. त्यामुळेच फर्नांडिस यांचे म्हणणे काहीही असले, तरी पासवान यांच्या बरोबर जाऊन काही वेगळे राजकारण करता येईल काय, असा विचार जनता दल (यु)चे शरद यादव आणि नितीशकुमार हे दोन नेते करू लागले आहेत. कारण भाजपबरोबर राहून बिहारच्या राजकारणात विशेष फायदा होण्याची शक्यता तर नाहीच ; उलट झालेच तर नुकसान होऊ शकते, अशी या नेत्यांची अटकळ आहे.

मुळात या तीनही नेत्यांचे एकमेव उद्दिष्ट लालूंना सत्तेवरून खाली खेचणे हे आहे. त्यात काँग्रेस सहभागी होणे कदापि शक्य नाही. त्यामुळेच येत्या विधानसभा निवडणुकीत बिहारमध्ये काही नवे चित्र उभे राहिले, तरी आश्चर्य वाटायला नको.

 
</text>
</doc>
