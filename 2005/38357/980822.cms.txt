<doc>
<docno>980822.cms.txt</docno>
<text>
 
महामुंबई
एसटीच्या 'नस्टाप' सेवेत चालकांचेच अडथळे
[ Wednesday, January 05, 2005  12:17:04 am]


म. टा. प्रतिनिधी

मुंबई : प्रवासी वाहतूक क्षेत्रातील वाढत्या स्पधेर्ला तोंड देण्यासाठी राज्य परिवहन महामंडळाने दादर-पुणे मार्गावर एकेरी दिशेच्या प्रवासात 20 ' नॉनस्टॉप ' व्होल्वो सेवा सुरू केल्या असून, त्याचे प्रवासी वर्गात स्वागत होत आहे. मात्र, या सेवेत मोडता घालण्याचे प्रयत्न एसटी चालकांकडूनच सुरू झाले आहेत.

या नॉनस्टॉप सेवेमुळे जादा काम करावे लागेल, तसेच दोन्ही बाजूंच्या प्रवासात एक्सप्रेस हायवेवरील ' फूडमॉल ' मध्ये मिळणारा फुुकटचा नाश्ता व जेवणास मुकावे लागण्याची शक्यता असल्याने काही चालक या योजनेस खो घालण्यासाठी नॉनस्टॉपला विरोध करण्याचे साकडे प्रवाशांनाच घालत आहेत.

गेल्या वषीर् एस.टी.च्या भाड्यात सुमारे 18 टक्के वाढ झाली असून तुलनेने मुंबई-पुणे रेल्वेचा प्रवास किफायतशीर वाटू लागला आहे. तर खाजगी टॅव्हल कंपन्यांच्या बस तीन तासात मुंबईहून पुण्याला जातात. मात्र, त्याच अंतरासाठी एस.टीच्या व्होल्वो गाड्यांना साडेतीन तास लागतात. नॉनस्टॉप सेवेतील व्होल्वो तीन तासात दादरहून पुण्याला जातील. दोन्ही दिशांनी प्रत्येकी 20 नॉनस्टॉप व्होल्वो सुरू करण्याचा निर्णय सोमवारी महामंडळाने घेेतला आहे.

प्रायोगिक तत्वावर सुरू झालेली नॉनस्टॉप सेवा सर्व व्होल्वो गाड्यांना लागू झाल्यास चालकांना अधिक काम करावे लागेल. याशिवाय अन्य फायद्यांना मुकावे लागेल, यासाठी काही चालक नव्या योजनेस प्रोत्साहन देऊ नये, असे खुले आवाहन प्रवाशांना बसमध्येच करू लागले आहेत. प्रवाशांच्या हितास प्राधान्य देणाऱ्या महामंडळाचा नॉनस्टॉप सेवेचा आणखी विस्तार करण्याचा मानस आहे.

दादरहून पुण्यासाठी जाणाऱ्या नॉनस्टॉप व्होल्वोचे वेळापत्रक : एअरकंडिशन्ड व्होल्वो स. 10, 11, 12, 12.30, 13, 19, 20, 20.30, 21 आणि 21.30, डिलक्स सेवा - 7, 7.30, 8, 8.30, 9, 17, 17.30, 18, 18.30, 19.

पुणे स्टेशनहून दादरला येणाऱ्या नॉनस्टॉप सेवा : एअरकंडिशन्ड व्होल्वो 6, 7, 8, 8.30, 9, 15, 16, 16.30, 17, 17.30. डिलक्स सेवा 7, 7.30, 8, 8.30, 9, 17, 17.30, 18, 18.30, 19.

दादर पुणे दादर मार्गावरील प्रायोगिक तत्वावरील सेवा कायम कराव्यात की त्यांच्या संख्येत वाढ करावी, याबाबत संबंधित प्रवाशांना पुणे स्टेशन, दादर एशियाड स्टॉप आणि जनसंपर्क अधिकारी, राज्य परिवहन महामंडळ, मुंबई सेंट्रल, दूरध्वनी क्र. 23075539, 23071524 यांच्याकडे मते नोंदविता येतील, असे सांगण्यात आले.

 
</text>
</doc>
