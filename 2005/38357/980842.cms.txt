<doc>
<docno>980842.cms.txt</docno>
<text>
 
महामुंबई
त्या छिनविच्छिन देहांवरचे शहारे आणणारे अंत्यसंस्कार...
[ Wednesday, January 05, 2005  12:24:51 am]


म. टा. प्रतिनिधी

मुंबई : झाडाखाली अडकलेला त्या सात-आठ वर्षांच्या चिमुरडीचा निष्प्राण देह बाहेर काढण्याचे काम अंगावर शहारे आणणारेच होते... तिला हाताच्या बाजूने उचलायला जावे, तर हातच तेवढा हातात येत होता... सर्वच मृतदेहांची परिस्थिती तशीच... पण त्या सर्वांवर स्वच्छता आणि रोगराईची काळजी घेत आम्ही अंत्यसंस्कार केले... कार निकोबार येथून परतलेल्या मुंबई महापालिकेच्या मदत कार्य पथकातील विलास वैद्य सांगत होते.

मुंबई महापालिकेच्या आपत्कालीन व्यवस्थापन यंत्रणेचे प्रमुख असलेले वैद्य व कीटकनाशक विभागातील आरोग्य अधिकारी डॉ. दीपक अडसूळ यांच्या नेतृत्वाखाली 49 जणांचे पथक कार निकोबार येथे जाऊन आले. यापूवीर् ओरिसा येथील चक्रीवादळानंतरही मृतदेह शोधून काढण्याचे जिकिरीचे काम करण्यात महापालिकेच्या पथकाने महत्त्वाचा वाटा उचलला होता.

सुनामीच्या लाटेत स्वाहा झालेल्या मृतदेहांचा शोध आणि त्यांच्या मृतदेहांवर रोगराई प्रतिबंधात्मक औषधांची फवारणी करणे, असे दुहेरी काम या पथकाने कार निकोबार बेटावर केले. औषधे, खाद्यपदार्थ आदी एक टन सामग्री ते घेऊन गेले होते. कार निकोबार येथे हवाई दलाच्या उद््ध्वस्त तळाजवळ त्यांनी तंबू ठोकला आणि त्यात ही सामग्री ठेवून ते रात्री धावपट्टीजवळ विश्रांती घ्यायचे. सकाळी आठ वाजल्यापासून सूर्य मावळेपर्यंत लष्कराच्या मार्गदर्शनाखाली काम केले.

मदतकार्य सुरू असतानाही भूकंपाचे हादरे जाणवत होते. अनेक दुर्गम भागात जाऊन डेप्युटी फायर ऑफिसर विठोबा नाईक यांच्या नेतृत्वाखालील पथकाने मृतदेह बाहेर काढले. लष्कर व बेटावरील आदिवासी समुदायाच्या प्रमुखांच्या सल्लामसलतीने ठरविलेल्या ठिकाणी या मृतदेहांवर त्यांनी खड्डे खणून अंत्यसंस्कार केले. त्या जागी निशाण रोवून ठेवण्यात आले. आग लागण्याची भीती असल्यामुळे दहन अशक्य होते.

बचावलेले लोक भीतीच्या सावटाखाली असून त्यांना मानसोपचाराची गरज भासणार आहे. मदतसामग्री घेऊन येणारी लष्करी विमाने दिवसातून 10-12 फेऱ्या करतात. प्यायला पाणी नव्हते, तेव्हा येथील जनता शहाळ्याचे पाणी व खोबरे खाऊन राहिली. आता पाण्याचा साठा आला असला, तरी त्यांच्या प्लॅस्टिकची विल्हेवाट कुठे लावायची, याची समस्या आहेत. आता रस्ते, दळणवळण, आदी सोयी उभारल्या जात आहेत. अनेक ठिकाणी समुद एक ते दोन किलोमीटर आतमध्ये आला आहे.

 
</text>
</doc>
