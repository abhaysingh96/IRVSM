<doc>
<docno>981522.cms.txt</docno>
<text>
 
महामुंबई
कचरा फेकणाऱ्यांवर पुन्हा जोरदार कारवाई
[ Wednesday, January 05, 2005  06:28:25 pm]


हेमंत साटम

रस्त्यावर थुंकणं, बिनधास्त कचरा फेकणाऱ्यावर काही काळापूवीर् कशी जबरदस्त कारवाई होत होती, याची आठवण सगळ्यांनाच आहे. आता पुन्हा मुंबई महापालिका या स्वच्छता मोहिमेची व्याप्ती पुन्हा वाढवणार असून, त्यासाठी ' न्यूसन्स डिटेक्टर्स स्क्वाड ' ( उपदवशोधक पथक)ची संख्या वाढवण्यात येणार आहे. सॉलिड वेस्ट मॅनेजमेण्ट विभागाच्या प्रस्तावाला ग्रीन सिग्नल मिळाला आहे.

पालिकेच्या प्रत्येक वॉर्डात उत्तम काम करणाऱ्या मुकादमांना या पथकात समाविष्ट केलं जाणार आहे. त्यांना अधिकारही दिले जाणार आहेत. त्यामुळे न्यूसन्स डिटेक्टर्सच्या कार्यक्षमतेत वाढ होईल, असा विश्वास अधिकारी व्यक्त करत आहेत.

शहर अस्वच्छ करणाऱ्यांवर कारवाई करण्याच्या हेतूने या पथकाची स्थापना झाली. रस्त्यात कचरा फेकणं, घरातला कचरा रस्त्यावर फेकणं, रस्त्यावर गाड्या धुणं, ओला आणि सुका कचरा वेगळा न करणं, बांधकामातल्या राबिटचे ढीग रस्त्यावर फेकणं , 20 मायक्रॉनपेक्षा कमी जाड प्लास्टिकच्या पिशव्यांचा वापरणाऱ्यांवर कारवाईचे अधिकार या पथकाकडे आहेत.

सध्या या पथकात सुमारे 95 कर्मचाऱ्यांबरोबर इतर खात्यातील जादा 45 कर्मचारी कार्यरत आहेत. पण या जादा कर्मचाऱ्यांना पोलिस सनद देण्यात आली आहे. पोलिस सनद म्हणजे रस्त्यावर अस्वच्छता करणाऱ्यांवर कारवाईचा अधिकार असणं. त्यानुसार कचरा फेकणाऱ्यांवर तातडीने दंड ठोठावता येतो. ही सनद पोलिस कायदा 115 ( ब) नुसार मिळते. मात्र शहराचा विचार करता पथकं पुरेशी नसल्याचं लक्षात आलं आहे. त्याचबरोबर शहर स्वच्छ ठेवण्याच्या मोहिमेला अधिक बळ मिळण्यासाठी मुकादमांना यात सहभागी करून घेण्याचा प्रस्ताव मान्य झाल्याची माहिती सॉलिड वेस्ट मॅनेजमेण्ट विभागाचे चीफ इंजिनीअर आर.आर. मार्कंडेय यांनी दिली. मुकादम निवडण्याची जबाबदारी असिस्टण्ट म्युनिसिपल कमिशनरकडे असेल.

या पथकाने बजावलेल्या कामगिरीने बऱ्यापैकी परिणाम झाला आहे. केवळ महापालिका नव्हे, तर पोलिसांनाही कारवाई करण्याची कायदेशीर तरतूद आहे. पण कारवाई करण्यास पोलिस निरुत्साही असल्याचं पालिका अधिकाऱ्यांचं म्हणणं आहे.

 
</text>
</doc>
