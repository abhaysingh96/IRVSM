<doc>
<docno>981825.cms.txt</docno>
<text>
 
महाराष्ट्र
सरकारच्या धोरणामुळे व्यसनाधीनतेत वाढ
[ Wednesday, January 05, 2005  11:36:13 pm]


म. टा. वृत्तसेवा

जळगाव : राज्य सरकार उघडपणे व्यसन वाढविण्याचे धोरण राबवित आहे. गेल्या दहा वर्षांत दारूविक्रीमधून मिळणारे उत्पन्न दहा पटीने वाढले आहे, असा आरोप महाराष्ट्र अंधश्रध्दा निर्मूलन समितीचे कार्याध्यक्ष डॉ. नरेंद दाभोलकर यांनी केला आहे. येथे सोमवारी पत्रकार परिषदेत बोलताना त्यांनी यासंदर्भात आपली मते मांडली. राज्याच्या महसुलात दारूविक्रीमुळे वाढ झाली असून दारूचे व्यवसायही वाढले आहेेत. या धोरणामुळे सरकार राज्यातील दारुड्यांची संख्या वाढवत आहे, असेही ते म्हणाले.

सरकारने व्यसनाबाबतची श्वेतपत्रिका जाहीर करावी, व्यसनविरोधी समग्रनीती स्वीकारावी. त्याची येत्या 10-15 वर्षांत कालबद्ध अमलबजावणी करण्याची मागणी डॉ. दाभोलकर यांनी यावेळी केली. हातभट्टीवाल्यांना परवाने देऊन चांगली दारू देण्याचा विचार म्हणजे वैचारिक दिवाळखोरी असल्याचे मत त्यांनी व्यक्त केले. मद्यसेवनाचे दुुष्परिणाम, बदनामी यांबाबत समाजात जनजागृती करण्याची गरज असल्याचे ते म्हणाले. बेकायदेशीर दारूवर बंदी आणण्यासाठी ग्रामसुरक्षा दलास अधिकार देण्यात यावेत, असेही त्यांनी सुचविले.

 
</text>
</doc>
