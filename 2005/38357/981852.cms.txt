<doc>
<docno>981852.cms.txt</docno>
<text>
 
महाराष्ट्र
व्यापाऱ्याच्या घरावर दरोडा; अडीच लाखांची लूट
[ Wednesday, January 05, 2005  11:55:06 pm]


म. टा. वृत्तसेवा

धुळे : शहरातील प्रसिद्ध व्यापारी कन्हैयालाल दोधानी यांच्या बंगल्यावर सोमवारी मध्यरात्रीनंतर सशस्त्र दरोडा घालून अज्ञात लुटारुंनी सुमारे अडीच लाख रुपये किंमतीचा ऐवज लंपास केला आहे. यावेळी दरोडेखोरांनी केलेल्या हल्ल्यात सुरेश दोधानी जखमी झाले आहे. साक्री रोड परिसरातील अजबेनगरमधील ही घटना शहर पोलिस ठाण्याच्या हद्दीत घडल्यामुळे शहरवासीय चिंताग्रस्त झाले आहेत.

दरोडा पडला त्यावेळी कन्हैयालाल दोधानी पत्नीसह शिडीर् येथे गेले होते. त्यांचा मुलगा सुरेश आणि सून मुस्कान हे दोघेच घरात होते. सोमवारी मध्यरात्रीनंतर तोंडाला फडके बांधलेल्या पाच-सहा अज्ञात दरोडेखोरांनी दरवाजा तोडून घरात प्रवेश केला. तळमजल्यावर असलेल्या कपाटातील चीजवस्तू घेतल्यानंतर त्यांनी वरच्या मजल्याकडे मोर्चा वळविला.

वरच्या मजल्यावरील खोलीत सुरेश आणि मुस्कान दोधानी होते. घरात हालचाल जाणवल्यामुळे सुरेश दोधानी खोलीबाहेर आले असता दरोडेखोरांनी त्यांच्यावर कुऱ्हाडीने हल्ला केला. मुस्कान यांना चाकूचा धाक दाखवून तिजोरीच्या चाव्या त्यांच्याकडून काढून घेऊन दरोडेखोरांनी बंगल्यातील सुमारे अडीच लाख रुपये किंमतीचा ऐवज लुटून पोबारा केला.

बंगल्यात प्रवेश करण्यापूवीर् त्यांनी टेलिफोनच्या तारा तोडल्या होत्या. या घटनेनंतर शेजारच्या बंगल्याच्या आवारातून अनिल ठाकरे यांच्या मालकीच्या दोन मोटरसायकली देखील चोरीस गेल्याचे उघडकीस आले आहे.

गुन्हेगारांचा धुळे शहर पोलिस शोध घेत आहेत. जखमी सुरेश दोधानी यांना जिल्हा शासकीय रुग्णालयात उपचारासाठी दाखल करण्यात आले आहे.

 
</text>
</doc>
