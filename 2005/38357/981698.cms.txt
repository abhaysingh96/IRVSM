<doc>
<docno>981698.cms.txt</docno>
<text>
 
अर्थव्यवहार
पर्यटनाची अनोखी संधी
[ Wednesday, January 05, 2005  09:29:43 pm]


म. टा. व्यापार प्रतिनिधी

मुंबई : दैनंदिन जीवनात त्याच त्याच गोष्टींचा कंटाळा येतो. मग नव्याने उत्साह येण्यासाठी कुठेतरी बाहेर फिरायला जाण्याची योजना आखली जाते. पण काही भाग्यवान विजेत्यांना अशी सैर करण्याची संधी अगदी मोफत प्राप्त होणार आहे.

देश-विदेशांतील सहली आयोजित करणाऱ्या ' केसरी टूर्स ' आणि ' कालनिर्णय प्रकाशन ' यांनी संयुक्तपणे खास योजना आखली आहे. त्यानुसार नव्या वर्षासाठी पर्यटकांच्या स्वप्नातील अनोख्या सफरीची द्वैमासिक योजना आखली आहे.

या योजनेअंतर्गत कालनिर्णय दिनदशिर्केमागील कूपन भरून ते केसरी टूर्सकडे पाठवायचं आहे. त्यानंतर दर दोन महिन्यांनी काढण्यात येणाऱ्या या सोडतीत भाग्यवान ठरणाऱ्या विजेत्यास सिमला-कुलू-मनालीच्या दहा दिवसांची मोफत सफरीचा आनंद लुटता येईल.

ही योजना 31 डिसेंबर 2005 या कालावधीपर्यंत लागू राहणार असून योजनेची अन्य तपशीलवार माहिती कालनिर्णय दिनदशिर्केवर उपलब्ध आहे. अधिक माहितीसाठी संपर्क - 24332222 आणि 24326060.

 
</text>
</doc>
