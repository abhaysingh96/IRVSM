<doc>
<docno>981683.cms.txt</docno>
<text>
 
धावते जग
हवाई दलाचा निर्धार
[ Wednesday, January 05, 2005  09:03:03 pm]


नुकत्याच आलेल्या त्सूनामी लाटांमध्ये भारतीय हवाई दलाचा कारनिकोबार-मधील अत्यंत महत्त्वाचा तळ वाहून गेल्याने हवाई दलाचे मोठे नुकसान तर झालेच ; परंतु देशाच्या सुरक्षिततेलाही बाधा निर्माण झाली आहे.

या संकटात हवाई दलाचे अनेक अधिकारी व कर्मचारी मरण पावले किंवा बेपत्ता झाले. तसेच तेथील हवाईपट्टीलाही तडे गेले. जे काम करण्यासाठी शत्रूराष्ट्राला मोठी किंमत द्यावी लागली असती, ते काम निसर्गाने एका क्षणात केले.

त्यामुळेच काही देशांत एकीकडे भारतावर आलेल्या संकटाबद्दल सहवेदना व्यक्त केली जात असताना दुसरीकडे मनातल्या मनात समाधानही व्यक्त केले जात होते. या भागात सध्या सतत भूकंपाचे धक्के बसत आहेत. त्यामुळे पुन्हा त्सूनामी लाटांचा धोका आहेच.

अशा अवस्थेत भारत या तळाबाबत काय निर्णय घेतो, याकडे आसपासच्या राष्ट्रांचे लक्ष लागून होते. भारताने निसर्गाच्या या प्रकोपाला घाबरून हा तळ कायमचा बंद करण्याचे किंवा तो अन्यत्र हलविण्याचे ठरविले असते, तर भारताच्या प्रगतीकडे असूयेने पाहणाऱ्या राष्ट्रांचे तर फावले असतेच ; परंतु हिंदी महासागर ते मल्लाकाची सामुदधुनी या भागात धुमाकूळ घालणाऱ्या समुदी चाच्यांना, शस्त्रास्त्रांच्या तस्करांना तसेच एलटीटीईच्या श्रीलंकेतील तामिळी बंडखोरांना मोकळे रान मिळाले असते.

याचा थेट परिणाम भारताच्या सुरक्षेवर झाला असता. भारतातील नक्षलवादी, आयएसआय एजंट व अन्य घातपात्यांना याच मार्गातून छुपा शस्त्रपुरवठा होतो. कारनिकोबारमधील हवाई तळावरून उडणारी विमाने या भागात गस्त घालण्याचे काम करीत. त्यामुळे हा तळ हलवणे योग्य ठरले नसते. नवे हवाई दल प्रमुख एअर चीफ मार्शल एस. पी. त्यागी यांनी त्सुनामीचा हा उपदव म्हणजे एक प्रकारचे युद्धच आहे असे मानून त्याला धाडसाने तोंड देण्याचा निर्णय घेतला असून हे युद्ध जिंकण्याचा निर्धार व्यक्त केला आहे. त्यांनी हा तळ पुन्हा कार्यान्वित करण्याचा आदेश दिला आहे.

आता हा तळ थोड्या उंच जागेवर बांधण्यात येणार असून कर्मचाऱ्यांची निवासस्थाने अधिक सुरक्षित जागेवर उभारण्यात येणार आहेत. तेथील धावपट्टी युद्धपातळीवर दोन आठवड्यात दुरुस्त करण्यात येणार आहे. या तळाला पुन्हा धोका झाल्यास हवाई दलाचे काम बंद पडू नये, यासाठी आता पोर्ट ब्लेअरमध्येही एक तळ उभारण्याचा हवाई दलाचा प्रयत्न असेल, हेही त्यांनी स्पष्ट केले आहे. कारनिकोबारमधील संकटाला तोंड देत असतानाच हवाई दलाने काही तासांतच हेलिकॉप्टर्स पाठवून तेथील व कॅम्बेल बे भागातून 400 लोकांचे प्राण वाचविले. थोडक्यात, हवाई दलाने आपण कोणत्याही संकटाला तोंड देण्यास सज्ज आहोत, हेच या निमित्ताने दाखवून दिले आहे.

 
</text>
</doc>
