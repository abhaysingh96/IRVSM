<doc>
<docno>980869.cms.txt</docno>
<text>
 
देश-विदेश
पेट्रोल-डिझेलचे भाव घटणार नाहीत
[ Wednesday, January 05, 2005  12:46:25 am]


म. टा. विशेष प्रतिनिधी

नवी दिल्ली : आंतरराष्ट्रीय बाजारपेठेत कच्च्या तेलाचे भाव प्रति बॅरल तीन ते चार डॉलरनी कमी झाले असले तरी भारतातल्या देशी बाजारपेठेत पेट्रोल-डिझेलचे भाव तूर्त कमी होण्याची शक्यता पेट्रोलियम मंत्री मणिशंकर अय्यर यांनी फेटाळून लावली.

मंगळवारी पत्रकार परिषदेत अय्यर म्हणाले, संपूर्ण 2004 वर्षात आंतरराष्ट्रीय बाजारपेठेत पेट्रोलियम पदार्थांच्या तसेच कच्च्या तेलाच्या किंमतींचा आलेख सातत्याने चढता होता. गेल्या दोन आठवड्यापासून त्यात प्रथमच घसरण झाली आहे.

आंतरराष्ट्रीय बाजारपेठेत कच्च्या तेलाच्या भावात झालेली घसरण लक्षात घेता खरे तर पेट्रोल अन् डिझेलचे भाव किमानपक्षी दोन ते तीन टक्क्यांनी कमी व्हावेत, अशी अपेक्षा होती सरकारने गेल्या सहा आठवड्यांपासून भावात कोणतीही घट होऊ दिलेली नाही. याचे स्पष्टीकरण देताना अय्यर म्हणाले, देशात पेट्रोलियम पदार्थांच्या किमती स्थिर राहाव्यात यासाठी सरकार गांभीर्याने विचार करीत आहे. अर्थ मंत्रालयाने अशोक लाहिरींच्या अध्यक्षतेखाली पेट्रोलियम पदार्थावरील शुल्काचे पुननिर्धारण करण्यासाठी समितीची नियुक्ती केली आहे. समितीच्या शिफारशी सरकारच्या ताब्यात आल्यानंतरच पेट्रोलियम पदार्थांच्या स्थिर किंमतीचे धोरण जाहीर करणे, सरकारला शक्य होईल.

 
</text>
</doc>
