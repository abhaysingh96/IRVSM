<doc>
<docno>980798.cms.txt</docno>
<text>
 
महाराष्ट्र
मॅकेन्झीच्या फेरविचाराचा भाजपचा प्रस्ताव फेटाळला
[ Wednesday, January 05, 2005  12:00:20 am]


म. टा. प्रतिनिधी

शिवसेनेचे सदस्य अनुपस्थित

पुणे : शहराचा नियोजन विकास अहवाल तयार करण्याचे काम ' मेकॅन्झी अॅन्ड कंपनी ' ला द्यावे, या स्थायी समितीत काँग्रेसने बहुमताने मंजूर केलेल्या प्रस्तावाला भाजप सदस्यांनी दिलेला फेरविचार मंगळवारच्या बैठकीत बहुमताने फेटाळण्यात आला. मात्र यामध्ये शिवसेनेने अनुपस्थित राहून पुन्हा एकदा भाजपची साथ सोडून घूमजाव केले.

मेकॅन्झीला विनानिविदा काम देण्याचा प्रस्ताव स्थायी समितीत काँग्रेसने बहुमताच्या जोरावर मंजूर करून घेतला होता. त्याला शिवसेनेचे सचिन भगत आणि विकास मठकरी अनुपस्थित राहिले होते. ऐनवेळी अनुपस्थित राहिल्याबद्दल भगत यांच्यावर शिवसेनेने शिस्तभंगाची कारवाई केली. मात्र या बैठकीला भगत यांच्याशिवाय श्रीकांत पुजारीही अनुपस्थित राहिले.

विषय पुकारण्याआधीच आयुक्त नसल्यामुळे आम्ही उपस्थित राहणार नसल्याचे पत्र त्यांनी स्थायी समिती अध्यक्षा संगीता देवकर यांना दिले आणि ते निघून गेले. त्यामुळे फेरविचाराच्या प्रस्तावावर झालेल्या मतदानाला ते उपस्थित राहू शकले नाहीत. त्यामुळे भाजपचे चार तर राष्ट्रवादी काँग्रेसचे दोन असे सहा सदस्य आणि काँग्रेसचे आठ सदस्य असे सहा- आठ मतदान होऊन हा प्रस्ताव फेटाळण्यात आला.

 
</text>
</doc>
