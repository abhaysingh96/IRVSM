<doc>
<docno>1048085.cms.txt</docno>
<text>
 
महामुंबई
हंटच्या नावावर टॅलेण्टची अशीही फसवणूक
[ Thursday, March 10, 2005  11:13:25 pm]


म. टा. प्रतिनिधी

मुंबई : इंडियन आयडॉल ठरलेल्या अभिजित सावंतला मिळालेल्या बक्षिसांच्या रकमेमुळे हजारो तरुणांना टॅलेण्ट शोज् म्हणजे नशीब उघडणारी अलिबाबाची गुहा वाटू लागले आहेत. पण टॅलेण्ट हंटच्या नावाखाली भरघोस बक्षिसांचे आमिष दाखवून नंतर फसवणूक झाल्याच्या तक्रारीही आता समोर येऊ लागल्या आहेत. स्टार प्लसच्या ' मेरी आवाज सुनो ' या कार्यक्रमातील अनेक विजेत्यांनी आयोजकांवर फसवणुकीचे आरोप केले आहेत.

' आपल्या नावाने आज ना उद्या अल्बम बाजारात येईल हे स्वप्न पाहणे मी आता सोडून दिले आहे. पण यापुढे आपल्या वाट्याला आलेली फसवणूक इतर कोणाच्या नशिबी येऊ नये म्हणून बक्षिसाच्या रूपात करण्यात येणाऱ्या कराराबाबत टॅलेण्ट हंट शोज्मध्ये भाग घेणाऱ्या प्रत्येकाने जागरूक असण्याची गरज आहे. 1997 मध्ये मेरी आवाज सुनो या कार्यक्रमात हजारो स्पर्धकांमधून मेगा विनर ठरलेली सोनाली भाटवडेकर सांगत होती. मेरी आवाज सुनोच्या विजेत्यांना एक लाख रुपयाचे सोने, यश राज फिल्म्सच्या एका चित्रपटात गाण्याची संधी आणि एचएमव्हीबरोबर अल्बमची संधी देण्याचे आश्वासन या कार्यक्रमाचे आयोजक असलेल्या मेटाव्हीजनने दिले होते. तशी करारपत्रही देण्यात आली होती. पण बॉलिवूडमध्ये एण्ट्रीची हमी वाटणाऱ्या या संधीमुळे विजेत्यांच्या चेहऱ्यावरील आनंद फार काळ टिकू शकला नाही. ' एक लाखाचे सोने आणि यशराज फिल्म्सच्या चित्रपटात गाण्याची संधी मला मिळाली. पण एचएमव्हीबरोबर अल्बम बनवण्याचा करार आज सात वषेर् उलटूनही पूर्ण झालेला नाही. सध्या प्रोडक्शन सुरू नाही. पन्नास फेऱ्या मारल्यानंतरही वेळ मारून नेण्याचे धोरणच कंपनीच्या अधिकाऱ्यांनी अवलंबले होते. त्यामुळे कंटाळून मी आता अल्बमचा नाद सोडून दिला आहे, अशी खंत सोनाली भाटवडेकर यांनी व्यक्त केली. करारात अल्बम बनवण्यासाठी वेळेची कोणतीही मर्यादा नसल्यामुळे कायदेशीर कारवाई करणेही शक्य नसल्याचे त्यांनी स्पष्ट केले. भाटवडेकर यांच्याप्रमाणेच योगिता गोडबोले, प्रसन्ना म्हैसाळकर या ' मेरी आवाज सुनो ' च्या इतर विजेत्यांनाही याच कटु अनुभवला सामोरे जावे लागले आहे.

' मेरी आवाज सुनो ' चे आयोजक असलेली मेटाव्हीजन ही कंपनी बंद झाली आहे. विजेत्यांकडून करण्यात येत असलेल्या फसवणुकीच्या आरोपाबाबत आणि कंपनीतफेर् देण्यात आलेल्या करारपत्रात काय म्हटले आहे, याचा अभ्यास करून एचएमव्ही आपली भूमिका स्पष्ट करील, अशी माहिती कंपनीच्या सीनिअर मीडिया मॅनेजर पूजा कश्यप यांनी दिली.

सर्वच चॅनल्सवर सध्या टॅलेंट हण्ट शोजचे जोरदार पीक आले आहे. आपला टीआरपी वाढवण्यासाठी प्रत्येक चॅनल जाहिरातदारांच्या मदतीने टॅलेण्टच्या नवनवीन स्पर्धा जाहीर करीत आहेत. पण इतरांच्या टॅलेण्टवर स्वत:ची पोळी भाजणाऱ्या आयोजकांकडून फसवणूक होणार नाही याची काळजी स्पर्धक आणि चॅनल्स या दोघांनीही घेण्याची गरज असल्याचे मत फसवले गेलेले व्यक्त करीत आहेत.

 
</text>
</doc>
