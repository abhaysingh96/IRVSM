<doc>
<docno>1047877.cms.txt</docno>
<text>
 
लेख
संकल्प प्रत्यक्षात उतरेल?
[ Thursday, March 10, 2005  08:21:49 pm]


महाराष्ट्राचे माजी मुख्यमंत्री आणि माजी केंदीय गृहमंत्री शंकरराव चव्हाण यांचा स्मृतिदिन ( 26 फेब्रुवारी) पुढील वर्षापासून राज्यभर ' सिंचन दिन ' म्हणून पाळला जाईल. यंदा त्यांच्या पहिल्या स्मृतिदिनाच्या कार्यक्रमात मुख्यमंत्री विलासराव देशमुख यांनी तशी घोषणा केली. शंकरराव चव्हाण हे कडक शिस्तीचे उत्तम प्रशासक म्हणून सर्वपरिचित होते. राज्यातील, विशेषत: राज्याच्या मागासभागातील ' सिंचन ' हा त्यांच्या आत्मीयतेचा विषय होता ; ही बाब ध्यानात घेऊन त्यांचा स्मृतिदिन ' सिंचन दिन ' म्हणून पाळणे सयुक्तिक असले, तरी राज्याच्या मागासभागातील ' सिंंचन योजना ' मागीर् लावून पूर्णत्वाला नेणे हीच त्यांना खरी आदरांजली ठरते. मात्र प्रत्यक्षात कोकणासारख्या मागास भागातील ' सिंचन योजनां ' च्याबाबतीत सरकारी पातळीवर प्रचंड अनास्थाच आढळून येते.

कोकणात प्रचंड पाऊस पडूनही जानेवारीपासूनच तेथे पाणीटंचाईला सुरुवात होते ; याचा दोष स्थानिक माणसाच्या माथी मारण्यात काही राजकारणी मंडळी धन्यता मानत असली, तरी कोकणातील अपूर्णावस्थेतले पाटबंधारे प्रकल्प हे त्याच मंडळींच्या राजकारणाचे बळी ठरलेले आहेत. कोकणातील रेंगाळलेल्या पाटबंधारे प्रकल्पांची यादी फार मोठी आहे. वानगीदाखल त्यातील काहींची माहिती येथे देत आहे.

रायगड जिल्ह्याच्या माणगाव तालुक्यातील लोणेरे परिसरामध्ये पन्हळघर या धरणाचे काम गेली 32 वषेर् सुरू आहे. 628 मीटर लांब व 19.25 मीटर उंच असलेल्या या धरणाचे बुडीत क्षेत्र 2.74 चौरस कि.मी. आहे. या धरणासाठी 50 लाख रुपयांचा खर्च प्रस्तावित होता. मात्र आजपर्यंत त्यावर एक कोटी आठ हजार रु. खर्च झाले असूनही कालवा काढण्यासाठी पुरेसा निधी उपलब्ध नसल्यामुळे प्रकल्पाचे काम अपूर्ण राहिले आहे.

रत्नागिरी जिल्ह्याच्या संगमेश्वर तालुक्यातील गडगडी लघुपाटबंधारे प्रकल्पाला सरकारने 13 नोव्हेंबर 1979 रोजी प्रशासकीय मान्यता दिली. प्रत्यक्षात कामाला 83 साली प्रारंभ झाला. त्यावेळचा सुमारे पाच कोटी रु.चा हा प्रकल्प आता 24 कोटींवर गेला आहे. गेल्या पाच वर्षांत निधीअभावी या प्रकल्पाचे काम पडून आहे. या प्रकल्पामुळे अंदाजे एक हजार हेक्टर क्षेत्र सिंचनाखाली येणार आहे.

खेड तालुक्यात दहिवली येथे कोट्यवधी रु. खर्च करून सुरू करण्यात आलेला न्यू मांडवे प्रकल्पसुद्धा गेली 10 वषेर् निधीअभावी ठप्प होऊन पडला आहे. या प्रकल्पामुळे खेड शहर आणि आसपासच्या गावांचा पिण्याच्या पाण्याचा प्रश्ान् तर सुटणार आहेच ; पण शेतीसाठीही मुबलक पाणी उपलब्ध होऊ शकते.

कोकणातील विविध पाटबंधारे प्रकल्पांचा अभ्यास केल्यास त्या खात्याचा कारभार किती नियोजनशून्य आहे, याची प्रचिती येते. सरकारकडे निधी नाही म्हणून न्यू मांडवे प्रकल्पाचे काम अर्धवट पडले असतानाच गेल्यावषीर् त्याच परिसरात ' लवेल शेलारवाडी ' आणि ' पोयनार-पाटीलवाडी ' असे दोन प्रकल्प नव्याने हाती घेण्यात आले. तत्कालीन पाटबंधारे राज्यमंत्री अजित घोरपडे यांच्या हस्ते या प्रकल्पांचे भूमिपूजन करून प्रकल्पासाठी लाखो रु. खर्चही करण्यात आले. परंतु कामे पूर्ण झाली नाहीतच. याशिवाय डुबी नदीवरील शिरगाव-पिंपळवाडी धरणाच्या दोन्ही बाजूच्या कालव्यांची कामे पूर्ण झालेली नाहीत. त्यामुळे अडविलेल्या पाण्याचा शेतकऱ्यांना उपयोग झालेला नाही.

सावंतवाडी तालुक्यातील माडखोल परिसरात कुणेकरी नदीवर 1970 साली धरण बांधण्यात आले होते. मात्र या लघुपाटबंधारे प्रकल्पाच्या दुरुस्तीसाठी सरकारकडे पैसे नसल्याने त्याचा फायदा स्थानिकांना फारसा झालेला नाही.

कोकणातील पाटबंधारे प्रकल्पांची कामे निधीअभावी अपूर्णावस्थेत असताना त्यावरील प्रशासकीय बाबींचा खर्च मात्र मोठ्या प्रमाणात सुरूच आहे. पैसे नाहीत म्हणून मूळ प्रकल्प मागीर् लागणार नसेल, तर त्याच्या कामाच्या निमित्ताने होणाऱ्या अन्य खर्चाला कात्री का लावली जात नाही ? प्रकल्प बंद असताना अधिकारी आणि कर्मचारी सरकारची कोणती सेवा करतात ? हेसुद्धा स्थानिक लोकांना सतावणारे गहन प्रश्ान् आहेत. पुढील वषीर्च्या ' सिंचन दिना ' पर्यंत या प्रश्नांची उत्तरे दिली गेली, तर त्या दिनाचे खऱ्या अर्थाने सार्थक होईल.

कुमार कदम

 
</text>
</doc>
