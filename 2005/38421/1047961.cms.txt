<doc>
<docno>1047961.cms.txt</docno>
<text>
 
अग्रलेख
मोदीअस्त्र उलटले!
[ Thursday, March 10, 2005  09:21:25 pm]


गुजरातमधील नरेंद मोदीप्रणीत हिंदुत्वाच्या प्रयोगशाळेत बनलेली अस्त्रे केवळ अल्पसंख्य समाजाविरुद्ध आणि फार तर ' सेक्युलर ' हिंदूंविरुद्ध प्रभावी ठरतील, असा भाबडा समज करून घेतलेल्यांच्या भ्रमाचा भोपळा फुटायला सुरुवात झाली आहे.

ही अस्त्रे भाजपपुरस्कृत हिंदुत्ववादाचा अधिकृत शिक्का असलेल्यांविरुद्धही वापरली जाऊ शकतात आणि त्यांचे विध्वंसक परिणाम सारखेच असू शकतात, हे लक्षात आल्यामुळे गुजरातमधील भाजप आमदार आणि अधिकारीवर्ग भांबावून गेलेला दिसतो.

आपल्या हालचालींवर आणि खाजगी संभाषणावर मोदींची नजर आहे, अशी खात्री पटलेल्यांत केवळ तेथील आमदार, खासदारांचाच नव्हे, तर काही मंत्र्यांचाही समावेश आहे. भाजपचे राज्यसभेचे खासदार ए. के. पटेल यांनी पक्षाध्यक्ष लालकृष्ण अडवाणींना पत्र लिहून फोनटॅपिंगच्या प्रकाराची दखल घेण्याची विनंती केल्यामुळे, विरोधी पक्षाने पसरवलेल्या या अफवा आहेत, असे म्हणायची सोयही उरलेली नाही. पटेल हे मोदीविरोधी गटातील आहेत आणि गेल्या वर्षी त्यांच्याच वाढदिवसाचे निमित्त करून मोदीविरोधी आमदारांनी उठावाचा प्रयत्न केला होता हे लक्षात घेतले, तर या पत्रामागे पद्धतशीर योजना होती, हे उघड होते. त्याचा प्रत्यय बुधवारी आला.

बुधवारी केशुभाई पटेल यांच्या घरी 65 आमदारांची बैठक होऊन, मोदींच्या विरुद्ध नव्याने शक्तिप्रदर्शन करण्यात आले. त्यासाठी फोनटॅपिंगच्या नव्या मुद्याचा वापर करण्यात आला असला, तरी मुख्य तक्रार ही मोदी यांच्या मनमानी कार्यपद्धतीविषयीच आहे. मोदी यांना मुख्यमंत्री केल्यापासूनच, केशुभाईंच्या नेतृत्वाखालील गट उठावासाठी निमित्त शोधीत असतो. या गटाची संख्या साठाच्या आसपास आहेे आणि राज्यातील तेललॉबीचे नेतृत्व करणाऱ्या प्रभावशाली पटेल समाजाला धमकावण्याची हिंमत मोदी परिवारातील झुंडशाही प्रवृत्तींकडे नाही. पटेल यांनी मोदींच्या नेतृत्वाला उघडपणे आव्हान देण्याचा गेल्या वर्षभरातील हा दुसरा प्रसंग.

गोध्रा येथे कारसेवकांच्या भीषण मृत्युकांडाचे भांडवल करून गुजरातमध्ये जातीय दंगली पेटवण्यात आल्या आणि त्याआधारे नरेंद मोदींनी दुसऱ्यांदा स्वबळावर निविर्वाद बहुमत मिळवले, तेव्हा भाजपनेे त्यांना हीरोचे स्थान दिले होते. त्यावेळी जातीय सलोखा राखण्यासाठी प्रयत्न करणाऱ्या विचारी व्यक्ती आणि संघटनांना बनावट आरोप ठेवून नामोहरम केले जात होते किंवा धमकावले जात होते.

सरकारी यंत्रणांच्या संरक्षणात मोदी परिवारातील संघटना दहशतीचे वातावरण निर्माण करीत होत्या, तेव्हा केशुभाईंच्या गोटातील हे मंत्री आणि आमदार त्याचा फायदा घेत होते. आता हीच फॅसिस्ट प्रवृत्ती त्यांच्यावर उलटली, तेव्हा पक्षांतर्गत लोकशाहीचे सूर आळवण्यास या बंडखोरांनी सुरुवात केली आहे.

गेल्या वर्षी झालेल्या लोकसभा निवडणुकीत 1999 मध्ये मिळवलेल्या 21 जागा पक्षाला राखता आल्या नाहीत. त्यांत सात जागांची घट झाली, शिवाय केंदातही भाजपप्रणीत आघाडीला सत्ता गमवावी लागली. भाजपच्या केंदीय नेतृत्वाला नमवण्यास ही योग्य वेळ आहे, असे मानून गेल्या वर्षी जून महिन्यात केशुभाई समर्थकांनी असेच बंड केले होते. पण महाराष्ट्र निवडणुकांच्या पार्श्वभूमीवर गुजरातेत सत्ताबदल योग्य ठरणार नाही, असे कारण देऊन बंडखोरांची समजूत काढण्यात आली.

मोदींनाही कार्यपद्धती बदलण्याची समज देण्यात आली. आता तीन राज्यांतील निवडणुकांच्या निकालात भाजपला मर्यादित समाधान देणारे निकाल लागले असताना, केशुभाईंनी पुन्हा उचल खाल्ली आहे. गुजरातमध्ये मोदींना दुखावणे भाजपला शक्य नाही. त्यामुळे धरले तर चावते आणि सोडले तर पळते, अशी तेथे भाजप नेतृत्वाची अवस्था झाली आहे.

 
</text>
</doc>
