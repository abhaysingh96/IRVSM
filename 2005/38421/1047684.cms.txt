<doc>
<docno>1047684.cms.txt</docno>
<text>
 
महाराष्ट्र
सिंधुदुर्गाचा पूल रखडलाच
[ Thursday, March 10, 2005  06:26:10 pm]


म. टा. वृत्तसेवा

कणकवली : पर्यटकांसाठी आकर्षणाचे केंद असलेल्या मालवण येथील सिंधुदुर्ग किल्ल्याकडे जाणाऱ्या बंदर धक्क्यावरील पूल पूर्णत: पाडण्यात आला असून स्टील व सिमेंट उपलब्ध नसल्याने त्याच्या फेरउभारणीचे काम रखडले आहे. त्यामुळे किल्ल्याच्या दर्शनासाठी येणाऱ्यांची मोठीच गैरसोय होत आहे.

सिंधुदुर्ग किल्ल्याकडे जाणाऱ्या बंदर धक्क्यावरील पुलाचा काही भाग 21 फेब्रुवारीला कोसळल्यानंतर पर्यटकांना या धक्क्यावरून ये-जा करण्यास बंदर खात्याने मनाई केली. नंतर तात्पुरती सोय म्हणून लोखंडी साकव तेथे टाकण्यात आला. पुढे थोड्याच दिवसांत सगळाच पूल कोसळला.

या पुलाचे काम 10 दिवसांत चालू केले जाईल, असे आश्वासन महाराष्ट्र मेरीटाईम बोर्डाचे विभागीय इंजिनियर चव्हाण यांनी दिले होते. त्यानुसार 27 फेब्रुवारीपासून ते काम हाती घेण्यात आले. त्यासाठी खडी, वाळू मागवण्यात आली.

हे सामान आलेले असले तरी स्टील तसेच सिमेंट उपलब्ध न झाल्याने पुलाचे काम रखडले आहे. ही सामग्री मुंबईहून आल्यानंतर काम हाती घेतले जाईल, असे बंदर खात्यातील अधिकाऱ्यांकडून सांगण्यात आले.

 
</text>
</doc>
