<doc>
<docno>1047673.cms.txt</docno>
<text>
 
महाराष्ट्र
पंढरीचे भक्तनिवास लालफितीत!
[ Thursday, March 10, 2005  06:19:40 pm]


म. टा. वृत्तसेवा

पंढरपूर : पंढरीत येणाऱ्या भाविकांसाठी भक्तनिवास बांधण्याकरिता सरकारकडे 35 लाख रुपयांचा निधी आहे, मंदिर समितीकडे आठ एकर जागा आहे... पण या दोहोंचा मेळ काही बसत नाही आणि भक्तनिवास लालफितीतच अडकले आहे!

विठ्ठलदर्शनासाठी वर्षभरात सुमारे एक कोटी भाविक पंढरपुरात येत असतात. त्यांच्या निवासाची सोय व्हावी म्हणून नव्या भक्तनिवासाचा प्रस्ताव गेली काही वषेर् प्रलंबितच होता. सरकारकडून यासंदर्भात काही होण्याची शक्यता मावळल्याने मंदिर समितीने स्वत:च पुढकार घेऊन, पंढरपूर नगरपालिकेकडील सव्हेर् नंबर 59 मधील आठ एकर जगाा 36 लाख रुपयांना खरेदी केली. तत्कालीन उपमुख्यमंत्री विजयसिंह मोहिते- पाटील यांच्या पुढाकाराने ही खरेदी झाली. या जागेच्या विकासाचे आराखडे आणि अंदाजपत्रके सरकारकडून मंजूर करवून घेण्यात आली आहेत.

या जागेवर इमारत बांधण्यासाठी आमदारांच्या विकास निधीतून रक्कम मिळावी, यासाठी मंदिर समितीचे अध्यक्ष अॅड. शशिकांत पागे यांनी प्रयत्न सुरू केले.

मात्र, आमदार वा खासदारांच्या निधीतील रक्कम सरकारी मालकीच्या जागेवरच वापरता येते ; त्यामुळे ही जागा एकतर राज्य सरकारच्या वा पुन्हा पालिकेच्या ताब्यात द्या, असे नियोजन विभागातील संबंधित अधिकाऱ्यांनी सुचवले आहे!

राज्याच्या नियोजन विभागाकडे विधानसभा आणि विधान परिषदेच्या सदस्यांकडून 35 लाख रुपये जमा झाले आहेत. मात्र, जागा पुन्हा सरकारजमा झाल्याखेरीज ते मिळणार नाहीत, असा पेच आहे.

 
</text>
</doc>
