<doc>
<docno>1048091.cms.txt</docno>
<text>
 
महामुंबई
ख्वाजाप्रकरणी 3 पोलिसांच्या अटकेस स्थगिती
[ Thursday, March 10, 2005  11:16:02 pm]


म. टा. प्रतिनिधी

मुंबई : कोठडीतील मारहाणीमुळे मरण पावलेला घाटकोपर बॉम्बस्फोट खटल्यातील आरोपी ख्वाजा युनूसप्रकरणी सीआयडीने चौकशीसाठी बोलावलेल्या तीन पोलिस फौजदारांच्या अटकेस मुंबई हायकोर्टाने 14 मार्चपर्यंत स्थगिती दिली आहे.

प्रफुल नाडकर, संजीव घाग आणि संदीप भोगुलकर अशी या तीन फौजदारांची नावे असून अटकपूर्व जामीनअर्ज फेटाळून लावण्याच्या सेशन्स कोर्टाच्या निकालाला आव्हान देणारा अर्ज त्यांनी मुंबई हायकोर्टात केला आहे. न्या. व्ही. एम. कानडे यांनी सीआयडीला याप्रकरणी आपले म्हणणे मांडण्यास सांगितले आहे. वस्तुत: या तिघांना केवळ प्रश्ान् विचारण्यासाठी बोलावण्यात आले असून त्यांच्याविरुद्ध कोणताही गुन्हा नोंदवण्यात आलेला नाही, तसेच त्यांना अटक करण्याचा प्रश्ान्च उद्भवत नाही असे सेशन्स कोर्टात सीआयडीने याआधीच सांगितलेले आहे. त्यांच्यावर गुन्हाच नसल्याने त्यांच्या अटकपूर्व जामीनाला काही अर्थ नसल्याचे स्पष्ट करत सेशन्स कोर्टाने त्यांचे जामीनअर्ज फेटाळून लावले आहेत. या फौजदारांनी संभाव्य अटकेची भीती बाळगून हायकोर्टात अर्ज केला आहे.

 
</text>
</doc>
