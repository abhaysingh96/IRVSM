<doc>
<docno>1047874.cms.txt</docno>
<text>
 
लेख
'परकं' आहे तरी कोण?
[ Thursday, March 10, 2005  08:20:56 pm]


मुंबईतल्या झोपड्यांवरून उडालेला धुरळा आता खाली बसला आहे. 2000 सालापर्यंतच्या झोपड्या पाडणार नाही असं सांगून सरकारही मोकळं झालं आहे. विरोधी पक्षांनाही नेहमीप्रमाणे नवे मुद्दे सापडले आहेत. सरकारी अधिकारी झोपडीवाल्यांकडून पुन्हा ' चायपानी ' वसूल करायला मिळाल्यानं खुशीत आहेत. राजकीय गणवेश घातलेले दादा, भाई आणि भाऊ यांच्या वाटा खुल्या झाल्या आहेत. कितीकांचं राजकीय पुनर्वसन झालंय ; तर कितीकांची समीकरणंच बदलून गेली आहेत.

एक पाय विमानात आणि एक पाय सेमिनारमध्ये असलेल्या एका एनजीओवाल्या मित्राच्या मते त्यांनी दिलेला ' लढा ' यशस्वी झाला आहे आणि ' स्लम डिझास्टर ' थांबलं आहे. उद्ध्वस्त झोपड्यांमधलं विस्कळित झालेलं एनजीओंचं ' फील्डवर्क ' सातासमुदापार पोचल्यानं यावषीर् फंडिंग दुप्पट होण्याची शक्यता दुणावली आहे. झोपड्यांवर फिरणाऱ्या बुलडोझरपेक्षा डॉलरचा छनछनाट केव्हाही कानांना सुखावणाराच असणार हे उघड आहे.

शहरातली मध्यमवगीर्य माणसं एकतर मुलाबाळांच्या दहावी- बारावीच्या आणि नाना प्रकारच्या करियर ओरिएंटेड परीक्षांमध्ये गुंतून गेलीत नाहीतर व्हीआरएसची टांगती तलवार चुकवण्यासाठी जमेल तितकं वाकताहेत. थोडंफार यश हाताशी लागलं की या देशात आपलं नि आपल्या पोराबाळांचं खरं नाही म्हणत परदेशस्थ भारतीय बनण्याची धडपड करताहेत. तोपर्यंत तोंडी चघळायला इंडियन आयडॉल नाहीतर जीव रमवायला बॉलीवूडची धूम आहेच.

श्ाीमंत लोकांचं काय ? ते या देशात कायमच परदेशात असल्यासारखे जगत-वागत असल्यानं झोपड्यांचा धुरळा त्यांच्यापर्यंत फारसा पोचलेला नव्हता. आता ' डॅम डटीर् पॉलिटिक्स ' अशी शेरेबाजी करत त्यांनी चालू धंदा बंद करून अधिक फायदा देणारा दुसरा कोणता धंदा सुरू करावा, याच्या कॉपोर्रेट चाचण्या कंटिन्यू केल्या आहेत. त्यातल्या बऱ्याचजणांना गिरण्यांखालच्या आणि झोपड्यांखालच्याही जमिनी ' डेव्हलप ' करण्याची नाना प्रकारची कंत्राटं मिळाली आहेत.

पण याच चालीवर तुटलेल्या झोपड्याही आपल्या मूळपदावर आल्याचं पालुपद कुणी जोडू पाहत असेल, तर ते फारसं बरोबर ठरणारं नाही. हे कदाचित अनेकांना पटणार नाही. ते म्हणतील की, झोपडीवाल्यांचं काय सांगू नका, ते एका रात्रीत झोपड्या पुन्हा उभारतील आणि आता तर काय सरकारच त्यांच्या पाठीशी आहे. इकडं आपण रात्रंदिवस कामं करून कमवायचं (?), कर भरायचे ( ??), सवलती घ्यायच्या नाहीत ( ???), सरळमार्गानं जगायचं ( ????) आणि यांनी बाहेरून येऊन सगळं फुकटात लाटायचं... मज्जा आहे यांची!

झोपडीवाल्यांची ही मज्जा खरं तर कणभर तरी आपण सगळ्यांनीच चाखून पाहायला हरकत नाही. दलदलीवर नाहीतर खार जमिनीवर बांबू रोवून उभ्या केलेल्या तरटाच्या झोपड्यात डासांच्या झुंडीच्या झंुडी अंग फोडून काढण्याचा अनुभव नाहीतरी आपण केव्हा घेणार ? पावसाळ्यात पाणी भरल्यानंतर पोटात काहीही न घालता खाटेवर दोन दोन दिवस बसून राहण्यातलं थ्रील कसं समजणार ? भल्या पहाटे उघड्यावर ' टॉयलेटिंग ' करण्यात काय समाधान मिळतं ते लक्षात कधी नि कसं येणार ?

झोपड्या तुटल्यानंतर आभाळाखाली उघड्यावर संसार करताना थंडीचा गारठा आणि पावसाचे थेंब झेलण्यातला थरार आपल्या वाट्याला कधी येणार ? वह्यापुस्तकं गहाळ झाल्यानं आणि घर तुटल्यामुळं शाळेत न जाता उद्ध्वस्त ढिगाऱ्यांवर मनमुराद खेळण्यातली धम्माल आपली मुलं केव्हा लुटणार ? आणि त्यांची शाळा सुटल्यामुळं भविष्यात तीही आपल्यासारखीच मोलमजुरी करून झोपड्यातच राहणार या भावनेत किती कृतार्थता आहे ते नाहीच कळणार. दोन रुपये गॅलन पाणी आणि निव्वळ पडक्या घराशेजारी बसण्यासाठी दिवसाची पाच-दहा रु.ची खंडणी भरणं हे कर भरण्यापेक्षा खूपच इंटरेस्टिंग असणार, यात काय शंका ? मुलाबाळांचे संसार वाढले की बेकायदा इमले उठवलेल्या अपार्टमेंट्समध्ये लाखो रु.चे फ्लॅट खरीदून प्रायव्हसी आणि रिलेशनशिपचा हक्क शाबूत ठेवण्यापेक्षा सात बाय दहाच्या खुराड्यात विनासंकोच वंशविस्तार करण्यातला आनंद कधी लुटणार ? सरकारी नाहीतर कॉपोर्रेट कर्मचारी बनून पगाराच्या दुप्पट वरकड कमाई करण्यापेक्षा गरजवंत बनून दुसऱ्याच्या हातात शे-हजारच्या नोटा सरकावण्यात जास्त सभ्यपणा आहे हे कसं कळावं ? आणि चार दिवस विरंगुळा म्हणून गावी किंवा आऊटिंगला जाण्यापेक्षा गावात जगायलाच काही नाही म्हणून पोटाची खळगी भरण्यासाठी जन्मभर झोपडपट्टीच्या नरकात राहून मिळणारा प्लेझर हा तर दुमिर्ळच अनुभव!

हे खूपच कुचेष्टा करणारं आणि भावना दुखावणारं वाटतं ना ?

मुंबईच्या नियोजनाचं काय असंही मनात येतं ना ?

कुणीही यावं आणि मुंबईत वसावं की काय अशी चीड येते ना ?

इथं भिकाऱ्याचंही पोट भरतं म्हणून कंगालांचा सुळसुळाट झालाय असं मनात येतं ना ?

1995 च्याच काय, त्याहीआधीच्या झोपडीवासीयांना हाकलून त्यांना त्यांच्या गावी परत पाठवावं असं मनात येऊन मुठी त्वेषानं वळतात ना ?

पण हे प्रश्ान् थोडे उलटे करून स्वत:लाच विचारले तर काय उत्तरं येतात हे जरा विचार करून पाहूया.

बऱ्या घरात राहून बरं आयुष्य जगणारे आपणही बव्हंशी या शहरात बाहेरूनच आलेलो असतो. आपल्या जागांवर स्कायक्रॅपर्स उभारून आपल्याला देशोधडीला लावणाऱ्यांना इथून घालवायला हवं या त्वेषानं इथल्या कोळीवाड्यांतल्या व गावठाणातल्या लोकांच्या मुठी अशाच त्वेषानं वळत असतात. राजकारणी, अधिकारी आणि गुंडांनी या शहराच्या नियोजनाचं पार भजं करून टाकलं आहे असं म्हटलं तर त्याला आपल्याकडं काही उत्तर नसतं ; कारण या तिघांपैकी कोणा तरी एकाची आपण केव्हा ना केव्हा मदत घेतलेली असते.

आपलं मूळ गाव सोडून आलेली माणसं झोपड्यांत आहेत त्याच्या कितीतरी पटींनी जास्त इमारतींत आहेत आणि तीही चार पैसे कमावण्यासाठीच इथं आलेली आहेत हे सत्य पचवणं जड जातं. म्हणूनच या शहराचं नियोजन हे देशाच्या एकूण नियोजनावर अवलंबून आहे असं नाही वाटत ? तसं वाटत असेल तर मुंबईचं शांघाय करण्याऐवजी देशभर असंख्य मुंबई शहरे विकसित करता येतील का, याचा विचार आता नको का करायला ?

प्रतिमा जोशी

 
</text>
</doc>
