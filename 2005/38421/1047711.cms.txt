<doc>
<docno>1047711.cms.txt</docno>
<text>
 
प्रगती फास्ट
कम्प्युटरने बदलला दृष्टिकोन
[ Thursday, March 10, 2005  07:00:43 pm]


कम्प्युटर हा शब्द आज सर्वांनाच परिचित आहे. पण पाच-सहा वर्षांपूवीर् मी दहावीला असताना कम्प्युटरची मदत करिअर ठरवायला होईल, असं वाटलही नव्हतं. नंतर मी सायन्सला प्रवेश घ्यायचं ठरवलं. डॉक्टर बनायचं असल्यामुळे बॉटनी हा विषय घेतला. निसर्गाचं खूप आकर्षण असल्यामुळे मानवी शरीर, बाळाचा जन्म, झाडं, प्राणी हे निसर्गातल्या अद्भूत शक्तीने निर्माण केलेलं वैभव मला जवळून समजून घ्यायचं होतं.

घरी कम्प्युटर आणला, पण मला तो काही आवडायचा नाही. त्या आजूबाजूला फिरकायचंही नाही. अकरावीत असताना इण्टरनेट घेतलं आणि चित्रंच बदललं. बॉटनीचे अनेक लेख, चित्रं, माहिती वेबसाइटवर मिळाली. इण्टरनेटवर जो प्रचंड माहितीच्या अगदी प्रेमातच पडले.

लहानपणापासून मला इलेक्ट्रॉनिक वस्तूंची आवड होती. पण कम्प्युटरसारखी गोष्ट मी आतापर्यंत पाहिलीच नव्हती. तो कसा चालतो, हे जाणून घ्यायची उत्सुकता होती. पण माझ्या आयुष्याचं ध्येय मी निश्चित केलं होतं ते म्हणजे डॉक्टर बनून रुग्णांवर उपचार करायचे. आयुष्यात जे काही करू त्याचा या देशाला आणि लोकांना उपयोग झाला तरच मला यशस्वी झाल्याचं समाधान मिळेल, असं मनापासून वाटत होतं. डॉक्टर झाले तरच मला हे साध्य करता येणार होतं. त्यासाठी करावे लागणारे कष्ट, मेहनत, टेन्शन हे सर्व माझ्या नाजूक प्रकृतीला कितपत झेपेल, अशी काळजी घरच्यांना होती. याच टप्प्यावर कम्प्युटरने मला मार्ग दाखवला.

डिस्कव्हरी चॅनलवर एका पेशण्टची केस उलगडून दाखवली होती. मेंदूचा आजार झालेल्या त्या पेशण्टवर शस्त्रक्रिया करताना दाखवली जात होती. शस्त्रक्रिया करणारी डॉक्टरांची टीम मध्येच थांबून कम्प्युटरच्या स्क्रीनवर काहीतरी बघायचे आणि पुन्हा ऑपरेशनला सुरुवात व्हायची.

ऑपरेशन यशस्वी झालं आणि काही महिन्यांनी तो पेशण्ट नेहमीचं आयुष्य जगताना बघून त्या डॉक्टरांचं मला खूप कौतुक वाटलं. कार्यक्रमाच्या शेवटी त्या डॉक्टर्सनी ते स्क्रीनवर काय बघत होते, ते सविस्तर सांगितलं. त्या पेशण्टच्या आजाराची माहिती कम्प्युटरला देऊन त्यानुसार त्यावर काय काय उपाय केले जाऊ शकतात, अशा वेगवेगळ्या शक्यता पडताळल्या जात होत्या. तसं सॉफ्टवेअर त्या कम्प्युटरमध्ये लोड केलं होतं. ते बघून मी एखादी जादू बघितल्यासारखे स्तिमित झाले आणि त्याचबरोबर अतिशय आनंदितही.

कम्प्युटरचा हा असाही वापर होऊ शकतो, हे मला माहीतच नव्हतं. मला माझा मार्ग सापडला होता. डॉक्टर न बनताही लोकांना मदत करता येऊ शकते, हे कळलं होतं. अंतिम कौशल्य डॉक्टरांचं असलं तरी त्यातील कम्प्युटरच्या मदतीचा हातही महत्त्वाचा होता.

ते पाहताच मी ठरवलं की या जादूगाराची जादू शिकणार आणि मी कम्प्युटर कोर्सला प्रवेश घेतला. आज मी आयटी इंजिनीअरिंगचा कोर्स करत आहे.

पूजा काटदरे

कम्प्युटरच्या मदतीने

बँक व्यवहार

पहाटे साडेचारला फोन खणखणला, अमेरिकेहून होता. मुलाने सांगितलं, की आई, लगेच ऑनलाइन ये आणि मंगळागौरीची लाइव्ह पूजा बघ. ती पूजा पाहताना मला खूपच आनंद झाला. मीदेखील लगेचच आनंदमयी कविता करून त्यांना ऐकवली आणि आरतीत सामील झाले.

तसं पाहिलं तर मी साठी ओलांडली आहे. कम्प्युटर शिकणं तसं सोपं नव्हतं. पण मुलगा अमेरिकेत. म्हणून आपल्यालाही या आधुनिक युगातील टेक्नॉलॉजीची माहिती असणं आवश्यक आहे, असं वाटल्यामुळे ते शिकण्याचा विचार पक्का झाला.

साधारण 1997 मध्ये महाराष्ट्र सरकारने सर्व कर्मचाऱ्यांना कम्प्युटर ट्रेनिंग अनिवार्य केलं. मीही तेव्हा सरकारी सेवेत होते. या संधीचा फायदा करून घेण्याचं मी ठरवलं. विशेष म्हणजे इच्छा तिथे मार्ग या उक्तीप्रमाणे कम्प्युटरचं आवश्यक तितकं ज्ञान मिळालं. त्यातल्या त्यात इण्टरनेट जास्त समजून घेतलं. याबद्दल मुलालाही आनंद झाला. तेव्हापासून मुलाशी सतत संपर्क साधून आहोत.

इण्टरनेटचा उपयोग मुलाशी संपर्कासाठी महत्त्वाचा होताच पण त्याचबरोबर वेब कॅमेरा, फोन चॅटिंग आणि प्रत्यक्ष नेट टेलिफोनिंगचा अनुभवही आनंद देणाराच होता. अनेक वेळा निरनिराळ्या वेबसाइटवर जाऊन वेगवेगळी माहिती मिळण्यात इण्टरनेटची मोठी मदत होत असते.

साता समुदापलीकडे असणाऱ्यांशी संवाद साधताना अंतर किती कमी आहे, याची प्रचीती नित्य येतच असते. वेळेचाही सदुपयोग होतोच होतो. याचाच आधार घेऊन म्हणता येईल की, आपल्याला हवं असलेले अनेक वेळा दुमिर्ळ फोटो वगैरे आल्बम बनवून त्यात ठेवता येतात आणि महत्त्वाची कागदपत्रं जतन करता येतात.

ही झाली भावनिक बाब, पण इण्टरनेटच्या मदतीने ऑनलाइन ट्रेडिंग करून शेअर माकेर्टमध्ये शिरून सर्व माहितीच्या आधारे शेअर्सची खरेदी करून अर्थार्जन करणं अतिशय सोपं झालं आहे. कम्प्युटरवरून मला ट्रेडिंग आणि शेअर्सचे व्यवहार करता आल्यामुळे खूपच फायदा झाला. विशेष म्हणजे बँकांचे व्यवहार आणि नित्याची उलाढाल इण्टरनेटच्या माध्यमातून करण्याची सोय असल्यामुळे आमच्यासारख्या वरिष्ठ नागरिकांना मोठा दिलासा मिळतो.

काय काय करू शकतो कम्प्युटर तुमच्यासाठी... परदेशी राहणाऱ्यांना इण्टरनेटच्या मदतीने मंगळागौरीची पूजा पाहायला मिळते, करिअरचा पूर्ण ग्राफच बदलून टाकतो कम्प्युटर... मुख्य म्हणजे कम्प्युटर शिकण्यासाठी वयाची अट नसते... तुमच्याकडे असलेला इण्टरेस्टिंग अनुभव ' नेटस्कोप ' सदरासाठी पाठवा. जर भाग्यवान असाल, तर अनुभव छापून येईलच, पण ' नेटस्कोप ' च्या पुढच्या इव्हेण्टमध्ये सहभागी होऊन आकर्षक बक्षिसं जिंकण्याची संधीही मिळेल... हो, अगदी कम्प्युटर जिंकण्याचीही..!

आमचा पत्ता : मुंबई टाइम्स, नेटस्कोप, द टाइम्स ऑफ इंडिया बिल्डिंग, दुसरा मजला, मुंबई - 400001. फॅक्स नंबर : 22731175.

रत्न कार्ले

 
</text>
</doc>
