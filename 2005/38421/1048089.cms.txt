<doc>
<docno>1048089.cms.txt</docno>
<text>
 
महामुंबई
निरुपम यांच्यासाठी दोन्ही काँग्रेसच्या पायघड्या
[ Thursday, March 10, 2005  11:15:23 pm]


म. टा. प्रतिनिधी

मुंबई : शिवसेनेचे कार्यकारी अध्यक्ष उद्धव ठाकरे यांचे निकटवतीर्य सहकारी राज्यसभा सदस्य संजय निरुपम यांनी शिवसेनेचा राजीनामा देताच काँग्रेस आणि राष्ट्रवादी काँग्रेसला त्यांचा अचानक पुळका आला असून जातीयवादी शक्तींशी फारकत घेणाऱ्या या नेत्याने आमच्या पक्षाच्या ध्येयधोरणावर आणि नेतृत्वावर विश्वास व्यक्त केला तर त्यांचे आमच्या पक्षात स्वागतच केले जाईल, असे सांगत पक्षप्रवेशाचे आमंत्रणच देऊन टाकले.

निरुपम यांनी गेल्या सहा- सात वर्षांत मुंबईतील उत्तर भारतीयांना संघटित करण्याचे काम करीत त्यांना शिवसेनेशी जोडण्याचा प्रयत्न चालविला होता आणि त्यात त्यांना बऱ्यापैकी यश मिळाल्याचे गेल्या वषीर् झालेल्या लोकसभा निवडणुकीत दिसून आले. त्यामुळेच मुंबई महापालिका निवडणुकीच्या आधी ते पक्षात आले तर त्याचा फायदाच होईल, असे गृहीत धरुन दोन्ही काँग्रेसच्या प्रवक्त्यांनी त्यांच्या संभाव्य पक्षप्रवेशाला हरकत नसल्याचे सांगितले. मुंबईत राष्ट्रवादीकडे उत्तर भारतीयांचे नेतृत्व करणारा मोठा व आक्रमक नेता कोणी नाही. तर काँग्रेसकडे आपणच भय्यांचे तारणहार आहोत, असे दाखविणारे अनेक नेते असल्याने निरुपम आले तर त्यांना काबूत ठेवता येईल, असा हिशेब मांडला जात आहे.

राष्ट्रवादी काँग्रेसचे प्रवक्ते वसंत चव्हाण यांनी निरुपम यांनी काँग्रेस प्रवेशाबाबत इच्छा व्यक्त केली तर जरूर विचार केला जाईल. मात्र त्यांनी पक्षाच्या नेतृत्वावर विश्वास व्यक्त करणे आवश्यक असल्याची अट घातली.

त्यांचे मतपरिवर्तन झाले ही अतिशय चांगली बाब असून त्यांचा पक्षप्रवेश प्रदेशाच्या अख्यत्यारित येत नाही. ते खासदार असल्याने हा निर्णय केंदीय पातळीवर घेतला जाईल आणि त्याचा अधिकार शरद पवार यांना असल्याचे चव्हाण म्हणाले.

तर काँग्रेसचे प्रवक्ते अनंत गडगीळ यांनी आम्ही त्यांचे स्वागत करू, अशी भूमिका मांडतांना आपले पिताजी काँग्रेसचे दिवंगत नेते विठ्ठलराव गाडगीळ दिल्लीत ज्या निवासस्थानी राहत तेच निवासस्थान आता निरुपम यांना मिळाले हा किती विलक्षण योगायोग आहे, असे सांगत निरुपम यांच्याविषयी आपुलकीची भावना व्यक्त केली.

 
</text>
</doc>
