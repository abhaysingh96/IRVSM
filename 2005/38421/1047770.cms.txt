<doc>
<docno>1047770.cms.txt</docno>
<text>
 
महामुंबई: मुंबई टाइम्स
महापौरांच्या विक्रोळीत मैदानाचा बळी?
[ Thursday, March 10, 2005  07:27:10 pm]


संजय परब

शहरातली खेळाची मैदानं ' विकासा ' च्या नावाने अस्तंगत होत असताना आता विक्रोळीच्या कन्नमवार नगरातील मध्यवतीर् मैदानाचा बळी जाण्याच्या शक्यतेने क्रीडाप्रेमी धास्तावले आहेत. मुंबईचे पहिले नागरिक असलेल्या महापौर दत्ता दळवी यांच्याच विभागात हे घडत असल्यामुळे कन्नमवार नगरवासीयांनी याविरुद्ध लढा द्यायचा निर्धार केला आहे.

जिमखान्याच्या गोंडस नावाखाली संभाजी मैदानाचा विकास करायची महापौरांची योजना आहे. यामुळे आपलं खेळाचं मैदान हातचं जाईल, अशी भीती खेळाडू आणि स्थानिकांनी व्यक्त केलीय. आधीच वेगवेगळ्या कारणांनी मैदानाचे लचके तोडले जात असताना उरलंसुरलं मैदानही हातचं गेलं, तर 270 इमारतीतील मुलांनी खेळायला जायचं कुठे, असा संतप्त सवाल विक्रोळीकर विचारत आहेत.

यापूवीर् दादर, वांदे, कांदिवली इथली मैदानं जिमखान्यांच्या नावाखाली डेव्हलपर्सच्या घशात गेल्याची उदाहरणं आहेत. तिथे स्थानिक मुलांना जिमखान्याच्या मालकांकडून मिळणारी उपरेपणाची वागणूक सगळ्यांनाच बोचत असते. स्वत: कन्नमवार नगरातील रहिवाशांनाही याचा अनुभव आलाय. महापालिका शाळेजवळचं मैदान प्रजापिता ईश्वरीय या आध्यात्मिक संघटनेला देण्यात आलंय. याच संघटनेला कन्नमवार नगरातील आणखी एक मैदान देण्यात येणार होतं. तिथल्या रहिवाशांच्या आंदोलनामुळे हे मैदान बचावलं. आता त्या मैदानाला संरक्षक भिंती घालून ते दुसऱ्या कुठल्याशा संस्थेस देण्याचा घाट घातला जातोय. मैदानांचे असे बळी जात असताना, त्या बाजूने दुकानांच्या रांगा कशा काय उभ्या राहिल्या, असा प्रश्न इथल्या रहिवाशांनी विचारला.

यामुळे आता 450 चौरस फूट क्षेत्रफळाच्या संभाजी मैदानाचा कन्नमवार नगरातील 270 इमारतीतील मुलांना एकमेव आधार उरला आहे. या मैदानाचीही चित्तरकथा असून एकूण क्षेत्रफळापैकी 35 टक्के मैदान नाना-नानी पार्क, साई व्यायामशाळा, प्रभात मित्र मंडळ सभागृह आणि महिला मंडळ कार्यालय यांनी व्यापला असून याव्यतिरिक्त ' जॉगिंग ट्रॅक ' च्या नावाखाली फरशा घालून मैदानाचा लचका तोडलाय तो वेगळाच!

आता इनडोअर गेमसाठी जिमखाना उभारण्याची महापौरांची योजना असून यासाठी दीड कोटी रुपये खर्च अपेक्षित आहे. यासाठी मैदानाची चाचणी घेऊन दोन मोठे खड्डे खोदण्यात आले असून काही दिवसांत प्रत्यक्ष बांधकामाला सुरुवात होण्याची शक्यता आहे. त्यामुळे विक्रोळी इलेव्हन, ब्लू बर्ड, भीमगर्जना, स्वामी समर्थ, मृत्युंजय, सीएनएन मित्र मंडळ, पुलस्ती क्रिकेट मंडळ यांनी आंदोलन करण्याचा निर्धार केला आहे. याबाबत महापौर दळवी यांच्याशी संपर्क साधला असता त्यांनी जिमखान्याला विरोध असल्याचा दावा फेटाळून लावला. ' लोकांचा विरोध असेल, तर जिमखाना होणार नाही. यामुळे पालिकेचे पैसे वाचतील आणि ते इतरत्र फिरवता येतील ,' असं त्यांनी सांगितलं.

 
</text>
</doc>
