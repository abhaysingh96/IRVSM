<doc>
<docno>1047759.cms.txt</docno>
<text>
 
महाराष्ट्र
रेती व्यावसायिकांवर पुन्हा संकट
[ Thursday, March 10, 2005  07:22:04 pm]


शशी करपे

ठाणे जिल्ह्यात यांत्रिकी पद्धतीने उपाशास मनाई असताना तानसा नदीतून मात्र सक्शन पंपाने रेती उपसली जात आहे. त्यामुळे रेती प्रश्न पुन्हा चिघळण्याची शक्यता आहे. जिल्हा परिषद आणि महसूल खात्यातील काही अधिकाऱ्यांच्या संगनमताने तिथे हा बेकायदा प्रकार सुरू असल्याचा आरोप केला जातो. या वादात स्थानिक आणि छोटे रेती व्यावसायिक देशोधडीला लागण्याची भीती व्यक्त करण्यात येत आहे.

राज्य सरकारने महसूल वाढीसाठी जिल्ह्यात रेतीचा जाहीर लिलाव पुकारून यांत्रिकीकरणाने रेती उपाशाला परवानगी देण्याचा निर्णय घेतला होता. त्या वेळी वसई आणि पालघर तालुक्यातून जोरदार विरोध झाला होता. रेती व्यावसायिक रस्त्यावर उतरल्याने सरकारला निर्णय बदलावा लागला. त्यामुळे हजारो रेती व्यावसायिकांना दिलासा मिळाला होता.

मुंबई आणि परिसरात नागरीकरणाने वेग धरल्यानंतर वसई आणि पालघर तालुक्यातील किनारपट्टींच्या गावकऱ्यांना रेती व्यवसायाने सधनता मिळवून दिली. किनारपट्टींच्या गावकऱ्यांना तसं उत्पन्नाचं साधन मर्यादित. शिक्षण आणि आथिर्कदृष्ट्या मागासलेपण असल्याने गावकऱ्यांचा विकास रखडला होता. पण रेती व्यवसायाने इथल्या गावकरी आणि गावांचा चेहरामोहराच बदलून टाकला. आज या व्यवसायावर हजारो कुटुंबांचा उदरनिर्वाह चालतो. पारंपरिक पद्धतीने इथे रेती काढली जाते. मात्र मध्यंतरी राज्य सरकारने यांत्रिकीकरणाला परवानगी देतानाच रेतीचा लिलाव करण्याचा निर्णय घेतला होता. त्यामुळे हा व्यवसाय स्थानिकांच्या हातून धनिकांच्या हाती जाण्याचा धोका होता. त्यातून हजारो कुटुंबं देशोधडीला लागण्याची भीती होती. म्हणूनच रेती व्यावसायिकांनी संघर्ष केला होता. त्यात त्यांना यश मिळून पुन्हा व्यवसाय सुरळीतपणे चालू झाला होता.

पण आता तानसा नदीतून यंत्राच्या साहाय्याने रेती उपसा सुुरू आहे. त्यामुळे रेती व्यावसायिक हवालदिल झाले आहेत. तानसा नदीतून पारंपरिक पद्धतीने रेती काढली जात होती. पण गेल्या काही दिवसांपासून तिथे यंत्राच्या साहाय्याने रेती काढली जात आहे. पहिल्यांदा रात्रीच्यावेळी चोरून रेती काढली गेली. त्या विरोधात छोट्या व्यावसायिकांनी तक्रार केल्यानंतर थातूरमातूर कारवाई केली गेली. पण तक्रारी वाढत गेल्यानंतर जिल्हा परिषद आणि महसूल अधिकाऱ्यांच्या संगनमताने काही मूठभर धनिक व्यावसायिकांनी शक्कल लढवून इथे यंत्राने रेती उपसा करण्यास सुुरुवात केली आहे. जिल्हा परिषदेच्या पाटबंधारे खात्याने तानसा नदीतील गाळ उपसण्याचं काम दिल्याचा परवाना या व्यावसायिकांनी मिळवला आहे. त्याच्या नावावर आता दिवसाढवळ्या नदीच्या पात्रातून यंत्राने रेती उपसा सुरू आहे. त्यामुळे तानसा नदीच्या पात्रातून आठ किलोमीटर परिसरात 40 ते 50 सक्शन पंप दिवसरात्र रेती काढत आहेत.

इथे चालणाऱ्या रेती उपशामुळे नारंगी, आगाशी, चिखलडोंगरे, वैतरणा, खानिवडे, खडीर्, डोलीव आदी बंदरातील पारंपरिक पद्धतीने रेती काढणाऱ्या हजारो व्यावसायिकांच्या धंद्यावर परिणाम होऊ लागला आहे. एक पंप दिवसाला किमान 15 गाड्या रेती काढतो. तर पारंपरिक पद्धतीने रेती काढणारे व्यावसायिक फायबर बोटीच्या माध्यमातून दिवसाला एक गाडी रेती काढतात. पंपाने रेती काढण्याचा खर्च अगदीच नगण्य असल्याने त्यांचा दरही कमी आहे. तर बोटी असलेल्या रेती व्यावसायिकांचा दर त्यांच्यापेक्षा दुप्पट आहे. तानसा नदीतील रेती चांगल्या प्रतीची असल्याने तिला मागणीही जास्त आहे. त्यामुळे इतर बंदरातील रेती व्यावसायिक ांवर गदा येण्याची भीती आहे.

जिल्हा परिषदेच्या पाटबंधारे खात्याने नेमकी कोणती परवानगी दिली आहे त्याची माहिती स्थानिक व्यावसायिकांना दिली जात नाही. तर महसूल खात्याचे अधिकारी परवानगी असल्याचं कारण पुढे करून कारवाई करण्यास टाळाटाळ करत आहे. याचा अर्थ हे सर्व संगनतानेच होत असावं, असा आरोप केला जातो. नदीच्या पात्रात गाळ साचल्याच्या तक्रारी नाहीत. असं असताना गाळ काढण्याची परवानगी क ोणत्या कारणावरून दिली याबद्दल गावकरी संशय व्यक्त क रतात. तर रेती वाहतुकीसाठी जिल्हाधिकारी कार्यालयातून परवाना कसा दिला गेला याकडेही लक्ष वेधण्यात आलं आहे. या एकंदर संशयास्पद व्यवहाराची तक्रार करण्यात आली आहे. कारवाईची मागणी करण्यात आली आहे. दुसरीकडे संकटाची जाणीव झालेले इतर बंदरातील रेती व्यावसायिकांनी याविरोधात आंदोलन करण्याची तयारी सुरू केली आहे. त्यामुळे वसईत रेती आंदोलन पुन्हा भडकण्याची शक्यता वर्तवण्यात येते.

 
</text>
</doc>
