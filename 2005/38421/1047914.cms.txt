<doc>
<docno>1047914.cms.txt</docno>
<text>
 
महामुंबई
परीक्षा गैरव्यवहारप्रकरणी 3 अध्यापकांना अटक
[ Thursday, March 10, 2005  08:46:25 pm]


म. टा. प्रतिनिधी

मुंबई : मुंबई विद्यापीठाच्या इंजिनीयरींगच्या परीक्षेमध्ये गुणपत्रिकेला जादा पुरवण्या जोडून गुणांमध्ये फेरफार करून विद्यार्थ्यांना लाभ मिळवून देणाऱ्या विद्यापीठाच्या तीन अध्यापकांना आथिर्क गुन्हे शाखेने अटक केली आहे.

इंजिनीयरींग विभागाच्या प्रथम वर्गाच्या दुसऱ्या सत्रासाठी 1998 मध्ये झालेल्या परीक्षेमध्ये काही विद्यार्थ्यांच्या गुणपत्रिकेतील गुणांमध्ये फेरफार झाल्याचे आढळून आले होते. याबाबत मुंबई विद्यापीठाच्या परीक्षा विभागाचे प्रभारी परीक्षा नियंत्रक नारायण मयेकर यांनी आथिर्क गुन्हे शाखेकडे तक्रार केली होती.

त्यानंतर तपासात येथील अध्यापकांचा समावेश असल्याचे उघडकीस आल्याने पांडुरंग भगवान लोमटे ( 37), प्रविण महादेव कामदे (32) आणि राजेश रमेश बोथरा ( 32) या तिघाजणांना ताब्यात घेण्यात आले.

त्यांच्या चौकशीतून मिळालेल्या माहितीनुसार यातील लोमटे याने फैझलखान जाफरखान याच्या गुणपत्रिकेत खाडाखोड करून गुण वाढवले. याशिवाय सुधीर दिगंबर करंदीकर या विद्यार्थ्याला घरी बोलावून त्याच्याकडून जादा पुरवण्या लिहून घेऊन त्या मूळ गुणपत्रिकेला जोडून गुणांमध्ये वाढ केली. यातील कामदे याने पाच विद्यार्थ्यांच्या गुणपत्रिकेतील गुणांमध्ये वाढ केली. तर राजेश बोथरा याने 11 विद्यार्थ्यांच्या गुणपत्रिकेतील गुणांमध्ये वाढ करून या विद्यार्थ्यांना लाभ मिळवून दिला. त्यावर परीक्षकांच्या खोट्या सह्यादेखील करण्यात आल्या.

या तिघाही आरोपींनी संगनमताने हा गुन्हा केल्याचे निष्पन्न झाल्याने त्यांना आथिर्क गुन्हे शाखेच्या पोलिसांनी अटक केली. त्यांना न्यायालयापुढे हजर केले असता त्यांची जामिनावर मुक्तता करण्यात आली आहे.

 
</text>
</doc>
