<doc>
<docno>1048005.cms.txt</docno>
<text>
 
देश-विदेश
बिहार विधानसभेत महिलांची विक्रमी संख्या
[ Thursday, March 10, 2005  10:11:06 pm]


वृत्तसंस्था

पाटणा : मनगटशाहीच्या तालावर नाचणाऱ्या बिहारच्या राजकारणात यंदा विधानसभा निवडणुकीत तब्बल 24 महिलांनी विजय मिळवून विधानसभेत प्रवेश केला. 1952 पासून आतापर्यंतची बिहार विधानसभेतील महिलांची ही विक्रमी संख्या आहे.

बिहार विधानसभेत 243 सदस्य असून सध्याचे महिलांचे प्रमाण दहा टक्के इतके आहे. गेल्या विधानसभेत साडेसहा टक्केच म्हणजेच 15 महिलांना विजय मिळवता आला होता. 1952 मध्ये 330 सदस्यीय विधानसभेत अवघ्या 13 महिला आमदार होत्या.

संयुक्त जनता दलाच्या सर्वाधिक नऊ महिला आमदार असून दुसऱ्या क्रमांकावर रामविलास पासवान यांच्या लोकजनशक्ती पाटीर्च्या सहा आमदार आहेत. काँगेस व राजदच्या प्रत्येकी दोन तर इतर अपक्ष महिला आमदार आहेत. बिहारच्या राजकारणातील पुरुषांची दांडगाई या महिलांनी मोडीत काढली आहे.

महिलांमध्ये सामाजिक व राजकीय भान वाढल्यानेच विजयी महिलांच्या संख्येतील वाढ झाल्याचे बक्सरच्या भाजप आमदार सुखदा पांडे यांनी सांगितले. तर बिहारमधील वाढती गुन्हेगारी व अपहरणसत्राला महिलावर्ग वैतागला असून त्यामुळेच रांगा लावून महिलांनी मतदान केल्याचे शाळेत शिक्षिका असणाऱ्या वंदना सिन्हा यांचे म्हणणे आहे.

या सर्व महिला आमदारांकडे पक्षाच्या अजेंड्याशिवाय एक समान अजेंडा आहे, तो म्हणजे विधानसभा व संसदेत महिलांसाठी 33 टक्के आरक्षणाचा. तसेच बिहार विधानसभेतील वातावरण सुधारणे व पुरुष आमदारांच्या हिंसक वर्तनाला आळा घालण्याचाही त्यांचा संकल्प आहे.

 
</text>
</doc>
