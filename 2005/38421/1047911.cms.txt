<doc>
<docno>1047911.cms.txt</docno>
<text>
 
महामुंबई
'शिवसेनेत कोणी लाडका-दोडका नसतो
[ Thursday, March 10, 2005  08:45:36 pm]


म. टा. विशेष प्रतिनिधी

मुंबई : शिवसेनेत शिवसेनाप्रमुखांचाच शब्द अंतिम असतो आणि त्यांच्या संमतीनेच प्रत्येक निर्णय होत असतो, संजय निरूपम यांच्या राजीनामा प्रकरणाने हे पुन्हा एकदा स्पष्ट झाले आहे, असे सेनेचे कार्याध्यक्ष उद्धव ठाकरे यांनी गुरुवारी ' मटा ' ला सांगितले. शिवसेनेत कोणी लाडका-दोडका असा भेदभाव नसतो, सारे शिवसैनिक सारखेच असतात, असे त्यांनी ठामपणे सांगितले.

संजय निरूपम यांनी शिवसेनाप्रमुखांना दिलेले पत्र आणि शिवसेनाप्रमुखांच्या आदेशानुसार त्यांनी पक्षाचा दिलेला राजीनामा यासंदर्भात बोलताना ठाकरे म्हणाले, या घटनेच्या निमित्ताने काही गोष्टींचा खुलासा झाला हे फार चांगले झाले. पक्ष संघटनेतील सर्व निर्णय आपणच घेतो असा गैरसमज काहींनी पसरवला होता. संघटनेतील नेमणुका, महापालिका- विधानसभा किंवा लोकसभा निवडणुकीतील पक्षाचे तिकीट वाटप हे जणू आपण आपल्या मजीर्नेच ठरवतो, अशा अफवा काहीजण पसरवत होते. पण संघटनेचे सर्व निर्णय शिवसेनाप्रमुखांच्या संमतीशिवाय घेतले जात नाहीत, हे या निमित्ताने स्पष्ट झाले. संघटनेत उद्धव ठाकरे यांचीच मनमानी चालते, असा आरोप करणाऱ्यांना चोख उत्तर मिळाले.

निरूपम हे उद्धव यांचे जवळचे होते, असा उल्लेख प्रसिद्ध झालेल्या बातम्यांमधे आहे, त्याबद्दल ठाकरे यांनी खंत व्यक्त केली. ते म्हणाले, पक्षाचा कार्याध्यक्ष म्हणून मला कोणी जवळचे किंवा कोणी दूरचे नाही. आपण शिवसैनिकांत भेदभाव करीत नाही. मला सर्व शिवसैनिक सारखेच आहेत. न्याय- अन्यायाचा प्रश्नच उद्भवत नाही. निष्ठावान शिवसैनिकांची फौज हीच शिवसेनेची शक्ती आहे. आपल्यावर वडिल म्हणून शिवसेनाप्रमुखांचे संस्कार असल्याने शिवसैनिकांत भेदभाव करणे हा आपला स्वभाव नाही.

 
</text>
</doc>
