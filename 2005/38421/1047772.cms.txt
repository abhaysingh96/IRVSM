<doc>
<docno>1047772.cms.txt</docno>
<text>
 
महामुंबई: मुंबई टाइम्स
आरे कॉलनीच्या सहा लेन रस्त्याचा निर्णय नाही?
[ Thursday, March 10, 2005  07:27:52 pm]


मुंबई टाइम्स टीम

हिरव्यागार आरे कॉलनीतून जाणाऱ्या गोरेगाव-मुलुंड लिंक रोडचा विस्तार सहा लेनपर्यंत करण्याचा अजून कोणताही अंतिम निर्णय झालेला नाही. त्यासाठी लागणारा सव्हेर्ही झालेला नाही आणि प्लॅन्सही मंजूर झालेले नाहीत. तिथली झाडं तोडायची, तर महापालिकेच्या परवानगीशिवाय तो निर्णय होणं शक्यच नाही, असं एमएमआरडीएचे टी. चंदशेखर यांनी म्हटलं आहे. मात्र इथे रस्ता करायचा नाही, तर मग दुग्धविकास आयुक्तांशी या प्लॅनबद्दल पत्रव्यवहार कसा झाला आणि मरीन लाइन्समधील इण्टरकॉण्टिनेण्टल हॉटेलच्या बैठकीत जे कागदोपत्री ठरलं, त्याचं काय, असा सवाल आरे कॉलनी बचाव समितीने उपस्थित केलाय.

आरे कॉलनीतून जाणाऱ्या या सहापदरी रस्त्यामुळे छोटा काश्मीर, आरे तलाव यांच्यासह 17 हजार झाडांवर कुऱ्हाड पडण्याची भीती आहे. जोगेश्वरी- विक्रोळी रस्त्याचं रूंदीकरण सुरू असताना पुन्हा हा खटाटोप कशासाठी, असा इथल्या रहिवाशांचा आणि पर्यावरणप्रेमींचा सवाल आहे. एमएमआरडीएचे चंदशेखर यांच्या मते अजून कोणतीही योजना मंजूर झाली नसताना कुणीतरी मुद्दाम ही बातमी पेरण्याचा प्रयत्न करत आहे. वृक्ष प्राधिकरणाच्या परवानगीशिवाय झाडं तोडण्याचा निर्णय घेताच येणार नाही. अजून या प्रकल्पाचा सवेर्ही करण्यात आलेला नाही.

आरे कॉलनी बचाव समितीचे अतुल भातखळकर यांनी सांगितलं, की मुंबई अर्बन इन्फ्रास्ट्रक्चर प्रोजेक्टअंतर्गत होणाऱ्या या रस्तारुंदीकरणासाठी आरे कॉलनीची जागा मागण्यासाठी एमएमआरडीएने केलेल्या पत्रव्यवहाराच्या प्रती उपलब्ध आहेत. 9 ऑगस्ट 2004 रोजी मेट्रोपोलिटन कमिशनर डॉ. सुरेश जोशी सहीने हे पत्र दुग्धविकास आयुक्तांना पाठवण्यात आलं होतं. 31 डिसेंबर 2004 रोजी दुग्धविकास मंत्र्यांनी बोलावलेल्या बैठकीतही या विषयावर चर्चा झाली होती. एमएमआरडीए जास्तीत जास्त झाडं वाचवण्याचा प्रयत्न करेल, या आश्वासनावर मंत्र्यांनी संयुक्त सवेर् करण्याचे आदेश दिले होते. किती झाडांचा बळी जाईल, याची नेमकी संख्या कळल्यावर परवानगी देण्यात येईल, असं त्यांनी म्हटलं होतं. यासंबंधीची बैठक दोन डिसेंबर 2004 रोजी मरीन लाइन्सच्या एका पंचतारांकित हॉटेलमध्ये पार पडली. सरकारी बैठका ' स्टार ' हॉटेलांमध्ये कधीपासून व्हायला लागल्या, असा सवाल करत या प्रकल्पात काळंबेरं असल्याची शंका भातखळकर यांनी व्यक्त केली आहे.

 
</text>
</doc>
