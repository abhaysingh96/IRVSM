<doc>
<docno>1047946.cms.txt</docno>
<text>
 
धावते जग
मुशर्रफ यांना मोकळे दार
[ Thursday, March 10, 2005  09:03:43 pm]


पाकिस्तानचे अध्यक्ष परवेझ मुशर्रफ यांनी सध्या चालू असलेले भारत-पाक क्रिकेट सामने पाहण्याची इच्छा व्यक्त केल्यानंतर भारताच्या परराष्ट्र खात्यापुढे मोठाच पेच निर्माण झाला होता. हा मुशर्रफ यांचा काही तरी राजकीय डाव आहे, अशा समजुतीतून त्यांच्या या इच्छेची जाड काचेच्या भिंगातून परराष्ट्र खात्यातील जाडे विद्वान तपासणी करीत होते.

पत्रकारांनी या खात्याच्या प्रवक्त्याला याबाबत विचारले असता , ' मुशर्रफ यांनी अशी काही इच्छा व्यक्त केली आहे हे आमच्या कानावरच आलेले नाही ', ' भारत सरकार त्यांच्या इच्छेवर विचार करीत असल्याचे आम्हाला माहीत नाही ', अशी डिप्लोमॅटिक उत्तरे देण्यात येत होती.

खरे तर मुशर्रफ यांनी व्यक्त केलेल्या इच्छेत इतके अर्थ शोधण्यात काहीच अर्थ नव्हता. सामने पाहण्याची इच्छा व्यक्त करताच ताबडतोब त्यांना सर्व सामन्यांचे आमंत्रण देऊन ' राजकीय विजय ' साधता आला असता. पण नटवरसिंग यांसारख्या नोकरशहा राहिलेल्या मंत्र्याच्या नेतृत्वाखाली काम करणाऱ्या परराष्ट्र खात्याने असा घोळ घालणे अपेक्षितच होते.

शेवटी पंतप्रधान मनामोहन सिंग यांनी पुढाकार घेऊन, क्रिकेट सामने पाहण्यासाठीच नाही तर मुशर्रफ त्यांना वाटेल तेव्हा भारताच्या खाजगी दौऱ्यावर येऊ शकतात हे स्पष्ट केले आहे. मनमोहन सिंग एवढ्यावरच थांबले नाहीत तर सार्क देशांच्या सर्व राष्ट्रप्रमुखांना एकमेकांच्या देशात खाजगी दौऱ्यासाठी कधीही येण्या-जाण्याची मुभा असावी, अशी सूचना त्यांनी केली आहे.

दोन देशांचे संबंध सुधारण्याची जेव्हा चर्चा होते, तेव्हा केवळ राजनीतीज्ञांच्या संबंधात सुधारणा असा अर्थ होत नाही तर राष्ट्रप्रमुखांपासून ते सामान्य नागरिकांपर्यंत सर्वांत सौहार्दपूर्ण संबंध निर्माण होणे अपेक्षित असते. त्यासाठी एकमेकांविषयी आपुलकी वाटावी अशा अनेक गोष्टी कराव्या लागतात, हे लक्षात घेऊन मनमोहन सिंग यांनी मुशर्रफ यांना भारताची दारे मोकळी केली आहेत.

श्रीलंकेच्या अध्यक्ष चंदिका कुमारतुंगे यांना भारताची दारे अशीच मोकळी आहेत. त्या राजशिष्टाचाराला फाटा देऊन खाजगीरीत्या भारतात कधीही येऊ शकतात. त्याचा फायदा घेऊन त्यांनी दक्षिणेतील अनेक तामिळी नेत्यांशी संपर्क ठेवला आहे. मुशर्रफ असेच येत राहिले तर त्यांनाही भारताशी चांगले संबंध ठेवण्याचे महत्त्व कदाचित कळेल व दोन्ही देशांचे संबंध सुधारण्यास हातभार लागू शकेल.

 
</text>
</doc>
