<doc>
<docno>1048017.cms.txt</docno>
<text>
 
क्रीडा
सेहवागचे नववे कसोटी शतक; सचिनला शतकाची हुलकावणी
[ Thursday, March 10, 2005  10:16:35 pm]


मोहाली : वीरेंदर सेहवागने आपले नववे कसोटी शतक साजरे करताना 173 धावा तडकावल्या खऱ्या पण इतर फलंदाजांनी निराशा केल्यामुळे दिवसभरातील 91 षटकात भारताने फक्त 263 धावा केल्या अन विशेष म्हणजे त्यातील 134 धावा पहिल्या सत्रात, उपाहाराआधी फटकावल्या गेल्या. तिसऱ्या दिवसअखेरीस भारताने 6 बाद 447 अशी मजल मारत 135 धावांची आघाडी घेतली आहे.

कसोटीवर भक्कम पकड घेण्याची सुवर्णसंधी भारताने वाया घालवली, असेच नमूद करावेसे वाटते. दुसऱ्या दिवशी पावसाने व्यत्यय आणूनही सेहवागने धावांची बरसात केली होती, पण तिसऱ्या दिवशी सेहवाग परतल्यावर धावांची गती मंदावली. इंझमामने दुसरा नवा चेंडू घेतला तो 120 षटकांनंतर. नावेद उल हसनच्या षटकात नव्या चेंडूवरच सचिन बाद झाला तो गलीतील असीम कमालकडे झेल देत आणि मोहालीच्या पंजाब क्रिकेट असोसिशनच्या स्टेडियमवरील प्रेक्षक हळहळले. सचिन विश्वविक्रमी 35 व्या कसोटी शतकाची प्रतिक्षा त्यांना होती, पण सचिनला शतकाने हुलकावणी दिली. तसेच दहा हजार धावांचा टप्पाही त्याला या डावात ओलांडता आला नाही. अर्थात दक्षिण रूडी कोएत्झर यांच्या कृपेमुळे सचिन 96 पर्यंत मजल मारू शकला. लेगस्पिनर कनेरियाच्या गोलंदाजीवर सिली पाँईंटवर सचिनचा झेल टिपल्याचे अपिल पाकच्या क्षेत्ररक्षकांनी केले, पण पंचांनी ते फेटाळून लावले. चेंडू सचिनच्या बॅटला लागून गेल्याचे टेलिव्हिजन रिप्लेमध्ये स्पष्ट दिसत होते पण पंचांनी सचिनवर मेहेरनजर केली पण याच पंचांनी इंझमाम पायचीत असल्याचे कंुबळेचे अपिल मात्र उचलून धरले होते ही बाब नजरेआड करून चालणार नाही.

सकाळचे सत्र गाजवले ते सेहवागने. त्याने आपले नववे कसोटी शतक साजरे केले ते 129 चेंडूत, एक षटकार आणि बारा चौकारांनिशी. त्याने तीन शतकी भागीदाऱ्या नोंदवल्या. गौतम गंभीरसह 113 धावांची सणसणीत सलामी दिल्यावर त्याने उपकर्णधार राहुल दविडसह दुसऱ्या विकेटसाठी 103 धावांची भागी रचली. त्यात दविडचा वाटा होता अर्धशतकाचा. दविडने 117 चंेडूत सात चौकारांसह पन्नास धावा केल्यावर सामीच्या गोलंदाजीवर गलीतील असीम कमालने त्याचा झेल टिपला.

सेहवागने आपला धडाका कायम राखताना दीडशे धावांचा टप्पाही पार केला व द्विशतकाकडे त्याची कूच सुरू होती. पण जवळपास सहा तास किल्ला लढविल्यावर सेहवाग बाद झाला तो रझाकच्या गोलंदाजीवर मिडॉनवरील योहानाच्या हाती झेल देत. दोन षटकार आणि 19 चौकार त्याने लगावले. सेहवागच्या नऊ कसोटी शतकात एका त्रिशतकाचा समावेश असून चारवेळा त्याने दीडशेहून अधिक धावा केल्या आहेत. सचिन, सेहवाग या चौथ्या जोडीने 118 धावांची भर घातली. सचिनने उपाहाराआधी छान फलंदाजी केली, अर्धशतकी मजल त्याने 80 चेंडूत पार करताना सात चौकार लगावले पण उपाहारानंतर मात्र त्याची लय बिघडली. कनेरियाने पंचांच्या उजवीकडून राऊंड द विकेट मारा करताना सचिनच्या फटकेबाजीला रोखले. कर्णधार गांगुलीही चाचपडतच होता. सामीच्या गोलंदाजीवर तो झेलबाद झाला होता. युनुस खानने स्लीपमध्ये त्याचा सुरेख झेल टिपला पण पंचांनी नोबॉल दिल्यामुळे तो बचावला नंतर तौफिक उमरनेही गलीत त्याचा झेल टाकला पण त्याचा फायदा त्याला उठविता आला नाही. 74 चेंडूत 21 धावा केल्यावर कनेरियाच्या फिरकीवर सिली पॉईंटवरील सलमान बटकडे झेल देत तो माघारी परतला. लक्ष्मणने नाबाद 33 धावा फटकावताना सहा चौकार लगावले आहेत. यष्टीरक्षक दिनेश कातिर्कला सहा धावांवर सामीने नावेद उल हसनकरवी झेलबाद केले. पठाण, लक्ष्मण ही जोडी किती धावांची भर घालते ते बघायचे. धावफलक

पाकिस्तान पहिला डाव : 312.

भारत पहिला डाव : गौतम गंभीर - झे. राणा गो. कनेरिया 41, वीरेंदर सेहवाग - झे. योहाना गोे. रझाक 173, राहुल दविड - झे. कमाल गो. सामी 50, सचिन तेंडुलकर -झे. कमाल गो. राणा 94, सौरभ गांगुली - झेे. बट गो. कनेरिया 21, लक्ष्मण - खेळत आहे 33, दिनेश कातिर्क -झे. राणा गो. सामी 6, इरफान पठााण - खेळत आहे 1 , अवांतर - 28 बाय 1, लेगबाईज 5, नोबॉल 21, वाईड 1 एकूण - 131 षटकात 6 बाद 447.

गडी बाद होण्याचा क्रम : 1-113, 2-216, 3-334, 4-381, 5-417, 6-444.

गोलंदाजी : महमद सामी 31- 6 - 103 -2, राणा नावेद उल हसन 27-1 - 110-1, अब्दुल रझाक 26-1 -107 -1, दनिश कनेरिया 47 -11 -121 -2.

 
</text>
</doc>
