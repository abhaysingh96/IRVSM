<doc>
<docno>1048087.cms.txt</docno>
<text>
 
महामुंबई
मुलुंडमध्ये कॅथलिक बँकेवर 10 लाखांचा दरोडा
[ Thursday, March 10, 2005  11:14:05 pm]


म. टा. प्रतिनिधी

मुंबई : मुलुंड पश्चिमेकडील एका बँकेत घुसलेल्या सहा अनोळखी व्यक्तींनी गुरुवारी रिव्हॉल्वर व चॉपरच्या धाकाने सुमारे दहा लाखांची रोकड लुटून पलायन केले. याप्रकरणी मुलंुड पोलिस ठाण्यात गुन्हा दाखल करण्यात आला असून बँकेविषयी पुरेपुर माहिती असणाऱ्या व्यक्तींचा यात समावेश असल्याचा संशय पोलिसांनी व्यक्त केला आहे.

पवाई चौक येथे कॅथलिक सिरियन बँक असून पावणेनऊच्या सुमारास ही बँक उघडण्यात आली. बँकेत साफसफाई सुरू असताना अचानक सहा अनोळखी व्यक्ती बँकेत घुसल्या. त्यांनी तेथील रोखपालाला रिव्हॉल्वर व चॉपरचा धाक दाखवून तिजोरीच्या चाव्या मागितल्या. यावेळी बँकेत आलेल्या दोन-चार ग्राहकांना एका कोपऱ्यात दम देऊन उभे करण्यात आले. चाव्या हातात पडल्यानंतर तिजोरीतील नऊ लाख 89 हजार रुपयांची रक्कम बॅगेत भरून या सहाजणांनी तेथून पलायन केले.

याप्रकरणी मुलुंड पोलिस ठाण्यात गुन्हा दाखल झाला आहे. बँक उघडून काही मिनिटेही होत नाहीत तोवर या व्यक्तींनी ज्याप्रकारे बँकेत घुसून रक्कम लुबाडली, त्यावरून यात बँकेशी संबंधित व्यक्तींचा हात असण्याची शक्यता पोलिसांनी व्यक्त केली आहे. संशयितांची रेखाचित्रेही साक्षीदारांच्या मदतीने पोलिसांनी तयार केली आहेत.

 
</text>
</doc>
