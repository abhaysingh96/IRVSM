<doc>
<docno>1047670.cms.txt</docno>
<text>
 
महाराष्ट्र
पावसाळ्यापर्यंत कराडचे बस स्टेशन खड्ड्यातच?
[ Thursday, March 10, 2005  06:17:39 pm]


म. टा. वृत्तसेवा

कराड : राज्याच्या दक्षिण आणि पश्चिम भागाला जोडणारा महत्त्वाचा थांबा असलेल्या कराडच्या एसटी बस स्टेशन व आगारामध्ये पडलेले मोठमोठे खड्डे पावसाळ्यापूवीर् बुजण्याची शक्यता दूरच असल्याने प्रवाशांचे हाल सुरूच राहणार, अशी चिन्हे आहेत. या बस स्टेशनच्या अवकळेकडे वरिष्ठांचे होणारे दुर्लक्ष हा प्रवाशांच्या चचेर्चा विषय बनला आहे.

एखाद्या ' स्टॅण्ड ' ची अवकळा आलेल्या या बस स्टेशनात दररोज सुमारे 20 ते 30 हजार प्रवाशांची येजा असते आणि आगाराच्याच एकंदर 113 व अन्य अनेक बसगाड्या येथे थांबतात. येथे पडलेले काही खड्डे तर अर्धा फूट खोल आहेत. त्यावर मोठी खडी टाकून ते तात्पुरते झाकण्यात आले आहेत. खड्डे कायमचे बुजवण्यासाठी बस स्टेशन आवाराच्या डांबरीकरणाचा प्रस्ताव जिल्हा आगाराला पाठवला असला तरी तो मंजूर होऊन प्रत्यक्ष काम सुरू होण्यास तीन ते चार महिने लागतील, अशी शक्यता आहे. पुणे व चिपळूणकडे जाणाऱ्या गाड्यांच्या प्लॅटफॉर्मजवळच उघडी गटारेही असल्याने प्रवाशांच्या सुरक्षेलाच धोका आहे.

बसस्टेशनच्या स्वच्छतेसाठी दहा कामगार आवश्यक असताना येथे केवळ पाच कामगार आहेत. प्रचंड धुळीबरोबरच येथे कचरा व घाणीचेही साम्राज्य माजते. याच आवारात मोकाट जनावरेही फिरताना दिसतात, पण त्याहून अधिक त्रास एसटीच्या दारापर्यंत पाहुण्यांना सोडणाऱ्या स्कूटर-मोटरसायकल चालकांचा आणि सायकलस्वारांचा होतो! हे मोकाट दुचाकीस्वार प्रवाशांच्या बेशिस्तीत भरच घालतात. पिण्याच्या पाण्याच्या टाकीजवळ कायम अस्वच्छता असते.

एसटी फायद्यात आणू पाहणाऱ्या सरकारने आधी बस स्टेशनाच्या स्वच्छता आणि सुरक्षेकडे लक्ष द्यावे, अशी अपेक्षा प्रवासी व्यक्त करीत आहेत.

 
</text>
</doc>
