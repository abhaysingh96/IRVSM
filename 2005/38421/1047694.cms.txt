<doc>
<docno>1047694.cms.txt</docno>
<text>
 
हेल्थ
संडास तपासायला देताना
[ Thursday, March 10, 2005  06:38:38 pm]


उझबेकिस्तानच्या राजाला एकदा एका सैनिकाने विचारले , '' महाराज, तुम्ही केव्हा अगदी आनंदात असता ?'' राजा म्हणाला , '' ज्या दिवशी माझे पोट साफ असते, म्हणजे बद्धकोष्ठता नाही व डायरियाही नाही, त्या दिवशी मी खुष असतो. हे वाचल्यानंतर वाटलं, किती खरं आहे हे!

पोटात दुखत असेल तर, मलावरोध तसेच डायरिया असेल तर कांही काही सूचत नाही. त्यातल्या त्यात कामावर किंवा लोकलमध्ये प्रवासात पोटात कळ येऊन संडासला जाण्याची भावना झाली तर अगदी '' खल्लास '' झाल्यासारखे वाटते. संडासची योग्य तपासणी करून औषधोपचार करणे आवश्यक ठरते. लहान बाळांना व पाच वर्षांखालील मुलांना डायरिया झाला, असे वाटले तर ताबडतोब उपचार करावे लागतात, संडासाच्या तपासणीवरून निदान करता येते, अन्यथा डिहायड्रेशन होऊन जिवावर बेतण्याचीही वेळ येते.

लॅबोरेटरीत संडास तपासायला देताना मोठ्या तोंडाच्या काचेच्या बाटलीत द्यावे. प्लॅस्टीक डबा चालतो. मऊ भाग तपासायला द्यावा, मलावरोधातील घट्ट भाग शक्यतो तपासायला देऊ नये. साधारण अर्धा चमचा तपासायला पुरेसे होते. कांही रुग्ण काडेपेटीतून, प्लॅस्टिकच्या पिशवीतून, पुठ्ठ्याच्या बॉक्समधून सॅम्पल घेऊन येतात, या साधनांमधून आणलेला नमुना तपासणीसाठी घेताना त्रास होतो. ज्या बाटलीतून किंवा डबीतून नमुना आणाला त्याचे झाकण फिरकीचे असावे.

घट्ट दाबून बसविलेले झाकण, कधीकधी, संडासमधून निर्माण होणाऱ्या गॅसमुळे एकतर उघडता येत नाही किंवा झाकण आतील गॅसच्या दाबामुळे उडते, सगळीकडे घाण पसरते. लॅबोरेटरीतून योग्य बाटली नेणे उत्तम.

काही डॉक्टर्स, संडास तपासायला देण्याच्या आदल्या दिवशी, पातळ संडास व्हावे म्हणून औषध देतात. तुमच्या डॉक्टरांना हे विचारून घ्यावे. या तपासण्यांचे महत्त्व पुढील लेखांमध्ये!

माधवी श. कवीश्वर

 
</text>
</doc>
