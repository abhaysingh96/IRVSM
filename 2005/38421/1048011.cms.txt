<doc>
<docno>1048011.cms.txt</docno>
<text>
 
क्रीडा
हामीश मार्शलच्या शतकाच्या जोरावर न्यूझीलंड 3 बाद 265
[ Thursday, March 10, 2005  10:14:03 pm]


क्राईस्टचर्च : हामीश मार्शलच्या शानदार शतकाच्या जोरावर न्यूझीलंडने ऑस्ट्रेलियाविरुद्धच्या पहिल्या कसोटी क्रिकेट सामन्याच्या पहिल्या दिवशी 3 बाद 265 धावांची मजल मारली आहे. मार्शलचे हे पहिलेच कसोटी शतक.

पहिल्या दिवसअखेरीस 26 वर्षांचा हामीश मार्शल 103 धावा काढून खेळत आहे. नाणेफेक जिंकून ऑस्ट्रेलियाने न्यूझीलंडला प्रथम फलंदाजी दिली आणि त्याचा फायदा न्यूझीलंडने छानच उठवला. मार्शलने पहिल्या दिवसाचा खेळ संपायला 7 मिनिटे बाकी असताना जेसन गिलेस्पीला सुरेख चौकार ठोकून आपले पहिले वहिले कसोटी शतक साजरे केले. तब्बल 4 तास 15 मिनिटे आणि 195 चेंडूत त्याने 14 चौकार तर मारलेच शिवाय शेन वॉर्नला उत्तुंग षटकारही खेचला हे विशेष. त्याआधी क्रेग कमिंगने 74 धावा फटकावून न्यूझीलंडला सुरुवात छान करून दिली.

आजचा दिवस आमच्या दृष्टीने छानच गेला अशी प्रतिक्रिया न्यूझीलंडचा कर्णधार स्टीफन फ्लेमिंगने व्यक्त केली. हामीश मार्शलचे त्याने विशेष कौतूक केले. यापुढेही त्याच्याकडून मोठ्या अपेक्षा असल्याचे त्याने सांगितले.

धावफलक

न्यूझीलंड पहिला डाव : क्रेग कमिंग- झे. जेसन गिलेस्पी गो. मायकल कॅस्प्रोविच 74, स्टीफन फ्लेमिंग- पायचीत गो. शेन वॉर्न 18, हामीश मार्शल-खेळत आहे 103, ल्यू व्हिन्सेंट- पायचीत गो. मायकल क्लार्क 27, नॅथन अॅस्टल- खेळत आहे 29, अवांतर- 14 ( बाईज 4, लेगबाईज 6, वाईड 2, नोबॉल 2), एकूण- 94 षटकात 3 बाद 265.

गडी बाद होण्याचा क्रम : 1-56, 2-153, 3-199.

गोलंदाजी : ग्लेन मॅग्रा 25- 7-58-0, जेसन गिलेस्पी 21-5-56-0, मायकल कॅस्प्रोविच 18-4-64-1, शेन वॉर्न 25-6-60-1, मायकल क्लार्क 5-0- 16-1.

 
</text>
</doc>
