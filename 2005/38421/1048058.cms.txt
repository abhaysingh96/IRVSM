<doc>
<docno>1048058.cms.txt</docno>
<text>
 
महाराष्ट्र
पालिकेतील शिवसेना-भाजप युती संपुष्टात
[ Thursday, March 10, 2005  10:40:11 pm]


सुजित तांबडे

पुणे : स्थायी समितीच्या निवडणुकीत भाजपने काँगेसबरोबर नाळ जुळवल्याने आणि शिवसेनेने विरोधी पक्षनेतेपद मिळवून भाजपशी प्रतारणा केल्याने शहरातील शिवसेना-भाजप युती संपुष्टात येणार असल्याचे स्पष्ट झाले आहे. त्याची पहिली ठिणगी पालिकेच्या प्रभाग 48 मधील (गणेश पेठ गुरुद्वार) पोटनिवडणुकीतून पडणार असून भाजपकडे असलेल्या या प्रभागात शिवसेनेने महिला आघाडीच्या शहरप्रमुख पूजा यादव यांना उमेदवारी देण्याचा निर्धार केला आहे.

भाजपचा बालेकिल्ला असलेल्या कसबा विधाससभा मतदार संघामध्ये हा प्रभाग येतो. महिलांसाठी राखीव असलेल्या या प्रभागातून भाजपच्या मालती काची निवडून आल्या होत्या. त्यांचे निधन झाल्याने ही जागा रिक्त झाली असून त्यासाठी पोटनिवडणूक होत आहे. शिवसेनेचे नवनियुक्त शहरप्रमुख नाना वाडेकर यांनी याबाबत संघटनेच्या पदाधिकाऱ्यांची महापालिकेच्या पक्षनेता कार्यालयात बैठक घेतली. त्यात भाजपच्या विरोधात उमेदवार उभा करण्याचे ठरवण्यात आले.

स्थायी समिती निवडणुकीत भाजपने विश्वासघात केला. तसेच, शिवसेनेला विरोधी पक्षनेतेपद मिळाल्यावर भाजप कोर्टात गेल्याने शिवसेनेच्या कार्यार्कत्यांमध्ये असंतोष पसरला आहे. शहरात युती न करण्याची मागणी कार्यर्कत्यांकडून होत आहे. यासंदर्भात शुक्रवारी संपर्कप्रमुख रवींद मिलेर्कर यांच्याशी चर्चा करण्यात येणार आहे. त्यानंतर युतीबाबत अंतिम निर्णय घेतला जाणार असल्याचे शिवसेनेचे शहरप्रमुख वाडेकर यांनी सांगितले.

हा प्रभाग महिलांसाठी राखीव असल्याने शिवसेनेच्या महिला आघाडीच्या शहरप्रमुख पूजा यादव यांना उमेदवारी मिळेल, असेही वाडेकर यांनी स्पष्ट केले.

स्थायी समिती अध्यक्षपदाच्या निवडणुकीत भाजपने काँगेसचे बंडखोर उमेदवार रशीद शेख यांना जाहीरपणे पठिंबा दिला. त्यानंतर युतीतील कुरबुरीला सुरुवात झाली होती. शिवसेनेने भाजपकडे असलेले पालिकेतील विरोधी पक्षनेतेपद हिसकावून स्वत:कडे घेतले. त्याविरोधात भाजपने कोर्टात धाव घेतल्याने युतीतील रस्सीखेच उघड झाली होती. आता पोटनिवडणुकीत शिवसेनेने भाजपविरोधात उमेदवार उभे करण्याचा निर्णय घेऊन भाजपला आव्हान दिले आहे.

 
</text>
</doc>
