<doc>
<docno>1047683.cms.txt</docno>
<text>
 
महाराष्ट्र
पवारांच्या मदतीने भाजपचा कोकणविकास!
[ Thursday, March 10, 2005  06:24:58 pm]


म. टा. वृत्तसेवा

रत्नागिरी/कणकवली : पुढील 100 वर्षांतील कोकणाचा विकास डोळ्यांसमोर ठेवून विकासाची दिशा असलेला आराखडा भारतीय जनता पक्षाने आखला असून कोकण फाऊंडेशन स्थापण्याची सर्व तयारी केली आहे, अशी माहिती विधान परिषदेतील विरोधी पक्ष नेते नितीन गडकरी यांनी गुरुवारी येथे दिली. तत्पूवीर्, काँग्रेस आघाडी सरकारमुळे कोकणच्या विकासाला खीळ बसल्याचा आरोप त्यांनी कणकवलीत केला.

कोकणाचा कायापालट करण्याचा आमचा मानस आहे. त्यासाठी कोकण फाऊंडेशन तसेच कोकण रिसर्च सेंटर स्थापन करण्यात येणार आहे. या महत्त्वाकांक्षी प्रकल्पासाठी 100 एकर जमीन तसेच 25 कोटी रुपयांची तरतूद केंद सरकारने करावी, यासाठी केंदीय कृषिमंत्री शरद पवार यांच्या माध्यमातून प्रयत्न केले जातील. या कामी पवार नक्कीच सहकार्य करतील, असा आपल्याला विश्वास आहे, असे गडकरी यांनी गुरुवारी येथे बोलताना नमूद केले.

केरळमध्ये ज्या प्रकारे नारळांवर संशोधन करणारी केंदे आहेत, तशीच केंदे या फाऊंडेशनच्या माध्यमातून कोकणात स्थापली जातील. आंबा, फणस, काजू आदींवर तेथे संशोधन केले जाईल, अशी माहिती त्यांनी दिली. त्याचबरोबर कोकणात ठिकठिकाणी पाणी अडवून उर्जा प्रकल्प उभारण्याचा हेतू आहे. या पाण्याचा वापर शेती व इतर कामांसाठी कसा करता येईल, यावरही विचार चालू आहे, असे ते म्हणाले.

' पॅकेज ' आणि पाकीट !

एक ' हसतमुख ' आणि दुसरे देशमुख यांनी महाराष्ट्राचे पुरते वाटोळे केले आहे. यांच्या सरकारांनी कोकणासाठी नुसतेच पॅकेज जाहीर केले, प्रत्यक्षात पाकिटातून काहीच दिले नाही, अशी टीका नितीन गडकरी यांनी कणकवलीत भाजप कार्यर्कत्यांच्या मेळाव्यात केली. युती सरकारच्या काळात कोकणाचा विकास करण्याचे प्रामाणिक प्रयत्न झाले. मात्र नंतर काँग्रेसच्या सत्ताकाळात त्याला खीळ बसली, असे ते म्हणाले.

2000 पर्यंतच्या अनधिकृत झोपड्यांना संरक्षण देण्याच्या घोषणेचा मुद्दा उपस्थित करून गडकरी म्हणाले की, झोपड्यांना संरक्षण देण्याची घोषणा करण्यात आली असली तरी त्यांच्यासाठी मोफत घरांची योजना आखण्यात आलेली नाही. मुंबईतल्या झोपडीवाल्यांना ठाणे-कल्याणवाले त्यांच्या गावांत येऊ देणार नाहीत. मग त्यांनी जायचे तरी कुठे, असा सवालही गडकरी यांनी केला. भाजपच्या सिंधुदुर्ग जिल्हा अध्यक्षपदी श्यामकांत काणेकर यांची निवड करण्यात येत असल्याचे यावेळी जाहीर करण्यात आले.

 
</text>
</doc>
