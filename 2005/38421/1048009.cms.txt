<doc>
<docno>1048009.cms.txt</docno>
<text>
 
देश-विदेश
झारखंडमध्ये आज शक्तिप्रदर्शन
[ Thursday, March 10, 2005  10:12:20 pm]


वृत्तसंस्था

रांची : झारखंड विधानसभेच्या गुरुवारपासून सुरू झालेल्या अधिवेशनाच्या पहिल्या दिवशी 77 सदस्यांचा आमदारकीचा शपथविधी पार पडला. शुक्रवारी सादर होणारा विश्वासदर्शक ठराव आपणच जिंकू, असा विश्वास मुख्यमंत्री शिबु सोरेन यांनी शपथविधीनंतर पुन्हा एकदा व्यक्त केला.

संयुक्त पुरोगामी आघाडीचे ( यूपीए) 36 तर राष्ट्रीय लोकशाही आघाडीच्या (रालोआ) 41 आमदारांनी आज शपथ घेतली. यूपीएच्या तीन समर्थक आमदारांनी आजच्या शपथविधीला हजेरीच न लावल्याने उलटसुलट चर्चा सुरू होती. मात्र, यूपीएसमर्थक फॉरवर्ड ब्लॉकचे दोन आमदार शुक्रवारी शपथ घेणार असल्याचे पक्षातफेर् स्पष्ट करण्यात आले. तिसरा आमदार राष्ट्रवादी काँग्रेसचा आहे.

रालोआतर्फे आमदारकीची शपथ घेणारे तीन आमदार आपल्याच बाजूचे असल्याचा दावा सोरेन यांनी केला. या आमदारांमध्ये झारखंड पक्षाचे एनोस एक्का यांचा समावेश असून त्यांच्या पक्षाने मात्र रालोआला पाठिंबा जाहीर केला आहे. त्यासंदर्भात विधानसभेचे हंगामी अध्यक्ष प्रदीपकुमार बालमुचू यांनी एक्का यांना ' कारणे दाखवा ' नोटिसही बजावली आहे.

दरम्यान, झारखंडप्रश्नी सुप्रीम कोर्टात आपली बाजू ऐकून न घेतल्याबद्दल राज्यपाल सय्यद सिब्ते राझी यांनी आज वैषम्य व्यक्त केले.

 
</text>
</doc>
