<doc>
<docno>1047861.cms.txt</docno>
<text>
 
देश-विदेश
अंधांपर्यंत पोचण्यासाठी विमानसेवेचा वापर व्हावा
[ Thursday, March 10, 2005  08:10:38 pm]


वृत्तसंस्था

नवी दिल्ली : देशातील दुर्गम भागात राहणाऱ्या अंधांना उपचार मिळून त्यांना दृष्टी मिळावी यासाठी हवाई वाहतुकीचा वापर व्हावा, अशी सूचना राष्ट्रपती डॉ. ए. पी. जे. अब्दुल कलाम यांनी केली आहे.

भारतातील एक कोटी 20 लाख जणांचे अंधत्व उपचारांती बरे होऊ शकणारे आहे. त्यातील सुमारे 84 लाख अंध ग्रामीण व दुर्गम भागात राहणारे आहेत. अशांना वैद्यकीय उपचार मिळावेत यासाठी हवाई वाहतुकीचा अवलंब करणे उपयुक्त ठरेल, असे कलाम म्हणाले.

' ओआरबीआयएस इंटरनॅशनल फ्लाईंग आय हॉस्पिटल ' च्या प्रशिक्षण कार्यक्रमाच्या उद्घाटनावेळी ते बोलत होते.

भारतात एक सरकारी व आठ खासगी विमानकंपन्या आहेत. त्यांनी दोन-तीन विमाने पुरवल्यास डॉक्टरांनी देशाच्या दुर्गम भागात राहणाऱ्या अंधांपर्यंत पोचणे शक्य होईल, असेही राष्ट्रपतींनी सुचवले.

 
</text>
</doc>
