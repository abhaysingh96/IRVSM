<doc>
<docno>1047680.cms.txt</docno>
<text>
 
महाराष्ट्र
पंतप्रधान येणार 'चितळे डेअरी'त
[ Thursday, March 10, 2005  06:22:40 pm]


म. टा. वृत्तसेवा

सांगली : पंतप्रधान डॉ.मनमोहन सिंग येत्या 19 व 20 च्या दरम्यान महाराष्ट्राच्या दौऱ्यावर येण्याचे जवळपास निश्चित झाले असून त्यांचे भिलवडी, बारामती, पुणे आदी ठिकाणी कार्यक्रम होणार आहेत.

या दौऱ्याच्यादृष्टीने आवश्यक असणाऱ्या हालचाली सुरू झाल्या असून तयारी देखील सुरू झाली आहे. त्यांच्या या दौऱ्यात केंदीय कृषी मंत्री शरद पवार, मुख्यमंत्री विलासराव देशमुख, उपमुख्यमंत्री आर.आर.पाटील आणि इतर अनेक मंत्री यांचाही समावेश राहील, असे सांगण्यात येते.

सांगलीनजीकच्या भिलवडी येथील प्रसिद्ध ' चितळे डेअरी ' ला 19 मार्च रोजी सकाळी 11 च्या सुमारास पंतप्रधान भेट देतील, तसेच तेथे भरणाऱ्या राज्यातील सहकारी व खाजगी दुग्ध व्यावसायिकांच्या अधिवेशनात मार्गदर्शन करतील. गेल्याच महिन्यात केंदीय कृषी मंत्री शरद पवार यांनी चितळे डेअरीला भेट देऊन डेअरीची सविस्तर पाहणी केली होती. तसेच त्यांच्या हस्ते डेअरी विस्तारीकरण व दूध पावडर प्रकल्पाचे उद्घाटनही झाले होते. आता खुद्द पंतप्रधानच येत असल्याने या परिसरात कमालीचे औत्सुक्य आहे.

 
</text>
</doc>
