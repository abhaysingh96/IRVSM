<doc>
<docno>1047768.cms.txt</docno>
<text>
 
महामुंबई: मुंबई टाइम्स
डिजिटल ठेंग्यानं उघडा दरवाजा!
[ Thursday, March 10, 2005  07:26:28 pm]


प्रवीण मुळ्ये

हाताच्या बोटांच्या ठशांमुळे पोलिस तपासात अनेक बंद फायली पुन्हा उघडल्या गेल्या आहेत. पोलिसांना आरोपींची ओळख पटवून देणारे हेच फिंगरप्रिण्ट्स आता तुमच्या घरासाठी सुरक्षाकवच ठरणार आहेत. तुमच्याच बोटांचे ठसे आता तुमच्या घराच्या सिक्युरिटी गार्डचं काम करणार आहेत.

गेल्या काही महिन्यांत घरफोड्या वाढल्या आहेत. बायोमेट्रिक टेक्नॉलॉजीच्या चाव्यांमुळे या चिंतेला पूर्णविराम मिळू शकेल. घरांच्या सुरक्षेसाठी अनेक डिजिटल पर्याय सध्या उपलब्ध आहेत. नव्याने आलेल्या बायोमेट्रिक डोअर लॉकमुळे घरातील अनऑथोराइज्ड एण्ट्री बंद होईल. तसंच चावी बाळगण्याची भानगड कायमची निकालात निघू शकेल.

प्रत्येकाच्या बोटांचे ठसे सारखे नसतात. त्याचाच उपयोग या तंत्रात केलाय. त्यात बोटांचे ठसे स्कॅन करून त्याचं सॉफ्टवेअर बनवलं जातं. ऑप्टिकल स्कॅनरवर या ठशांसाठी चेक पॉइण्ट ठरवला जातो. मशीनवर स्टोअर केलेले फिंगरप्रिंट्स आणि मशीनवर ठेवलेले बोटांचे ठसे मॅच झाल्याशिवाय हे लॉक उघडत नाही. त्यामुळे आपोआपच डुप्लिकेट चावीचा प्रश्न निकालात निघतो. ही लॉक सिस्टिम बॅटरीवर चालत असली तरी, इलेक्ट्रॉनिक चावीचा पर्यायही या लॉकमध्ये देण्यात आलाय. डोअर लॉकबरोबरच, बँक, ज्वेलरी बॉक्स, व्हीआयपी एरिआ, शेअर माकेर्ट अशा ठिकाणी या लॉकचा वापर प्रभावीपणे होतो. मुंबईत नव्याने उभ्या राहत असलेल्या अनेक सोसायट्यांमध्ये ही नवीन सिस्टिम कार्यान्वित करण्यात येतेय.

बोटांच्या ठशांबरोबरच डोळ्याचं बुबुळ, हाताचा पंजा, आवाज हेही प्रत्येक माणसाचे वेगळे असतात. त्याचाही सिक्युरिटी डिव्हाइसमध्ये वापर करण्याचं तंत्र बायोमेट्रिक टेक्नॉलॉजीमध्ये आहे. ऑफिसातल्या रोजच्या टाइम अटेण्डन्सपासून ते नेटवर्क, डेस्कटॉप सिक्युरिटीपर्यंत वेगवेगळ्या क्षेत्रांत वेगवेगळी सिक्युरिटी इन्स्ट्रूमेण्ट्स करण्याच्या कामात प्रिंगर प्रिण्ट सिक्युरिटीचा वापर आता सरसकट होतो आहे.

या तंत्राद्वारे केडिट कार्डचा गैरवापर रोखणंही शक्य असल्याचा दावा सिक्युरिटी उपकरणं तयार करणाऱ्या कंपन्या करत आहेत. बोटांचा ठसा अथवा बुबुळासाठी तयार केलेलं हे सॉफ्टवेअर तुमची प्रत्यक्ष उपस्थिती चेक करत असल्यामुळे फसवणुकीला कायमचा आळा बसेल, असं त्यांचं म्हणणं आहे.

चावीच्या डिजिटल रूपाबरोबरच मॅग्नेटिक ट्यूटर, ग्लास डिटेक्टर, सिक्रेट अलार्म स्वीच, ग्लास डिटेक्टर विंडो ब्रेक अलार्म अशी अनेक डिटेक्शन उपकरणंही आधुनिक सिक्युरिटीच्या रूपात प्रवेश करत आहेत.

घरात अनोळखी व्यक्ती शिरली, तर लगेच एसएमएसद्वारे सूचना देणारी टेक्नॉलॉजीही उपलब्ध आहे. यामुळे वरिष्ठ नागरिकांच्या सुरक्षेचा प्रश्न तर सुटेलच, त्याशिवाय पोलिसांच्या डोक्यावरचा भारही हलका होऊ शकेल. सध्या हे पर्याय काहीसे महाग असले, तरी स्पधेर्मुळे किमती भविष्यात झपाट्याने खाली येण्याची शक्यता आहे.

 
</text>
</doc>
