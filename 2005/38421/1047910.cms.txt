<doc>
<docno>1047910.cms.txt</docno>
<text>
 
महामुंबई
विशेष अध्यापन वर्गांना पालिका शिक्षकांचा विरोध
[ Thursday, March 10, 2005  08:44:53 pm]


म. टा. प्रतिनिधी

मुंबई : महानगरपालिका शाळांतील पहिली ते सातवीतील विद्यार्थ्यांकरिता विशेष अध्यापन वर्ग चालविण्याचा निर्णय रद्द करण्याची मागणी बृहन्मुंबई महापालिका शिक्षक सभेचे सरचिटणीस रमेश जोशी यांनी केली आहे. या संबंधातील निवेदन राज्य प्राथमिक शिक्षण परिषदेला देण्यात आले आहे.

वाचन लेखन आणि अंकगणित यात मागे पडलेल्या विद्यार्थ्यांसाठी हा विशेष धडक कार्यक्रम राबविण्यात येणार आहे. वाषिर्क परीक्षेच्या कालावधीत एकाच वर्गातील विद्यार्थ्यांमथ्ये अशाप्रकारे भेदभाव करणे मानसशास्त्रीयदृष्ट्या चुकीचे आहे. तसेच केवळ पालिका शाळांचा यात अंतर्भाव करण्यात आल्याने या शाळांतील शिक्षण पद्धतीवर निकृष्टतेचा शिक्का बसण्याची शक्यता संघटनेेने प्रसिद्धीला दिलेल्या पत्रकात व्यक्त करण्यात आली आहे.

विद्यार्थ्यांचे वाचन-लेखन आणि अंकगणित सुधारण्यासाठी केवळ शिक्षकांना वेठीस धरले जात आहे. याचा अर्थ या गोष्टीला केवळ शिक्षकच जबाबदार आहेत, असे मानण्यासारखे आहे. त्यामुळे वाषिर्क परीक्षेच्या तोंडावर सुरू असलेला हा उपक्रम त्वरित रद्द करण्यात यावा, अशी मागणी करण्यात आली आहे. नव्या शैक्षणिक वर्षाच्या सुरुवातीला हा निर्णय राबविण्यास संघटनेचा आक्षेप नाही. मात्र, त्यापूवीर् शिक्षक संघटनांशी याबाबत चर्चा करून तपशील ठरविण्यात यावा, अशी सूचनाही करण्यात आली आहे.

 
</text>
</doc>
