<doc>
<docno>1046742.cms.txt</docno>
<text>
 
देश-विदेश
जॉर्ज वि. लालू 'फ्री स्टाइल'
[ Thursday, March 10, 2005  12:01:27 am]


म. टा. खास प्रतिनिधी

नवी दिल्ली : ' सोनिया गांधी का वही हाल होगा, जो अंतिम समयमे इंदिरा गांधी का हुआ था... जॉर्ज फर्नांडिस ने यह बात न्यूज चॅनलपर इंटरव्ह्यू देते समय हालहीमे कही है. किसे धमकाना चाहते हैं ये ? बार बार सोनिया गांधीपर हमला क्यों करते हैं ? क्या इरादा है इनका ?'... लालूप्रसाद यादवांनी खड्या आवाजात अशी आक्रमक चढाई करताच तोवर संतापाने थरथरणारे जॉर्ज अक्षरश: गर्भगळित झाले... लालू विरूद्ध जॉर्ज अशी फ्री स्टाइल खडाजंगी बुधवारी लोकसभेने सुमारे पंधरा मिनिटे अनुभवली.

आठवडाभरानंतर महत्प्रयासाने शांततेत सुरू झालेल्या सभागृहात फर्नांडिसांनी सोनिया गांधींवर आरोप करताच लालूप्रसादांनी फर्नांडिसांना रिंगणात घेतले. जॉर्जच्या मदतीसाठी अडवाणी आणि भाजपचे काही सदस्य उठले खरे ; पण, आवाजी युद्धात लालूप्रसाद सर्वांना भारी पडले. हिरमुसलेले जॉर्ज अखेर संतापाने तणतणतच खाली बसले.

प्रसंग होता राष्ट्रपतींच्या अभिभाषणा- वरील आभार प्रस्तावाचा. विरोधकांतफेर् सर्वात आधी फर्नांडिस बोलायला उठले, तेव्हा अडीच वर्षांच्या बहिष्कारानंतर प्रथमच सारे सदस्य शांततेने त्यांना ऐकत होते. आक्रमक शैलीत सत्ताधाऱ्यांना धारेवर धरण्याचा फर्नांडिसांचा लौकिक. बुधवारी मात्र काही केल्या त्यांचा सूर लागत नव्हता. प्रत्येक वाक्यानंतर कागद शोधताना त्यांचे हात थरथरायचे, वेळ वाया जायचा, त्यामुळे भाषण रंगत नव्हते.

सरकारची रोजगार हमी योजना, भारत निर्माण उपक्रम यांच्यावर हल्ला चढवण्याचा त्यांनी प्रयत्न केला, मात्र शब्दफेकीत अजिबात दम नव्हता. आपले भाषण साफ पडले आहे, याचा अंदाज येताच जॉर्जनी अचानक तहलका आणि कफन घोटाळ्याचा विषय काढून सोनिया गांधींवर, त्यांच्या अनुपस्थितीत तोफ डागली.

' यूपीए सरकार सत्तेवर येताच माझी चौकशी करा, असे पत्र मी पंतप्रधानांना दिले होते. तहलका प्रकरण कोणाच्या घरात, कोणाच्या इशाऱ्यावरून रचले गेले, याचे पुरावे संसदेच्या पटलावर ठेवायला मी तयार आहे. सोनियाच त्याला जबाबदार आहेत ', असे आकांडतांडव जॉर्जनी सुरू करताच लालूंनी फर्नांडिसांवर हल्लाबोल केला. दोन्हीकडून आरोप-प्रत्यारोप सुरू झाले.

अडवाणी तत्परतेने जॉर्जच्या मदतीला उभे राहिले. 13 व्या लोकसभेत कफन घोटाळा आणि तहलकाचे निमित्त साधून फर्नांडिसांवर अडीच वर्ष बहिष्कार घातलात. आता त्यांनी स्वत:च चौकशीची मागणी केली आहे, तर त्यांना बोलू का देत नाही, असे अडवाणी म्हणाले. मात्र लालूंच्या आवाजात त्यांचे बोलणे विरून गेले. लोकसभाध्यक्ष लालूंनाही बोलू देत नव्हते, तेव्हा काँग्रेसचे जगदीश टायटलर आणि पवन बन्सल म्हणाले की, फर्नांडिसांनी सोनिया यांना गभिर्त धमकी दिली आहे, तिला गंभीर षडयंत्राचा वास येतो आहे. लालूंना बोलू द्या.

या गोंधळात फर्नांडिस कसेबसे भाषण आवरत हताशपणे खाली बसले.

 
</text>
</doc>
