<doc>
<docno>1047963.cms.txt</docno>
<text>
 
अग्रलेख
समर्थाघरचे...
[ Thursday, March 10, 2005  09:24:26 pm]


संजय निरुपम यांनी शिवसेनेचा राजीनामा दिला की, त्यांची संघटनेतून हकालपट्टी झाली, याविषयी बरीच चर्चा होणे शक्य असले, तरी एक वास्तव नक्की आहे की, ते आता शिवसेनेत नाहीत. त्यांचा राजीनामा, ही बातमी बुधवारी अनेकांना धक्कादायक वाटली असली, तरी ज्यांना शिवसेनेच्या कामकाज पद्धतीची माहिती आहे, त्यांना निरुपम यांची पक्षातून गच्छन्ति अटळ आहे, हेसुद्धा ठाऊक होते.

कुतूहल फक्त कोणता मुहूर्त आणि काय तात्कालिक कारण इतकेच होते. ते कारण स्वत: निरुपम यांनीच गेल्या पंधरवड्यात मिळवून दिले. अंबानी कुटुंबातील वाद गावाच्या धोबीघाटावर धुतला जात असताना रिलायन्सच्या शेअर्सबद्दलचा वाद निरुपम यांनी उकरून काढला आणि त्याला देशभर प्रसिद्धी मिळाली. यामध्ये प्रमोद महाजन गोवले गेल्याने भाजपचे ज्येष्ठ नेते नाराज होणे स्वाभाविक होते.

त्या प्रकरणातच निरुपम यांना जावे लागले. व्यवसायाने पत्रकार, फर्डा वक्ता आणि मुख्य म्हणजे ' मातोश्री ' वर ऊठबस यामुळे गेल्या काही वर्षांत निरुपम यांचे शिवसेनेतील प्रस्थ वाढले. शिवसेनेच्या अन्य कोणत्याही खासदारापेक्षा त्यांचे टीव्हीवर अधिक वेळा दर्शन होई व राष्ट्रीय माध्यमांतील पत्रकारसुद्धा त्यांच्याकडे शिवसेनेचा प्रवक्ता म्हणूनच पाहत.

साहजिकच वाढत्या महत्त्वाबरोबरच त्यांच्या हितशत्रूंची संख्याही वाढत गेली आणि त्याची परिणती त्यांच्या अकाली ऱ्हासात झाली. निरुपम यांना शिवसेनेत अधिक महत्त्व देण्यात शिवसेनेचा हिशेबी दृष्टिकोन होता.

मुंबईतील परप्रांतीयांची, विशेषत: उत्तर भारतीयांची वाढती संख्या पाहता, या नव्या मतदारांना शिवसेनेकडे खेचू शकेल, असा नेता संघटनेस हवा होता. निरुपम यांच्या रूपाने तो मिळाला खरा, पण त्यामुळे उत्तर भारतीयांची मते काही शिवसेनेच्या जवळपास फिरकली नाहीत.

निरुपम यांच्या पुढाकाराने मुंबईत बिहारी बाबूंची छटपूजा मोठ्या उत्साहात सुरू झाली, पण ते स्वत: वायव्य मुंबईतील लोकसभेची निवडणूक जिंकू शकले नाहीत. इतकेच नव्हे, तर नंतर झालेल्या विधानसभा निवडणुकीत या विभागातील सहाही जागांवर काँग्रेसच विजयी झाली.

निरुपम यांचे वजन या पराभवापासूनच घटू लागले. या काळात त्यांनी शाखा प्रमुखापासूनच्या शिवसेनेच्या कार्यर्कत्यांना सांभाळून घेतले असते, तर कदाचित ते टिकलेही असते, पण निरुपम यांचा स्वभाव असा की ते सामान्य शिवसैनिकच नव्हे, सहकारी खासदार आणि शिवसेनेचे संसदेतील गटनेते यांनाही जुमानायला तयार नव्हते. पक्षश्रेष्ठींचा ज्यांना उघड आशीर्वाद असतो, त्यांची अरेरावी अधिक असते, पण तिला जनपाठिंब्याची व कर्तृत्वाची साथ नसेल, तर ' समर्थाघरचे श्वान ' अशी अवस्था होते आणि समर्थांची खप्पामर्जी झाली की, सर्वत्र छी थू होते. निरुपम यांचेही तेच झाले आहे.

निरुपम यांच्या बेछूट बोलण्यामुळे पक्ष आणि त्याची भाजपबरोबरची युती संकटात येण्याची ही पहिलीच वेळ नव्हे. युटीआय घोटाळ्याची चर्चा चालू होती, तेव्हा निरुपम यांनी थेट पंतप्रधानांच्या कार्यालयावरच आरोपाचा ठपका ठेवला. तेव्हा भाजपचेच अटल बिहारी वाजपेयी पंतप्रधान होते. म्हणजेच अप्रत्यक्षपणे आरोपांचा रोख पंतप्रधानांवर होता.

मोठ्या मिनतवारीने निरुपम यांच्याकडून माफी लिहून घेण्यात आली. निरुपम यांच्या स्वाभिमानाचाच प्रश्न असेल, तर त्यांनी तेव्हाच राजीनामा द्यायला हवा होता. पण तेव्हा राष्ट्रीय लोकशाही आघाडीची सत्ता होती आणि पुढेमागे मंत्रीपदही मिळण्याची शक्यता होती. त्यामुळे निरुपम यांनी सबुरीने घेतले. आता तशी स्थिती नाही. शिवाय खासदारकीची मुदत संपण्यास अवघा एक वर्षाचाच अवधी उरला आहे. पुढची टर्म मिळण्याची शक्यता धूसर आहे. अशा वेळीच शौर्य दाखवून राजीनाम्याची तयारी निरुपम यांनी दाखवली. त्या बाबतीत वेळेचे गणित त्यांनी नीट सांभाळले आहे.

आता प्रश्न हा की, रिलायन्सवर आरोप केल्यानंतर अशी कोणती कळ फिरली, जिच्यामुळे निरुपम यांच्या राजीनाम्याची किंमत मोजावी लागली ? निरुपम यांनी महाजनांचे थेट नाव घेतले नसले, तरी त्यांच्या मनात महाजनांवरच हल्ला करायचे होते, हे स्पष्ट आहे. अशा वेळी आपण निरुपम यांच्याविरुद्ध ' मातोश्री ' त तक्रार केली नव्हती, असे महाजनांनी स्पष्ट केले आहे. मग शिवसेनाप्रमुख बाळासाहेब ठाकरे यांनी तडकाफडकी निरुपम यांच्याविरुद्ध कारवाई करण्याचा निर्णय घेण्याचे कारण काय ? काही दिवसांनी तेही कळेल. इतके मात्र खरे की, शिवसेनेला अमराठी खासदार ' लाभत ' नाहीत. सेनेला प्रथम राज्यसभा सदस्य निवडून द्यायची संधी आली, तेव्हा काँग्रेसमधून बाहेर पडलेल्या चंदिका केनिया यांची वर्णी लागली. त्यांनी लवकरच सेना सोडली. नंतर शिवसेनेच्या तिकिटावर निवडून गेलेले मुकेश पटेलही बाहेर पडले.

राम जेठमलानींनीही सेनेची साथ सोडली. आता निरुपम त्याच वाटेने गेले. ' मराठी माणसाच्या न्याय्य हक्कांच्या रक्षणासाठी ' स्थापन झालेल्या शिवसेनेने आता या बाबतीत आपले कुठे चुकते, याचा अभ्यास करण्याची वेळ आली आहे.

 
</text>
</doc>
