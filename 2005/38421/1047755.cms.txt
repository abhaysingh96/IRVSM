<doc>
<docno>1047755.cms.txt</docno>
<text>
 
महाराष्ट्र
शाळेच्या जमिनीवर अतिक्रमण;कारवाईची मागणी
[ Thursday, March 10, 2005  07:20:52 pm]


मुंबई टाइम्स टीम

कल्याण : कोळसेवाडी काटेमानिवली इथल्या मराठी शाळेच्या भूखंडावरचं बांधकाम तातडीने थांबवण्यात यावं आणि संबंधित अधिकाऱ्यांवर कारवाई करण्यात यावी, अशी मागणी महाराष्ट्र प्रदेश राष्ट्रवादी काँगेस पक्षाचे सचिव पारसनाथ तिवारी यांनी मुख्यमंत्री विलासराव देशमुख यांच्याकडे केली आहे.

महापालिकेच्या नगररचना खात्याने पारसनाथ तिवारी यांच्या तक्रारीनंतर बांधकाम व्यावसायिकाला दिलेली परवानगी रद्द केली आहे. मात्र तिवारी यांनी या प्रकरणी नगररचनाकार सुनील हजारे व संबंधित बिल्डर यांची चौकशी करून आयुक्तांनी गुन्हे दाखल करावेत, अशी मागणी केली आहे.

काटेमानिवलीताल मराठी शाळेच्या जागेवर सुरू असलेलं बांधकाम थांबवण्यात आलं नाही, तर न्यायालयात जनहित याचिका दाखल करण्याचा आणि अण्णा हजारे यांच्याकडे तक्रार करण्याचा इशारा तिवारी यांनी दिला आहे. शाळेच्या भूखंडावर बांधकाम सुरू असताना लोकप्रतिनिधी या विषयावर मौन बाळगून असल्याची खंत तिवारी यांनी व्यक्त केली. न्यायालयाच्या आदेशानुसार सव्हेर् क्र. 59 अ भूखंडावरील प्लॉट क्र. 31 वरील जमीन शाळेसाठी राखीव आहे. असं असताना पालिकेने या बांधकामाला परवानगी कशी दिली, अशी विचारणा करणारं पत्र शिक्षण मंडळाचे सदस्य आण्णा रोकडे यांनी केली होती. तर एका आदेशानुसार कोटमानिवली मध्ये 1949 च्या कलम 253 अन्वये बांधकाम करण्यासाठी 33 विविध प्रकारच्या अटी टाकून ऑगस्ट 2004 मध्ये या बांधकामाला परवानगी दिली आहे. बांधकाम प्रस्तावाव्यतिरिक्त केलेले अनधिकृत फेरबदल दखलपात्र गुन्ह्यास पात्र राहतील, असा इशाराही पालिकेने बांधकाम करणाऱ्यांना मंजुरी देताना दिला आहे.

विशेष म्हणजे या भूखंडाबाबत सवोर्च्च न्यायालयाचा स्पष्ट निर्णय असताना त्या निर्णयाकडे डोळेझाक करून महापालिकेने बांधकामाला परवानगी दिल्याने आश्चर्य व्यक्त केलं जात आहे. हा संपूर्ण भूखंड शाळेसाठी देण्यात आला ड्डहोता, असं असतानाही शाळेच्या जागेवर इमारती उभ्या राहत आहेत. तसंच गेल्या आठवड्यापासून या शाळेच्या भूखंडावर काँग्रेस पक्षाचे प्रशस्त कार्यालय बांधणं सुरू झालं आहे. याबाबत पारसनाथ तिवारी यांनी अनधिकृत बांधकामाला मदत करणाऱ्या नगरसेवकाचं पद रद्द करण्याची मागणी केली आहे तसंच शाळेचा भूखंड हस्तगत करणाऱ्यांवर मोक्का कायद्यान्वये कारवाई करण्याची मागणी केली आहे.

 
</text>
</doc>
