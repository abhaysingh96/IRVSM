<doc>
<docno>1105304.cms.txt</docno>
<text>
 
महाराष्ट्र
...तर पाण्याचेही नियमन
[ Tuesday, May 10, 2005  06:52:13 pm]


म. टा. वृत्तसेवा

कोल्हापूर : विजेच्या भारनियमनाला आज तोंड द्यावे लागते त्याची वेगवेगळी कारणे आहेत ; परंतु आज ना उद्या पाणीदेखील मोजूनमापून वापरावे लागेल, अशी स्पष्टोक्ती जलसंपदा व लाभक्षेत्र विकास मंत्री अजित पवार यांनी येथील कार्यक्रमात केली.

दोनपेक्षा जास्त अपत्ये असणाऱ्या कुटुंबांवर यापुढे दीडपट पाणीपट्टी आकारण्याचा विचार मंत्रिमंडळात सुरू असून लवकरच त्याबद्दल निर्णय होईल, याची आठवण देऊन ते म्हणाले की, पाण्याची उधळपट्टी आणि जलस्त्रोतांकडे होत असलेले दुर्लक्ष थांबवणे ही आजची गरज आहे.

कोल्हापूर जिल्हा मध्यवतीर् सहकारी बँकेचे अध्यक्ष ए. वाय. पाटील यांच्या नागरी सत्कारप्रसंगी, सोळांकुर येथे अजित पवार बोलत होते. त्यापूवीर् शिपूर (ता. चंदगड) येथे कृष्णा खोरे विकास महामंडळाच्या पाटणे लघुपाटबंधारे प्रकल्पाअंतर्गत बांधण्यात आलेल्या कोल्हापूर पद्धतीच्या बंधाऱ्याचे उद्घाटन त्यांच्याहस्ते झाले ; त्यानंतर तेथील शेतकरी मेळाव्यातही अजित पवार बोलले.

' किमान दहा एकर जागा उपलब्ध झाल्यास चंदगड तालुक्यात अत्याधुनिक ' ऊस संशोधन केंद ' उभारले जाईल. याविषयी वसंतदादा शुगर इन्स्टिट्यूट ' शी प्राथमिक चर्चाही झाली आहे ', असे अजित पवार यांनी शेतकरी मेळाव्यात सांगितले.

 
</text>
</doc>
