<doc>
<docno>1105369.cms.txt</docno>
<text>
 
अग्रलेख
विकास की जिझिया कर?
[ Tuesday, May 10, 2005  08:18:57 pm]


गेल्या काही वर्षांत ठाणे, कल्याण- डोंबिवली, उल्हासनगर, नवी मुंबई, वसई-विरार हा सारा भाग म्हणजे मुंबईची विस्तारित उपनगरेच बनला आहे. ज्यांना मुंबईत घरे विकत घेणे परवडत नाही, अशी सर्व मंडळी ठाणे जिल्ह्यात घरे विकत घेत आहेत आणि त्यात मराठी मंडळींची संख्या प्रचंड आहे.

मुंबईत आज जी काही मराठी शिल्लक आहे, ती ठाणे जिल्ह्यामुळेच. या भागातील लाखो लोक रोज नोकरी-धंद्यासाठी मुंबईला येत असतात. गेल्या काही वर्षांमध्ये मुंबईतूनही हजारो कुटुंबे ठाणे जिल्ह्यात राहावयास गेली आहेत. या जिल्ह्याच्या वसई, विरार, नालासोपारा आणि नवघर- माणिकपूर या चार नगरपालिका क्षेत्रांत तसेच वसई तालुक्याच्या 72 ग्रामपंचायतींच्या क्षेत्रात बांधकामांसाठी सिडकोची परवानगी लागते.

बांधकाम करणाऱ्यांकडून सिडको विकास- कर आकारते. आतापर्यंत वसई तालुक्यात सिडको बांधकामासाठी एका मीटरला 70 रुपये याप्रमाणे विकासकर आकारत असे. या विकासकराच्या रकमेत सिडकोने थेट पाचपट वाढ केल्यामुळे संपूर्ण वसई तालुक्यात संतापाची लाट उमटली आहे. विकासकराच्या रकमेतून सिडकोने या भागाला पायाभूत सुविधा द्याव्यात, अशी अपेक्षा असली तरी फारसे काहीच केले नाही आणि प्रत्यक्षात विकासकराच्या माध्यमातून प्रचंड महसूल मिळविला, अशी वसई तालुक्यातील लोकांची तक्रार आहे.

झपाट्याने वाढ होत असलेल्या वसई-विरार भागांत नागरी सुविधांचा अभावच आहे. लोकांना पाण्यासाठी टँकरची वाट पाहावी लागते. वसई तालुक्याच्या शहरी आणि ग्रामीण भागात वाटेल तशी बांधकामे होऊ नयेत आणि त्यांच्यावर नियंत्रण राहावे, यासाठी सिडकोला या भागाचा विकास आराखडा तयार करण्यास राज्य सरकारने सांगितले. हा आराखडा 1995 साली तयार झाला, त्यात तीन वेळा बदलही झाले. पण या आराखड्याला अद्याप मंजुरीच मिळालेली नाही. त्यामुळे त्या पट्ट्यात वाटेल तशी बांधकामे होतच आहेत.

त्याकडे सिडकोचे अधिकारी जाणीवपूर्वक दुर्लक्ष करीत आहेत. विकासकराची रक्कम मिळाली म्हणजे झाले, असाच सिडकोचा वसई पट्ट्यांतील बांधकामांकडे पाहण्याचा दृष्टिकोन दिसत आहे. शिवाय काँग्रेस, राष्ट्रवादी काँग्रेस, भारतीय जनता पक्ष, शिवसेना अशा सर्व राजकीय पक्षांचे आणि स्थानिक विकास आघाड्यांचेही नेते या भागातील बांधकाम व्यवसायात प्रत्यक्ष-अप्रत्यक्षपणे गुंतले असल्याने त्यांना आराखडा मंजूर होण्यात कसलाच रस दिसत नाही. बांधकामे झालेले भूखंड सिडकोच्या आराखड्यात अन्य कामांसाठी राखीव ठेवल्याचे नंतर उघड झाले, तर अनेक इमारती अनधिकृत ठरू शकतील.

तसे झाल्यास त्याचा फटका बिल्डर्सना नव्हे, तर रहिवाशांना बसू शकेल. उल्हासनगरमधील 588 इमारती तेथील महापालिकेने अनधिकृत ठरविल्या आहेत. तसे वसईतही घडू शकेल. पण त्याची जबाबदारी रहिवासी वा नगरपालिका यांच्यावर न टाकता सिडकोवरच टाकायला हवी. खरे तर ज्या ठिकाणी महापालिका वा नगरपालिका आहेत, तिथे बांधकामांची परवानगी देण्याचे, विकासकर आकारण्याचे अधिकार त्या संस्थांना असतात. मग आमच्याकडे ते अधिकार सिडकोला का, असा वसईकर जनतेचा आणि तेथील चारही नगरपालिकांचा सवाल आहे. शिवाय संपूर्ण ठाणे जिल्ह्यात विकासकर 60 ते 100 रुपयांच्या आसपास आहे.

त्यामुळे वसईत तो 350 रुपये असणे अयोग्य आणि अन्यायकारकच आहे. वाढीव विकासकरामुळे त्या भागात फ्लॅटचे भाव प्रचंड वाढण्याची शक्यता असल्याने राज्य सरकारने ताबडतोब हस्तक्षेप करायला हवा. या निमित्ताने वसईचा आराखडा मंजूर करण्यासाठीही वेगाने पावले उचलायला हवीत. शिवाय सिडकोने या भागातून किती रक्कम मिळवली आणि नागरी सोयी देण्यासाठी किती खर्च केली, हेही जाहीर व्हायला हवे. सिडकोची ही मनमानी थांबणे गरजेचेच आहे.

 
</text>
</doc>
