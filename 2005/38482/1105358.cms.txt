<doc>
<docno>1105358.cms.txt</docno>
<text>
 
धावते जग
पोलिस की गुन्हेगार?
[ Tuesday, May 10, 2005  08:13:05 pm]


मरीन ड्राईव्हसारख्या गजबजलेल्या भागात एका पोलिसाने निर्ढावलेपणाने केलेला बलात्कार ही एक अपवादात्मक घटना मानावी व संपूर्ण पोलिस दलाला गुन्हेगार समजू नये, हे पोलिस आयुक्त अनामी रॉय यांचे विधान किती पोकळ आहे, हे ठाणे रेल्वे स्थानकासारख्या गजबजलेल्या ठिकाणी एका विवाहितेचा विनयभंग करून दोन पोलिसांनीच सिद्ध केले आहे. पोलिस दलात शिरलेली गुन्हेगारी प्रवृत्ती ही आता अपवादात्मक म्हणावी अशी राहिलेली नाही, तर ती नियमित झाली आहे असेच म्हणावे लागेल.

या गुन्हेगारी प्रवृत्तीची सुरवात साध्या लाच खाण्याने सुरू झाली आहे. एकदा लाच खाणे खपवले जाते, एवढेच नाही तर त्यातला वाटा वरपर्यंत पोचवला की, बाकीचे गुन्हेही बिनदिक्कत करता येतात याची खात्री पटल्यामुळेच साधा शिपाई भरदिवसा, मरीन लाईन्ससारख्या व्हीआयपी भागात असहाय मुलीवर दारू पिऊन अनेकवेळा बलात्कार करण्याचे धाडस करू शकतो, तसेच ठाण्यासारख्या सतत गदीर् असणाऱ्या रेल्वे स्टेशनवर एका महिलेचा, तिच्या पती व मुलीसमोर एक नव्हे तर दोन पोलिस विनयभंग करून वर तिला व तिच्या पतीला दमदाटी करू शकतात.

ही घटना अपवादात्मक कशी समजावी ? तसेच त्यावरून पोलिस खाते हा गुन्हेगार, लाचखाऊ व दारूबाजांचा अड्डा आहे असे का समजू नये ? ज्या खात्याचा कमिशनर दर्जाचा अधिकारी तेलगी प्रकरणात जेलची हवा खातो, डेप्युटी कमिशनर दर्जाचा अधिकारी गुन्हेगाराकडून लाखभर रुपये असलेली ब्रीफकेस घेताना पकडला जातो, मुंबईतल्या अनेक डान्सबारमध्ये पोलिसांची भागीदारी आहे, असा आरोप डान्सबार मालकांच्या संघटनेचा म्होरक्या जाहीरपणे करतो आणि हे डान्सबार बंद पडले तर पोलिसांना आपली मुले महागड्या हॉस्टेल-कॉलेजांतून काढून घ्यावी लागतील, हे टीव्हीवर उघडपणे सांगण्याचे धाडस करतो, ते पोलिस गुन्हेगार नाहीत असे म्हटले तर कुणाचा विश्वास बसेल ?

गुंड टोळ्यांचा एन्काऊंटर करून नि:पात केल्याचा दावा करणारे पोलिस खाते दाऊद, छोटा राजन यांना का पकडू शकले नाही, याचे उत्तर यातच तर दडले नाही ना, अशी शंका त्यामुळे कुणी घेतली तर ती गैर कशी म्हणावी ? राज्याच्या संपूर्ण पोलिस खात्याने सामान्य माणसांपुढे असे अनेक प्रश्ान् निर्माण केले आहेत. असे प्रश्ान् विचारल्यामुळे पोलिसांच्या मनोबलावर विपरीत परिणाम होईल, अशी भीती वरिष्ठ पोलिस अधिकारी व्यक्त करीत असतात, पण पोलिसांचे सध्याचे वर्तन पाहता त्यांचे मनोधैर्य नको इतके वाढलेले दिसत आहे. त्यांच्या या वर्तनाने उलट सामान्य माणसाचे मनोबल मात्र खचले आहे. पोलिसांकडून मदत घेण्याऐवजी स्थानिक गुंडाला प्रोटेक्शन मनी देऊन स्वत:चा बचाव करावा असे त्याला वाटले नाही म्हणजे मिळवली!

 
</text>
</doc>
