<doc>
<docno>1104324.cms.txt</docno>
<text>
 
महामुंबई
दारुड्या पोलिसांकडून महिलेचा विनयभंग
[ Tuesday, May 10, 2005  12:18:39 am]


म. टा. वृत्तसेवा

' बांधवां ' च्या सहकार्यामुळे जामीनावर सुटलेसुद्धा!

ठाणे : मरीन ड्राइव्ह पोलिस चौकीतील बलात्कार प्रकरणाचे पडसाद अजून विरले नसताना मद्यधुंद अवस्थेतील दोन पोलिसांनी रविवारी रात्री ठाणे रेल्वे स्टेशनमध्ये महिलेचा विनयभंग केला. हा पराक्रम करणाऱ्या मरोळमधील दोघा पोलिस शिपायांना ठाणे रेल्वे पोलिसांनी रविवारी अटक केली. मात्र, रेल्वे पोलिसांनी आपल्या या भाईबंदांवर जामीनपात्र गुन्हा नोंदवल्यामुळे दोन्ही आरोपी 10 हजार रुपयांच्या जामीनावर मुक्तही झाले आहेत.

मरोळ पोलिस प्रशिक्षण केंदातील सुनील धनाजी सावंत ( 41) आणि सुभाष सूर्यकांत मोरे ( 39) हे बलात्कारी सुनील मोरेचे व्यवसायबांधव रविवारी रात्री ठाण्यातील बारमध्ये भरपूर दारू प्यायले. त्यांच्यासोबत इतरही काही मित्र होते. नंतर हे दोघेही रेल्वे स्टेशनजवळ घुटमळत असताना स्टेशनमधून मुलगी घेऊन बाहेर आलेल्या जोडप्यातील महिलेला सुनील सावंतने धक्का दिला. तिच्या पतीने सावंतला जाब विचारला असता मोरेने त्यांना धक्काबुक्की केली. पुन्हा एकदा सावंतने त्या महिलेला धक्का मारून , ' जादा हुशारी की, तो इससे जादा करूँगा और शिकायत की, तो जान से मार दूँगा ', अशी धमकी दिली.

या दांपत्याने आरडाओरडा केल्यानंतर गोळा झालेल्या संतप्त प्रवाशांनी सावंतला रेल्वे पोलिसांच्या ताब्यात दिले. गदीर्चा फायदा घेत मोरे पळून गेला. मात्र, रात्री दीड वाजता मित्राला सोडवण्यासाठी आलेल्या मोरेलाही पोलिसांनी गजाआड केले. दोघांच्याही वैद्यकीय तपासणीत त्यांनी मद्यपान केल्याचे निष्पन्न झाल्याचे रेल्वेचे पोलिस निरीक्षक विलास संगई यांनी सांगितले.

चालक म्हणून काम करणारा मोरे हा डोंबिवलीत तर पोलिस शिपाई सावंत मुलुंड येथे राहतो.

पुन्हा ' सुनील-मोरे '!

मरीन ड्राइव्ह प्रकरणात बलात्कार करणारा पोलिस होता आणि त्याचे नाव सुनील मोरे होते. ठाण्यातील प्रकरणातील विनयभंग करणारेही पोलिसच आणि त्यांची नावे... ' सुनील ' सावंत आणि सुभाष ' मोरे '!!

 
</text>
</doc>
