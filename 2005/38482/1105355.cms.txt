<doc>
<docno>1105355.cms.txt</docno>
<text>
 
बहुतांची अंतरे
प्रसादातून विष देणाऱ्यांपासून सावध
[ Tuesday, May 10, 2005  08:11:06 pm]


माझे मोठे बंधू प्रभाकर व्ही. जोशी अक्कलकोट, गाणगापूर देवदर्शनास एकटे गेले होते. गाणगापूर-सोलापूर प्रवासात कर्नाटक डेपोच्या एस. टी.ने सोलापूरला येत असताना त्यांच्या शेजारी बसलेल्या अनोळखी प्रवाशाने त्यांच्याशी ओळख वाढवली व त्यांची इच्छा नसताना त्यांचे सोलापूरपर्यंतचे बसचे तिकीटही काढले. प्रवासात त्यांना प्रसादातून विष दिले. त्यामुळे त्यांची शुद्ध हरपली. त्याचा फायदा घेऊन त्या प्रवाशाने त्यांच्या खिशातील पाकीट, बॅगेतील रक्कम व घड्याळ काढून घेतले.

एस. टी. जेव्हा सोलापूर डेपोत आली, तेव्हा त्या अनोळखी व्यक्तीने वाहकास सांगितले की , ' माझ्या माणसाची तब्येत बिघडली आहे. त्याला मी रिक्षाने सोलापूर सिव्हिल हॉस्पिटलमध्ये अॅडमिट करतो. ' असे सांगून रिक्षा आणण्यास गेलेला अनोळखी इसम परतलाच नाही. शेवटी वाहकाने वाट पाहून पोलिस स्टेशनला कळवले.

स्थानिक पोलिसांनी माझ्या भावाला सोलापूर सिव्हिल हॉस्पिटलमध्ये अॅडमिट केले. भावाच्या जवळ असलेल्या डायरीतून आम्हाला फोन करून कळविण्यात आले. एस. टी. वाहकाकडून पोलिसांना वरील माहिती समजली. माझ्या भावाला सोलापूर सिव्हिल हॉस्पिटलमध्ये देवाज्ञा झाली. शवविच्छेदनाच्या रिपोर्टमध्ये त्याला प्रसादातून धोतऱ्याचे विष दिल्याचे निष्पन्न झाले.

असे प्रसंग कधीही घडू शकतात. तेव्हा नागरिकांनी प्रवासात सार्वजनिक ठिकाणी, सिनेमागृहात अनोळखी व्यक्तीने दिलेले खाद्यपदार्थ, प्रसाद, पेय यांचा स्वीकार करू नये व अशा व्यक्तीपासून साधव राहावे.

शाम व्ही. जोशी, डोंबिवली.

 
</text>
</doc>
