<doc>
<docno>1105283.cms.txt</docno>
<text>
 
महाराष्ट्र
कापसाचे चुकारे याच आठवड्यात
[ Tuesday, May 10, 2005  06:39:32 pm]


नागपूर : कापूस उत्पादक शेतकऱ्यांचे अद्याप शिल्लक राहिलेले 51 कोटी रुपयांचे चुकारे याच आठवड्यात निश्चितपणे देण्यात येतील, असे आश्वासन मुख्यमंत्री विलासराव देशमुख यांनी दिले. येथील बचतभवनातील आढावा बैठकीनंतर ते बोलत होते.

विदर्भातील खरीप हंगाम, पाणी टंचाई आणि लोडशेडिंगचा आढावा या उच्चस्तरीय बैठकीत घेण्यात आला. आतापर्यंत सरकारने कापूस शेतकऱ्यांना 289 कोटींचा चुकारा दिला आहे. आता शिल्लक असलेले 51 कोटी रुपये दिल्यानंतर कोणताही चुकारा शिल्लक राहणार नाही, अशी दावा मुख्यमंत्र्यांनी केला. भविष्यातही कापूस एकाधिकार योजना सुरूच राहिल, असा निर्वाळाही त्यांनी दिला. विदर्भातील टंचाईची परिस्थिती लक्षात घेता, आवश्यक असल्यास निकष शिथिल करून लोकांना मदत करायला सरकारची तयारी आहे, असेही त्यांनी स्पष्ट केले.

सरकारने दर हेक्टरी उत्पादनात वाढ करण्यासाठी घोषित केलेल्या ' महापीक योजने ' चा फायदा जास्तीत जास्त शेतकऱ्यांनी करून घ्यावा, असे आवाहनही त्यांनी केले. या योजनेत शेतकऱ्यांना उत्तम बियाणे, जमिनीचा पोत सुधार आणि मातीचे परिक्षण करून देण्यात येणार आहे. धान उत्पादनात वाढ करण्यासाठी लवकरच ' भात संशोधन केंद ' सुरू करण्याची घोषणाही त्यांनी केली.

विजेचे राज्यात सर्वत्र समान तत्त्वावर वितरण करण्याचा विचार सुरू असल्याचेही देशमुख यांनी सांगितले. सरकारी आणि खाजगी वीजनिमिर्तीमुळे राज्या 2010 पर्यंत लोडशेडिंगमुक्त होईल, असा विश्वासही त्यांनी व्यक्त केला. पैसे भरू न शकलेल्या ग्रामपंचायतींचा पाणीपुरवठा योजनेचा वीजपुरवठा तोडण्यात येऊ नये, तोडला असल्यास तो जोडून द्यावा, अशा सूचना त्यांनी दिल्या.

या उच्चस्तरीय बैठकीत विधानसभेचे उपाध्यक्ष प्रमोद शेंडे, केंदीय राज्यमंत्री विलास मुत्तेमवार, पालकमंत्री सतीश चतुवेर्दी, कृषी मंत्री बाळासाहेब थोरात, पणनमंत्री हर्षवर्धन पाटील तसेच विदर्भातील इतर मंत्री आणि सरकारी अधिकारी उपस्थित होते.

 
</text>
</doc>
