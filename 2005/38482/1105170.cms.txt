<doc>
<docno>1105170.cms.txt</docno>
<text>
 
महामुंबई: मुंबई टाइम्स
 संस्कृतीचा आनंदसोहळा
[ Tuesday, May 10, 2005  04:54:52 pm]


आज अक्षय्य तृतीया. साडेतीन मुहूर्तांपैकी अर्धा मुहूर्त. या सणाला ' अक्षय्य तृतीया ' हे नाव पडण्यामागे एक कारण आहे. या दिवशी कोणत्याही देवतेचं केलेलं पूजन हे अक्षय म्हणजे अविनाशी असतं. संस्कृतीने जपलेल्या या वैशिष्ट्याचा हा आनंदसोहळा आहे.

अक्षय्य तृतीया हा सण हिंदू धमीर्यांमध्ये वैशाख शुद्ध तृतियेला साजरा केला जातो. दिवाळी, दसरा, गुढीपाडवा हे तीन पूर्ण मुहूर्त आहेत, तर अक्षय्य तृतीया हा अर्धा मुहूर्त आहे. अक्षय्य तृतीया हा साडेतीन मुहूर्तांपैकी एक असल्याने या दिवसाला अनन्यसाधारण महत्त्व आहे.

अक्षय्य तृतीया हा दिवस कृतयुगाचा किंवा त्रेतायुगाचा प्रारंभ दिन आहे, असं म्हणतात. भारतीयांना कोणताही कालदिन हा पवित्र वाटत असल्याने या दिवशी घरामधील बरेचसे कार्यक्रम पार पाडले जातात. तसंच या दिवशी स्नान, दान आदी धर्मकृत्यही केली जातात. हा दिवस साडेतीन मुहूर्तांपैकी एक असल्याने या दिवशी विशेष असा कोणताही नवा मुहूर्त खास करून नवीन घरात प्रवेश करण्यासाठी, नवीन वस्तू घेण्यासाठी वा मोठे आथिर्क व्यवहार करण्यासाठी काढला जात नाही. धर्मशास्त्रानुसार अक्षय्य तृतीया या दिवशी विष्णूची पूजा, होम, दान करावं. या दानात उन्हापासून संरक्षण करणाऱ्या छत्री, वहाणा दान करण्याची पद्धत आहे.

हिंदू धमीर्यांमध्ये खासकरून स्त्रियांमध्ये चैत्र महिन्यातील हळदीकुंकवासाठी हा सण माहीत आहे. चैत्रगौरीचं विसर्जनही याच दिवशी केलं जातं. चैत्रात प्रचंड उकाडा असल्याने या महिन्यात कोणत्याही दिवशी हळदीकुंकू घातलं, तरी जमण्यासारखं असतं. त्यामुळे मग या दिवसासाठी खास खरेदीही करण्याचं आणखी एक कारण मिळतं. मग खरेदीचा मोर्चा वळतो तो सोनारांच्या पेढीवर! शिवाय या दिवसांत बाजारातही कलिंगड, खरबूज, कैरी आणि आंबा ही फळं भरपूर असतात. त्यामुळे कैरीचं पन्हं, आंब्यापासून बनवलेले पदार्थही जास्त खरेदी केले जातात. अक्षय्य तृतियेलाच हे हळदीकुंकू करून सुवासिनींना कैरीची डाळ, कैरीचं पन्हं, नारळीची करंजी असे पदार्थ खायला देतात. सुवासिनींची ओटी बत्तासा, मोगऱ्याची फुलं किंवा त्याचा गजरा आणि हरबऱ्यांनी भरली जाते. गुलाबपाण्यामध्ये खस किंवा वाळ्याचं अत्तर घालून तेही शिंपडलं जातं. या हळदीकुंकवाच्या वेळी चैत्रगौरीच्या सजावटीसाठी कलिंगड नाहीतर खरबूज कापून त्याचा वापर केला जातो. तसंच सभोवताली फराळाचे पदार्थ ठेवतात.

या सणाला ' अक्षय्य तृतीया ' हे नाव पडण्यामागे एक कारण आहे. भगवान श्रीकृष्णाने युधिष्ठिराला सांगितलं होतं, की या दिवशी जो कोण जे काही दान करेल वा कोणतेही हवन करेल ते निश्चितच फळाला येईल. केलेली ती गोष्ट वाया जाणार नाही. म्हणजेच तिचा कशाही प्रकारे क्षय होणार नाही. त्यामुळेच मुनींनीही हिला ' अक्षय्य तृतीया ' असं म्हटलं आहे. या दिवशी कोणत्याही देवतेचं केलेलं पूजन हे सदा सर्वकाळ अक्षय म्हणजे अविनाशी असतं, असंही म्हटलं जातं.

खरेदीच्या निमित्ताने अक्षय्य तृतियेचा हा दिवस मराठी कुटुंब एकत्र येऊन सेलिब्रेट करतात, हेच महत्त्वाचं.

प्रशांत येरम

 
</text>
</doc>
