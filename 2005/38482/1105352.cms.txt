<doc>
<docno>1105352.cms.txt</docno>
<text>
 
बहुतांची अंतरे
सिगरेट कंपनीकडून करवसुलीला विरोध करणारे ते महान नेते कोण?
[ Tuesday, May 10, 2005  08:09:02 pm]


आयटीसी या बलाढ्य सिगरेट कंपनीने चुकवलेल्या 803 कोटी रुपयांच्या वसुलीसाठी सरकारने काढलेला अध्यादेश मागे घेण्यासंबंधीची बातमी ( म. टा. 4 मे) वाचून सखेद आश्चर्य वाटले. एखाद्या कंपनीने व तेही लोकांच्या आरोग्याला घातक असलेल्या व्यसनाचा प्रसार करणाऱ्या कंपनीने चुकवलेल्या कराची वसुली करू नये अशी मागणी करणे, हे एका अर्थाने भ्रष्टाचाराचा पुरस्कार करण्यासारखेच आहे. शिवाय व्यापक अर्थाने ते देशहिताला बाधा आणणारेही आहे. नेहमी नैतिकतेवरून ऊर बडवून घेणाऱ्या राष्ट्रीय लोकशाही आघाडीतल्या दोघा ज्येष्ठ माजी मंत्र्यांनी अशी अनैतिक मागणी करावी, ही तर मोठीच शरमेची गोष्ट!

निकोप लोकशाहीला अभिप्रेत असलेला पारदर्शकपणा जपण्यासाठी आणि नेहमीच ' ओठात एक आणि पोटात दुसरेच ' अशी राष्ट्रविघातक भूमिका घेणाऱ्यांचा खराखुरा चेहरा जनतेसमोर येण्यासाठी अर्थमंत्र्यांनी ' त्या ' दोन अतिमहान रालोआ नेत्यांची नावे जाहीर केलीच पाहिजेत. या देशातील कोट्यवधी जनतेचा तो हक्कच आहे.

डॉ. महावीर अक्कोळे, जयसिंगपूर, कोल्हापूर.

 
</text>
</doc>
