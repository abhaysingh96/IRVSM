<doc>
<docno>1105298.cms.txt</docno>
<text>
 
महाराष्ट्र
'त्यांना फाशीच हवी होती'
[ Tuesday, May 10, 2005  06:49:03 pm]


म. टा. वृत्तसेवा

सांगली : ' त्यांना फाशीच व्हायला व्हायला हवी होती ', अशी प्रतिक्रिया आसंगीतुर्क हत्याकांडातून वाचलेल्या जगन्नाथ चव्हाण यांनी व्यक्त केली. ज्याचे आई- वडील, भाऊ-बहीण आणि भाची यांना जिवंत जाळले गेले त्या कुटुंबाचा जगन्नाथ हा एकमेव वारसदार शिल्लक आहे. त्याने लांबून कौर्याची ही परिसीमा गाठणारी ही घटना पाहिली होती आणि त्याची साक्षही या खटल्यात महत्वपूर्ण ठरली.

सव्वा वर्षापूर्वी घडलेली ही घटना आजही तशीच्यातशी माझ्या डोळ्यासमोर आहे. आजही मला भीती वाटते, तरीही येणाऱ्या संकटांशी धैर्याने तोंड देण्याचे मी ठरवले आहे, असे जगन्नाथ म्हणाला. गावातील बसगीर् व बिराजदार कुटुंबातील या सर्व आरोपींनी माझ्या दीड वर्षाच्या भाचीलाही निर्दयपणे जाळून ठार मारले. हे क्रूर कृत्य करणाऱ्यांना फाशी हीच खरी शिक्षा होती. या खटल्यातील नऊ महिलांना जन्मठेपेची शिक्षा झाली, त्याबद्दलही वाईट वाटण्याचे कारण नाही, कारण त्यांचाही या गुन्ह्यात संबंध होताच. पोलिस हवालदार बाबासाहेब देवकाते यालाही शिक्षा व्हायला हवी होती, पण ती झाली नाही, अशी खंत जगन्नाथने व्यक्त केली.

हत्याकांड घटनेनंतरच्या सर्व प्रक्रियेच्यावेळी पोलिस उपअधीक्षक डॉ.दिगंबर प्रधान यांनी मला फार मोठा धीर दिला, मुलासारखे प्रेम दिले. आता गावात वडिलोपाजिर्त जी 17-18 एकर जमीन आहे ती विकून सांगलीत येऊन राहायचा मी विचार करीत आहे, असे तो म्हणाला.

आसंगीतुर्क खटल्यातील जन्मठेपेची शिक्षा झालेल्या 25 आरोपींमध्ये आठ जोडप्यांचा समावेश आहे. एका महिला आरोपीचे मूल तर सहा महिन्याचे आहे. न्यायमूतीर् निकाल सांगत असताना ते जोरजोरात रडू लागले, अखेर एक महिला पोलिस कडेवरून त्या मुलाला बाहेर घेऊन गेल्या. जन्मठेपेची शिक्षा सुनावल्यावर एक-दोन महिलांनी हंबरडा फोडला, त्यावर उपस्थितांपैकी काही जण म्हणाले , ' आता रडू येते, पाच माणसे जिवंत जाळताना कसे वाटले '?

 
</text>
</doc>
