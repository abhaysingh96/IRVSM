<doc>
<docno>1105180.cms.txt</docno>
<text>
 
महामुंबई: मुंबई टाइम्स
टपावरच्या छय्यावाल्यांना तुरुंगाची हवा
[ Tuesday, May 10, 2005  05:00:20 pm]


प्रवीण मुळ्ये

दिल से या फिल्ममध्ये ट्रेनच्या टपावर छय्या छय्या करणाऱ्या शाहरूख आणि मलाईका अरोराच्या स्टण्टबाजीने त्यांच्या चाहत्यांची मनं जिंकून घेतली होती. पण रिअल लाइफमध्ये वेस्टर्न आणि सेंट्रल रेल्वेवरील ट्रेनच्या टपावर चढून छय्या छय्या करणारे तरुण रेल्वेवर आपलं इम्प्रेशन पाडण्यात अपयशी ठरले आहेत. तरुणांच्या या स्टण्टबाजीवर त्यांना समजणाऱ्या ' टपोरी ' भाषेत समज देण्यापासून ते अगदी कडक दंडात्मक कारवाईपर्यंतचे सर्व पर्याय पश्चिम रेल्वेने करून पाहिले. तरीही त्यांच्यात फरक पडत नसल्यामुळे आता त्यांना टपावरच्या हवेवरून तुरुंगाची हवा दाखवण्याचं रेल्वेने ठरवलंय.

दोन आठवड्यांपूर्वी वेस्टर्न रेल्वेवर टेनच्या टपावरून प्रवास करणाऱ्या एका तरुणाचा शॉक लागून मृत्यू झाल्यावर रेल्वेने तरुणांच्याच भाषेत एक जाहिरात मोहीम सुरू केली आहे. पण त्याचबरोबर कारवाईचाही धडाका लावला आहे. गेल्या आठवड्याभरात ट्रेनच्या टपावरून प्रवास करणाऱ्या 80 ते 100 प्रवाशांवर दररोज रेल्वे प्रशासनातफेर् कारवाई करण्यात येत आहे. आतापर्यंत दंडात्मक कारवाई नेहमीच होत आली आहे. 2003 मध्ये टपावरून प्रवास करणाऱ्या सात हजार 588 प्रवाशांवर कारवाई करून सहा लाख रुपये दंड रेल्वेने वसूल केला होता. तर 2004 मध्ये सात हजार 235 प्रवाशांकडून 12 लाख 75 हजार रुपये दंडवसुली रेल्वेने केली. मार्च 2005 पर्यंत 2710 प्रवाशांकडून आतापर्यंत सात लाख दंडवसुली रेल्वेच्या टपावरून प्रवास करणाऱ्यांकडून रेल्वेने केली आहे. पण दंड भरूनही टपावरचा प्रवास कमी होत नाही, असं कळल्यावर आता त्यांना तुरुंगाचाच प्रवास घडवण्याचं पोलिसांनी ठरवलंय.

लेडीज डब्याच्या टपावर चढून आपली स्टण्टबाजी करण्यावर या तरुणांचा अधिक भर असतो. त्यामुळे महिलांची छेडछाड किंवा प्रवासात अडथळा आणण्याचा प्रयत्न या गुन्ह्यांवरून या मंडळींवर काही कारवाई करता येइल का, या दृष्टीनेही रेल्वे पोलिस विचार करत आहेत.

पण आपल्याला त्रास देण्यापेक्षा रेल्वेने आपली प्रवास सुधारावा असं टपावरून प्रवास करणाऱ्या ग्रुप्सचं म्हणणं आहे. एक तो गाडीमें चढने के लिए जगा नही होती, उप्पर नही चढेंगे तो दिनभर प्लॅटफॉर्मपेही खडा रहना पडेगा... असं हे टपावरील प्रवासी सांगतात. हा प्रवास धोकादायक असून तुमच्या सुरक्षेसाठीच रेल्वे उपाययोजना करत आहेत ? यावर कभी ना कभी तो सबको उप्पर जाना है... असं उत्तर गेली तीन वर्षं नालासोपारा ते दादर असा ट्रेनच्या टपावरून प्रवास करणारा निलेश खगरियाँ आणि त्याची मित्रमंडळी देतात.

छय्या छय्या या गाण्यापासून इन्स्पायर झाल्यामुळे लोकल ट्रेनच्या टपावरून प्रवास करणाऱ्यांच्या संख्येत वाढ झाली असल्याचं रेल्वेच्या अधिकाऱ्यांचं म्हणणं आहे. त्यामुळे आता शाहरूख खान आणि मलायका अरोरा या छय्या छय्या नाचणाऱ्या जोडीला घेऊनच या टपोरी प्रवाशांना प्रेमळ समज देण्याचा विचार रेल्वे प्रशासन करत आहे. शाहरूख- मलायका यांचं एक अॅड कॅम्पेन करण्याच्या पर्यायावरही रेल्वे प्रशासन विचार करत असल्याचं समजतं.

 
</text>
</doc>
