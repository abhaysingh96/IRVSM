<doc>
<docno>1105159.cms.txt</docno>
<text>
 
महामुंबई
सिडकोचा वाढीव विकासकर वसईकर भरणार नाहीत
[ Tuesday, May 10, 2005  04:52:13 pm]


मुंबई टाइम्स टीम

वसई : सिडकोचा अन्यायकारक विकासकर न भरण्याचा निर्णय वसईतल्या बिल्डरांनी घेतला आहे. ही करवाढ रद्द करण्यासाठी मुख्यमंत्र्यांना भेटण्याचंही ठरवण्यात आलं आहे.

सिडकोने आपल्या विकासकरात पाचपट दरवाढ केली आहे. त्यामुळे छोटे शेतकरी आणि स्थानिक व्यावसायिक देशोधडीला लागून बड्या बिल्डरांची मक्तेदारी निर्माण होणार आहे. म्हणूनच वसईतले सर्वच बिल्डर सोमवारी रात्री विरार इथे एकत्र आले होते.

विलास चोरघे, विकास वर्तक, किशोर नाईक, विवेक चौधरी, राजीव पाटील, सनद मेहता, पंकज पारेख यांच्या उपस्थितीत स्थानिक शेतकरी आणि छोट्या बिल्डरांनी या बैठकीत भाग घेतला. सिडकोचा अन्यायकारक विकासकर मागे घेतला गेला नाही, तर व्यवसाय करणं मुश्किल होईल, असं मत सर्वांनीच व्यक्त केलं. म्हणूनच विकासकर न भरण्याचा निर्णय या बैठकीत घेण्यात आला. त्याचबरोबर मुख्यमंत्री विलासराव देशमुख यांची भेट घेऊन त्यांच्यापर्यंत आपलं गाऱ्हाणं मांडण्याचं ठरवण्यात आलं.

सिडकोने विकासकर मागे न घेतल्यास जमिनीच्या किमतीपेक्षा अधिक पैसे सिडकोला भरावे लागतील. त्यामुळे घरांच्या किमतीत पन्नास ते शंभर रुपये प्रति चौरस फूट दरवाढ होईल. वसई-विरारकडे येणारे सामान्यत: सर्वसामान्य ग्राहक आहेत. ही दरवाढ त्यांना न झेपणारी असेल. त्यामुळे छोटे बिल्डर देशोधडीला लागतील, अशी भीती या बैठकीत व्यक्त करण्यात आली.

 
</text>
</doc>
