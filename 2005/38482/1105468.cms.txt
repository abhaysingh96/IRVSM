<doc>
<docno>1105468.cms.txt</docno>
<text>
 
देश-विदेश
अनुसूचित जाती-जमातींच्या बढतीत अन्य जातींच्या समावेशाला विरोध
[ Tuesday, May 10, 2005  09:46:47 pm]


वृत्तसंस्था

नवी दिल्ली : अनुसूचित जाती व अनुसूचित जमातींच्या उमेदवारांच्या बढतीसंदर्भातील विधेयकात इतर मागासवगीर्य जातींचाही समावेश करणे चुकीचे असून तर्काला धरून नसल्याचा आक्षेप घेत, याविषयीच्या विधेयकाला अनुसूचित जाती व अनुसूचित जमातींसंदर्भातील संसदीय मंचाने विरोध दर्शवला आहे.

सध्या या विधेयकावर संसदेची स्थायी समिती विचार करत असून विधेयकासंदर्भात कोणतेही पाऊल उचलले जाता कामा नये, अशी मागणी मंचाचे अध्यक्ष रा. सु. गवई यांनी मंगळवारी केली. संसदीय मंंचाच्या सर्वसाधारण बैठकीनंतर ते पत्रकारांशी बोलत होते. या मंचात विविध पक्षांचे मिळून 157 सदस्य आहेत.

' अनुसूचित जाती, अनुसूचित जमाती आणि अन्य मागासवगीर्य जाती यांना एकाच तराजूने तोलणे योग्य नाही, याविषयी मंचाचे एकमत आहे. अन्य मागासवगीर्य जातींसाठी स्वतंत्र विधेयक आणल्यास त्यास मंचाचा पाठिंबा राहील. मात्र, सध्याच्या विधेयकातच त्यांचा समावेश करणे योग्य होणार नाही. त्यामुळे या विधेयकातील तरतुदी बदलल्याच पाहिजेत ,' असे गवई म्हणाले. या संदर्भात पंतप्रधान डॉ. मनमोहन सिंग, संयुक्त पुरोगामी आघाडीच्या अध्यक्ष सोनिया गांधी व विरोधी पक्षनेते लालकृष्ण अडवाणी यांची भेट मंचाचे सदस्य घेणार असल्याचे त्यांनी सांगितले.

भाजपचे सत्य नरेन जटिया, रिपब्लिकन पक्षाचे रामदास आठवले, काँग्रेसचे जेसुदासू सीलम व तेलगू देसमचे एम. जगन्नाथ हे सदस्य पत्रकार परिषदेत उपस्थित होते.

 
</text>
</doc>
