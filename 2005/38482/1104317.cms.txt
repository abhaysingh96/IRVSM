<doc>
<docno>1104317.cms.txt</docno>
<text>
 
महाराष्ट्र
आत्महत्या करणाऱ्यांत पुरुषांचे प्रमाण जास्त
[ Tuesday, May 10, 2005  12:15:13 am]


विवेक सबनीस

पुणे : स्त्रिया पुरुषांपेक्षा अधिक भावनाशील आणि संवेदनशीलही असतात, अशी समजूत आहे ; साहजिकच त्यामुळे आत्महत्या करणाऱ्यांतही त्यांचे प्रमाण अधिक असेल, या समजुतीला राज्य गुन्हे अन्वेषण विभागाच्या (सीआयडी) आकडेवारीने छेद दिला आहे, महाराष्ट्रात आत्महत्या करणाऱ्यांमध्ये पुरुषांची संख्या अधिक असल्याचे निष्पन्न झाले आहे. विशेषत: घरगुती कारणांमुळे पुरुषांनी आत्महत्या करण्याचे प्रकार वाढत आहेत.

पुरुषांच्या आत्महत्यांच्या कारणांमध्ये दिवाळखोरी, अनैतिक संबंधाचा संशय, एड्स- कॅन्सरसारखे दुर्धर आजार तसेच मानसिक आजारपण इत्यादी कारणांचा प्रामुख्याने समावेश आहे. 2004 मध्ये राज्यात दाखल झालेल्या एकूण 14 हजार 729 आत्महत्यांमध्ये निव्वळ नऊ हजार 903 पुरुषांचा समावेश होता, तर महिलांची संख्या ही चार हजार 826 होती.

यामागे सामाजिक आणि मानसशास्त्रीय कारणे आहेत, असे सीआयडी प्रमुख अतिरिक्त पोलिस महासंचालक जयंत उम्राणीकर यांनी सांगितले. ते म्हणाले की, मानसिक ताणतणाव पुरुष सहन करू शकत नाहीत किंवा स्त्रिया या पुरुषांपेक्षा जास्त सहनशील असतात, हे त्यामागचे मुख्य कारण असावे.

सीआयडीकडील गेल्या पाच वर्षांतील आकडेवारीनुसार प्रत्येक वषीर् आत्महत्यांमध्ये पुरुषांचे प्रमाण जास्त आहे. 1999 मध्ये झालेल्या 13 हजार 594 आत्महत्यांमध्ये आठ हजार 21 पुरुषांचा समावेश होता, तर 2000 मध्ये 14 हजार पाचपैकी आठ हजार 706 पुरुषांनी आत्महत्या केली. 2001 मध्ये 14,618 पैकी नऊ हजार 338, तर 2002 मध्ये 14 हजार 529 पैकी नऊ हजार 447 आणि 2003 14 हजार 760 पैकी नऊ हजार 810 पुरुष होते.

पुरुषांच्या आत्महत्यांमागे करिअर प्रॉब्लेम आणि बेरोजगारी यांसारखी सामाजिक कारणे आहेत. शिवाय दीर्घ आजारपण, व्यसनाधीनता, परीक्षेतील अपयश, तसेच सिनेमात हिरो होण्याची इच्छा, गरिबी, मालमत्तेचा हक्क इत्यादी कारणेही त्यात येतात, असे सीआयडीच्या कायदा व सुव्यवस्था विभागाचे प्रमुख पोलिस अधीक्षक चंंदशेखर दैठणकर यांनी सांगितले.

गेल्या वर्षी कौंटुंबिक कारणामुळे झालेल्या सामूहिक आत्महत्येचे प्रमाणही जास्त असून असे एकंदर आठ प्रकार घडले आहेत. दैठणकर म्हणाले की, त्यामध्ये नऊ पुरुष आणि दहा स्त्रियांचा समावेश आहे. मध्यंतरी शेतकऱ्यांच्या आत्महत्यांच्या प्रकारात या आत्महत्यांचा समावेश नाही, असे ते म्हणाले. कृषी क्षेत्रातील या आत्महत्यांचे प्रमाण चार हजार 147 आहे.

 
</text>
</doc>
