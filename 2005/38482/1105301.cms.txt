<doc>
<docno>1105301.cms.txt</docno>
<text>
 
महाराष्ट्र
'अग्निदिव्या'ची शिक्षा देणारे मोकळेच
[ Tuesday, May 10, 2005  06:50:40 pm]


म. टा. वृत्तसेवा

कराड : निरपराधित्व सिध्द करण्यासाठी मजूर विधवेची उकळत्या तेलात हात टाकण्याची रानटी सत्त्वपरीक्षा घेतली गेल्याची घटना तालुक्यातील शामगाव येथे घडली आहे. मध्ययुगीन काळातील वाटावी अशी ही घटना कामगार दिनाच्या दिवशी घडली. जोरदार मागणी होऊनही याप्रकरणी दोषींवर अद्याप कारवाई करण्यात आलेली नाही.

कल्पना पोळ ( 45) ही विधवा महिला मजुरी करून घरखर्च आणि दोन मुलांचे शिक्षणाचा खर्च चालवत असे. तेथीलच मिनी जाधव यांच्या घरातून हजार रुपये चोरीला गेले. चोरीच्या वेळी जाधव यांच्या घरी असलेल्या पोळ यांच्यावर चोरीचा आळ घेण्यात आला. याची पोलिस ठाण्यात तक्रार न नोंदवता, जाधव यांनी उकळत्या तेलातून नाणी काढून निरपराधित्व सिद्ध करण्यासाठी पोळ यांच्यावर दबाव आणला.

चोरीचे बालंट नको म्हणून त्यांनी सर्वांसमोर उकळत्या तेलात हात घालून पैसे काढले. पण त्यापायी त्यांचा हात जवळपास निकामी झाला आहे.

आधीच गरीब असणाऱ्या पोळ यांची स्थिती निकामी हातामुळे अधिकच वाईट झाली आहे. त्यामुळे लोकांमधून संताप व्यक्त होत असून, कारवाईची मागणी होत आहे.

 
</text>
</doc>
