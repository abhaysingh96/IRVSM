<doc>
<docno>1131869.cms.txt</docno>
<text>
 
अर्थव्यवहार
घसरणीचा वचपा!
[ Friday, June 03, 2005  07:58:13 pm]


म. टा. बाजार प्रतिनिधी

मुंबई : भाववाढीचा दर सलग चौथ्या म्हणजे गेल्या 21 मे रोजी संपलेल्या आठवड्यात घटून 5.38 टक्क्यांवर आल्याच्या आणि आंतरराष्ट्रीय खनिज तेल बाजारांत तेलाचा भाव प्रति बॅरल 53.63 डॉलरपर्यंत खाली आल्याच्या वृत्तांमुळे मुंबई शेअर बाजारात शुक्रवारी पुन्हा उत्साह संचारून तेजी उसळली. बाजाराने दोन दिवसांच्या घसरणीचा वचपा काढला आणि निदेर्शांक 90 हून अधिक अंशांनी उंचावला. विशेषत: माहिती तंत्रज्ञान कंपन्यांच्या शेअर्सना आज उत्तम मागणी येऊन ते वधारले.

तीस प्रमुख कंपन्यांच्या समभागांच्या भावांवर आधारित मुंबई शेअर बाजाराचा 'सेन्सेक्स' प्रारंभी किंचित वर, म्हणजे 6664.98 अंशांवर होता. तो विक्रीच्या रेट्यामुळे घसरून 6647.69 अंशांवर जाऊन, नंतर घसरलेल्या भावांना मोठ्या प्रमाणावर झालेल्या खरेदीमुळे उंचावून 6761.13 अंशांवर जाऊन शेवटी 6748.85 अंशांवर स्थिरावला. त्यात 93.29 अंशांची घसघशीत वाढ झाली.

 
</text>
</doc>
