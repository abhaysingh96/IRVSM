<doc>
<docno>1131900.cms.txt</docno>
<text>
 
अग्रलेख
हर फिक्र को धुएँ में...
[ Friday, June 03, 2005  08:42:25 pm]


हिंदी चित्रपटांमध्ये 'आऊ'चा आचरटपणा करणारा शक्ती कपूर येईपर्यंतचे सर्व खलनायक तसे भारदस्त असत. प्राण, अजित, अमरीश पुरी आणि अगदी प्रेम चोप्रा हे सारे खलनायक सुटाबुटातच अधिक दिसत. ते सतत सिगरेट, सिगार, चिरुट ओढताना दिसत.

त्यांच्यासमोर बऱ्याचदा व्हॅट सिक्स्टी नाइन वा ब्लॅक लेबलसारख्या स्कॉचच्या बाटल्या असत. पाणीच काय, बर्फही न घालता खलनायक त्या दारूचे ग्लास फस्त करताना दिसत. सिगरेट बहुदा ट्रिपल फाइव्हच असायची. त्यांना मसाज करणाऱ्या त्यांच्या छचोर मैत्रिणी शक्यतो आसपास असत.

अजितसारखा खलनायक मध्येच 'मोना डार्लिंग' अशी हाक मारून बिंदूसारख्या खास मैत्रिणीला आपला प्लॅन पटवून सांगत असे. अनेकदा खलनायकांच्या मैत्रिणीही भसाभस सिगरेटचा धूर सोडत. नायक मात्र साधारणपणे सत्शील, स्वत:च्या वा प्रेयसीच्या आईने बनविलेला गाजर का हलवा खाणारे.

खलनायकांचा नाश करण्यासाठीच जन्म झालेले, क्वचितच सिगरेट ओढणारे असत. 'हर फिक्र को धुएँ में उडाता चला गया' म्हणत सिगरेटचा धूर आकाशात सोडणारा देवआनंद अपवादच असायचा. एरवी सिगरेट ओढण्याची जबाबदारी खलनायकांवर असायची, याचे कारणच मुळी धूम्रपान करणे हे बेफिकिरीचे लक्षण मानले जाते.

खलनायक म्हणजे बेफिकिर वृत्तीचा, कसलीच पर्वा न नसलेला. आपल्या स्वार्थासाठी भल्या- बुऱ्या कोणत्याही मार्गांचा अवलंब करणारा. काही खलनायकांनी तर सिगरेट ओढण्याच्या वेगवेगळ्या कलाच आत्मसात केल्या. धुराची वर्तुळे सोडण्याची कला आपण कशी शिकलो, हे प्राणने लिहूनच ठेवले आहे.

दक्षिणेकडील लाडका अभिनेता रजनीकांत हा तर वेगवेगळ्या प्रकारे सिगरेट ओढण्यात उस्ताद. त्यामुळेच प्रख्यात दिग्दर्शक के. बालचंदर यांनी त्याला बंगलोरच्या बस स्टँडवरून थेट चित्रपटांच्या दुनियेत आणले. पण त्याचा तोंडवळा नायकापेक्षा खलनायकाच्याच जवळ जाणारा.

'डॉन'मध्ये डॉन बनताना अमिताभनेही अशाच बेपर्वाईने सिगरेट शिलगावली होती. 'काँटे' चित्रपटात 'जाने क्या होगा रामा रे' या गाण्याच्या वेळी अमिताभ, संजय दत्त, महेश मांजरेकर, कुमार गौरव आणि लकी अली असे सारेच जण सिगरेट ओढत असले तरी तेही तिथे बेदरकार आणि गुन्हेगार होते.

नादिराने अशाच बेदरकारीने 'shri 420' मध्ये तोंडातून सिगरेटचा धूर सोडला, तेव्हा लोकांना मोठाच धक्काच बसला होता. नायक आणि नायिका यांच्याकडून मात्र अशी बेफिकिरी, बेदरकारी अपेक्षित नसते. शिवाय त्यांना एकमेकांशी प्रेमही करायचे असते. उगाच तोंडाला वास यायचा.

त्यामुळेच 'मैने प्यार किया'मध्ये सलमानला 'सिगरेट पिना बुरी आदत है' असे भाग्यश्ाी बजावते आणि 'प्यार तो होना ही था'मध्ये अजय देवगणला काजोल तर 'मैं हूँ ना'मध्ये झाएद खानला अमृता राव सिगरेट ओढण्यावरून फटकारते, हे आपण पाहिले आहे. थोडक्यात काय,

सिगरेट ओढण्याचे हिंदी चित्रपटांमधून फारसे कधी समर्थन झालेले नाही. काही जणांना अमिताभ, प्राण वा अजित यांचे सिगरेट ओढणे भारदस्तपणाचे लक्षण वाटले असेल वा कोणाला रजनीकांतची सिगरेट पेटविण्याची स्टाइल आवडली असू शकेल. मात्र त्या कलाकारांच्या चित्रपटांतील सवयी वा व्यसने कोणी आत्मसात करीत असेल, तर तो मूर्खच म्हणायला हवा. आता केंद सरकारने चित्रपट वा टीव्ही मालिका यांत धूम्रपानाच्या दृश्यांवर बंदी घालायचे ठरविले आहे. तसे केल्याने सामान्य लोकांचेही धूम्रपान कमी वा बंद होईल, असे सरकारला वाटत असले, तरी त्याला काही तर्काचा आधार नाही.

चित्रपटसृष्टीतील मंडळींनी याचा पुनविर्चार करण्याची मागणी करताच सरकारने तीही तयारी दर्शविली आहे. मुळात बंदीने प्रश्ान् सुटतो का, याचाच विचार सरकारने करायला हवा.

 
</text>
</doc>
