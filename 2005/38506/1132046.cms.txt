<doc>
<docno>1132046.cms.txt</docno>
<text>
 
महामुंबई
वनीकरणाच्या निधीसाठी कार्बन टॅक्स लागू करा
[ Friday, June 03, 2005  11:36:39 pm]


म. टा. प्रतिनिधी

मुंबई : वाढत्या प्रदूषणामुळे वातावरणातील कॉर्बन डाय ऑक्साइडचे प्रमाण वाढत असल्याने शहरातील दुचाकी वाहने व मोटारगाड्यांवर कार्बन कर आकारावा आणि त्याच्या उत्पन्नातून वनांच्या हरितीकरणाचा कार्यक्रम हाती घ्यावा, अशी शिफारस वन खात्याने केली आहे.

ऑस्ट्रेलियात ही पद्धत रूढ असून ओरिसा व कर्नाटक राज्यांनीही त्याचे अनुकरण केले आहे. विशिष्ट कि. मी. अंतरापेक्षा जास्त मोटारगाडी वापरल्यास वाहन चालकांवर कार्बन कर आकारण्याचा प्रस्ताव आहे. मात्र, अंतिम निर्णय अर्थखाते व राज्याचे मंत्रिमंडळच घेईल असे वन व पर्यावरणमंत्री बबनराव पाचपुते यांनी सांगितले.

कार्बन कर वसूल करण्यासाठी महाराष्ट्र ट्री कार्बन लिमिटेड या नव्या सार्वजनिक उपक्रमाची स्थापना करावी, अशी सूचनाही पाचपुते यांनी केली आहे. राज्यात कार्बन ट्रेडिंगसाठी आवश्यक ती यंत्रणा उभारण्याची आवश्यकता असल्याचे त्यांनी सांगितले.

 
</text>
</doc>
