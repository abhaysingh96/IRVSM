<doc>
<docno>1131840.cms.txt</docno>
<text>
 
महाराष्ट्र
बियाणे विक्रेत्यांच्या बंदमुळे लाखोंची उलाढाल थंडावली
[ Friday, June 03, 2005  07:31:35 pm]


म. टा. वृत्तसेवा

जळगाव : बियाणे विक्रेत्यांनी घोषित केलेल्या बेमुदत बंदला जिल्ह्यात यश येत असून दररोज होणारी लाखोंची उलाढाल यामुळे थंडावली आहे. परिणामी बियाणे खरेदीसाठी आलेले शेतकरी बियाणांविनाच परतले असल्याचे दिसून आले.

जिल्हाधिकाऱ्यांनी बोगस बियाणांविरुद्धची कारवाई यापुढेही चालूच राहील असे स्पष्ट केले आहे तर बियाणे विक्रेत्यांनी वेळ पडल्यास महाराष्ट्रभर बंद पाळण्याची धमकी दिली.

जळगाव जिल्ह्यात मोठ्या प्रमाणावर बोगस बियाणे विकले जात असल्याच्या तक्रारी शेतकरी व लोकप्रतिनिधींनी नाशिक विभागाचे आयुक्त किशोर गजभिये यांच्याकडे केल्या होत्या. त्यानुसार आयुक्तांनी बोगस बियाणे विक्रेत्यांवर छापे टाकून त्यांच्यावर फौजदारी स्वरूपाचे गुन्हे दाखल करण्याचे आदेश दिले होते.

कारवाई सुरू झाली आणि जिल्हाधिकारी, कृषी अधिकारी यांनी जिल्हाभर छापेसत्र सुरू केले. यामुळे त्रस्त होऊन बियाणेविक्रेत्यांनी बुधवारपासून जिल्ह्यात बेमुदत बंदचा निर्णय घेतला.

पेरणीची पूर्वतयारी करणाऱ्या शेतकऱ्यांना मात्र आता ही परिस्थिती कधी सुधारणार याची चिंता लागली आहे.

 
</text>
</doc>
