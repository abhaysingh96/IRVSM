<doc>
<docno>1131924.cms.txt</docno>
<text>
 
लेख
विमा कंपन्या लोकाभिमुख कधी होणार?
[ Friday, June 03, 2005  09:21:06 pm]


उन्हाळ्याच्या सुट्टीत अनेक कुटंुबे आपल्या मूळ गावी जातात, तर काही जण वातावरणात बदल म्हणून थंड हवेच्या ठिकाणी वा प्रसिद्ध पर्यटनस्थळी जातात. त्यामुळे मे महिन्यात अनेक घरांची दारे बंद असतात. त्यामुळे या काळात घरफोड्या आणि चोऱ्यांचे प्रमाण वाढते. घरातील किमती चीजवस्तूंचे चोरीपासून संरक्षण व्हावे, यासाठी काही जण मोलाच्या घरगुती वस्तू आणि दागिन्यांचा विमा उतरवितात. अनेकदा विमा उतरविताना त्या कंपनीच्या अटी व शतीर् बारकाईने वाचण्याकडे दुर्लक्ष के.ले जाते. काही गैरप्रकार घडल्यानंतर संबंधित व्यक्ती जेव्हा विम्याचा क्लेम करायला जाते, त्यावेळी विमा कंपन्यांतफेर् उपस्थित केलेल्या जाणाऱ्या प्रश्ानंमुळे ती हैराण होते. तिच्या हातात भरपाई पडत नाही. त्यामुळे कशाला नाहक विमा उतरविला अशी पश्चात्ताप करण्याची वेळ तिच्यावर येते.

अशा घटनांबाबत सुरेंदसिंग चौहान यांची केस समस्त ग्राहकांच्या डोळ्यात अंजन टाकणारी ठरते. त्यांनी आपल्या घरातील वस्तूंचा आणि दागिन्यांचा विमा उतरविला होता. ते काही कामानिमित्त बाहेरगावी गेले असता त्यांचे घर चोरट्यांने फोडले आणि 27 हजार 400 रुपयांचा त्यांचा ऐवज लांबविला, हे त्यांच्या घरी परतल्यानंतर लक्षात आले. त्यांनी पोलिसांकडे रीतसर तक्रार केली. ही चोरी घरातील नोकराच्या मदतीने झाल्याचे पोलिस तपासात निष्पन्न झाले.

आपण घरातील चीजवस्तूंचा विमा उतरविला असल्याने चोरीस गेलेल्या मालाच्या किमतीइतकी आपणास भरपाई मिळेल, या आशेने चौहान हे निश्चिंत होते. त्यांनी विमा कंपनीकडे भरपाईची मागणी केली. पण ही चोरी घरगड्याने केली असल्याने त्याची भरपाई देणे आपण लागत नाही, असा विमा कंपनीने पवित्रा घेतला. कंपनीच्या पॉलिसीत स्पष्टपणे म्हटले होते की, 'विमा पॉलिसी घेतलेल्या व्यक्तीच्या घरात घरगड्याने अथवा त्याच कुटुंबातील व्यक्तीकडून चोरी झाल्यास होणाऱ्या नुकसानीस कंपनी जबाबदार राहणार नाही.'

चौहान यांनी हे प्रकरण ग्राहक तक्रार निवारण मंचाकडे नेले. जिल्हा व राज्य पातळीवरुन हे प्रकरण सुनावणीसाठी अपिलात राष्ट्रीय ग्राहक तक्रार निवारण आयोगाकडे आले. तेथे घरगुती काम करणारा व्यक्ती कामगार सदरात मोडतो की नाही, असा मुद्दा उपस्थित झाला. चौहान आणि त्यांच्या घरातील नोेकरांत 'एम्प्लॉयी-एम्प्लॉयर' असे नाते नसले तरी 'मास्टर-र्सव्हंट' असे नाते आहे, असे तक्रारदाराचे म्हणणे होते.

कोणत्याही छोट्या मोठ्या घरगुती कामासाठी व्यक्तीला ठेवल्यास कामगार कायद्यातील तरतुदीनुसार त्यास किमान वेतन दिले पाहिजे. तसेच कायद्याने कामगारांना मिळणाऱ्या सवलतीही त्यास दिल्या गेल्या पाहिजेत. या प्रकरणातील सर्व घटनांचा आढावा घेतल्यानंतर राष्ट्रीय ग्राहक तक्रार निवारण आयोगाने चौहान यांचे म्हणणे ग्राह्य मानले नाही. (संदर्भ: सुरेंदसिंग चौहान विरुद्ध युनायटेड इन्शुरन्स कंपनी, आर.पी नं. 2455/ 2002).

या प्रकरणातील घडामोडी लक्षात घेता आपल्या घरातील लाखमोलाच्या चीजवस्तूंचा विमा उतरविताना, ग्राहकांनी संबंधित विमा कंपनीच्या पॉलिसीसंदर्भातील अटी व शतीर् बारकाईने वाचून नंतरच पॉलिसी घेण्याबाबत अंतिम निर्णय घ्यायला हवा. तसे झाल्यास भविष्यात पश्चात्ताप करण्याची त्यांच्यावर वेळ येणार नाही. विमा कंपन्यांनीसुद्धा आपल्या अशा सदरात मोडणाऱ्या पॉलिसीसाठी जाचक अटी शिथील करून तो अधिकाधिक ग्राहकाभिमुख बनवायला हवा. विमा कंपन्या विश्वासाचे नाते कसे संपादन करतात, त्यावरही ग्राहकांचा कल त्यांच्याबाजूने राहण्यास मदत होणार आहे. घरगड्याने चोरी केल्याचे पोलिस तपासात निष्पन्न झाल्याने पॉलिसीची रक्कम देण्यास नकार देणाऱ्या कंपनीची बाजूही राष्ट्रीय ग्राहक तक्रार निवारण आयोगाने या केसमध्ये उचलून धरली आहे. त्यामुळे ग्राहकांनी अधिक जागरूक राहण्याची आवश्यकता आहे.

- समीर मणियार

 
</text>
</doc>
