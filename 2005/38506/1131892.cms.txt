<doc>
<docno>1131892.cms.txt</docno>
<text>
 
बहुतांची अंतरे
रद्दीच्या भावात मराठी!
[ Friday, June 03, 2005  08:34:28 pm]


'कोणत्याही रद्दीच्या दुकानात जा आणि मराठीला अधिक भाव मिळवून दाखवा', अशी एखादी स्पर्धा जाहीर केली, तर त्यात कोणीही भाग घ्यायला धजावणार नाही. सर्वच ठिकाणी मराठीची गळचेपी सुरू असताना, रद्दीची दुकाने तरी त्याला अपवाद कशी ठरणार? वास्तविक मराठी वृत्तपत्रांपेक्षा इंग्रजी भाषेतील वृत्तपत्रांच्या रद्दीला जास्त 'भाव' का, हा संशोधनाचा विषय आहे. उलट मराठी भाषेत आकार- उकार, काना-मात्रा, वेलांट्या यांचा व्याकरणात्मक 'अधिभार' असल्याने त्यांची रद्दी 'वजनी' व्हायला हरकत नाही. कदाचित जाहिरातींचे प्रमाण तुलनेने कमी अधिक असल्यामुळे 'वजनात' फरक पडत असावा काय?

काही संवेदनशील मनांना या भाषिक प्रकाराच्या रद्दीचा मानसिक त्रास होऊ शकतो. त्यांनी रद्दी देताना आपल्याकडील इंग्रजी वृत्तपत्रांपेक्षा मराठी वृत्तपत्रे दुपटीने द्यावीत. यामुळे हा व्यवहार क्लेशदायक होणार नाही आणि मराठीला निदान येथे तरी चांगला 'भाव' मिळल्याचे पाहून मराठी माणूस रद्दीच्या नाकावर टिच्चून उभा राहील!

राज चिंचणकर, माहीम, मुंबई.

 
</text>
</doc>
