<doc>
<docno>1130827.cms.txt</docno>
<text>
 
महाराष्ट्र
2 पट्टेरी वाघ!
[ Friday, June 03, 2005  12:00:43 am]


म. टा. प्रतिनिधी

पुणे : इतर राज्यांमध्ये वाघ नामशेष होत असताना वन्यजीव गणनेत पुणे जिल्ह्यात दोन पट्टेरी वाघांचे अस्तित्त्व आढळल्याने वन्यजीवप्रेमी सुखावले आहेत. जिल्ह्याच्या दक्षिण भागात या वाघांचे वास्तव्य असल्याचे मुख्य वनसंरक्षक (प्रादेशिक) प्र. ज. ठोसरे यांनी गुरुवारी वार्ताहर बैठकीत सांगितले.

जिल्ह्याच्या दक्षिण भागात दोन पट्टेरी वाघांचा वावर असल्याचे वन विभागाला 18 ते 22 एप्रिल दरम्यान केलेल्या प्रगणनेच्या कालावधीत लक्षात आले. 30-31 मे दरम्यान त्या भागाची पाहणी केली असता खात्री पटल्याचे ठोसरे यांनी सांगितले. या भागातील गावकऱ्यांच्या गोठ्यातून बैल, म्हैस या सारख्या प्राण्यांची गेल्या काही दिवसांपासून शिकार होत होती. तेथील रहिवाशांनीही याबाबत वन खात्याला कळवले होते. त्यानंतर प्राणी मारल्यानंतर ते खाण्याच्या वाघाच्या सवयींवरून (वाघ हा 'क्लीन ईटर' आहे) तसेच जागेची पाहणी करून, या ठिकाणी वाघाचा वावर असल्याची निश्चिती करण्यात आली. शिवाय तेथील घनदाट अरण्यात फिरून अधिकाऱ्यांनी वाघाची विष्ठा गोळा केली आणि त्याची डीएनए चाचणी करून संपूर्ण खात्री करण्यात आल्याचे ठोसरे म्हणाले. येथील रहिवाशांनीही अनेकदा या वाघांना पाहिले होते. पाऊलखुणांवरून हे दोन वाघ म्हणजे संपूर्ण वाढ झालेली नर-मादीची जोडी असल्याचे निष्पन्न झाले आहे.

जिल्ह्यात वाघांच्या अधिवासासाठी पूरक जंगल नाही. 40 वर्षांपूवीर् माजी मुख्य वनसंरक्षक मोहन खेडकर यांना शिवथरघळीपाशी वाघाचे अस्तित्त्व दिसले होते. त्यानंतर एकदाही वाघ दृष्टोत्त्पत्तीस आला नाही. तसेच 1952 सालच्या बॉम्बे स्टेट गॅझेटमध्ये वाघ असल्याची शेवटची नोंद करण्यात आल्याचे ठोसरे यांनी सांगितले.

या वाघांमुळे राजमाची, ताम्हीणी, सुधागड या पट्ट्यात विशेष संरक्षण देण्याच्या मागणीला जोर आला असून या वनराजांच्या संरक्षणाची विशेष शिफारस राज्य सरकारकडे करण्यात येणार असल्याचे ठोसरे यांनी नमूद केले. वाघांनंतर पश्चिम घाटात नीलगाय आणि रानकुत्र्यांचेही अस्तित्त्व असल्याचे या प्रगणनेतून लक्षात आल्याचे ठोसरे म्हणाले. शिवाय पुणे जिल्ह्यात दोन, जुन्नर तालुक्यात 22, भोर तालुक्यात एक, वन विभागाच्या संरक्षित क्षेत्रात नऊ असे एकूण 34 बिबट्यांची गणना करण्यात आली आहे. पुणे, सोलापूर, भोर, संरक्षित क्षेत्र येथे एकूण 2840 चिंकारा, 453 लांडगे, सोलापूर आणि संरक्षित क्षेत्रात मिळून 5461 काळविटांची नोंद करण्यात आली आहे.

या गणनेत दुमिर्ळ होत चाललेल्या माळढोक पक्षांचीही गणना झाली असून संरक्षित क्षेत्रात केवळ 18 माळढोक पक्षी असल्याचा धक्कादायक निकाल हाती आला आहे. व्याघ्र आणि हत्तींच्या प्रकल्पासारखेच माळढोक प्राण्यांच्या संरक्षणासाठीचा नियोजित प्रकल्प लवकरच सुरू करण्यात येणार आहे.

 
</text>
</doc>
