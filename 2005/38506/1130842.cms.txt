<doc>
<docno>1130842.cms.txt</docno>
<text>
 
महामुंबई
मुख्यमंत्री निघाले अमेरिकेला
[ Friday, June 03, 2005  12:06:15 am]


म. टा. प्रतिनिधी

मुंबई : विदर्भ- मराठवाड्यातील मोठा दुष्काळ, संपूर्ण राज्याला जाणवणारी लोडशेडिंगची दाहकता आणि दाभोळ प्रकल्पाचा तिढा कायम असताना राज्यात गुंतवणूक आणण्याच्या नावाखाली मुख्यमंत्री विलासराव देशमुख 18 जून ते 3 जुलै असे तब्बल तीन आठवडे अमेरिकेच्या दौऱ्यावर जात असून या दौऱ्यात बृहन महाराष्ट्र मंडळाच्या अटलांटा येथे होणाऱ्या उत्सवातही मुख्यमंत्री सहभागी होणार आहेत.

या दौऱ्यात मुख्यमंत्र्यांच्या पत्नी वैशाली देशमुख, उद्योगमंत्री अशोक चव्हाण, उद्योग खात्याचे सचिव जयरथ, मुख्यमंत्री कार्यालयाचे प्रधान सचिव सुभाष लाला आणि एमआयडीसीचे मुख्य कार्यकारी अधिकारी सतीश गवई आणि सीआयआचे प्रतिनिधी सहभागी होणार असून दौऱ्याला पंतप्रधान कार्यालयाची संमती मिळवण्यासाठी राज्य सरकारचे अधिकारी दिल्लीला गेले आहेत. लोकसभाध्यक्ष सोमनाथ चॅटजीर् यांनी बुधवारीच खासदारांच्या परदेश दौऱ्यांवर निर्बंध घातले असताना हा दौरा होणार असल्याने अनेकांचे डोळे विस्फारले आहेत.

पाच वर्षांपूर्वी देशमुख यांच्याच नेतृत्वाखाली आघाडी सरकार सत्तेवर आल्यानंतर जून 2000मध्ये ते गुंतवणूकदारांना आकषिर्त करण्यासाठी अमेरिकेच्या दौऱ्यावर गेले होते. परत आल्यानंतर त्यांनी बारा-पंधरा हजार कोटी रुपयांची गंुतवणूक होणार असल्याचे जाहीर केले होते. प्रत्यक्षात किती गुंतवणूक झाली याबद्दल उद्योग खात्याचे अधिकारीही अनभिज्ञ आहेत. शिवसेना-भाजप युतीचे सरकार सत्तेवर आल्यानंतर तत्कालीन मुख्यमंत्री मनोहर जोशी यांनी असाच दौरा केला होता, त्याचेही फलित अद्याप गुलदस्त्यातच आहे.

महाराष्ट्रात गुंतवणूक होत नसल्याने आघाडी सरकारने मेगा प्रोजेक्टची व्याख्या बदलून कमी गुतवणूक करणाऱ्यांनाही मेगा प्रोजेक्ट योजनेत सहभागी करण्याचा निर्णय घेतला. शिवाय त्यांना अनेक सवलती देण्याचेही धोरणही जाहीर केले होते. याच धोरणाचा आधार घेऊन मुख्यमंत्री अमेरिका दौऱ्याला जात असल्याचे सांगितले जाते. या दौऱ्यात देशमुख मायक्रोसॉफ्ट, बोईंग कंपनी आणि स्टॅनफर्ड युनिर्व्हसिटीला भेटी देणार आहेत.

जानेवारी 2004 ते डिसेंबर 2004 या एका वर्षाच्या कालावधीत महाराष्ट्रात एक पैशाचीही गुंतवणूक झाली नाही. उलट मध्य प्रदेश, ओरिसा आणि नुकतेच अस्तित्वात आलेले छत्तीसगड या राज्यांनी गुंतवणूकदारांना आकषिर्त करण्यात यश मिळवले. केंदीय वाणिज्य मंत्रालयाशी संलग्न औद्योगिक सहकार्य विभागाच्या माहितीनुसार या काळात तामिळनाडू (54 हजार 330 कोटी), ओरिसा (42 हजार 368 कोटी), छत्तीसगड (38 हजार 638) गुजरात (28 हजार 475) आणि कर्नाटकात 17 हजार 991 कोटी रुपयांची गुंतवणूक करण्यता आली. पण महाराष्ट्र कितीतरी मागे राहिला आहे.

 
</text>
</doc>
