<doc>
<docno>1131898.cms.txt</docno>
<text>
 
लेख: नोंद
वि. म. शिधये
[ Friday, June 03, 2005  08:39:56 pm]


बऱ्याचदा माणूस नोकरीला लागला की त्यातच गुंतून पडतो आणि जीवनाच्या अन्य अंगांशी असलेला त्याचा संबंधच तुटून जातो. पण अलीकडेच दिवंगत झालेले मुंबई महापालिकेच्या पाणी पुरवठा प्रकल्पाचे माजी चीफ इंजिनीअर विश्वनाथ महादेव शिधये यांनी मात्र आपलं तसं होऊ दिलं नाही. नोकरीच्या काळातली आपली कर्तव्य चोखपणे बजावतानाच त्यांनी स्थापत्य अभियांत्रिकी क्षेत्रातलं आधुनिक ज्ञान सतत मिळवून इन्स्टिट्यूट ऑफ इंजिनीअर्स आणि इंडियन वॉटर र्वक्स असोसिएशनच्या फेलोशिप संपादन केल्या आणि पुढे स्थापत्य अभियांत्रिकी क्षेत्राशी संबंधित विषयातील शैक्षणिक काम सतत चालू ठेवलं. इंडियन वॉटर र्वक्स आणि स्थानिक स्वराज्य संस्थांच्या व्यासपीठावरून जिज्ञासूंचे अनेक अभ्यासवर्ग तर त्यांनी घेतलेच; शिवाय पाण्याचे नळ, त्यांची देखभाल, जमिनीखालचा पाण्याचा स्त्रोत व त्याचं गनायटिंग, मुंबईचा पाणीपुरवठा इत्यादी विषयांवर इंडियन वॉटर र्वक्स, निरी, आणि विविध इंजिनीअरिंग कॉलेजांमधून शंभराहून अधिक व्याख्यानं दिली. आणि अनेक लेखही लिहिले. दरम्यान, महापालिकेत नोकरी करत असताना वैतरणा-तानसा प्रकल्पावरील नऊ वर्षांच्या काळात बंधारे, बोगदे, भराव, नलिका इत्यादी विविध खात्यात भरीव स्वरूपाचं योगदान ते करत होतेच. त्याचवेळी महापालिकेत 'पदार्थ परीक्षण प्रयोगशाळा' उभारण्यासाठी त्यांनी पुढाकार घेतला आणि सिमेंट, काँक्रिट, विटा वगैरे बांधकामासाठी लागणाऱ्या वस्तूंच्या नमुन्याची केवळ पालिकेपुरतीच नव्हे तर बाहेरच्या व्यावसायिकांसाठी चाचण्या करण्याची सोय केली. 'लिकेज डिटेक्शन अॅण्ड प्रिव्हेन्शन' या 1988 मध्ये त्यांनी लिहिलेल्या पुस्तकात पाण्याची गळती ओळखण्याची पद्धत व प्रतिबंधक उपाय, नळ गंजण्यामुळे होणारी गळती टाळण्याचे उपाय यांचा तर तपशील होताच; पण हे न केल्यास जनतेच्या आरोग्यावर होणारे विपरीत परिणाम याबाबतचं सोदाहरण विवेचनही त्यात होतं. ते आजही महत्त्वाचं आहे. शिधये यांनी 'पाणी पुरवठा वाटप पद्धतीचं नियंत्रण' या विषयावर 1983 मध्ये सिंगापूर येथे 'एशियन डेव्हलपमेंट बँके'ने आयोजित केलेल्या परिषदेत भारताचं प्रतिनिधित्वही केलं होतं. शिधये यांच्या व्यक्तित्वाला एक सामाजिक परिमाणही होतं. रा. स्व. संघाच्या प्रदीर्घ काळच्या संस्कारामुळेच निवृत्तीनंतर भारत विकास परिषद, वनवासी कल्याण आश्रम आदी संस्थांच्या कार्यात कृतिशील सहभाग घेतला. त्यांच्या निधनानं एक कर्तृत्ववान इंजिनीअर आपल्यातून निघून गेला आहे.

 
</text>
</doc>
