<doc>
<docno>1131899.cms.txt</docno>
<text>
 
लेख: नोंद
रामदास कामत
[ Friday, June 03, 2005  08:40:56 pm]


'नको विसरू संकेत मीलनाचा', 'देवाघरचे ज्ञात कुणाला', 'गुंतता हृदय हे','साद देती हिमशिखरे', 'प्रेम वरदान', सारखी नाट्यगीते काय, किंवा 'अंबरातल्या निळ्या घनाची', 'सखी सांज उगवली'सारखी भावगीते काय, किंवा 'निर्गुणाचे देही आलो सगुणासंगें' यासारखे अभंग, किंवा 'मुंबईचा जावई' चित्रपटातील 'प्रथम तुज पाहता'सारखे गाणे काय-रसिकांच्या मनांचा कायमचा ठाव घेऊन बसलेली ही गाणी जेव्हा जेव्हा मनात रुणझुणतात, तेव्हा ओठावर नाव येतं-रामदास कामत! गोव्यातील साखळी हे त्यांचे मूळ गाव. तिथल्या नदीला 1938 साली पूर आला आणि वाचनालयातील पुस्तकांचा पार लगदा झाला. गावकऱ्यांनी मदतीसाठी 'बेबंदशाही'चा प्रयोग करायचे ठरवले. गायनवेड्या गोवेकरांनी त्या गद्य नाटकात पदे घुसडली. छोट्या रामदासनी त्या नाटकात बाळराजेंची भूमिका केली होती. त्यांच्या वाट्याला पाच वाक्ये व दोन गाणी आली होती. हीच कामतांची पहिली भूमिका! महाविद्यालयीन शिक्षणासाठी 1949साली मुंबईत आलेले कामत अर्थशास्त्र विषय घेऊन पदवीधर झाले. आथिर्क स्थितीमुळे गाण्यात स्वत:ला झोकून देणे शक्य नव्हते. त्यामुळे आकाशवाणीवरून गाणे, संगीत नाटकांतून भूमिका -जे करायचे, ते नोकरी सांभाळूनच, असे त्यांनी पक्के ठरवले होते. 1960 साली ते एअर इंडियात लागले, तर तीही नोकरी रीतसर निवृत्त होईपर्यंत त्यांनी छान निभावून नेली. पण त्याचवेळी त्यांच्यातील गायक ज्येष्ठ बंधू उपेंद यांच्याकडून संगीताचे शिक्षण घेत होता. गोवा हिंदू असोसिएशन राज्य नाट्यस्पधेर्त सादर करीत असलेल्या संगीत नाटकांतून विविध छोट्यामोठ्या भूमिका करताना गाण्यासाठी प्रथम पारितोषिके पटकावत होता; गोपीनाथ सावकारांच्या कलामंदिर संस्थेच्या नाटकांतूनही कामे करीत होता. पण त्यांचे खरे नाव झाले ते 1964 सालच्या 'मत्स्यगंधा' नाटकाने! त्यातील पराशर सादर करताना रामदासनी पं. जितेंद अभिषेकींच्या संगीत दिग्दर्शनाखाली गायलेल्या नाट्यपदांची ध्वनिमुदिका एचएमव्हीने काढली आणि सतत हाऊसफुल्ल राहिलेल्या नाटकाचे शेकड्याने प्रयोग झाले. त्यामुळे नंतर ययाती देवयानी, धन्य ते गायनीं कळा, मीरा मधुरा, हे बंध रेशमाचे आदि नवी आणि कैक जुनी संगीत नाटके चार हजारांहून अधिक प्रयोगांतून त्यांच्या गायकीने टवटवीत होत राहिली. वयोपरत्वे दौऱ्यांची दगदग न सोसवून 1997 साली कामतांनी रंगभूमीवरूनही निवृत्ती पत्करली. तेव्हा, त्यांनी विनम्रपणे सांगितले होते, 'माझ्या साऱ्या यशाचे श्ाेय मी पंडितजींनाच देतो. 'मत्स्यगंधा'च्या वेळी पंडितजींनी माझ्याकडून गाण्याची कसून मेहनत करवून घेतली, त्यामुळेच कोणाचीही नक्कल न करता, नाटकाच्या आत्म्यानुरूप गाण्याची कला मी आत्मसात करू शकलो.' परिषदेने यंदाच सुरू केलेल्या पहिल्या 'पं. जितेंद अभिषेकी पुरस्कारा'साठी कामतांची निवड होणे, म्हणूनच औचित्यपूर्ण आहे!

 
</text>
</doc>
