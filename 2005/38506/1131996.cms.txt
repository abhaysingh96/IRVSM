<doc>
<docno>1131996.cms.txt</docno>
<text>
 
महामुंबई
पंतप्रधानांच्या मुंबईभेटीने आणली व्यवसायावर गदा
[ Friday, June 03, 2005  10:16:27 pm]


म. टा. प्रतिनिधी

मुंबई : पंतप्रधान मनमोहन सिंह आपल्या मुंबई भेटीत चनीर्रोड स्टेशनजवळील सैफी हॉस्पिटलचे उद्घाटन करणार असल्यामुळे या परिसराला पोलिस छावणीचे स्वरूप आले आहे. मात्र, सुरक्षेच्या कारणामुळे येथील व्यावसायिकांच्या व्यवसायावरच गदा आली असून हिंदुजा कॉलेजशेजारील व्यवसाय दोन दिवस बंद ठेवण्याचे फर्मान निघाले आहे. परिसरातील फेरीवाल्यांनाही हटवण्यात आले असून हॉस्पिटलचा फूटपाथ पादचाऱ्यांसाठी बंद करण्यात आला आहे.

चनीर्रोड स्टेशनसमोरील सैफी हॉस्पिटलचे उद्या (शनिवार) पंतप्रधान मनमोहन सिंह यांच्या हस्ते उदघाटन होणार आहे. पण या भेटीची तयारी दहा-पंधरा दिवसांपासूनच सुरू झाली आहे. पंतप्रधानांच्या भेटीनिमित्त हा संपूर्ण परिसर चकाचक झाला असून काळ्या पिवळ्या रंगसंगतीचे नवे फूटपाथ, वाहतूक बेट व त्यावर फुलझाडांच्या कुंड्या आणि फेरीवालामुक्त फूटपाथ अशा प्रकारे पंतप्रधानांच्या स्वागताची जय्यत तयारी झाली आहे.

सैफी हॉस्पिटलचा फूटपाथ नव्याने करण्यात आला आहेच, पण या भागातील सर्वच फूटपाथ नव्याने करून त्यावर पेव्हर ब्लॉक बसविण्यात आले आहेत. वाहतूक बेट आणि रस्ते दुभाजक तयार झाले आहेत. खड्डेही बुजविण्यात आले आहेत. चनीर्रोड स्टेशनजवळ बगिचा करण्यात आला आहे. पंतप्रधानांच्या भेटीमुळे या भागातील पर्जन्यजलवाहिन्या व मलनिस्सारण वाहिन्यांचीही दुरुस्ती झाली आहे. रस्ते स्वच्छ करण्यात आले असून परिसरातील सर्व फेरीवाले हटविण्यात आले आल्याचे या विभागाचे पालिकेचे सहायक आयुक्त रमेश पवार यांनी सांगितले.

नाक्यानाक्यावर पोलिसांच्या मोटारी उभ्या असून येथील वाहनांची कसून तपासणी सुरू आहे. सैफी हॉस्पिटलमध्ये तर ओळखपत्राशिवाय प्रवेशच देत नाहीत. आंदोलकांवर पाण्याचा मारा करण्यासाठी वापरण्यात येणाऱ्या दोन 'वॉटर कॅनन' या परिसरात तैनात केल्या आहेत. हिंदुजा कॉलेजच्या परिसरातील सर्व फेरीवाल्यांना आणि खाद्यपदार्थ विक्रेत्यांना हटविण्यात आले आहेच. पण या भागातील गॅरेजेस, झुणका भाकर केंद कालपासूनच बंद करण्याचे आदेश देण्यात आले आहेत.

 
</text>
</doc>
