<doc>
<docno>1131834.cms.txt</docno>
<text>
 
महाराष्ट्र
हेल्मेटसक्ती विरोधात उद्या सर्वपक्षीय मोर्चा
[ Friday, June 03, 2005  07:29:00 pm]


म. टा. वृत्तसेवा

सांगली : हेल्मेट सक्तीचा न्यायालयाचा निर्णय हा जनहिताच्या विरुद्ध असल्याने याबाबत आवाज उठवण्यासाठी रविवारी सांगलीत सर्वपक्षीय मोर्चा काढण्यात येणार आहे. या मोर्चात नागरिक, महिला, युवकांनी मोठ्या संख्येने सामील व्हावे, असे आवाहन या आंदोलनाचे निमंत्रक महापौर किशोर शहा यांनी केले आहे.

सांगली शहरातील हेल्मेट सक्तीला विरोध करण्यासाठी बुधवारी महापौरांनी सर्वपक्षीय कार्यर्कत्यांची बैठक बोलवली होती. त्यावेळी बोलताना महापौर शहा म्हणाले : शहरातील नागरिकांना हेल्मेटसक्ती फारच त्रासदायक ठरत आहे. यासंदर्भात आपण मुंबई हायकोर्टात लवकरच एक जनहित याचिका दाखल करणार आहोत. याबाबत महापौर परिषदेच्या अध्यक्षा मंगला कदम यांनाही सर्व महापौरांनी या हेल्मेटसक्तीला विरोध करावा, अशी मागणी करणारा फॅक्स पाठवला आहे.

केवळ सांगली जिल्ह्यातच नव्हे तर कोल्हापूर, सोलापूर, सातारा, पुणे या जिल्ह्यांतही हेल्मेटसक्ती विरोधात दुचाकी वाहनधारकांत तीव्र स्वरूपाचा असंतोष दिसत आहे. त्यामुळे सर्वच ठिकाणी अशी आंदोलने सुरू असून महापौर, नगराध्यक्ष हे त्याचे नेतृत्व करीत आहेत.

मद्यधुंद प्राचार्यास अटक

मद्यधुंद अवस्थेत सांगली एस. टी. स्टँडवर धिंगाणा घालणे आणि एका महिलेशी असभ्य वर्तन केल्याबद्दल मिरजेतील बळवंत महाविद्यालयाचे प्राचार्य राजू पंढरीनाथ झाडबुके यांना बुधवारी पोलिसांनी अटक केली.

झाडबुके काही कामानिमित्त सांगलीत आले होते. काम आटोपल्यावर एस. टी. स्टँडनजीकच्या एका हॉटेलात त्यांनी यथेच्छ मद्य ढोसले. मग डुलत-डुलत ते एस. टी. स्टँडवर आले आणि त्यांनी एका महिलेशी झोंबाझोंबी करण्यास सुरुवात केली. महिलेने आरडाओरड सुरू करताच तेथे लोक गोळा झाले आणि त्यांनी झाडबुके यांना पकडून पोलिसांच्या स्वाधीन केले. त्यांची वैद्यकीय तपासणीही करण्यात आली.

बनावट सीडी जप्त

अत्याधुनिक यंत्राद्वारे चित्रपटांची बनावट सीडी तयार करून महाराष्ट्र व कर्नाटकात पुरविणाऱ्या विट्यातील काही केंदावर बुधवारी छापा टाकण्यात आला. सुमारे अडीच लाख रुपये किंमतीच्या सीडी यावेळी जप्त करण्यात आल्या. विविध कंपन्यांच्या प्रतिनिधींनी पोलिसांच्या मदतीने हे छापे टाकले.

गेल्या चार वर्षांत विटा शहरातून 20 लाख रुपयांच्या बनावट सीडी जप्त करण्यात आल्या असून त्यानंतरही बनावट सीडीचा प्रकार अद्याप थांबलेला नाही.

मुंबई येथील बॉलीवूड अँटी पायरसी प्रोटेक्शन कंपनी, सिनेव्हीजन कॉपीराईट कंपनी, ईगल, कुणाल, जी. पी. टाइम व 'इंडस गोल्डन प्लाझा' या कंपन्यांचे प्रतिनिधींनी पोलिसांच्या सहकार्याने हे छापे टाकले.

या छाप्यात सुमारे अडीच लाख रुपये किंमतीच्या दोन हजार 340 सीडी जप्त करण्यात आल्या. या प्रकरणी विटा पोलिसांत गुन्हा दाखल झाला आहे. संबंधितांना अटकही झाली आहे.

 
</text>
</doc>
