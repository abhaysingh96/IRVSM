<doc>
<docno>1130846.cms.txt</docno>
<text>
 
देश-विदेश
नको सीईटीची शिक्षा
[ Friday, June 03, 2005  12:07:47 am]


वृत्तसंस्था

नवी दिल्ली : परीक्षांचा ताण कमी करण्यासाठी दहावीची परीक्षा बोर्डामार्फतच घेण्यापेक्षा, पुढे शिकण्याची इच्छा नसलेल्या विद्यार्थ्यांना शाळेपुरती परीक्षा देऊ द्या, या महत्त्वाच्या सूचनेसह अनेक अभिनव शिफारशी राष्ट्रीय अभ्यासक्रम आराखडा अहवालाने केल्या असून अहवालाचा मसुदा केंदीय शिक्षण सल्लागार मंडळाच्या बैठकीपुढे मंगळवारी मंजुरीसाठी मांडण्यात येणार आहे. बोर्ड परीक्षांचे स्तोम कमी करतानाच, राष्ट्रीय पातळीवर विद्यार्थ्यांची गुणवत्ता ठरवणारी एकच यंत्रणा असावी, त्या यंत्रणेतून दिलेल्या परीक्षेचे मार्क हे कुठल्याही व्यावसायिक अभ्यासक्रमांसाठी आधारभूत धरा, अशी सर्व 'सीईटी' परीक्षांची छुट्टी करणारी सूचना या मसुद्यात आहे.

अभ्यासक्रम फक्त पढिक नको, पाठ्यपुस्तके पाठ करून मार्क मिळवणे म्हणजे शिक्षण नव्हे; शिक्षणात शिकण्यापेक्षा परीक्षेचे स्तोम माजले आहे ते कमी करायलाच हवे, अशा ठोस सूचना या मसुद्यात आहेत.

राष्ट्रीय शैक्षणिक संशोधन व प्रशिक्षण परिषदेच्या (एनसीईआटी) ने अभ्यासक्रम बदलण्याच्या शिफारशींसाठी विद्यापीठ अनुदान आयोगाचे माजी अध्यक्ष यशपाल यांच्या अध्यक्षतेखाली शिक्षणतज्ज्ञांची समिती नेमली होती. या समितीने नऊ महिन्यांनी दिलेल्या अहवालात, 'शांतता शिक्षणा'चा (पीस स्टडीज) अंतर्भाव अभ्यासक्रमातच असावा, अशीही सूचना आहे. कार्यसंस्कृती, कला- कारागिरीची जाण, आरोग्य-शारीरिक शिक्षण तसेच शांतता शिक्षण अशी चार उद्दिष्टे शिक्षणाने पूर्ण करावीत, असे समितीने सुचवले आहे.

मात्र, समितीचा खरा रोख आहे बोर्ड परीक्षांवर! बोर्ड परीक्षा द्यायची की नाही, की शाळेपुरती परीक्षा देऊन शालान्त प्रमाणपत्र (लीव्हिंग सटिर्फिकेट) घ्यायचे, याचा निर्णय विद्यार्थ्यांना स्वेच्छेने घेऊ द्या, ही सूचना अहवालाच्या मसुद्यात आहेच; पण चौथी, पाचवी, आठवी, अकरावी आदी इयत्तांसाठी कोणत्याही परिस्थतीत, अगदी जिल्हा किंवा तालुका स्तरावरसुद्धा सामायिक परीक्षा नको, असा आग्रह समितीने तयार केलेला मसुदा धरतो.

 
</text>
</doc>
