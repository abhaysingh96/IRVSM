<doc>
<docno>1131855.cms.txt</docno>
<text>
 
देश-विदेश
पालक सांगतात डॉक्टर बना, पण मुलांना जायचंय आयटीत!
[ Friday, June 03, 2005  07:45:49 pm]


वृत्तसंस्था

नवी दिल्ली : फक्त भारतातच नाही, तर अमेरिकेतील आईबाबांनाही आपल्या मुलांनी डॉक्टर बनावे अशी इच्छा असल्याचे नुकत्याच झालेल्या एका सव्हेर्त आढळून आले आहे. पण भारतातील मुलांना मात्र आयटी, कम्प्युटर आणि कॉल सेंटर सारखे आधुनिक पर्याय अधिक आकर्षून घेत आहेत.

अमेरिकेत एप्रिल महिन्यात झालेल्या एका टेलिफोन सव्हेर्त एक हजार पालकांची मते आजमावण्यात आली. आपल्या मुलांना कोणत्या क्षेत्रात करियर करण्याचा सल्ला द्याल, या प्रश्नादाखल वैद्यकीय क्षेत्राचा पर्याय चांगला असल्याचे मत नोंदवणाऱ्यांची संख्या सर्वाधिक आहे. जवळजवळ पाचातल्या एकाने डॉक्टरी पेशाला पसंती दिली आहे. त्यानंतर कम्प्युटर, टेक्नॉलॉजी, अध्यापन आणि व्यापार या क्षेत्रांनी नंबर लावला आहे.

पण अमेरिकेतले तरुण मात्र डॉक्टरी पेशाबाबत फारसे उत्सुक दिसत नाहीत. डॉक्टरकीसाठी आवश्यक असणारी मेहनत आणि समर्पणाची सवय अमेरिकन तरुणांना नसल्यामुळे हे घडत आहे.

भारतातही करियरच्या बाबतीत पालकांची मनोवृत्ती अमेरिकन पालकांसारखीच असल्याचे मत देशातील करियर मार्गदर्शनातील तज्ज्ञांनी व्यक्त केले आहे. वडीलधाऱ्यांना आजही हे क्षेत्र आदरणीय वाटत आहे.

पैसा आणि प्रतिष्ठा एकत्र मिळवून देणारे म्हणून हे क्षेत्र पहिल्या नंबरचे आहे. नव्याने येणारी क्षेत्रे त्यांना भरवशाची वाटत नाहीत. त्यामुळे डॉक्टर आणि इंजिनीयरिंगमध्येच आपल्या मुलांनी करियर करावे, असे पालकांना वाटते. पण भारतात सरकारी नोकऱ्या हा आजही अत्यंत प्रतिष्ठित पर्याय म्हणून आजही टिकून आहे.

तसेच पालक कोणत्या व्यवसायात आहेत, यावरही त्यांचे करियरबाबतचे सल्ले अवलंबून असतात, असे निरीक्षण तज्ज्ञ आवर्जून नोंदवतात. महानगरांमध्ये पालक आयटीसारख्या आधुनिक पर्यायांना स्वीकारण्यास तयार दिसतात, पण छोट्या शहरांमध्ये आजही सरकारी आणि बँकांमधल्या नोकऱ्या हाच जुनापुराणा पर्याय अधिक सुरक्षित वाटतात. भारतीय पालकांना आजही लष्करात जाण्यासारखे पर्याय फारसे पटत नाहीत, हे आढळून आले आहे.

भारतातील तरुणांच्या आवडीत आयटी, कम्प्युटर, कॉल सेंटर ही क्षेत्रे आघाडीवर आहेत, असेही तज्ज्ञ सांगत आहेत. या क्षेत्रांनंतर इंजिनीअरिंग, मेडिकल, लॉ आणि मिडिया यांचा नंबर लागतो. भारतात वीसेक वर्षांपूवीर् मुलींना शिक्षकी पेशा सर्वात आवडीचा होता. पण आज मात्र या क्षेत्राचा नंबर सर्वात शेवटी आहे.

आणखी एक नवी गोष्ट करीयर मार्गदर्शन करणाऱ्या तज्ज्ञांना आढळून आली आहे, ती म्हणजे पालक पाल्यांना नोकरीसाठी परदेशी पाठवण्यासाठी पूवीर्सारखे फार उत्सुक नसतात. त्यांनी काही काळ तेथे जाऊन परतावे. फारतर पदव्युत्तर शिक्षणासाठी जावे, महागड्या पदवी शिक्षणासाठी जाऊ नये, असे मत पालक व्यक्त करत आहेत.

 
</text>
</doc>
