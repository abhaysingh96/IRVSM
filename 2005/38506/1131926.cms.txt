<doc>
<docno>1131926.cms.txt</docno>
<text>
 
लेख
दुर्गाबाईंची एकमेव कादंबरी आता इंग्रजीत
[ Friday, June 03, 2005  09:21:42 pm]


दुर्गाबाई भागवत आपल्यातून शरीराने गेल्याला नुकतीच तीन वषेर् झाली असली, तरी प्रत्येक मराठी रसिकाच्या अस्तित्वाशी साहित्याने त्या इतक्या जुळलेल्या आहेत की, पदोपदी त्यांची आठवण येतेच. पानोपानी फुललेला गुलमोहर, लालचुटुक पोपटचोची मिरवणारा पळस पाहिला तरी साहित्य अकादमी पुरस्कारविजेत्या 'ऋतुचक्र'कार दुर्गाबाई आठवतातच! पाली भाषा व बौद्ध साहित्यावर असाधारण प्रभुत्व कमावलेल्या विदुषी दुर्गाबाईंना जगभर मान्यता मिळाली. अनेक भारतीय भाषांतून त्यांचे साहित्य भाषांतरितही झाले. पण दुर्गाबाईंनी लिहिलेली पहिली व एकमेव अशी 'महानदीच्या तीरावर' ही लघुकादंबरी मात्र इंग्रजीत अद्याप पोचली नव्हती; कारण बाईंची तरल भाषाशैली परभाषेत यथार्थपणे पोचवायची म्हणजे आव्हानच!

पण दुर्गाबाईंचे एक स्नेही विजयकुमार आर. लिमये यांनी हे आव्हान बाईंच्याच सूचनेवरून सहा-सात वर्षांपूवीर् स्वीकारले. लौकिकार्थाने साहित्यिक नसतानाही, शिपिंग कॉपोर्रेशनमधील जबाबदारीचे पद सांभाळत आणि छुप्या कर्करोगाशी निकराने झुंजत लिमये यांनी हा अनुवाद पूर्ण केला; पण तो पुस्तकरूपाने प्रकाशित व्हायच्या आधीच कर्करोगाने त्यांना गिळले. त्यांच्या पत्नी सुरेखा लिमये यांनी पतीची अंतिम इच्छा पूर्ण करण्यासाठी स्वखर्चाने 'ऑन दि बॅन्क्स ऑफ महानदी' हे भाषांतर, एम. के. प्रिंटर्सचे अजित मापुसकर यांच्या सहकार्याने, दुर्गाबाईर्ंच्या चिंतनमग्न छायाचित्रासह प्रकाशित केले आहे.

मध्य प्रदेशच्या गोंड या आदिवासी जमातीच्या लोकांसोबत दुर्गाबाईंनी सहा वषेर् अभ्यासासाठी वास्तव्य केले होते. त्यावेळी तुमच्या या अनुभवांवर आधारीत साहित्य 'साधने'त मुलांसाठी लिहा, असा आग्रह सानेगुरुजींनी त्यांना केला होता. 'मुलांसाठी साध्यासोप्या भाषेत लिहायचे तर मला किमान दोन-तीन वषेर् अभ्यास करायला हवा' असे सांगून दुर्गाबाईंनी तेव्हा गुरुजींना थोपवून धरले; प्रत्यक्षात 'महानदीच्या तीरावर' ही लघुकादंबरी लिहायला त्यांना पाच वषेर् लागली. पण ती कादंबरी इतकी लोकप्रिय झाली की, तिच्या आवृत्त्यावर आवृत्त्या निघाल्या.

महानदीच्या तीरावरील पायरी गावामधल्या फुलियाची उद्ध्वस्त प्रेमकहाणी सांगणारी ही नाट्यपूर्ण कादंबरी गोंडांच्या जीवनशैलीचे यथार्थ दर्शन घडवते. त्याआधी मराठी साहित्यात 'गोंडवनातील प्रियंवदा' कादंबरी येऊन गेली होती. पण 'महानदीच्या तीरावर' वाचकांना मांत्रिकांवर अतिविश्वास ठेवणाऱ्या गोंडांच्या गोटुलात, पाड्यांतील झोपड्यांतच थेट घेऊन गेली. तिच्यातील ती रूपवंचित पण जंगोवर निरपेक्ष प्रेम करणेच जिला ठाऊक आहे, ती भाबडी फुलिया; नटवी, कारस्थानी बेला; तिच्या सापळ्यात सापडून तिच्याशी विवाहबद्ध झालेला जंगोचा साध्यासरळ स्वभावाचा थोरला भाऊ भीमा; आयुष्याच्या अखेरच्या क्षणी फुलियाच्या निस्सीम प्रेमाचा साक्षात्कार झालेला स्वाथीर् जंगो- साऱ्या ठसठशीत व्यक्तिरेखा सर्व गुणदोषांसहित वाचकांच्या डोळ्यांसमोर साकार होत राहिल्या. अनेक डोह पोटी घेऊन रोरावत जाणारी महानदी हे या कादंबरीतील आणखी एक पात्रही दुर्गाबाईंनी समर्थपणे उभे केले आहे.

(कै.) लिमये यांनी केलेले भाषांतर कादंबरीच्या आशयाला पुरेपूर न्याय देणारे आहे. ज्यांनी मूळ 'महानदीच्या तीरावर' वाचलेली नाही, त्यांना आपल्यासोबत खेचून नेण्याची क्षमता भाषांतरात आहे. फक्त लिमये यांच्या अकाली निधनामुळे त्या भाषांतरात काही मोजकी अशुद्ध स्पेलिंग्ज तशीच राहून गेली आहेत. त्यामुळे प्रकाशनाआधी या संहितेवर एखाद्या तज्ज्ञ संपादकाचा हात फिरला असता तर बरे झाले असते, असे वाटल्यावाचून राहात नाही. असे असले तरी, हल्ली सर्रास इंग्रजी माध्यमातून शिकणाऱ्या नव्या पिढीला दुर्गाबाईंच्या एकमेव कादंबरीचा परिचय या सुगम भाषांतरामुळे निश्चितच होऊ शकेल.

- नीला उपाध्ये

................... .......................... ..................

* ऑन दि बॅन्क्स ऑफ महानदी.

भाषांतर: विजयकुमार आर. लिमये.

प्रकाशक: सुरेखा वि. लिमये, द्वारा श्ाीमती चारू मोहन भागवत, राजेंद विहार, 11, गिल्डर लेन, मुंबई 400 008 (दू. क्र. 23 09 78 74) पाने 72; किंमत 60 रुपये.

 
</text>
</doc>
