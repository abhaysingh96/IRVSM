<doc>
<docno>1132035.cms.txt</docno>
<text>
 
क्रीडा
खुन्नस
[ Friday, June 03, 2005  11:15:48 pm]


वृत्तसंस्था

सिडनी : सध्या जागतिक क्रिकेटमध्ये विजय आणि ऑस्ट्रेलिया ही दोन्ही नावं समानअर्थाने वापरली जात असतानाच यात आणखी एका विजयाची भर घालण्याच्या आत्मविश्वासाने रिकी पाँटिंगच्या नेतृत्वाखालील ऑस्ट्रेलियाचा संघ शनिवारी अॅशेस मालिका खेळण्यासाठी इंग्लंडच्या दौऱ्यावर रवाना होत आहे. अॅशेस मालिकांमधील नऊ विजयांची शिदोरी पाठिशी असताना आस्ट्रेलियाच्या संघाचा आत्मविश्वास बळावला असला तरी यंदाच्या वषीर् इंग्लंडच्या संघाला कमी लेखून चालणार नसल्याची परिस्थिती आहे. ऑस्ट्रेलियन संघाचा विजयाचा वारु रोखण्यासाठी मायकल वॉनच्या नेतृत्वाखालील इंग्लंडच्या संघाला अॅशेस मालिका ही नामी संधी आहे.

अनेक समालो- चकांच्या मते ऑस्ट्रेलियाचा संघ जगातील नंबर एकच संघ आहे, इतकंच काय इंग्लंडच्या कर्णधाराने स्वत: या सत्याचा स्वीकार केला आहे. पण बदलत्या परिस्थितीतील इंग्लंडचा संघ नवा इतिहास घडवण्यासाठी सज्ज झाला आहे.

आंतरराष्ट्रीय क्रिकेटमधील या पारंपारिक प्रतिर्स्पध्यांमध्ये आतापर्यंत 306 कसोटी सामने खेळले गेले. यापैकी 125 सामने ऑस्ट्रेलियाने तर 95 सामने इंग्लंडने जिंकले आहेत. 86 सामन्यात दोन्ही संघ परस्परांना तुल्यबळ ठरल्यामुळे हे सामने अनिणिर्तच राहिले. 1989 नंतरच्या अॅशेस मालिकांचा इतिहासही ऑस्ट्रेलियाच्या पारड्यात झुकणार आहे. 43 कसोटी सामन्यांपैकी ऑस्ट्रेलियाने 28 सामने जिंकले आहेत, तर इंग्लंडला केवळ 7 विजयांवर समाधान मानावे लागले आहे.

ऑस्ट्रेलियाच्या संघाचे ब्रिस्बेनमध्ये चालू असलेले आठवडाभराचे प्रशिक्षण शुक्रवारी संपले. अॅशेस मालिका आणि जुलै- सप्टेंबरमधील कसोटी मालिका खेळण्यासाठी संघामध्ये मोठी उत्सुकता असल्याचे कर्णधार पाँटिंगचे मत आहे.

सात आठवड्यांच्या विश्रांतीनंतर झालेल्या आठवडाभराच्या प्रशिक्षणाने खेळाडूमध्ये तरतरी आली आहे आणि जिंकण्याची मनिषा बाळगूनच संघ इंग्लंडच्या दौऱ्यावर रवाना होत असल्याचे पाँटिंगने सांगितलेे. आपल्या संघाच्या विजयाची पाँटिंगला खात्री असली तरी यंदाच्या अॅशेस मालिकेत काँटे की टक्कर होण्याची शक्यता तो नाकारत नाही.

इंग्लंडच्या संघाचा पुरेपर अभ्यास केलेला पॉटिंग सांगतो की, सध्याचा इंग्लंडचा संघ वेगळा आहे. जर तुम्ही गेल्या काही सामन्यातील त्यांचा खेळ बघितला तर तुम्हाला जाणवेल की जिंकण्याच्या जिद्दीनेच हा संघ मैदानात उतरतो. जेतेपदाची संस्कृती त्यांच्यामध्येही जोपासली जाऊ लागली आहे, हे दुर्लक्षून चालणार नाही. गेल्या वर्षभरातील इंग्लंडचा खेळ पाहिला तर प्रगतीच्या दिशेनेच त्यांची वाटचाल आहे, हे जाणवेल. याकाळात त्यांनी चार मालिका जिंकल्याच शिवाय सलगपणे आठ सामने जिंकून नवा विक्रमही रचला आहे.

 
</text>
</doc>
