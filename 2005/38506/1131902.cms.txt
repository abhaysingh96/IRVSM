<doc>
<docno>1131902.cms.txt</docno>
<text>
 
अग्रलेख
मुंबईचा कारभारी!
[ Friday, June 03, 2005  08:45:11 pm]


मुंबई महानगराचा गाडा हाकण्यासाठी एक स्वतंत्र 'सीईओ' नेमण्याची गरज नाही, यावर भारतीय जनता पक्ष वगळता महाराष्ट्रातील काँग्रेस, राष्ट्रवादी काँग्रेस आणि शिवसेना या प्रमुख पक्षांचे एकमत झाल्याने मुंबापुरीच्या भवितव्याबाबत अनेकांच्या मनात गेल्या काही दिवसांत निर्माण झालेल्या शंका-कुशंकांवर पडदा पडला असेल! तरीही मराठी माणसापासून परप्रांतीयांपर्यंत आणि देशविदेशातील उद्योगपतींपासून राजकारण्यांपर्यंत अनेकांना नानाविध कारणांमुळे या महानगराविषयी असलेल्या आकर्षणामुळे मुंबईचे उद्याचे स्थान नेमके काय असेल, ते सांगता येणे मात्र अवघड होऊन बसले आहे.

अन्यथा या महानगरासाठी एक स्वतंत्र 'कारभारी' नेमण्याची कल्पना कोणाच्या डोक्यातही येणे अशक्य होते. गेल्या दोन-अडीच दशकांत या महानगराच्या सौंदर्याचा पुरता विचका होऊन गेला आणि शहराला कमालीची अवकळा प्राप्त झाली. त्यामुळे दर दोन-पाच वर्षांनी मुंबईबाबत अनेक कल्पनाविस्तार सुरू होतात. अशीच एक कल्पना राज्याचे मुख्य सचिव प्रेमकुमार यांनी गेल्या आठवड्यात बोलून दाखविली आणि या शहरासाठी एक स्वतंत्र 'सीईओ' नेमण्याचा सरकारचा विचार असल्याचे सूचित केले, तेव्हा त्यांना आपण कोणते वादळ उभे करत आहोत, याची कदाचित कल्पनाही नसेल. पण त्यांच्या या वक्तव्यात स्वतंत्र मुंबई राज्याची बीजे असल्याची चाहूल अनेकांना लागली आणि 'आवाज कुणाचा?' या प्रश्नवर 'मुबई महाराष्ट्राची!' असा घोष दुमदुमला.

शिवसेना नेते राज ठाकरे व नारायण राणे यांनी या प्रस्तावास तीव्र विरोध दर्शविला आणि पाठोपाठ राष्ट्रवादी काँग्रेसनेही सुरत येथे होऊ घातलेल्या अधिवेशनात अशा प्रकारच्या कोणत्याही प्रस्तावास असलेला विरोध स्पष्ट नमूद करावयाचे ठरविल्यावर मुख्यमंत्री विलासराव देशमुख यांनाही महाराष्ट्राच्या बाजूने उभे राहणे भाग पडल्याचे दिसत आहे. 'बॉम्बे र्फस्ट' या मुंबईतील मूठभर उच्चभ्रू आणि धनदांडग्या मंडळींच्या संघटनेने गेल्या काही महिन्यांत या महानगराबद्दल सातत्याने गळे काढणे सुरू केले आहे. या मंडळींच्या डोक्यात असलेली मुंबई ही कफ परेड, पेडर रोड, जुहू, लोखंडवाला, आय सी कॉलनी अशा उच्चवणीर्र्य आणि उच्चवगीर्यांच्या मुंबईपुरती मर्यादित असली, तरी खरी मुंबई ही वेगळीच आहे. पण याचे भान ना विलासराव देशमुखांना होते, ना प्रेमकुमार यांना. कारण 'बॉम्बे र्फस्ट'च्या कार्यक्रमात बोलताना प्रेमकुमार यांनी मुंबईसाठी स्वतंत्र कारभारी नेमण्याचा निव्वळ विचार नसून राज्य सरकारने तसे ठरविल्याची माहिती दिली होती.

या नव्या 'कारभाऱ्या'बरोबरच मुंबईच्या विकासासाठी स्वतंत्र विकास निधी उभारण्याचा निर्णय सरकारने घेतला असून, त्याबाबतच्या कायद्याचा मसुदाही तयार झाल्याचे मुख्य सचिवांनी सांगितले होते. पण नंतरचे आठ दिवस मुख्यमंत्री मिठाची गुळणी घेऊन बसले होते. त्यांनी आपले तोंड उघडले ते या प्रस्तावास असलेला राजकीय विरोध स्पष्ट झाल्यावरच आणि महत्त्वाची बाब म्हणजे प्रेमकुमार यांचा उल्लेखही न करता, ते या कल्पनेचे पितृत्व केंदीय अर्थमंत्री पी. चिदंबरम यांना बहाल करू पाहत आहेत.

चिदंबरम यांच्या डोक्यात काहीही असो; राज्याने तसा मसुदा तयार केल्याचे मुख्य सचिवांनी जाहीर केले असले, तरी प्रत्यक्षात तसा काही प्रस्ताव नसल्याचे मुख्यमंत्री आता सांगत आहेत. मग याचा अर्थ या प्रस्तावावर काय प्रतिक्रिया उमटते, त्याचा अंदाज घेण्यासाठी ती मुख्य सचिवांच्या मुखातून वदवून घेतली, असा लावायचा काय? अर्थात मुंबईचे स्वतंत्र राज्य असावे, ही कल्पना नवी नसून संयुक्त महाराष्ट्राच्या आंदोलनाने उग्र स्वरूप धारण केलेले असतानाच ती पुढे आली होती आणि स. का. पाटील यांच्यासारख्या अनेक बड्या काँग्रेस नेत्यांनी तिचा पुरस्कारही केला होता.

त्यानंतर 1985 मध्ये तत्कालीन मुख्यमंत्री वसंतदादा पाटील यांचे 'मुंबई राज्यापासून वेगळी करण्याचा डाव आहे!' हे एक वाक्य शिवसेनेला मुंबई महापालिका निवडणुकीत विजयी करून गेले होते. अर्थात नंतरच्या दोन दशकांत पुलाखालून बरेच पाणी वाहून गेले असले, तरी याचा अर्थ मुंबईबद्दलच्या लोकांच्या भावना बदलल्या असा होत नाही.

मुळात मुंबईचा विचका या महानगराचा कारभार पाहणाऱ्या यंत्रणांमुळे झाला नसून, या शहराकडे 'सोन्याची अंडी देणारी कोेंबडी' या नजरेतून पाहणाऱ्या राजकारण्यांमुळे झाला आहे, हे सर्वांनाच ठाऊक आहे. एकेकाळी मुंबई महापालिका समर्थपणे या शहराच्या विकासाची धुरा वाहत होती. तिथे 'टक्केवारी'चे राजकारण सुरू झाले आणि शहराची रया गेली. त्यामुळे आणखी एक काय अनेक कारभारी नेमले, तरी या महानगराला पहिला नूर पुन्हा प्राप्त होईलच असे नाही!

 
</text>
</doc>
