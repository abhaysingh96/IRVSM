<doc>
<docno>1131989.cms.txt</docno>
<text>
 
महामुंबई
चिमण्यांच्या जागी ढिसाळ नियोजनाचे टॉवर्स
[ Friday, June 03, 2005  10:12:51 pm]


मुंबईतील बंद पडलेल्या गिरण्यांच्या शेकडो एकर जमिनींचा विकास हा सध्याचा वादग्रस्त मुद्दा आहे. यासंदर्भात कोर्टकज्जेही सुरू आहेत. मात्र,दमदार पायाभूत यंत्रणा आणि नागरी सुविधांखेरीज या जमिनींचा विकास पूर्णत्वास जाणार नाही, असा इशारा देत आहेत प्रख्यात वास्तुरचनाकार चार्ल्स कोरिया.

मुंबईची तुलना अनेकदा मॅनहॅटनशी केली जात असली, तरी सध्या मुंबईत ज्या प्रकारे गिरण्यांच्या जमिनींचा आणि इतर पायाभूत सुविधांचा विकास सुरू आहे, ते पाहता मॅनहॅटनची ती भ्रष्ट नक्कलच दिसत आहे. वर्षानुवषेर् मुंबईच्या वस्त्रोद्योगाच्या विकासाची महती सांगणाऱ्या चिमण्यांच्या जागी आता शहराच्या ढिसाळ नियोजनाचा दाखला देणारे टॉवर्स उभे राहिले आहेत. आजही मुंबईच्या रहदारीची दिशा उत्तर- दक्षिण अशीच राहिली असून पूर्व-पश्चिम दिशांना जोडण्यात अजूनही मोठा दुरावा आहे. सध्या गिरण्यांच्या जागेवर होत असलेला विकास हा शहराच्या रस्ते, पाणी, वीज, गटार या मूलभूत सोयींच्या मर्यादांचा विचार न करता करण्यात आला आहे.

तुळशी पाइप रोडवर सध्या नजर टाकल्यास तिथे गिरण्यांच्या जागी जाहिरात एजन्सींपासून शॉपिंग मॉलपर्यंत विविध उद्योगसमूहांची कार्यालये दिसतात. मुंबईतील सळसळत्या उत्साहाचे, चैतन्याचे आणि उद्यमशीलतेचे हे प्रतीक आहे. पण उत्साहाला, उद्यमशीलतेला पुरे पडेल असे रस्ते आणि सुविधांचे जाळे मात्र इथे तयार झालेले नाही. बहरत्या तुळशी पाइप रोडची आज हीच तर शोकांतिका आहे. ब्रिटिशांच्या काळात 1880च्या सुमारास मुंबईत जेव्हा कापड गिरण्या येऊ लागल्या, तेव्हा शहराची हद्द भायखळा आणि महालक्ष्मीपर्यंतच होती. त्यापुढे खुली शेतेच होती. या जागा ब्रिटिशांनी खाजगी कंपन्यांना देऊन तिथे वस्त्रोद्योगाला चालना देण्याचे धोरण स्वीकारले. सोलापूर, कोल्हापूर, रत्नागिरीतून इथे येणाऱ्या स्थलांतरित श्रमिकांना नोकऱ्या मिळू लागल्या आणि स्वस्तात उपलब्ध झालेल्या या कामगारांवर मुंबईतला कापड उद्योग विस्तारू लागला. रेल्वेचे जाळे विणले गेल्यावर विकासाची नवी केंदे तयार होऊ लागली. पूर्व-पश्चिम रेल्वे जोडणाऱ्या दादर स्टेशन परिसराचा विकास अशाच प्रकारे झाला. पण भायखळा, महालक्ष्मी या दरम्यान गिरण्यांच्या जमिनींचे तुकडे तुकडे तयार झाल्याने या परिसरास जोडणारे रस्ते वाढू शकले नाहीत. आज या परिसराचा पुनविर्कास करण्याची संधी चालून आली असतानाही आपण बेबंद आणि दिशाहीन दृष्टिकोनच दाखविला आहे. जोडरस्त्यांचा विचार न करता गिरण्यांच्या जमिनींची विक्री झाल्यामुळे दैनंदिन नागरी सेवांचे जाळे विणण्यासाठी आता जागाच शिल्लक राहिलेली नाही. रुग्णवाहिकांपासून पोलिस सेवेपर्यंत कशाचाही इथे विचार झालेला नाही. गिरण्यांच्या 600 एकर जागेचा विकास करताना यापैकी कोणत्याही मूलभूत सुविधांचा विचार झालेला नाही, ही खेदजनक गोष्ट आहे.

नागरी सुविधा पुरविण्यासाठी खर्च येतो, हा समजच चुकीचा आहे. उलट या सुविधांमुळे जागांचे मूल्य वाढते. ओव्हल मैदानासभोवतीच्या जागेसाठी लोक अधिक पैसा का मोजतात, यावरून हे स्पष्ट होईल.

वस्त्रोद्योग गिरण्यांच्या पुनर्वसनासाठी आराखडा तयार करण्यासाठी सरकारने 1996 साली कोरिया समिती नेमली होती. पण या समितीला एनटीसीव्यतिरिक्त कोणत्याही खाजगी गिरण्यांमध्ये प्रवेश करण्यासच अटकाव करण्यात आला. खाजगी गिरण्यांमध्ये प्रवेश करण्याबद्दल सरकारनेही आग्रह धरला नाही. समितीचा अहवालही सरकारने स्वीकारला नाही. गिरण्यांच्या जमिनींच्या विकासात एक तृतीयांश जागा नागरी सुविधांच्या विकासासाठी वापरण्यात येईल, ही समितीची मूलभूत शिफारसच 2001 साली सरकारनेच धुडकावून लावली. जानेवारी 2005मध्ये 2001च्या अहवालाच्या फेरतपासणीसाठी सरकारने पारेख समिती नेमली. या प्रकरणी कोर्टात दाखल करण्यात आलेल्या जनहित याचिकेवर बाजू मांडण्यात अडचणी येतील, या कारणास्तव यावर सविस्तर चर्चाच करण्यात आली नाही. काहीही असो, सर्वमान्य तोडगा काढण्याचे उद्दिष्ट फोल ठरविण्यात त्यांना यश आले. गिरणीमालकांना फार अडचणीचेही ठरणार नाही आणि शहरातील नागरी सुविधांसाठी जमीनही उपलब्ध होईल, अशा प्रकारे एक तोडगा निघू शकतो. अर्बन डिझाईन रिसर्च इन्स्टिट्यूटने काळा घोडा महोत्सवात तो सादरही केला होता. रेल्वे स्थानकांना केंदस्थान मानून गिरण्यांच्या जमिनींचा विकास कशा प्रकारे करता येईल आणि गदीर्चे व्यवस्थापनही चांगल्या प्रकारे कसे होऊ शकेल, याचाही त्यात समावेश होता. इलेक्ट्रिक बसद्वारे ही सगळी ठिकाणे जोडली गेली असती, तर या नव्या विकासकेंदांचा ताण शहराच्या विद्यमान व्यवस्थेवर पडला नसता. पण यांचा विचारच झालेला नाही.

गिरण्यांच्या जागेचा विकास झाल्यावर त्यातून 50 लाखांच्या लोकसंख्येचा नवा भार पडू लागेल. मुंबई पोर्ट ट्रस्टची 500 एकरची जागा विकासासाठी उपलब्ध झाली, तर त्यात आणखीच भर पडेल. हे सगळे सध्याचाच पाणीपुरवठा, रस्त्यांचे जाळे यावर सुरू आहे. सध्याचे रस्त्यांचे जाळे अपुरे असताना त्यात नवनव्या मोटारींची दररोज भर पडत आहे. मध्य मुंबईचा विकास करण्यापूवीर् हा सगळा आढावा घेण्याची आता आत्यंतिक गरज आहे. ब्रिटिशांना मुंबईचा विकास करताना रिअर इस्टेट आणि शहरातील सुविधा यांचे महत्त्व पुरेपूर कळून चुकले होते. आपल्याला ते कळेल काय?

 
</text>
</doc>
