<doc>
<docno>1132055.cms.txt</docno>
<text>
 
महामुंबई
मैदानांतील खेळपट्ट्यांवरची क्लबांची मक्तेदारी संपुष्टात?
[ Friday, June 03, 2005  11:53:03 pm]


नरेंद पाठक

मुंबई : महसुली उत्पन्न वाढवून तिजोरीत भर घालण्यासाठी आता आझाद मैदानासह मुंबईतील मोठ्या मैदानावरील सुमारे 350 खेळपट्ट्यांचे लीज तोडून त्या बाजारभावाने भाडेपट्टीने देण्याच्या प्रस्तावावर राज्य सरकार विचार करीत आहे. यासाठी सध्या आढावा घेऊन लीजने पिच घेणाऱ्या क्लबची लीज तोडण्याचा आदेश लीज विभागाने दिला आहे. हा प्रस्ताव अंमलात आल्यास मुंबई क्रिकेट असोसिएशनच्या प्रतिष्ठेच्या स्पर्धांच्या आयोजनाबाबतच प्रश्न् निर्माण होतील.

मुंबईत आझाद मैदान, क्रॉस, ओव्हल आणि उपनगरातील मोठ्या मैदानावर सध्या सुमारे 350 खेळपट्ट्या आहेत. त्या विविध क्लबना वर्षानुवषेर् लीजने देण्यात आल्या आहेत. यापोटी हे क्लब सरकारला वर्षाला अवघे 300 रुपयेच भरतात. मात्र स्वत: विविध सामन्यांसाठी पाच ते दहा हजार रुपये शुल्क आकारतात. यामुळे त्यांचे उखळ पांढरे होते, पण, राज्य सरकारला नगण्य उत्पन्न मिळते. यामुळे या खेळपट्ट्या क्रीडा विभागानेच भाडेपट्टीने दिल्यास राज्याच्या तिजोरीत भर पडेल, असा सूर क्रीडा राज्यमंत्री राजेंद शिंगणे यांनी बोलावलेल्या अधिकाऱ्यांच्या बैठकीत व्यक्त करण्यात आल्याचे समजते.

खेळपट्ट्या लीजने दिलेल्या क्लबांची माहिती गोळा करून नियमभंग करणाऱ्या क्लबांची लीज रद्द करण्यासाठी नोटिस बजावण्याचा आदेश राज्यमंत्र्यांनी दिला असल्याचे समजते. आझाद मैदानावर एकूण 22 खेळपट्ट्या आहेत. शिवाय शहर आणि उपनगरांतील मैदानावर एकूण 350 खेळपट्ट्या आहेत. राज्य सरकारने क्लबांची लीज रद्द केल्यास तेथील सामन्यांतून सरकारला मोठे उत्पन्न मिळेल.

पण मुंबई क्रिकेट असोसिएशनच्या स्पर्धांसाठीही अवघे 350 रुपयेच शुल्क आकारले जाते. आता राज्य सरकारने भाडेवाढ केल्यास या स्पर्धावर परिणाम होईल, असे जाणकारांचे म्हणणे आहे.

याचबरोबर प्रत्येक तालुक्यात क्रीडा संकुल उभारण्याची योजना राज्य सरकारने आखली आहे. यासाठी 20 कोटी रुपयांचा निधी आवश्यक आहे. यामुळे या क्रीडा संकुलाच्या उभारणीतही व्यापारी तत्वांचा म्हणजेच खाजगीकरणाचा विचार केला जात असल्याचे सांगण्यात आले.

 
</text>
</doc>
