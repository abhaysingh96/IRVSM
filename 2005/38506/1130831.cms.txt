<doc>
<docno>1130831.cms.txt</docno>
<text>
 
महामुंबई
नक्षलवाद्यांची नजर आता मुंबईवर
[ Friday, June 03, 2005  12:02:35 am]


समीर कर्वे

मुंबई : राज्यातील नक्षलवादी चळवळ गेल्या काही महिन्यांपासून गडचिरोली, गोंदिया, चंदपूर, भंडारा, नांदेड या नेहमीच्या संवेदनशील भागांमध्ये अधिक तीव्र आणि कमालीची हिंसक बनली असून नक्षलवाद्यांनी आता मुंबई हे पुढील लक्ष्य ठेवले आहे. मुंबईतून या चळवळीसाठी पैसा पुरवला जात असल्याची कुजबूज एकेकाळी होती. पण, भौगोलिक स्थितीमुळे तसेच अभेद्य पोलिसी कड्यामुळे आतापर्यंत मुंबईत प्रत्यक्ष शिरकाव करणे नक्षलवाद्यांना शक्य झाले नसले, तरी नेपाळ तसेच चीन परिसरातील बंडखोरांच्या मदतीवर सध्या फोफावणाऱ्या या चळवळीचे गांभीर्य वेळीच ओळखले नाही, तर मोठी आफत ओढवू शकते, असा इशारा वरिष्ठ पोलिस अधिकारी देत आहेत.

नक्षलवादी चळवळ अलीकडे कमालीची हिंसक बनली आहे. दोनच दिवसांपूवीर् गोंदिया जिल्ह्यामध्ये नक्षलवाद्यांनी सुरुंगस्फोटाने पोलिसांची जीप उडवून दिली. त्यात सात पोलिसांचा मृत्यू झाला होता. नक्षलवाद्यांनी अशा प्रकारे पोलिसांना लक्ष्य करण्यास सुरुवात केली आहे. समुदी सीमांपर्यंत त्यांना चळवळीचा विस्तार करायचा असल्याने अरबी समुदाजवळ तळ हलवणे नक्षलवाद्यांना अधिक महत्त्वाचे वाटू लागले आहे, अशी माहिती शरण आलेल्या नक्षलवाद्यांच्या तपासातून हाती आली आहे.

साधारण 2001पर्यंत नक्षलवाद्यांना तेंदूपत्त्याच्या ठेकेदारांकडून वर्षाला 13 ते 14 कोटी रुपये इतकी रक्कम हाती पडत होती. त्यातून ते शस्त्र-दारुगोळ्याची जमवाजमव करीत होते. तेंदूपत्त्याच्या कंत्राटदारांवर पोटा कायद्याखाली कारवाया सुरू झाल्यावर ही मदत थांबली आहे. त्यामुळे नक्षलवाद्यांनी अपहरणांच्या माध्यमातून पैसा उभा करण्यास सुरुवात केली आहे. संवेदनक्षम समजल्या जाणाऱ्या गडचिरोली जिल्ह्याचे पोलिस अधीक्षक शिरीष जैन यांनी सांगितले की, दोन महिन्यांपूवीर्च करीमनगर येथे बॉर्डर रोड््स ऑर्गनायझेशनचे मेजर स्वामी यांचे अपहरण करण्यात आले होते. त्यांच्या सुटकेसाठी पाच लाख रुपये नक्षलवाद्यांनी मागितले. अखेर त्यांचे काही लोक आमच्या हाती लागल्यावर मेजर स्वामी यांची सुटका होऊ शकली. वनसुरक्षारक्षक, पोलिस यांचे अपहरण करण्याचे सत्रच नक्षलवाद्यांनी अवलंबले आहे.

गेल्या दोन वर्षांत लोकसभा, विधानसभा तसेच ग्रामपंचायतींच्या निवडणुका पार पडल्या. सर्व निवडणुकांमध्ये मतदानावर बहिष्कार घालण्यासाठी नक्षलवाद्यांनी चिथावले होते. पण लोक मतदानास बाहेर पडले. ग्रामपंचायतीच्या निवडणुकांमध्ये तर 80 टक्के जनता मतदानासाठी बाहेर पडली. त्यामुळे आता अस्तित्वाचीच लढाई लढावी लागणार, असे मानून नक्षलवाद्यांनी अधिकच दहशत पसरवायला सुरुवात केली. ग्रामपंचायती जाळण्यात आल्या, निष्पाप लोकांचे जीव घेण्याचे प्रकारही वाढले, असे पोलिस अधिकाऱ्यांनी सांगितले.

 
</text>
</doc>
