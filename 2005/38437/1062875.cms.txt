<doc>
<docno>1062875.cms.txt</docno>
<text>
 
संवाद
रामूभैय्या आणि लतादीदी
[ Saturday, March 26, 2005  06:00:02 pm]


रसिकराज कै. रामूभैय्या दाते यांची परवा- 25 मार्चला जन्मशताब्दी होती. त्यांचे चिरंजीव रवी दाते यांनी लिहिलेल्या ' रामूभैय्या दाते- एक आनंदप्रवाह ' या आठवणींच्या पुस्तकाचे पुढच्या रविवारी पुण्यात विमोचन होत आहे. उत्कर्ष प्रकाशनाच्या या पुस्तकातील रामूभैय्या आणि लतादीदी यांच्यातील स्नेहबंधाच्या या काही स्मरणखुणा:

बाबांना ( रामूभैय्यांना) ज्या व्यक्तींची गाणे मनापासून आवडत असे, त्यात पहिला व दुसरा नंबर जरी बेगम अख्तर व कुमार गंधर्वांचा असला, तरी तेवढ्याच वरच्या क्रमांकावर लता मंगेशकरांचेही स्थान होते. लता मंगेशकरांचा अत्यंत गोड व सुरेल आवाज आणि त्यातील भावोत्कटता यावर बाबा लुब्ध होते.

1944-45 सालानंतर लतापर्वाची सुरुवात झाली. ' बरसात ' चित्रपटातील गाण्यांची ध्वनिमुदिका बाजारात आली व ती आमच्या घरी आली. कोणतीही चांगली ध्वनिमुदिका आली की, तिची एक प्रत आमच्याकडे आल्याशिवाय राहात नसे. लता मंगेशकरांच्या मराठी भावगीतांच्या ध्वनिमुदिका जेव्हा आमच्या घरात पोचल्या, तेव्हा त्यांची पारायणे सुरू झाली. बाबा स्वत: ती सर्व गाणी तल्लीनतेने वारंवार ऐकत असत व येणा-जाणाऱ्याला ऐकवत.

सुरुवातीला बाबांना अत्यंत प्रिय असलेली व असंख्य वेळा वाजणारी गाणी होती: तुज स्वप्नी पाहिले रे गोपाळा, वीणावती मी तुझी प्रियकरा तसेच तुझे डोळे पाण्याने भरले- लताबाईंच्या मधुर स्वराने बाबांच्या हृदयात घर केले होते.

संगीताच्या क्षेत्रात लताबाईंचे जसे जसे नाव होऊ लागले, तसे तसे अनेक शहरांमधून त्यांच्या गाण्यांचे जलसे होऊ लागले. सुरुवातीला त्यांच्या गाण्यांची संख्या बेताची होती, तरी लोकप्रियता मात्र अफाट होती. लताबाईंचे गाणे इंदुरात झाले पाहिजे, असे बाबांना वाटू लागले. तेव्हा बाबा मुंबईला जाऊन माई मंगेशकरांना भेटले व इंदूरला त्यांचा कार्यक्रम ठरवला. इंदूरच्या पोलो ग्राऊंडवर 1951 साली हा कार्यक्रम झाला. कार्यक्रमाला अतोनात गदीर् झाली. इंदूरमधला लताबाईंचा तो पहिला कार्यक्रम. त्यावेळी फक्त 6,700 रूपयांत तो कार्यक्रम ठरवण्यात आला. कार्यक्रम अतिशय सुंदर झाला. त्या कार्यक्रमात ' छोड गये बालम ' हे गीत लताबाई व हृदयनाथ मंगेशकर दोघांनी मिळून गायले. त्यावेळी हृदयनाथचा आवाज इतका बारीक व गोड होता की, डोळे मिटले, तर कोणती ओळ कोण गात आहे, ते समजत नसे. स्वत: संयोजक असल्याने विंगेत उभे राहून डोळे मिटून अत्यंत तल्लीनतेने लतादीदींचे गाणे ऐकणारी बाबांची मूतीर् अजूनही माझ्या डोळ्यांसमोर उभी आहे.

बाबांना जी गोष्ट आवडत असे, तिचे समर्थन बाबा अत्यंत ठामपणे करीत. शास्त्रीय संगीत गाणाऱ्यांनी सुगम संगीत गातात म्हणून लतादीदींना कमी लेखण्याचा प्रयत्न केला, तर बाबा खडसावत की , '' लता शास्त्रीय गात नाही, हे तुमचे भाग्य समजा. ती जर शास्त्रीय संगीत गायली असती, तर तुम्हा सर्वांची बोलतीच बंद झाली असती. ''

लता मंगेशकर यांच्या मावशी सौ. काळे या इंदूरला छावणी विभागात राहत. त्यामुळे लताबाईंचे इंदूरला वारंवार येणे होत असे. त्या इंदूरला आल्या की, एक तरी जेवण आमच्या घरी ठरलेले.

त्या काळात आम्ही इंदूरला मार्तंड चौकात राहत असताना एक भिकारीण कडेवर मूल व हातात तुणतुणे घेऊन गाणे म्हणत जात असे. अप्रतिम नैसगिर्क आवाजाची देणगी तिला मिळाली होती. खड्या सुरेल आवाजात ती भजन म्हणू लागली की, बाबा बाहेर येऊन तिचे गाणे ऐकत. नेहमीच बाईला ( माझ्या आईला) सांगून तिला पैसे व खायला-प्यायला देत.

त्या भिकारणीचे गाणे ऐकून बाबांच्या मनात विलक्षण कल्पना आली. त्यांच्या मनात आले की, हिचे गाणे लता मंगेशकरांना ऐकवले पाहिजे. मनात आल्यानंतर कृती करायला त्यांना वेळ लागत नसे. लता मंगेशकर इंदूरमध्ये आल्याचे कळल्यावर त्यांनी एक दिवस सकाळी लताबाईंना घरी बोलावले. त्या येणार त्याच्या आदल्या दिवशी त्या भिकारणीला बोलावून तिला माझ्या बहिणीची- कुमुदताईची चांगली साडी बाईला द्यायला लावली व तिला तयार होऊन दुसऱ्या दिवशी सकाळी तुणतुणे घेऊन घरी बोलावले. ती भिकारीण सकाळीच येऊन बसली.

ठरल्याप्रमाणे लताबाई आल्या. त्यांच्याबरोबर संगीत दिग्दर्शक हुस्नलाल होते. बाबा लतादीदींना म्हणाले , '' लता, आज मी तुला सरप्राईज देणार आहे. इथे एक भिकारीण आहे ; तिचे गाणे मी तुला ऐकवणार आहे ,'' बाबांनी त्या भिकारणीला बोलावले व गाणे म्हणायला सांगितले. तुणतुणे घेऊन त्या भिकारणीने दोन-तीन भजने गाऊन दाखवली.

तिचे गाणे लताबाईंनी तल्लीनतेने ऐकले. तिचा खडा आवाज त्यांच्या मनाला भिडला. त्या इतक्या खूष झाल्या की, ताबडतोब पर्समधून शंभर रुपये काढून भिकारणीला दिले.

ती गेल्यानंतरही बाबा थोडे बेचैन होते. त्यांनी लताबाईंना विचारले , '' हिचे गाणे तुला कसे वाटले ?'' '' अप्रतिम! '' लताबाई दिलखुलासपणे म्हणाल्या. '' हे खरे दैवी गाणे आहे. ही बाई सूर वरूनच घेऊन आली आहे. गाण्याचे जराही शिक्षण न घेता ही बाई इतकी सुरेल व सुंदर गाऊ शकते. तिच्या गाण्यात तिची वेदना उमटलेली दिसते. हे गाणे तिच्या जीवनातून स्फुरले आहे. हे सच्चे स्वगीर्य सूर आहेत. ''

त्यावर बाबा म्हणाले , '' ही बाई जर इतकी अप्रतिम गाते, तर मला एक सुचवायचे आहे. तू सध्या चित्रपटांमधून भरपूर गात असतेस. त्यात जर एखादे भिकारणीचे गाणे आले, तर त्यासाठी तू हिला बोलाव. त्यामुळे हिचे गाणे लोकांसमोर येईल व तिचे जन्माचे कल्याण होईल. ''

बाबांची ही मनापासून केलेली सूचना ऐकून काय बोलावे, ते लताबाईंना कळेना. त्यातली अव्यावहारिकता त्यांना कळत होती. पण बाबांची सच्ची भावनादेखील त्या उमजून होत्या. प्रसन्न स्मित करून तुमच्या सूचनेचा मी जरूर विचार करीन, असे त्यांनी सूचित केले...

( शब्दांकन: ज्योती दाते)

 
</text>
</doc>
