<doc>
<docno>1062897.cms.txt</docno>
<text>
 
महाराष्ट्र
कृष्णा कारखान्याच्या निवडणुकीत वाळूसम्राट
[ Saturday, March 26, 2005  06:50:43 pm]


राम जगताप

कराड : येथील कृष्णा सहकारी साखर कारखाच्या निवडणुकीचा ज्वर चांगलाच चढला आहे. उमेदवारीसाठी सुरू असलेल्या रस्सीखेचीत बहुतांशी ' वाळू ठेकेदारांनी ' वर्चस्व पणाला लावले आहे. त्यातच जिल्हाधिकाऱ्यांनी वाळूच्या उपशावर बंदी घातल्याने वाळूचे भाव गगनाला भिडले आहेत.

कृष्णा कारखान्याची निवडणूक गाजते, ती जयवंत भोसले व यशवंत मोहिते या भावा-भावांतील इषेर्मुळे. वाटीतील ताटात आणि ताटीतील वाटीत, असाच काहीसा प्रकार असतो. एकमेकांवर तोंडसुख घेत सख्ख्या, चुलत्यांमध्ये जुंपते. यंदाही दोन्ही गटांनी कुठल्या ना कुठल्या कार्यक्रमाचे औचित्य साधून प्रचार, सभा, दौरे, सुरू केले आहेत.

भोसले गटाची कमान डॉ. सुरेश भोसले व डॉ. अतुल भोसले यांच्या, तर मोहिते गटाची मदन मोहिते व डॉ. इंदजित मोहिते यांच्या हातात आहे. निवडणुकीच्या प्राथमिक टप्प्यात उमेदवारी अर्ज दाखल करून झाले आहेत.

कराड तालुक्यातील कावेर्, कोडोली, शेरे-दुशेरे, रेठरे बुदुक व खुर्द, गोंदी, खुबी आदी गावांचा तर वाळवा तालुक्यातील बहे, नरसिंहपूर, शिरटे, रेठरे हरणाक्ष, भवानीनगर, बोरगाव, नेलेर्, पेठ, इस्लामपूर व कामेरी, कासेगाव, तांबवे या गावांचा कृष्णा करखान्याशी जवळचा संबंध येतो. या गावांतून दोन्ही गटांतून उमेदवारीसाठी स्पर्धा आहे.

मळीची ऊस शेती, भाजीपाला, दुग्ध व्यवसायांबरोबरच गेल्या काही वर्षांपासून येथील बहुतांशी तरुण वाळू उपशाकडे वळले आहेत. त्यामुळे ते ' गब्बर ' बनले असून पैसा मिळाला आता सत्ता पाहिजे, या हेतूने अनेकजण कृष्णेच्या वाळूच्या डोहातून कृष्णेच्या साखरेत उडी मारण्याचा चंग बांधून आहेत. वाळू ठेकेदार साखरेचा ठेका घेण्यासाठी मैदानात उतरले आहेत.

अर्ज मागे घेण्याच्या एक एप्रिल या मुदतीपर्यंत ' कोण मागे, कोण पुढे ' हे ठरणार आणि त्यानंतर 17 एप्रिलच्या निवडणुकीत सत्तेची ' साखर माळ ' कोणाच्या गळ्यात पडेल, हे ठरणार आहे.

बेकायदा वाळू उपसा आणि वाहतुकीवरील बंदी तसेच वाळू व्यावसायिकांनी पुकारलेला बंद याचा परिपाक म्हणून वाळूचे दर गगनाला भिडले आहेत. महिन्याभरापूवीर् 500 रुपयांना मिळणारा वाळूचा ट्रेलर हजार रुपयांना मिळतो आहे.

जिल्हाधिकारी वाळूचे खुले लिलाव जाहीर करतात आणि त्यानुसार व्यवसायिक ती वाळू विकत घेतात. वाळू प्रत्यक्षात काढण्यापासून ट्रकमध्ये भरून ग्राहकांच्या दारात उतरण्यापर्यंत होणारा खर्च कितीतरी पट असतो. सरकारी दराप्रमाणे वाळूचा उपसा आणि विक्री करायची झाल्यास वाळूला ' सोन्याची ' किंमत येईल, असे वाळू व्यावसायिकांचे म्हणणे आहे.

सरकार सध्या प्रतिब्रास वाळूसाठी 526 रुपये घेते. एका ट्रकमध्ये तीन ब्रास वाळू भरली जाते. तीन ब्रासची सरासरी 1800 रुपये होतात. त्यात काढणी 350, भरणी 250, 10 किलोमीटरची वाहतूक 1000 व उतरणी 150 रुपये असते ; तर भांडवली खर्च 300 रुपये असतो. ग्राहकाला एक ट्रक वाळू तीन हजार 650 रुपयांना पडेल.

मात्र, वाळू ठेकेदार ग्राहक आपल्याकडे वळवण्यासाठी वाळूचा ट्रक दोन हजारांनाच देत होते. नदीतून किती वाळू काढली जावी यावरही निर्बंध नव्हता.

सध्या जिल्ह्याधिकाऱ्यांनी बेकायदेशीर वाळू उपसा आणि वाहतूक व्यवसायाविरुद्ध भूमिका तीव्र केली आहे. त्यामुळे बेकायदा वाळूचा उपसा आणि वाहतूक थांबली. मात्र याचा अप्रत्यक्षपणे प्रभाव बांधकाम व्यवसायावर आणि पर्यायाने त्यावर आधारित असणाऱ्या अनेक उद्योगांवर पडला. आता तर वाळू व्यावसायिकांनी संपच पुकारला आहे. या संपामुळे वाळू उपसणे व वाहतूक करणे बंद आहे. तरीसुद्धा गरजेनुसार ग्राहक वाळूसाठी कितीही किंमत मोजायला तयार आहे.

 
</text>
</doc>
