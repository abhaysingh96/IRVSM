<doc>
<docno>1062889.cms.txt</docno>
<text>
 
संवाद
वाईनचं वरदान
[ Saturday, March 26, 2005  06:19:05 pm]


फ्रान्स अमेरिकेसारखा महासत्ता नसेल, पण फ्रेंच अमेरिकनांपेक्षा अधिक सुखी आहेत! ' फ्रेंच लीव्ह ' ते ' फ्रेंच किस् ' पर्यंत जो कलंदरपणा दिसतो तो त्यांचा स्थायीभाव. बिनधास्तपणा, प्रत्येक क्षण जगण्याची वृत्ती हे गुण फ्रेंच लोकांचे आयुष्य सुखी करतात. त्यातच रेड वाईन हे पेय त्यांना वरदान ठरले आहे!

अमुक सिरपपासून तमुक चूर्णापर्यंत काहीही ' संजीवनी ' या नावावर खपवले जाण्याच्या युगात खरोखरची संजीवनी आहे, असे सांगितले तर ? असा शोध अलीकडे लागलाय. काळ्या दाक्षांच्या सालींमध्ये आढळणाऱ्या या संजीवनीचं नाव आहे रिझ्वेराट्रॉल.

रिझ्वेराट्रॉलच्या सेवनाने आरोग्यावर चांगले परिणाम घडतात, हे आता सिद्धच झाले आहे. हृदयविकार, पक्षाघात, कॅन्सर, वाईट कोलेस्टेरॉल ( एलडीएल) इत्यादींना रिझ्वेराट्रॉल अटकाव करतो. एवढेच नाही तर दीर्घायुषी होण्यातही रिझ्वेराट्रॉल महत्त्वाची भूमिका बजावेल, याची शास्त्रज्ञांना खात्री आहे. गेली दोन दशके कोलेस्टेरॉलने धुमाकूळ घातला. आता रिझ्वेराट्रॉलचे पोवाडे गायले जातील.

फ्रेंच पॅराडॉक्स

गेली 40-45 वषेर् एका विसंगतीचे गूढ शास्त्रज्ञांना उकलत नव्हते. ते म्हणजे फ्रेंच पॅराडॉक्स! खाण्या पिण्याच्या बाबतीत अमेरिकी किंवा ब्रिटिशांच्या तुलनेत फ्रेंचांना शिस्त नाही म्हणून हिणवले जाते! फ्रेंच जिभेचे चोचले पुरविताना चरबीयुक्त पदार्थ खातात. आंग्लो-अमेरिकनांसारखे किंवा शहरी भारतीयांसारखे कॅलऱ्यांचा हिशेब करत नाहीत. फ्रेंचांना खाण्याचा आनंद महत्त्वाचा. कोलेस्टेरॉल, कॅलरीज, लठ्ठपणा, बॉडी मास इंडेक्स इत्यादी नंतर! किंबहुना हा विचार करण्याची फ्रेंचांना गरजच पडत नाही. (तो करायला अमेरिकी आहेत ना) असे अविचाराने खाणाऱ्या फ्रेंचांना त्याची किंमत चुकवावी लागत नाही का ? या प्रश्ानचे उत्तर चक्क ' नाही ' असे आहे. अन् हीच तर अमेरिकनांची पोटदुखी. हृदयविकाराने मरणारांचे प्रमाण आंग्लो-अमेरिकनांच्या तुलनेत फ्रेचांमध्ये 42 टक्क्यांनी कमी आहे. ते सुद्धा आंग्लो-अमेरिकनांचेथ् खाणे शिस्तबद्ध आणि कॅलरी-कॉन्शस असून. आणि वजनवाढ, कोलेस्टेरॉल, पुफा-मुफा तेले, ओमेगा- 3 मेदाम्ले, संपृक्त चरबी इत्यादींचे परिणाम अभ्यासण्यासाठी अमेरिकेत लाखो डॉलर खचीर् पडत असून. एकीकडे खाण्यात शिस्त पाळूनही दरवषीर् लाखो अमेरिकन हृदयविकाराने मरतायत तर दुसरीकडे ती शिस्त न पाळताही फ्रेंच लोक मजा मारतायत! हाच तो फ्रेंच पॅरॉडॉक्स!

या विसंगतीच्या मत्सरयुक्त न्यूनगंडाने अमेरिकनांना चार दशके पछाडले. बरीच अमेरिकी विद्यापीठे, संशोधन संस्था हे रहस्य उलगडण्याच्या मागे हात धुवून लागल्या होत्या. अमेरिकी संस्थांनी वर्षानुवषेर् न थकता संशोधन चालू ठेवले. शेवटी मद्यपानाच्या अवतीभवती संशोधन घुटमळू लागले. फ्रेंचांना जशी खायची नाही तशी प्यायचीही शिस्त नाही. किंबहुना, फ्रेंच पिण्यात अव्वल आणि अट्टल. अमेरिकनही पिण्यात फारसे मागे नाहीत. मग पिण्याचा फायदा फ्रेंचांनाच का ? याचेही उत्तर सापडले. ते असे की फ्रेंच व्हिस्की नव्हे तर रेड वाईन पितात आणि त्यातच फ्रेंच विसंगतीचे रहस्य आहे. फ्रेंचांचे आरोग्यरक्षण करणारा आणि रेड वाईनमध्ये मुबलक असणारा पदार्थ कोणता याचा रहस्यभेद शास्त्रज्ञांनी केला. हा पदार्थ म्हणजे रिझ्वेराट्रॉल!

व्हजिर्निया आरोग्य विद्यापीठाच्या शास्त्रज्ञांनी रेड वाईनमधील आणि ज्या पासून ती बनविली जाते, त्या काळ्या दाक्षांच्या सालीतील रिझ्वेराट्रॉलचा शोध लावून फ्रेंच विसंगतीचे रहस्य उकलले! काळ्या दाक्षापासून फ्रान्समध्ये वाईन बनविली जाते. दाक्षांच्या सालीत मुबलक रिझ्वेराट्रॉल असते. ते वाईनमध्ये उतरते.

व्हजिर्निया विद्यापीठाच्या प्रा. माटीर् मेयो यांनी मानवी कर्करोगग्रस्त पेशींवर केलेल्या प्रयोगात आढळले की, रिझ्वेराट्रॉल कर्करोगग्रस्त पेशींना अन्नपुरवठा करणाऱ्या एनएफकेबी या प्रथिनाच्या कामात अडथळा आणतो. त्यामुळे कर्कपेशींची वाढ खुंटते.

कोलेस्टेरॉलमुळे धमन्यांमध्ये कडकपणा येतो हे सर्वज्ञात आहे. यात वाईट ( एलडीएल) कोलेस्टेरॉल आणि त्याच्या ऑक्सिडेशनमुळे समस्या निर्माण होते. रिझ्वेराट्रॉल मुळात ऑक्सिडेशन रोखतो आणि पुढची जी धमन्यांच्या आत चरबीचे थर चढण्याची प्रक्रिया थांबते. पण समजा एलडीएल कोलेस्टेरॉलचे ऑक्सिडेशन आधीच झाले असेल तर ? तरीसुद्धा रिझ्वेराट्रॉल हा कोलेस्टेरॉलला धमन्यांचे पुढील नुकसान करण्यापासून रोखतो. समजा आधीच चरबीचे थर चढले असतील तर ? तरीसुद्धा रिझ्वेराट्रॉल पुढील नुकसान टाळतो. धमन्यांत चरबीचे थर चढल्याने त्यांचा व्यास कमी होतो. रक्तात गुठळ्या झाल्या तर एखादी धमनीत अडकून रक्तप्रवाह बंद पडू शकतो. ही धमनी जर हृदयाला रक्तपुरवठा करणारी असेल तर हृदयविकाराचा झटका येतो. रिझ्वेराट्रॉलची कामगिरी थक्क करणारी आहे. तो रक्तात गुठळ्या होण्यास प्रतिबंध करतो.

रिझ्वेराट्रॉलमध्ये वार्धक्याचा वेग कमी करण्याची क्षमता आहे. मॅसॅच्युसेट्स् इन्स्टिट्यूट ऑफ टेक्नॉलॉजीचे संशोधक लिओनार्ड गॉरेंट यांनी उंदरां वरच्या प्रयोगातून ही गोष्ट सिद्ध केली.

रेड वाईनच्या नियमित सेवनाने फ्रेंचांना जो फायदा झाला तो भारतीयांनाही होऊ शकतो. ज्यांना आधीच दारूचे व्यसन आहे त्यांनी रेड वाइनकडे वळायला हरकत नाही. पण वाईन काळ्या दाक्षांपासूनच (ती देखील सालासकट) बनवलेली हवी. ज्यांना दारू र्वज्य त्यांनी रेड वाइन सुरू करावी का ? हरकत नाही! पण त्यापेक्षा त्यांनी नियमित रोज मूठभर शेंगदाणे खावेत, कारण शेंगदाण्यांतही रिझ्वेराट्रॉल आहे.

याशिवाय, काळी दाक्षे खाण्याचा पर्याय आहेच. मात्र, ती सालांसकट खाल्ली पाहिजेत. बिनधास्तपणा, प्रत्येक क्षण जगण्याची वृत्ती हे गुण फ्रेंच लोकांचे आयुष्य सुखी करण्यास कारणीभूत ठरल्याचे मानले जाते. त्यातच रेड वाईन हे पेय फ्रेंचांसाठी वरदान ठरले आहे!

गंगाधर कल्याणे

 
</text>
</doc>
