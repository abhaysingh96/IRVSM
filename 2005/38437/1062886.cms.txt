<doc>
<docno>1062886.cms.txt</docno>
<text>
 
संवाद
माझा देवावर प्रचंड विश्वास आहे
[ Saturday, March 26, 2005  06:13:53 pm]


पुलंच्या हसवणुकीतलं वाक्य मनावर कोरलं गेलंय. ' जन्म आणि मृत्यू या दोहोंच्या चिमटीत पकडून नियतीनं आपली चालवलेली फसवणूक एकदा लक्षात आली की, आपल्या जवळिकीतल्या स्नेहांकितांना हसवण्याखेरीज आपण काय करू शकतो. '

नाट्यदर्पणची अंतिम फेरी 20 फेब्रुवारी 94 ला नेहरू सेंटरला पार पडली. नाना पाटेकर पाहुणे. मला प्रचंड दडपण. कारण नानांचा मी भक्तच. बीडला ' अंकुश ' तब्बल 12 वेळा पाहिला. त्यानंतर ' प्रतिघात '! एकदा मामाने मला व दाद्याला ' पुरुष ' दाखवलं होतं बालगंधर्वला. नाटक सुरू व्हायच्या अगोदर ते बोलले. माझं काम खलनायकाचं आहे, टाळ्या वाजवू नका वगैरे... पण त्यांच्या एंट्रीलाच टाळ्या. नाटक संपल्यावर मी बालगंधर्वच्या मागं हिंडत गेलो, म्हटलं, दिसतील. कँटीनला वळसा घालून आलो, तर मामा अन् दाद्या म्हणाले , ' आताच नाना गेले इकडून ' मला रडूच आलं. नेहरू सेंटरला त्यांच्या समोरच परफॉर्मन्स. मला अभिनयाचं पहिलं बक्षीस. नानांनी कौतुक केलं. मी भारावलो. ग्रीन रूममध्ये म्हणाले, तुला बक्षीस मिळेल की नाही माहीत नाही ; पण तुझ्याशी थोडं बोलायचयं अन् मग भाषणात सांगितलं, तू मुंबईत ये. मी मदत करीन. मी मुंबईत आल्यानंतर सात- आठ महिने त्यांना भेटलोच नाही ; कारण मंग्या देसाई म्हणाला, आपण दोघे मिळून भेटू. मुंबईतले सुरुवातीचे दोन-तीन महिने भयंकर होते. मी आमदार चंदकांत खैरेंची चिठ्ठी घेऊन आमदार निवासात राहायला. त्यावेळी माझा मित्र राजा शेळकेसुद्धा तिथे राहायचा. तोसुद्धा स्ट्रगल करत होता. दोन-तीन महिन्यांत काम नसल्याने मी धास्तावलो. घरून केवळ पाचशे रुपये आणलेले. मी आणि राजा फिरायचो. अंधेरी स्टेशनाहून चालत वसोर्व्याला जायचो. त्या काळात वामन केंदे सरांमुळेच व चेतन दातारांमुळे बरीच नाटकं पाहायला मिळाली.

आमदार निवासात असताना मी नरिमन पॉईंटला समुद किनाऱ्यावर बसायचो. समुदाकडेच बघत. कितीतरी विचार यायचे. इतक्या मोठ्या शहरात आपलं काय होईल वगैरे. एकदा दाद्यानं मंजू सिन्हाने ज्युनियर आटिर्स्टवर केलेली डॉक्युमेंटरी दाखवली होती. 30-40 वषेर् इंडस्ट्रीतच राहून नाव न कमावलेली माणसं. ' मैं पच्चीस साल का था, जब बंबई आया था, छोटा-मोटा काम करता हूँ, अब गाँव जाने का क्या फायदा ? जिना यहाँ, मरना यहाँ, वगैरे... ते गरिबीतलं राहणं, खाण्यापिण्याचे वांधे... वाटायचं, आपलंही असंच होईल की काय ; कारण मी घर सोडलं तेव्हा वय होतं 22. आमदार निवासात रूममध्ये तासन्तास मी आणि राजा भविष्याबद्दल गप्पा मारायचो. तीनेक महिन्यांनी मी व राजानं गावी परतण्याचा निर्णय घेतला. मी दाद्याला चार-पाच पानी पत्र लिहिलं. ' मी परत येतोय... वगैरे. पैसेही संपले होते. घरून पैसे मागवायचे नाही, असं ठरवलेलं. मग सम्या विटेकरला पत्र. पैशाची मागणी करणारं. सम्याचे पैसे आले की या शहराला कायमचा रामराम करू, असं मनात. पण दाद्याचं उत्तर आलं, त्यानं आयुष्यात लिहिलेलं एकमेव पत्र असावं ते. ' तुला परत यावं लागलं तर बिनधास्त ये. काळजी करू नकोस. इकडे तुला सहज नोकरी लागेल वगैरे अन् एक शेर ' फलक को चाह हैं जहाँ बिजलीयाँ गिरानेकी, हमें भी जीद़ है वडी आशियाँ बनानेकी। ' वाचल्यावर डबडबून आलं अन् मी भरलेली बॅग रिकामी करू लागलो. त्यात केदार शिंदेचं व्हिजिटिंग कार्ड सापडलं. त्यानं स्पधेर्च्या वेळी दिलेलं. फोन केला. त्यानं परळला घरी बोलावलं. प्रेमानं जेवू घातलं. मुंबईत आल्यापासून पहिल्यांदाच घरचं जेवत होतो. जेवणानंतर गप्पा. त्याला कहाणी सांगितल्यानंतर त्यानं सुधीर भटांना फोन केला व नाटकासाठी माझं नाव सुचवलं. ' सुयोग ' चं ' झालं एकदाचं ' हे माझं पहिलं व्यावसायिक नाटक. दहा-पंधरा मिनिटांची छोटीशी भूमिका. अशोक सराफ, सुधीर जोशींसारखे मातब्बर कलावंत. तालमी सुरू झाल्या. तेवढ्यात सम्या मुंबईत आला. मला पैसे देण्यासाठी. इथून माझ्या करियरची सुरुवात... त्यानंतर केदारचं ' टूर टूर ' नाटक केलं. केदारच्या घरीच तीन-चार महिने राहिलो. माईने ( आमच्या बाबांची म्हणजे शाहीर साबळेंची पत्नी) मला खूप सांभाळलं, प्रेमानं जेवू घातलं. बबन मामा (देवदत्त साबळे), मामीनेही घरच्यांची उणीव भासू दिली नाही. आजही माई भेटली की , ' मेल्या, जेवतोस की नाही, अंग काही भरत नाही तुझं ' म्हणते. या कुटुंबानं मुंबईत पहिला आसरा दिला. त्यानंतर काकूच्या बहिणीची मुलगी, उषाताईनं शोधून काढलं अन् तिच्या घरी राहायला नेलं. वर्ष, दीड वर्ष तिच्याकडे मुक्काम. आमचे भाऊजी चंदकांत देवगावकर रॉयल. स्ट्रगल पिरियडमध्ये या मंडळींनी मोलाची साथ दिली. त्यांचा उतराई होणं या जन्मी तरी शक्य नाही.

माझ्यानंतर सात-आठ महिन्यांनी मंग्या आला. मग नाना पाटेकरांना भेटलो. त्यांनी नावासहित ओळखलं. म्हणाले, काय रे, तुला मुंबईत आल्यावर काँटॅक्ट करता येत नाही का ? तू ' सुयोग ' चं नाटक करतो आहेस ना ? मग कुठे राहतोस वगैरे चौकशी. जाताना काँटक्टमध्ये राहा म्हणाले. मग मी त्यांच्या संपर्कात. दरम्यान दुसऱ्या वषीर्ही मी ' नाट्यदर्पण ' स्पधेर्त मुंबईतल्या एका टीमकडून सहभागी झालो. अभिनयाचं दुसरं बक्षीस. नानांना फोन केला. ' तुम्ही एकांकिका बघायला आला नाहीत. ' ते शूटिंगमध्ये होते. म्हणाले , ' काय झालं ?' म्हणालो , ' दुसरं बक्षीस मिळालं. ' ' का रे ? मग पहिलं कुणाला ?' मी म्हटलं. पुण्याच्या मिलिंद फाटकला. त्यांनी विचारलं , ' बरं होतं का काम त्याचं ? मी उत्तरलो , ' नाना, तुम्ही माझ्यासाठी नाही. त्यांच्यासाठी तरी यायला हवं होतं. ' मोठ्ठा पॉझ. नाना म्हणाले , ' मक्या, हा गुण जपून ठेव. दुसऱ्यांना चांगलं म्हणत जा. ' मग त्यांच्या ' यशवंत ' सिनेमात संधी दिली. दोन-तीन वर्षं नानांच्या सहवासात होतो. सातत्यानं त्यांनी मार्गदर्शन केलं. आत्मविश्वास वाढवला. नानांसारखी लख्ख, निर्मळ मनाची माणसं फार कमी. त्यांना भेटण्याआधी मी मनाशी खूप बोलायचं, ठरवून जायचो. पण भेटीअंती काही बोलताच यायचं नाही. पहिल्याच हिंदी चित्रपटाचा अनुभव गमतीदार होता. प्रोड्यूसरने मानधनाचं विचारल्यानंतर मी धीर एकवटून 10-15 मिनिटांनी पर डे 300 रुपये सांगितले. त्या दोन बंधूंनी हसून एकमेकांकडे पाहिलं अन् हजार रुपये कबूल केले. नानावटी हॉस्पिटलला शूटिंग होतं तेव्हा वॉचमननं दोन तास सेटवरच जाऊ दिलं नाही. मी अभिनेता आहे, हेच त्याला पटलं नाही. दोन तासांनी प्रोड्यूसर आल्यावर त्यांच्याबरोबर सेटवर गेलो. एस्सेल स्टुडिओत फाईट मास्टर शाम कौशलजींनी माझी विकेट काढली. दोन मजली इमारतीवरून उडी मारायचीये असं त्यांनी सांगितलं. मी म्हणालो , ' खाली जमिनीवर काय असेल ?' तर त्यांनी जवळ जवळ बेडशीटएवढी गादी अंथरायला असिस्टंटला सांगितलं अन् म्हणाले , ' एक्झॅक्टली इसपरही कुदो, वरना हड्डी टूट जायेगी. ' मला दिवसभर घाम. शेवटी संध्याकाळी माझा वेगळाच छोटासा सीन झाला अन् मी सुटकेचा निश्वास टाकला.

आम्ही काही मित्रांनी मिळून घाटकोपरला भाड्याने फ्लॅट घेतला होता. तिथे पाच-सात महिने काढल्यानंतर ते भाडं परवडेनासं झालं. मग सगळे जण हळुहळू निघून गेले. मी एकटाच फ्लॅटमध्ये. आता उद्या हा फ्लॅट रिकामा करायचा. सायंकाळी दार उघडलं, तर समोर ओळखीचा चेहरा. म्हणाला, मी अनिल गावडे. तुझ्या राहण्याचा प्रॉब्लेम आहे, असं रमेश वाणीनं सांंगितलं. तुझी हरकत नसेल, तर माझ्याकडे चल. त्यानं माझं सामान पॅक केलं अन् टॅक्सीत घालून भायखळ्यात चासकर चाळीत आणलं. तेव्हापासून पाच वर्षं अन्याच्या घरी राहिलो. आमचे दादा (अन्याचे वडील) तर ओळख करून देताना माझी चार मुलं (अन्या, राजा, मया अन् मी) अशी करून देत. अन्याच्या आईनं म्हणजे मावशीनं मुलाप्रमाणं सांभाळलं. लिहिता- वाचता न येणारी एवढी हुशार बाई मी दुसरी पाहिली नाही. नुसत्या खुणांवर ती सगळं कॅलेंडर वाचायची. मला म्हणाली , ' तुझं मुंबईत घर झाल्याशिवाय इथून जायचं नाही. ' त्या माऊलीचं ऋण मला कधीच फेडता यायचं नाही. वसईतल्या माझ्या संजय परब या मित्राच्या आईचीसुद्धा मला आठवण येते आहे. अन्याच्या घराच्या गॅलरीतून समोरच्या बिल्डिंगमध्ये पाईपमधून वाढलेलं पिंपळझाड दिसायचं. मला त्यात अन् माझ्यात साम्य वाटतं. मीसुद्धा या शहरात असाच रुजलो, वाढलो. एवढ्या प्रेमळ, मायेच्या लोकांनी आसरा दिला. मला उभं राहायला भक्कम मदत केली.

पुलंच्या हसवणुकीतलं वाक्य मनावर कोरलं गेलंय. ' जन्म आणि मृत्यू या दोहोंच्या चिमटीत पकडून नियतीनं आपली चालवलेली फसवणूक एकदा लक्षात आली की, आपल्या जवळिकीतल्या स्नेहांकितांना हसवण्याखेरीज आपण काय करू शकतो. ' या मुंबापुरीत मला मदत करणाऱ्या माणसांची यादी लिहायला घेतली तर असे पाच लेख पुरतील ; पण त्यांच्या ऋणांची माझ्या मनात जाणीव आहे.

परवा परभणीहून औरंगाबादला जाताना जुन्या मित्राला सुधीर देऊळगावकरला गाडी विचारली, तर त्यानं तासाभरात सँट्रो गाडीची व्यवस्था केली. म्हणाला , ' आता एसटीतून नको फिरत जाऊ. तुझ्या स्टेटसप्रमाणे सोय केली पाहिजे बाबा. ' मनावर आभाळाएवढं दडपण आलं. नकळत पापण्या ओलावल्या अन् मी गाडीत बसलो.

म्हणूनच म्हटलं माझा देवावर विश्वास आहे..

मकरंद अनासपुरे

 
</text>
</doc>
