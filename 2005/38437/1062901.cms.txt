<doc>
<docno>1062901.cms.txt</docno>
<text>
 
महामुंबई
फुटपाथ नव्हे, झोपडीवासीयांची ओसरी!
[ Saturday, March 26, 2005  06:55:24 pm]


मोटारींसाठी गुळगुळीत हायवे तसेच उड्डाणपूल होत असताना पादचाऱ्यांकडे मात्र सोयीस्कर दुर्लक्ष होत आहे. दक्षिण मुंबई तसेच दक्षिण-मध्य मुंबईतील अनेक फुटपाथ फेरीवाल्यांनी काबीज केले असून काही ठिकाणी तर फुटपाथच गायब आहेत. सरकारी तसेच खासगी कार्यालयेे असल्याने या परिसरात वर्दळ असते. अशातच फुटपाथवर फेरीवाल्यांनी अतिक्रमणे केल्यामुळे पादचाऱ्यांना जीव मुठीत घेऊन जावे लागते.

काळबादेवी, भुलेश्वर परिसरात व्यापार उदीम मोठ्या प्रमाणावर असल्याने प्रत्येक इमारतीच्या खाली भेळ, पाणीपुरी, शेंगदाणे आदी खाद्यपदार्थांचे ठेले फुटपाथ अडवून असतात. मुळात येथील बहुसंख्य जुन्या इमारतींपुढे फुटपाथच नाहीत. त्यामुळे पादचाऱ्यांना थेट रस्त्यावरच उतरावे लागते. मोटारी रस्त्यावरच पार्क करण्यात येत असल्याने रस्त्याच्या मधोमध चालण्याशिवाय पर्याय नसतो. त्यामुळे येथील वाहतूककांेडीचा प्रश्ान् जटील बनला आहे.

फुटपाथ नसल्याने गाड्यांच्या आजुबाजूनेच जावे लागते. या गदीर्त कपड्यांचे बोचके वा इतर मालांची खोकी घेऊन जाणाऱ्या हातगाड्या पायावरून जाण्याचे अनुभव इथे नवे नाहीत. सायंकाळी तर येथील रस्त्यांवर वाहने आणि पादचाऱ्यांची स्पर्धाच लागलेली असते.

सातरस्ता येथील बकरीअड्ड्यानजीकच्या रस्त्यावर झोपडपट्ट्यांनी संपूर्ण फुटपाथ गिळला आहे. या झोपड्यांतील रहिवाशांचा अर्ध्याहून अधिक संसार रस्त्यावरच असतो. समोरून वाहन आले की पादचाऱ्यांना काही क्षण निमुटपणे जागीच उभे राहावे लागते.

भायखळा रेल्वे स्टेशनबाहेरही हीच अवस्था आहे. या परिसरातून पुढे आल्यानंतर जे. जे. हॉस्पिटलचा परिसर सुरू होतो. या हॉस्पिटलसमोरून सुरू होणारा उड्डाणपूल क्रॉफर्ड माकेर्टजवळ संपतो. या पुलाखालील रस्त्यांना लागून असलले फुटपाथ जणू काही छोट्या- छोट्या बाजारपेठाच बनल्या आहेत. चप्पल, कपडे, कपबशांपासून शोभेच्या वस्तू व खाद्यपदार्थांच्या स्टॉलमुळे फुटपाथ झाकोळले गेले आहेत. या रस्त्यांवर खरेदीदारांची सोय झाली असली, तरी पादचाऱ्यांची मात्र कोंडी होत आहे. आधीच अरूंद असलेल्या रस्त्यांवरील अतिक्रमणामुळे येथील वाहतूक मुंगीच्या गतीने पुढे सरकते.

लोअर परळ तसेच करीरोड रेल्वे स्टेशनाबाहेरच्या फुटपाथवर भाजीवाले आणि पेपर, पुस्तकांचे स्टॉल पादचाऱ्यांच्यासाठी अडथळे बनले आहेत. काही ठिकाणी फुटपाथ असलेच, तर ते चालण्यायोग्य स्थितीत नाहीत. येथे पादचाऱ्यांना सलग चालण्याचा नव्हे, तर खड्ड्यांमुळे येणाऱ्या चढ-उतारांचा चांगला अनुभव मिळतो. घाईच्या वेळी खड्ड्यात पाय अडकून पडणाऱ्यांचेही प्रमाण बऱ्यापैकी आहे.

दादरचा कबुतरखाना, रानडे रोड या रस्त्यांवर फुटपाथ आहेत, हे समजण्यासाठी सोमवारच उजाडावा लागतो. अर्थात सोमवारीही गदीर्, धक्काबुक्की असतेच पण बाजार बंद असल्यामुळे निम्मी वर्दळ कमी असते. इतर दिवशी मात्र या रस्त्यांची पार दुरवस्था असते. रानडे रोडवर दिवसरात्र ' बागेर्न रेट ' मधील बाजार असल्याने अर्थातच फुटपाथची मक्तेदारी या फेरीवाल्यांकडे असते. खरेदीसाठी नित्यनेमाने येणारे हौशी ग्राहक आणि दादर स्टेशनकडे जाणारा- येणाऱ्या लोंढ्याला याच रस्त्याचा वापर करावा लागतो. दिवसाच्या कुठच्याही प्रहरी इथे वाहतुकीची कोंडी दिसून येते.

धारावीतील रस्त्यांवर एकेकाळी फुटपाथ होते, पण आज मात्र त्यांचा मागमूसही नाही. ' भटाला दिली ओसरी अन् भट हातपाय पसरी ' या म्हणीचा प्रत्यय या रस्त्यावर हमखास येतो. झोपडीवासीयांनी रस्त्याचा बराचसा भाग व्यापला आहे. चूल, खाट, टीव्ही असा विस्तारीत संसार प्रत्येक झोपडीसमोरील रस्त्यावर दिसतोच दिसतो. या रस्त्यावरून वाहन नेताना फारच दक्षता घ्यावी लागते. अन्यथा चूक नसतानाही हमखास एखादे रांगते मूल गाडीखाली येण्याची शक्यता नाकारता येत नाही.

संजय व्हनमाने

 
</text>
</doc>
