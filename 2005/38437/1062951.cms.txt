<doc>
<docno>1062951.cms.txt</docno>
<text>
 
महामुंबई
जामिनावरील चौघा पोलिसांचे आता मूळ आरोपाला आव्हान
[ Saturday, March 26, 2005  09:49:06 pm]


म. टा. प्रतिनिधी

मुंबई : घाटकोपर बॉम्बस्फोट कारस्थानातील ' पोटा ' आरोपी ख्वाजा युनुस याच्या कथित कोठडीमृत्यूप्रकरणी अलीकडेच जामिनावर सुटलेल्या 4 पोलिस अधिकाऱ्यांना हस्तक्षेप याचिका दाखल करण्यास पोटा कोर्टाने परवानगी दिली आहे.

ख्वाजा याचा मृत्यू मारहाणीमुळे पोलिस कोठडीत झाला असून याप्रकरणी प्रत्यक्ष सहभाग असलेल्या, तसेच हे कृत्य दडविण्यासाठी साह्यभूत ठरलेल्या पोलिसांवर ' पोटा ' कायद्याखाली गुन्हा नोंदविण्याची विनंती करणाऱ्या याच खटल्यातील सहआरोपी डॉ. अब्दुल मतीन याच्या मूळ याचिकेत ही हस्तक्षेप याचिका करण्यात येणार आहे. वरिष्ठ पोलिस निरीक्षक प्रफुल्ल भोसले, पोलिस निरीक्षक राजाराम व्हनमाने, पोलिस उपनिरीक्षक अशोक खोत आणि सहाय्यक पोलिस निरीक्षक हेमंत देसाई या चौघांना ही याचिका करण्याची परवानगी देताना न्या. ए. पी. भंगाळे यांनी त्यांना मतीनच्या मूळ याचिकेबाबत आपले म्हणणे येत्या 31 मार्च रोजी मांडावयाचा आदेश दिला आहे.

दरम्यान ख्वाजाची आई आयेशाबेगम यांनी ख्वाजाच्या कोठडीमृत्यूच्या भरपाईसाठी कोर्टात अर्ज केला आहे. कोठडीत मृत्यू झाल्यास ती सरकारची जबाबदारी असते, त्यामुळे आम्ही 30 लाख रुपयांची मागणी केली आहे असे त्यांचे वकील मिहीर देसाई यांनी सांगितले. आता ख्वाजाचा मृत्यू कोठडीत मारहाणीमुळे झाल्याचा सीआयडीचा अहवाल असल्याने आम्ही ही मागणी केली आहे.

 
</text>
</doc>
