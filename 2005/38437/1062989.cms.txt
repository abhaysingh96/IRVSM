<doc>
<docno>1062989.cms.txt</docno>
<text>
 
क्रीडा
रन बरसे
[ Saturday, March 26, 2005  11:59:25 pm]


वृत्तसंस्था

बंगलोर : अख्खा भारत ' होली ' चे रंग बरसवण्यात आणि बरसणाऱ्या रंगांमध्ये चिंब होण्यात गुंग झाला असताना बंगलोरच्या चिन्नास्वामी स्टेडियमवर वीरेंदर सेहवागने धावांची बरसात करून क्रिकेटशौकिनांची होली सार्थकी लावली. मोहाली आणि कोलकात्यापाठोपाठ बंगलोरमध्येही बेधडक फलंदाजी करून द्विशतक झळकावत त्याने पाकिस्तानी प्रतिर्स्पध्यांना ' धुळवडी ' चा अनुभव दिला.

पहिला दिवस पाकचा. दुसरा दिवस युनूस खानचा. भारताचा आणि भारतीय क्रिकेटपटूंचा दिवस कधी उगवणार, असा कधीही ' शिमग्या ' त रूपांतरित होऊ शकणारा प्रश्ान् पडला असताना सेहवागने मैदानात धुळवड खेळून तिसरा दिवस आपल्या खात्यावर जमा केला. त्याने दुसऱ्या दिवसाच्या अखेरच्या सत्रात पाकिस्तानीगोलंदाजीवर हल्लाबोल केला आणि शनिवारी चौफेर फटकेबाजी करून त्यात सप्तरंग भरले!

तब्बल पाच तास 34 मिनिटे खेळपट्टीवर पाय रोवून खड्या ठाकलेल्या या दिल्लीकर सलामीवीराने 262 चेेंडूत 201 धावा फटकावल्या. समी, रझाक या जलदगती दुकलीवर हल्ला चढवणारी सेहवागची बॅट कनेरिया आणि अर्षदवर बरसत 28 चौकार आणि दोन षटकारांची लयलूट करून गेली! सुरुवातीला सलग नऊ तिखट षटके टाकणाऱ्या समीनं चेंडूचा वेग आणि बाऊन्स उंचावत सेहवागची परीक्षा घेतली खरी... पण त्याला पुरून उरताना त्याने बॅटला लगाम काही घातला नाही. हुक व पॉइँटच्या डोक्यावरून चेंडू सीमापार धाडत त्यांनी पाकच्या प्रमुख अस्त्र असलेल्या समीला जणू ' बुरा ना मानो, होली है ' असेच जणू सांगत होता...

मोहालीत 173, कोलकात्यात 81 आणि आता बंगलोरमध्ये 201 असा कामगिरीचा आलेख उंचावत नेणाऱ्या सेहवागने कसोटीतही फटकेबाजी आनंद कसा लुटता येऊ शकतो, हे साऱ्या क्रिकेटजगताला दाखवून दिले आहे. पूवीर् प्रतिर्स्पध्यांना सचिनची भीती वाटायची. आता सेहवागच्या दहशतीने त्यांच्या काळजाचे पाणी होऊ लागले!

सेहवागच्या वैयक्तिक दुसऱ्या द्विशतकामुळेच शनिवारी भारताला फॉलोऑनची आपत्ती टाळता आली. प्रतिर्स्पध्यांच्या 570 धावांचा मुकाबला करताना तिसऱ्या दिवसअखेर भारताने सहा बाद 379 धावा केल्या असून प्रतिर्स्पध्यांपेक्षा यजमान संघ अजून 191 धावांनी मागे आहे. दिवसअखेरीस लक्ष्मणने अर्धशतक झळकावण्यात यश मिळवले असून त्याच्या जोडीला डावखुरा इरफान पठाण आहे.

शतक आरतीला...

गतवषीर् पाकिस्तानात मुलतान येथे 309 धावांची अफलातून खेळी करणाऱ्या सेहवागचे मायदेशातही द्विशतक झळकावण्याचे स्वप्न साकार झाले. हे शतक त्याने अर्पण केले ते पत्नी आरतीला. शनिवारी बंगलोरवासीयांप्रमाणे आरतीनेही वीरूच्या फटकेबाजीचा आनंद लुटला. सेहवागच्या शतकानंतर आणि द्विशतकांनतरही टाळ्यांच्या गजरात ' वीरू ' चे अभिनंदन करताना आरतीचा आनंद द्विगुणित झालेला सर्वांनी टीव्हीवर पाहिला.

खेळ संपल्यानंतर सेहवाग म्हणाला , ' आम्ही पिछाडीवर असलो तरी पाकिस्तानवरच दबाव असेल. आमचे तळाचे फलंदाज निश्चितच चांगली कामगिरी करतील. धावसंख्येत त्यांनी 100-125 धावांची भर घातली आणि चहापानापर्यंत लढत दिल्यास पाकिस्तानवरील दबाव वाढेल व त्यांना व्यूहरचना बदलावी लागेल. '

 
</text>
</doc>
