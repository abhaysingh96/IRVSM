<doc>
<docno>1062873.cms.txt</docno>
<text>
 
संवाद
आजादीचं आवर्तन
[ Saturday, March 26, 2005  05:41:55 pm]


' चौरंग ' या संस्थेने भारतीय स्वातंत्र्याच्या सुवर्ण महोत्सवी वर्षात स्वातंत्र्याची गाथा सांगणारा ' आजादी 50' हा हिंदी नृत्य-नाट्य-संगीताचा कार्यक्रम सादर केला होता. अनेकांनी नावाजलेला हा कार्यक्रम येत्या 29 मार्च रोजी अंदमान बेटावर ऐतिहासिक सेल्युलर जेलच्या समोर सादर होणार आहे. त्यानिमित्ताने-

आखिर क्या है आजादी ? कैसी आजादी ? मन की, शरीर की, दिल की या दिमाग की... या सम्पूर्ण मानव जाती की ? ' आजादी 50' चा सूत्रधार हा सवाल करतो तेव्हा या कार्यक्रमाची व्याप्ती लक्षात येते आणि स्वातंत्र्याचा सुवर्ण महोत्सव संपताच त्यानिमित्ताने जन्माला आलेले असंख्य देशभक्तीपर कार्यक्रम जसे संपले तसा हा कर्यक्रम का संपला नाही, हेही ध्यानात येतं.

भारतीय स्वातंत्र्याची पन्नाशी देशभर साजरी होत असतानाच 15 ऑगस्ट रोजी कोलकात्याच्या साऊथ पॉइंट स्कूलमध्ये अशोक हांडे शे-सव्वाशे कलावंत-वादकांसह मानवी स्वातंत्र्याची गाथा सादर करत होते. ती सुरूच झाली मुळात सूर्यापासून पृथ्वी वेगळी होण्याच्या क्रियेपासून. हे पहिलं स्वातंत्र्य. त्यानंतर जीवसृष्टीची निमिर्ती आणि त्यातून पावलोपावली संघर्ष करत उत्क्रांत झालेली मानव जात. माणसाच्या जन्मापासून तो आजमितीपर्यंतचा हा इतिहास जवळपास पाच हजार वर्षांचा आहे. या इतिहासात अनेक गोष्टी कालौघात बदलत गेल्या. टिकून राहिली ती एकच गोष्ट...मुक्तीची आस! स्वातंत्र्याचा ध्यास!! या चिरंतन ध्यासाच्या पार्श्वभूमीवर भारतीय स्वातंत्र्याच्या पट उलगडून दाखवत शेवटी , ' स्वातंत्र्य हे काही असं टोक नव्हे की ते गाठताच आपली सारी धडपड थांबावी, साऱ्यांनी कृतकृत्य व्हावं. स्वातंत्र्य ही एक अखंड चालणारी प्रक्रिया आहे ', या नोटवर सूत्रधार जेव्हा येतो तेव्हा स्वातंत्र्याचा शोध आपल्या मनात सुरू होतो.

असाच शोध त्सुनामी लाटांनी परवशता भाळी आलेल्यांच्या मनात सुरू व्हावा, असं प्रा. राम कापसे यांना वाटलं असणार. आणि म्हणूनच त्यांनी ' आजादी 50' ला अंदमानच्या भूमीवर येण्याचं आवतण देऊन सेल्युलर जेलच्या समोरील विस्तीर्ण मैदानातील मंचावर स्वातंत्र्याचा हा खेळ मांडण्याचा घाट घातला असणार.

29 मार्च 2005 च्या संध्याकाळी अंदमानची राजधानी पोर्ट ब्लेअर इथे होणाऱ्या अंदमान महोत्सवाची सुरुवात ' चौरंग ' संस्थेच्या ' आजादी 50' या कार्यक्रमाने होत आहे. अंदमान आणि निकोबारचे नायब राज्यपाल प्रा. राम कापसे यांच्या खास निमंत्रणावरून हांडे आपल्या सहकाऱ्यांना घेऊन उद्या त्यादिशेेने विमानोड्डाण करणार आहेत. निघताना त्यांच्या मनात अनेक ऐतिहासिक क्षणांच्या रोमांचक आठवणींचं मोहोळ दाटून येईल. अर्थात हा रोमांचक इतिहास याद करताना आणि 572 बेटांच्या समुहाने बनलेल्या व पृथ्वीवरचा स्वर्ग समजल्या जाणाऱ्या या निसर्गरम्य प्रदेशात पाऊल टाकताना एक विषण्णताही मनात असणारच. महाकाय त्सुनामी लाटांनी गावंच्या गावं वाहून नेली आणि अनेक जीवांना आपल्या उदरात गडप केलं. सागराचा असा थरकाप उडवणारा प्रलय कैक वर्षांत कोणी पाहिला नव्हता.

निसर्गाच्या या ऐतिहासिक थैमानाकडे कोणीही दुर्लक्ष करू शकणार नाही. पण त्याचबरोबर संकटावर मात करण्याची आणि जीवनाला पुन्हा नव्या उमाळ्याने सामोरं जाण्याची दुर्दम्य मानवेच्छाही नाकारता येणार नाही. त्सुनामीच्या संकटानंतर काही काळातच लोक सावरले. अश्ाू पुसून पुन्हा घरं शाकारायला उभे राहिले. या न हरणाऱ्या लोकांना सलाम करण्यासाठी, त्यांचा स्वातंत्र्याचा शोध अधिक अर्थपूर्ण करण्यासाठी आणि आनंदाच्या नवखुणा निर्माण करण्यासाठी ' आजादी 50' अंदमानला जात आहे. आपण त्यांना शुभेच्छा देऊया. क्रांतिकारकांच्या भूमीपासून, कोलकात्यातून सुरू झालेला हा प्रवास क्रांतिकारकांच्या बंदिशाळेपर्यंत पोचेल तेव्हा आजादीचं एक आवर्तन पूर्ण होईल.

जयंत पवार

 
</text>
</doc>
