<doc>
<docno>1062890.cms.txt</docno>
<text>
 
संवाद
रंग बरसे
[ Saturday, March 26, 2005  06:19:57 pm]


होळी... सण असतो रंगांचा. जितका रंगण्याचा, तितकाच रंगवण्याचा. धम्माल करण्याचा, वर्षभरातलं सगळं दु:ख विसरण्याचा. कुठे धुळवडीचा, तर कुठे रंगपंचमीचा. सण खऱ्या अर्थानं रस्त्यावरचा. जितका सामान्यांचा, तितकाच त्यांना भुलवणाऱ्या, खुलवणाऱ्या सिताऱ्यांचा...

खरंतर होळी पौणिर्मेनंतर पाचव्या दिवशी येते रंगपंचमी. त्या दिवशी रंगांनी आणि रंगभरल्या पाण्यानी जनता रंगते, रंगवते. पण वर्षातला बहुधा हा एकच असा दिवस असावा, ज्यात पौणिर्मेनंतरच्या दुसऱ्याच दिवशी थेट पंचमी येते. तसा मराठ्यांचा सण असतो होळी पौणिर्मेच्या दुसऱ्या दिवशी. त्याला म्हणतात ' धुळवड ' किंवा ' धुलिवंदन '! पण रावापासून रंकापर्यंत सगळ्यांनाच आपल्या पंखात सामावणाऱ्या मायानगरी मुंबईत जशी सगळीच समीकरणं आणि व्याख्या कधीही आणि कशाही बदलू शकतात, तशीच रंगपंचमीची वेळही मुंबईत येते होळीच्या दुसऱ्याच दिवशी! सकाळपासून संध्याकाळपर्यंत...

दिवाळी हा जसा प्रकाशाचा सण, तसाच होळी असतो रंगांचा. पण फक्त रंगांचा नव्हे, तर रंगेल लोकांचा! ' शी!! काय ते रंग! मी नाही लावून घेणार हं!! ' असं म्हणणाऱ्या घरकोंबड्यांना या सणाची रंगत कधीच कळत नाही. हा सण कळण्यासाठी (मनानं) तरुणच असावं लागतं. ' थोडा खट्टा, थोडा मीठ़ा, बिल्कुल चट़पट़ा ' असा या सणाचा खाक्या!

म्हणूनच हिंदी चित्रपटांमध्ये ' होळी ' अमर आहे. अनेक गाजलेल्या चित्रपटांमध्ये एक ना एक गाणं तरी होळीवर आहेच आहे. सिच्युएशन मेलोड्रामाची असो, किंवा मारामारीची, होळीचे रंग त्या सिच्युएशनला आणखीनच रंगतदार बनवतात, असा ठाम समज बॉलिवुडच्या बहुतेक सगळ्या ' बेन स्टॉमर्स ' चा आहे.

होळीचं गाणं कुठलं रे ? असा प्रश्ान् जेव्हा कट्ट्यापासून ते नाक्यापर्यंत आणि ऑफिस कॅण्टिनपासून ते ारातल्या मैफलीपर्यंत विचारला जातो, तेव्हा बहुतेकांच्या तोंडी पहिलं गाणं येतं ते सिलसिला चित्रपटातलं ' रंग बरसे भीगे चुनरवाली ' हे आणि हेच! अमिताभ आणि रेखा यांचा ऑफस्क्रिन रोमान्स ऐन भरात आला असतानाच हे गाणं चित्रित झाल्याचं त्याच्या एकंदर गेटअपमधून जाणवत राहातं. यापाठोपाठ नंबर लागतो तो शोले चित्रपटातल्या ' होली के दिन दिल खिल जातें हैं, रंगोंमें रंग मिल जातें हैं ' या धमेर्ंद आणि हेमा मालिनीच्या गाण्याचा! केबलपूर्व टीव्हीच्या जमान्यात दूरदर्शनवरच्या ' छायागीत ' किंवा ' चित्रहार ' मध्ये ही दोन गाणी लागली नाहीत, तर तमाम होळीप्रेमी अगदी हळहळायचे आणि डीडीवाल्यांवर तक्रारींचा पाऊस पडायचा!

हिंदी चित्रपटांनी पटकथेतली सिच्युएशन पुढे नेण्यासाठी, खुलवण्यासाठी, मसालेदार करण्यासाठी आणि काही काही वेळा तर पटकथेचाच एक भाग म्हणून होळीगीतांचा आसरा घेतल्याचं दिसतं. उदाहरणार्थ अमिताभ- रेखाचा ऑनस्क्रिन रोमान्स उघड होण्यासाठी यश चोप्रानं सहारा घेतला तो होळीतल्या सोशलायजिंगचा, तर वीरू आणि बसंतीला खुलेआम ' प्यार का इजहार ' करण्यासाठी आणि गब्बरच्या पहिल्या हल्ल्यासाठी रमेश सिप्पीनं खुबीनं वापर केला ' गाँव की होली ' या कन्सेप्टचा! गंमत अशी की या गाण्यादरम्यान अमिताभला फक्त ' स्टॅग डान्सिंग ' ( हा शद्ब ' पबकल्चरीय ' व्यक्तींना माहीत असेल. फक्त पुरुष नाचत असेल, तर त्याला ' स्टॅग डान्सिंग ' म्हणतात आणि बहुतेक पब्जमध्ये ते खपवून घेतलं जात नाही!) करावं लागलं होतं. कारण जयाही होळीत सहभागी होऊ शकली नव्हती. पण नुकत्याच हिट झालेल्या ' बागबान ' मध्ये मात्र अमिताभनं ' होली खेले रघुवीरा अवधमें, होली खेले रघुवीरा... ' असं स्वत:च गात हेमाबरोबर नाचण्याची सगळी हौस जणू भागवून घेतली!

अमिताभच्या आधी सुपरस्टार असलेल्या राजेश खन्नाचं सर्वात स्ट्रायकिंग होळीगीत होतं ' कटी पतंग ' मधलं. ' आज ना छोडेंगे अब हमजोली, खेलेंगे हमहोली ' असं म्हणत नाचण्याचा केविलवाणा प्रयत्न करणारा त्या काळातला चिकणा राजेश खन्ना भाव खाऊन गेला होता. आधी म्हटल्याप्रमाणे इथेही सिच्युएशन पुढे नेण्याचा प्रयत्न होता. म्हणजेच पांढऱ्या साडीतल्या आशा पारेखच्या साडीवर रंग पडतो आणि मग कॅमेरा स्थिरावतो राजेश खन्नाच्या चेहऱ्यावर!

एव्हरग्रीन देव आनंदच्या एव्हरहिट गाइडमध्येही एका गाण्यातल्या एका सिच्युएशनमध्ये विजय आनंदला होळीचे रंग दाखवण्याचा मोह आवरला नव्हता. ' पिया तोसे नैना लागे रे... ' या गाण्यादरम्यान ' आई होली आई... ' या कडव्यात खरे रंग भरलेत ते सचिनदेव बर्मन यांच्या चालीनं आणि वहिदाच्या थिरकत्या पावलांनी!

याव्यतिरिक्त उल्लेखनीय गाण्यांपैकी एक म्हणजे ' मशाल ' चित्रपटातलं दिलीप कुमार, वहिदा रेहमान, अनिल कपूर आणि रती अग्निहोत्री यांच्यावर पिक्चराइज केलेलं ' होली आई, होली आई... ' ( चाल थेट जांभुळ पिकल्या झाडाखाली!) हे गाणं.

जॅकी श्रॉफचा एक ' इज्जत ' नामक चित्रपट 80 च्या दशकात हिट झाला होता. त्यात ' क्या याद करेगा स्साला, मैने सालेको रंग डाला ' असं म्हणत जॅकीनं भ्रष्ट पोलिसाची यथेच्छ पिटाई केल्याचं या गाण्यात दाखवलं होतं. सलीम या दिग्दर्शकाचा भडकपणा या गाण्यातून लख्ख उजेडात आला. तसाच काहीसा प्रकार ' जख़्मी ' या सुनील दत्तच्या चित्रपटात होता. ' दिलमें होली जल रही है... ' असं म्हणत खुन्नस खाणारा लांब केसांचा सुनील दत्त ' जख़्मी दिलोंका बदला चुकाने... आए है दीवाने दीवाने ' असं गात गात व्हिलन कंपनीवर चाल करून येताना या गाण्यात दिसला होता.

स्मिता पाटील ग्लॅमरस भूमिका करू लागल्यावर तिचा राकेेेश रोशन, राजेश खन्ना आणि टीना मुनीमसह ' आखिर क्यों ?' हा चित्रपट आला होता. त्यातही स्टोरीलाइन पुढे नेण्यासाठी (राकेश रोशन आणि टीना मुनिम यांच्यातला छुपा प्रणय दाखवण्याच्या हेतूनं) मुझको याद रहेगी होली रे... हे गाणं होतं. एक गोष्ट विशेष उल्लेखनीय अशी की, हलकी छेडछाड हे प्रामुख्यानं उत्तर भारतीयांच्या होळीचा एक अविर्भाज्य घटक असतो. त्यातही देवर-भाभीतली छेडखानी, म्हणजे तर धमालच! पण दुदैर्वानं हिंदी फिल्म्समध्ये बहुतांश वेळा प्रेमाचे त्रिकोण, चौकोन दाखवण्याच्या नादात या मस्करीची कुस्करी केलेली दिसते.

मराठीत मात्र होळीविषयक गाणी तशी तुलनेनं कमीच! एकदम आठवण्याजोग्या गाण्यांमध्ये अग्रक्रम आहे ' आज गोकुळात रंग खेळतो हरी, राधिके जरा जपून जा तुझ्या घरी ' या गाण्याचा आणि त्याहीपेक्षा ' सामना ' तल्या ' सख्या चला बागांमधी... रंग खेळू चला ' या फर्मास लावणीचा! अशोक सराफच्या बऱ्या दिवसांमध्ये ' गोंधळात गोंधळ ' मधलं ' अगं नाच नाच नाच, राधे उडवूया रंग ' हे गाणं रंजना आणि सुरेश वाडकरमुळे अजूनही फ्रेश वाटतं. ' खेळताना रंग बाई होळीचा होळीचा, फाटला गं कोना माझ्या चोळीचा चोळीचा ', किंवा ' उधळीत येरे गुलाल सजणा, तू श्याम मी राधिका, ही काही गाणीही स्मरणीय. खेबुडकरांची ' रंगपंचमी आली, रंगबाजाचा रंग हाय! टचटचून भरलं मुसमुसतयं अंग ' ही लावणीही भन्नाट आहे.

गाण्यासारखाच होळी आणि नशापाणी हा ही एक ठरून गेलेला कार्यक्रम. हे जाणवतं ' नमक हराम ' मधल्या ' नदीयासे दरिया... ' या गाण्यात! पिअक्कड मंडळींना हे गाणं ऐकल्याशिवाय म्हणे चैनच पडत नाही! पण खरी होळी लक्षात राहाते ती ब्लॅक अँड व्हाइट (पण आता कलर्ड) मुघल-ए- आाममधल्या ' मोहे पनघटपें नंदलाल... ' या गाण्यातल्या मधुबालाच्या अदाकारीतून... इथपर्यंत आल्यावर मात्र विषयच संपतो. कारण त्या रुपाचं वर्णन करण्यासाठी शद्बच सापडत नाहीत!

निनाद सिद्धये

 
</text>
</doc>
