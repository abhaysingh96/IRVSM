<doc>
<docno>1062882.cms.txt</docno>
<text>
 
संवाद
दानशूर
[ Saturday, March 26, 2005  06:08:09 pm]


विविध धर्मादाय संस्थांना सढळ हस्ते केलेली मदत आणि ब्रिटनमध्ये टेक्नॉलॉजी क्षेत्राच्या भरभराटीसाठी महत्त्वपूर्ण योगदान दिल्याबद्दल मायक्रोसॉफ्टचे सवेर्सर्वा बिल गेट्स यांना नुकतेच ब्रिटनच्या राणी एलिझाबेथ यांच्या हस्ते सन्माननीय नाइटहुड प्रदान करण्यात आले. त्यानिमित्ताने...

मायक्रोसॉफ्टचे सवेर्सर्वा बिल गेट्स यांना नुकतेच ब्रिटनच्या राणी एलिझाबेथ यांच्या हस्ते सन्माननीय नाइटहुड प्रदान करण्यात आले. बकिंगहॅम पॅलेसमध्ये एका खाजगी समारंभात गेट्स यांना हा मानाचा किताब प्रदान करण्यात आला. या प्रसंगी त्यांच्या पत्नी मेलिंडा उपस्थित होत्या. या सन्मानामुळे बिल गेट्स हे या आधी या किताबाने सन्मानित झालेल्या काही निवडक खाशा अमेरिकनांच्या पंगतीत जाऊन बसले. माजी राष्ट्राध्यक्ष जॉर्ज बुश (सीनियर), न्यूयॉर्कचे माजी महापौर रुडॉल्फ ज्युलियानी व प्रसिद्ध हॉलिवूड दिग्दर्शक स्टीव्हन स्पीलबर्ग हे ते अमेरिकन.

मात्र, अमेरिकन नागरिक असल्याने गेट्स यांना ' सर ' हे बिरुद लावता येणार नाही. पण नावापुढे ' केबीई ' ( नाईट कमांडर ऑफ ब्रिटिश एम्पायर) ही आद्याक्षरे त्यांना लावता येतील. खरे तर ' ऑर्डर ऑफ ब्रिटिश एम्पायर ' हे बिरुद मध्यंतरी वादाच्या भोवऱ्यात सापडले होते. गेल्या वषीर् जुलैत ब्रिटनच्या पार्लमेन्टरी परीक्षण मंडळाने ' एम्पायर ' हा शब्द असलेली सर्व बिरुदे व पदव्या निकालात काढाव्यात, असा फतवा काढला होता. ब्रिटिश खासदारांचे असे म्हणणे होते की, राजेशाही हळूहळू कालबाह्य होत चालली आहे. यास्तव ' ऑर्डर ऑफ ब्रिटिश एम्पायर ' असे न म्हणतात ' ऑर्डर ऑफ ब्रिटिश एक्सेलन्स ' असे म्हणावे. पण कसे कोण जाणे, बिल गेट्स हा किताब घेण्यासाठी ब्रिटनमध्ये येण्याच्या फक्त काही दिवसच आधी ब्रिटिश सरकारने हुकूमनामा काढून हे बिरुद असेच कायम राहील व त्यातला ' एम्पायर ' हा शब्दही तसाच ठेवला जाईल, असे जाहीर केले. बिल गेट्सना अर्थातच या गोष्टीचे काही देणे- घेणे नव्हते.

विविध धर्मादाय संस्थांना सढळ हस्ते केलेली मदत आणि ब्रिटनमध्ये टेक्नॉलॉजी क्षेत्राच्या भरभराटीसाठी महत्त्वपूर्ण योगदान दिल्याबद्दल गेट्स यांना हा बहुमान मिळाला. मायक्रोसॉफ्ट या कंपनीच्या ब्रिटनमध्ये खूप उपकंपन्या स्थापन झाल्या आहेत. त्यामध्ये सुमारे दोन ते अडीच हजार तंत्रज्ञ आणि कर्मचारी काम करतात. आपण या सन्मानाने अतिशय भारावून गेलो आहोत व नतमस्तक झालो आहोत, असे उद्गार गेट्स यांनी याप्रसंगी काढले. आपली संपत्ती वारसा हक्काने आपल्या मुलांना वा नातेवाईकांना न मिळता ती त्यांनी स्वत: स्थापन केलेल्या ' गेट्स फाऊंडेशन ' या चॅरिटेबल ट्रस्टला मिळावी, अशी तरतूद बिल व त्यांच्या पत्नी मेलिंडा गेट्स यांनी करून ठेवली आहे. दरवषीर् या ट्रस्टतफेर् वेगवेगळ्या अमेरिकन चॅरिटीज्ना व जगातील विविध धर्मादाय संस्थांना आरोग्यविषयक, शैक्षणिक असे समाजोन्नतीकारक कार्यक्रम राबवण्यासाठी पैसे दिले जातात. आतापावेतो सुमारे 5 अब्ज डॉलर्स ( 215 अब्ज रुपये) संस्थेतफेर् जगभरात वाटण्यात आले आहेत. भारतालाही एड्स निवारणाच्या कार्यासाठी बिल गेट्स फाऊंडेशनकडून भरघोस मदत मिळाली आहे.

जगातील सर्वात श्रीमंत व्यक्ती असलेले बिल गेट्स फक्त 48 वर्षांचे आहेत. आपल्या ' पुलं ' सारखेच दानशूर पण दानशूरपणाची कुठेही वाच्यता न होऊ देणारे गेट्स यांना एकूणच मानव जात व तिसऱ्या जगतातील गरिबी याबद्दल अत्यंत कणव आहे. पृथ्वीतलावरील गरिबी नष्ट करणे व सर्व माणसांना आरोग्यपूर्ण जीवन

जगण्याची समान संधी उपलब्ध

करून देणे ही गेट्स फाऊंडेशनची प्रमुख उद्दिष्टे आहेत. गरीब देशात आरोग्य सुधारण्यासाठी झटणाऱ्या सर्व संस्थांचा व कार्यर्कत्यांचाच हा सन्मान आहे, असे आपल्याला मिळालेल्या किताबाच्या पुष्ट्यर्थ बिल गेट्स यांनी विनम्रपणे नमूद केले आहे.

आपली सर्व संपत्ती आपल्या दोन मुलांना न मिळता त्यातील काही भागच त्यांना मिळावा व बहुतांश भाग गेट्स फाऊंडेशनकडेच जावा, असे बिल व मेलिंडा गेट्स यांनी ठरवण्यामागे आणखीही एक छोटेसे कारण आहे. आपल्या मुलांना ' अॅफ्लुएन्झा ' या रोगाची बाधा होऊ नये हे ते कारण. आपला नेहमीचा इन्फ्लुएन्झा म्हणजे फ्ल्यू, सदीर्, ताप वगैरे. अॅफ्लुएन्झा म्हणजे विनासायास मिळणाऱ्या पैशामुळे व अॅफ्लुएन्ट राहणीमानामुळे- अतिश्रीमंतीमुळे- येणारा पैशाचा माज, मस्तवालपणा आणि बेफिकिरी व त्यामुळे मुलांचे बिघडून जाणे. हा एक काल्पनिक रोग आहे, पण याची बाधा झाल्यामुळे मोठमोठ्या श्रीमंत घराण्यांतील मुले पार बिघडून गेल्याची व त्यांच्या हातून अनर्थ घडल्याची उदाहरणे, विशेषत: अमेरिकेसारख्या श्रीमंत व प्रगत देशांत, खूप आढळून येतात.

एखाद्या गोष्टीला वा घटनेला वैशिष्ट्यपूर्ण नाव देण्याची अमेरिकन लोकांची एक खास पद्धत आहे. तिला अनुसरून या भयावह रोगाला ' अॅफ्लुएन्झा ' असे सार्थ नाव देण्यात आले आहे. ' वेल्थ इन फॅमिलीज् ' ( समृद्ध कुटुंबांतील संपत्ती) या आपल्या पुस्तकात हार्वर्ड विद्यापीठातील लेखक चार्ल्स कोलियर याने असे नमूद केले आहे की, अमेरिकेतल्या एकूण 32 लक्ष करोडपतींपैकी 6 लक्ष करोडपतींनी आपल्या संपत्तीतला मुख्य भाग आपल्या अपत्यांना न देता धर्मादाय संस्थांना, ट्रस्टना द्यायचे ठरवले आहे. आपल्या अपत्यांना ते फक्त एवढीच रक्कम देणार आहेत, जिच्याकरवी त्यांना पैशाची कमतरता भासणार नाही व फक्त एक सुखी जीवन जगता येईल. त्यामुळे त्यांना पैशाची किंमत कळेल व आपल्या पालकांसारखी संपत्ती व कीतीर् मिळवण्याची ईर्ष्या त्यांच्यात निर्माण होईल.

बिल गेट्सप्रमाणे इतर अनेक अमेरिकन अतिधनाढ्य लोकांचा पैसा अॅफ्लुएन्झाच्या भीतीमुळे अमेरिकन चॅरिटीज्ना व ट्रस्टना मिळतो आहे व या सर्व संपत्तीचा (जी अन्यथा त्या त्या श्रीमंत कुटुंबातच राहिली असती) जगातील रोगराई व गरिबीसारखे शाप दूर करण्यासाठी उपयोग होतो आहे, ही किती चांगली गोष्ट आहे. एखाद्या ' रोगा ' चे काही फायदेही असू शकतात ते असे!

जयवंत दातार

 
</text>
</doc>
