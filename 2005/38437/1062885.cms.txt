<doc>
<docno>1062885.cms.txt</docno>
<text>
 
संवाद
आखातातील मुंबई
[ Saturday, March 26, 2005  06:11:29 pm]


... सकाळी ' वॉक ' साठी बाहेर पडलो, तर थंड वाऱ्याच्या माऱ्याने गारठलोच. शारजा म्हणजे वाळवंट आणि गरम भट्टी या समजुतीला प्रचंड धक्का. कोपऱ्यावर वळताना वडा-डोशांचा वास आला. पाहतो तर चक्क अगदी माटुंग्यासारखा भव्य उडिपी कॅफे ' सरावना भवन '. भूक चाळवली म्हणून आत शिरलो, तर हॉटेलमध्ये सर्व थरांतल्या भारतीयांची झुंबड. ' व्यंकटेश ' आदी देवादिकांच्या तसबिरींच्या पार्श्वभूमीवर कॅशियर लालचुटूक गंध लावून बसलेला...

शारजा हे आखाती शहर, तेथे झडणाऱ्या एकदिवसीय क्रिकेट सामन्यांमुळे माहीत झाले. तरी त्याचे जुळे भावंड दुबई हे मात्र भारतीयांना अनेक दशके ज्ञात आहे. आज शॉपिंग फेस्टिव्हलसाठी प्रसिद्ध असले, तरी बराच काळ स्मगलिंगचा मूळ स्त्रोत म्हणून कुप्रसिद्ध होते. शारजाला जायचा योग आला, तेव्हा हा इतिहास डोळ्यांसमोरून सरकला. वाटेत दुबई आंतरराष्ट्रीय विमानतळावर उतरलो आणि सगळे गैरसमज पार विरून गेले. शारजाला विमानतळ असला, तरी मुंबईहून मोजकीच विमाने तेथे उतरत असल्यामुळे दुबईला जाणेच सोयीस्कर होते आणि ही दोन शहरे तशी जुळी. अगदी मुंबई -नवी मुंबईसारखी. दुबई विमानतळ दोन्ही शहरांच्या मध्येच. भव्य, देखणा, झगमगीत. दुबई ते शारजा हा पंधरावीस किलोमीटर अंतराचा रस्ता एक्स्प्रेस हायवेच्या दर्जाचा. पादचाऱ्यांच्या अडथळ्याविना तुफान वेगात आपण शारजात दाखल होतो, केवळ वीस मिनिटात.

उतरताच दिसते भारतीयांचे मोठ्या प्रमाणातील अस्तित्व. आपली मंडळी कामधंद्याला दुबईत जातात, पण राहतात शारजात ; कारण निवासी जागा त्यातल्या त्यात स्वस्त आणि कुठेही तेथून वाहन नेणे अतिस्वस्त. जाताना इमारती दिसत होत्या आपल्या मुंबईत प्रभादेवी ते कॅडल रोडद्वारे माहीमपर्यंत आहेत तशाच. फरक एवढाच, प्रत्येक इमारतीसमोर रिकामा पदपथ आणि पुढे मुबलक मोकळी जागा, पाकिर्ंग लॉट म्हणून.

सकाळी ' वॉक ' साठी बाहेर पडलो, तर थंड वाऱ्याच्या माऱ्याने गारठलोच. शारजा म्हणजे वाळवंट आणि गरम भट्टी या समजुतीला प्रचंड धक्का. कोपऱ्यावर वळताना वडा-डोशांचा वास आला. पाहतो तर चक्क अगदी माटुंग्यासारखे भव्य उडिपी कॅफे ' सरावना भवन '. भूक चाळवली म्हणून आत शिरलो, तर हॉटेलमध्ये सर्व थरांतल्या भारतीयांची झुंबड. ' व्यंकटेश ' आदी देवादिकांच्या तसबिरींच्या पार्श्वभूमीवर कॅशियर, लालचुटूक गंध लावून बसलेला. ऑर्डरवाले हिंदीत बोलत होते, तेव्हा संभ्रमात पडलो. प्लॅस्टिकचे मेनू कार्ड वाचले, तर माटुंग्याच्या कुठल्याशा कॅफेमध्ये मिळणारे सर्वच्या सर्व पदार्थ हजर.

पुढे सरकलो, तर पुढल्या कोपऱ्यावर आणखी एक भारतीय दुकान. हलवायाचे. रसगुल्ले, गुलाबजामपासून राजभोगपर्यंत सगळ्या मिठाया एका भागात, तर पाणीपुरी, भेळपुरी आणि दिल्ली चाट दुसऱ्या विभागात. एक नोकर चक्क मराठी बोलणारा व हॉटेलचे नाव होते ' मिठ्ठास '.

समोरच मरीन ड्राईव्हसारखा किनारा. ' कॉनिर्श ' नावाने ओळखला जाणारा. खळाळत्या खाडीवर रेलिंगच्या मागे चालण्या-धावण्यासाठी रुंद पदपथ आणि त्याला लगतच लांबलचक, हिरवेगार उद्यान. थुईथुई उडणाऱ्या कारंजाने भिजविले जाणारे. नैसगिर्क पाणी न मिळणाऱ्या देशात एवढा पाण्याचा अपव्यय ? त्याचे उत्तर मिळाले. नजीकच उभारलेला डी- सॅलिनेशन प्लान्ट. समुदाचे पाणी शुद्ध करणारा. येथे आठवण झाली ती माहीमच्या हिंदुजा हॉस्पिटलमागील किनाऱ्याची. रस्ता ओलांडल्यावर लागले भव्य ग्राहक भांडार, मॉल. नाव ' चोइथराम डिपार्टमेन्टल स्टोअर '. एका सिंधी भारतीयाचे. आवश्यक वस्तूंची खरेदी करून थकलात, तर मागल्या बाजूला गरमागरम जिलेब्या पाडल्या जात होत्या आणि शेजारीच बटाटेवड्यांचा घाणा चालू होता. वडापाव भरलेली प्लॅस्टिकची पाकिटे भरली जात होती. तेथे अर्थातच भारतीयांची झुंबड.

दुसऱ्या दिवशीच्या घटनेने खरेच आपण शारजात नसून, मुंबईतच आहोत की काय, असा संभ्रम पडला. रात्री पाऊस पडला होता आणि रस्त्यात ढोपरभर पाणी तुंबले. हजारो गाड्या त्यातून मंदगतीने वाटचाल करीत होत्या ; कारण काय, तर म्हणे तेथे वर्षातून फक्त चार-आठ दिवस रिमझिम पाऊस, म्हणून रस्त्यात पाण्याच्या निचऱ्यासाठी ड्रेनेजच नाही. या तुंबलेल्या पाण्यातून चालताना अभिमान वाटला. भारतीय येथे आले आणि त्यांनी तेथे प्रतिमुंबई उभी केली. अगदी पाणी तुंबलेल्या रस्त्यासह!

मधुसूदन फाटक

 
</text>
</doc>
