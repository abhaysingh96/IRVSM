<doc>
<docno>1062939.cms.txt</docno>
<text>
 
देश-विदेश
रंगी रंगली धुळवड
[ Saturday, March 26, 2005  08:58:57 pm]


वृत्तसंस्था

नवी दिल्ली : आपापल्या परंपरेप्रमाणे देशभराच्या विविध भागांत होळी मोठ्या उत्साहात साजरी झाली. राष्ट्रपती आणि पंतप्रधानही होळीच्या रंगात रंगून गेले होते.

राष्ट्रपतींनी दिल्ली आणि हरयाणाच्या सात शाळांमधील शंभरेक मुलांसोबत होळी साजरी केली. त्यात थॅलॅसेमियाने आजारी असणारी आणि मंदबुद्धी मुलेही होती. या सगळ्या मुलांबरोबर राष्ट्रपती स्वत: मुगल गार्डनमध्ये फिरले. त्यांनी मुगल गार्डनचे फोटो कविता लिहून मुलांना आठवण म्हणून दिले.

पंतप्रधान मनमोहन सिंग यांनी यंदाची होळी अत्यंत साध्या पद्धतीने साजरी केली. रंग आणि फुलांच्या या होळीत मित्रपरिवरासोबत त्यांचे मंत्रिमंडळातील सहकारी अर्जुन सिंग आणि दिल्लीच्या मुख्यमंत्री शीला दीक्षितही सहभागी झाल्या.

पण दहा जनपथवर सोनिया गांधींच्या होळीत सामिल होण्यासाठी मोठ्या उत्साहाने गेलेल्या काँग्रेसजनांना निराश होऊन परतावे लागले. त्सुनामीग्रस्तांना श्रद्धांजली म्हणून सोनियांनी होळी साजरी केली नाही. माजी पंतप्रधान अटलबिहारी वाजपेयी यांच्या घरी होळी साजरी झाली ती त्सुनामीच्या दु:खाच्या छायेतच. त्सुनामीग्रस्तांसाची आठवण म्हणून वाजपेयींनी ' आओ फिरसे दिया जलाये ' ही कविता म्हटली. या होळीला अडवाणी, मुरली मनोहर जोशी, नितिश कुमार आले होते. माजी अर्थमंत्री यशवंत सिंग तर भोजपूरी गायकांच्या टोळीसोबतच आले होते.

पण बिहारमध्ये एरवी धम्माल ठरणारी लालूप्रसादांची होळी राष्ट्रपती राजवटीमुळे झाकोळलेली होती. पंधरा वर्षांनंतर सत्ता हातची गेल्यामुळे यंदाची होळी दरवषीर्सारखी रंगीत नव्हती. मात्र झारखंडचे माजी विधानसभा अध्यक्ष मृगेंद प्रताप सिंग यांच्या निधनामुळे अर्जुन मुंडा विजयानंतरची पहिली होळी साजरी करू शकले नाहीत.

देशभरात धुळवड शांततेत साजरी होत असताना, राजस्थानातील अहोर आणि उत्तर प्रदेशातल्या उत्रोला शहरात मात्र तणाव होता. कोर्टाच्या आदेशामुळे अहोर येेथील पारंपरिक दगड मारून खेळायची ' भातामार होली ' साजरी करण्यास स्थानिक पोलिसांनी मनाई केली, त्यावरून तणाव निर्माण झाला होता. तर बलरामपूर तालुक्यातील उत्रोलामध्ये होळीच्या मिरवणुकीत दोन गटांमध्ये झालेल्या हाणामारीत वीस दुकानांचे नुकसान झाले. चंडीगडमध्ये पंजाबचे माजी मुख्यमंत्री बियांत सिंग यांचा नातू हरकिरत सिंग याला मुलींवर अंडी फेकण्याच्या आरोपावरून अटक करण्यात आली आहे.

 
</text>
</doc>
