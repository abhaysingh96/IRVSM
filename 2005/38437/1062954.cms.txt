<doc>
<docno>1062954.cms.txt</docno>
<text>
 
महामुंबई
'भूखंडप्रकरणी चौकशी करा; पुरावे देतो'
[ Saturday, March 26, 2005  09:50:56 pm]


सुकृत खांडेकर

मुंबई : मुंबईतील 67 भूखंडांच्या आरक्षणात बदल करताना झालेल्या भ्रष्टाचार प्रकरणी चौकशी करण्याचे दिलेले वचन मुख्यमंत्र्यांनी पाळावे, अशी मागणी भाजप नेते गोपीनाथ मुंडे यांनी मटाशी बोलताना केली. भूखंड आरक्षण बदलाची लोकायुक्तांनी चौकशी केल्यास आपण त्यांच्यासमोर सज्जड पुरावे देण्यास तयार आहोत असेही ते म्हणाले. लोकशाही आघाडी सरकारने नवी मुंबईतील आरक्षणात बदल केलेल्या 30 भूखंडांची यादीही आपण विधानसभेत सादर करणार असल्याचे त्यांनी सांगितले.

भूखंडांचे आरक्षण बदलताना पक्षाच्या निवडणूक निधीला मदत दिली गेली असेल तर झालेल्या प्रकाराची चौकशी कशी होईल, असे विचारता मुंडे म्हणाले, निवडणूक निधीसाठीच भूखंडाच्या आक्षणात बदल केले गेले यात शंकाच नाही. पण जे भूखंड शाळा, कॉलेजेस, मैदाने, उद्याने अशा पब्लिक परपजसाठी राखीव होते, अशा 7 भूखंडांवरील आरक्षण उठविण्याचे सरकारने आदेश दिले ही सर्वात गंभीर बाब आहे.

घाटकोपर येथील एक भूखंड मंत्र्याच्या नातेवाईकाला देण्यात आला असा आपण आरोप केलात, मग त्या मंत्र्याचे नाव का जाहीर केले नाही, असे विचारता ते म्हणाले, त्याचे नाव आपण विधानसभेतच जाहीर करू.

मंुडे म्हणाले, सरकारच्या अशा निर्णयांविरोधात जनतेचा उठाव झाला पाहिजे. पब्लिक क्राय मला अपेक्षित आहे. मृणाल गोरे यांनी मुंबईतील 282 भूखंडांचे आरक्षण बदलल्याचे उघडकीस आणले होते. तेव्हा सरकारच्या विरोधात मोठे जनमत तयार झाले आणि मीडियाने मृणालताईंच्या लढ्याला साथ दिली होती. पंचवीस वर्षांच्या राजकीय जीवनात आपण कधी कोणावर खोटे आरोप केले नाहीत, त्यामुळे 67 भूखंडाच्या लढाईतून न्याय मिळाल्याशिवाय आपण माघार घेणार नाही.

युतीच्या कारकिदीर्त एकाही भूखंडाच्या आरक्षणात बदल झाला नाही, असे आपण ठामपणे सांगू शकता का ? या प्रश्नावर मुंडे म्हणाले, आपल्या हातून असा कोणताही गैरप्रकार घडलेला नाही. युतीच्या काळात एखादे- दुसरे प्रकरण घडले असेल तर ते चुकीचे घडले असेच म्हणावे लागेल.

67 भूखंड प्रकरणी रस्त्यावर आंदोलन उभारणार का ? असे विचारता मुंडे म्हणाले, सध्या आपण विधासभेत या प्रकरणाचा नेट लावणार आहोत. तेलगी प्रकरणी पहिला वार आपणच केला होता, नंतर अनेकांनी तेलगी प्रकरणात सरकारवर तोफा डागल्या. 282 भूखंडाचे प्रकरण शरद पवारांना राजकीय दृष्ट्या महागात पडले होते तर तेलगी प्रकरण भुजबळांवर शेकले. मुंबईच्या हितासाठीच 67 भूखंडांचे आरक्षण बदलल्याप्रकरणी आपण निकराने लढा देणार आहोत.

 
</text>
</doc>
