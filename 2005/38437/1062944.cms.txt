<doc>
<docno>1062944.cms.txt</docno>
<text>
 
महामुंबई
...त्याच्या पहिल्या आल्बमसाठी जिवाचा कान!
[ Saturday, March 26, 2005  09:17:06 pm]


म.टा. प्रतिनिधी

मुंबई : त्या आवारात चांगलीच गर्दी जमली होती. रातोरात स्टार झालेल्या इंडियन आयडॉलला ऐकण्यापेक्षा पाहण्यासाठी बरेचजण उत्सुक होते... यासाठी झालेल्या खास कार्यक्रमात राहुल वैद्य आणि अमित सानाही गायले ; पण अभिजीतची लोकप्रियता किती आहे, हेही दिसलं!

तब्बल दोन तास कार्यक्रम सुरू व्हायची वाट पाहात असताना सुरू असलेल्या रिहर्सलमधला त्याचा आवाज ऐकूनच उसासे टाकणाऱ्या तरुणी... किलकिले झालेल्या दरवाजांकडे पाहात ' तो दिसतच नाही ', असं एकमेकींना सांगणाऱ्या तरुणींचा कलकलाट... अशा आवाजांनंतर ' तो ' काही क्षणासाठी हॉलच्या बाहेर तो अवतरला. ' सोनी ' ने त्याच्या पहिल्यावहिल्या अल्बमच्या लाँचसाठी त्याला तब्येतीत ' तय्यार ' केलं होतं. थेट अरमानीचा पांढरा सूट, मनगटावर रुळणारं उंची घड्याळ, हायलाइट केलेल्या केसांना ' वेट लुक '... अशा दिमाखात शूटिंगसाठी क्षणभर नव्या कोऱ्या शेवर्लेटमधून उतरण्याचं खोटं खोटं नाटक केलं आणि रेड कार्पेटवरून थेट स्टेजवर गेलेला अभिजीत आता सर्वांनाच दिसू लागला.

' अभिजीत ' अशी आरोळ्यांनी क्षणभर प्रेक्षागार दुमदुमून गेलं.त्याने हातात माइक घेतला ..

... साऱ्यांचा जीव कानात गोळा झाला होता... ' यम्मा यम्मा ' म्हणत त्याच्यासोबत त्याचे स्पर्धक असलेले मित्र हजर झाले आणि आपल्या आवाजाची झलक दाखवून दिली. यासोबत आपल्या दिलखेच नव्या लुकमध्ये हा इव्हेण्ट अँकर करत होती ' जस्सी '!

या जस्सीला पाहून अभिजीत सावंतच्या ओठी आले ते ' चेहरा है या चाँद खिला है... ' त्यानंतर अभिजीतने आपल्या खास शैलीत ' तुम बिन जाऊ कहाँ ' गायलं आणि प्रेक्षकांनी त्याला डोक्यावर घेतलं. सोनीतर्फे खास तयार करण्यात आलेल्या ' मोहब्बतें लुटाऊँगा ' म्हटलं आणि या नव्या गाण्याला श्रोत्यांनी पसंती दाखवली. यासोबत अमित सानाने आपल्या दिलखेच अदाकारीत ' छय्या छय्या ' गायलं आणि बसल्याजागी साऱ्यांनी ठेका धरला. हे गाणं संपतं न संपतं तोच राहुल वैद्यने ' तौबा तौबा ' म्हटलं आणि प्राजक्तानं आपल्या गाण्यांना मंत्रमुग्ध करून टाकलं. जस्सीच्या ' क्रिस्पी ' निवेदनानं कार्यक्रमाची रंगत वाढवली.

' आपका अभिजीत सावंत ' असं अभिजीतच्या पहिल्यावहिल्या आल्बमचं नाव आहे. त्यासाठी बिद्दू, प्रेमपल हंस आणि इंग्लंडच्या हरदीप सिद्धू यांनी संगीत दिले आहे. अभिजीतसोबत अमित साना, राहुल वैद्य आणि प्राजक्ता शुक्रे हे गायकही हजर होते. अभिजीतच्या अल्बम लाँचसाठी आपण इथे आलो, याचे अप्रूप त्यांना वाटत होतं, पण स्पर्धकपेक्षा आपल्या मित्राचा अल्बम येतोय, याचं आपल्याला कौतुक असल्याचं अमित साना आणि राहुल वैद्य यांनी सांगितलं.

' आपल्याला या अल्बममध्ये द्वंद्व गीत गाण्याची संधी मिळाली, त्यामुळे या अल्बमची उत्सुकता अभिजीतइतकीच आपल्याला असल्याचं प्राजक्ता शुक्रेने सांगितलं.

नरिमन पॉईण्टच्या नॅशनल सेंटर फॉर परफॉमिर्ंग आर्ट्सच्या आवारात ' ओल्या पाटीर् ' नं रंगलेल्या या ऑडिटोरियममधल्या सोहळ्याचं प्रक्षेपण 28 तारखेला रात्री आठ वाजता सोनी एण्टरटेन्मेण्टवरून प्रसारित होणार आहे.

' आपका अभिजीत ' आणि आईचा अभिजीत...

अभिजीतच्या या कौतुकसोहळ्याला त्याचे आईबाबा आणि बहिणी आवर्जून हजर होत्या. अन्नू मलिकच्या हस्ते सीडींचं प्रकाशन झाल्यावर अभिजीतने आई-बाबांना स्टेजवर बोलावलं आणि आईच्या डोळ्यात आंनदाश्रू तरळले. आल्बम काढण्यासाठी पैसे मागणाऱ्या अभिजीतचा चेहरा आजही आपल्या डोळ्यासमोर येतोय. त्यावेळी तुझं गाणं कोण ऐकणार आणि आल्बम चालला नाही तर... अशा प्रश्ानंची सरबत्ती करतानाचं दृश्य आपल्या डोळ्यासमोर येत असल्याचं अभिजीतच्या आईनं ' मटा ' ला सांगितलं.

 
</text>
</doc>
