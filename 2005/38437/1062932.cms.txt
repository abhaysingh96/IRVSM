<doc>
<docno>1062932.cms.txt</docno>
<text>
 
खास बात
बागुलबुवा!
[ Saturday, March 26, 2005  08:25:35 pm]


शेजारची मनू आमच्याकडे आल्यावर मी विचारलं ' काय सुट्टीत गावाला जाणार ना! आता परीक्षा संपेल तुझी. मस्त झोपायचं, खेळायचं आणि आजी-आजोबांकडून लाड पुरवून घ्यायचे. ' पण माझं बोलणं पूर्ण होईपर्यंत तिचा चेहरा पूर्ण पडला होता.

' नाही, बाबा म्हणतात की असा वेळ वाया घालवू नको. तुला स्विमिंग आणि बॅडमिंटनच्या क्लासला घालणार आहे. आणि दुपारी इंग्लिश स्पिकींग आणि बारावीची तयारी यासाठी स्पेशल ट्युशन. ' तिने रडवेल्या स्वरात सांगितलं.

मी तिची चेष्टा करण्याच्या मुडमध्ये होतो. पण मला काही सुचेचना.

' श्शी, मला तर वाटतं दहावीची परीक्षा संपूच नये. म्हणजे ही कटकट मागे लागणार नाही. ' तिच्या या उद्गारावर मी विचारात पडलो. माझी बारावीची परीक्षा संपली असल्यामुळे मी, वेगवेगळया एंट्रन्स एक्झॅम्सच्या तयारीला लागण्याच्या मन:स्थितीत होतो. पण माझी समजूत होती की बाकीचे सगळे परीक्षा कधी एकदा संपते आणि आपण हुई...करायला बाहेर पडतो याची वाट बघत असतील.

नंतर कुतूहल म्हणून मी अनेक मित्रांशी आणि मैत्रिणींशी बोललो. माझ्या लक्षात आलं की मामाचा गाव वगैरे आता फक्त गोष्टीत उरला आहे. शिबिरं, समर कँप्स, क्लासेस यामध्ये बऱ्याच मुलांना पालकांनी अडकवण्याच्या योजना आधीच आखल्या आहेत. अगदी मेंदी लावण्याच्या क्लासपासून ते पॉटरी आणि चित्रकलेपासून ते कंप्युटरपर्यंत असंख्य क्लासेल. शिवाय ट्रेकींग, हॉर्स रायडिंग वगैरे आहेच.

मी मग आणखी काहींशी बोललो. हे क्लास, कँप्स यामध्ये जायला फार कोणी उत्सुक नसतं असं माझ्या लक्षात आलं. सुट्टी ही सुट्टीसारखी घालवता आली पाहिजे असंच बहुतेक मुलांचं मत होतं. त्यांच्या आवडीपेक्षा आईवडिलांची इच्छा महत्त्वाची ठरत होती. गावी जाण्याची मजा काही औरच असते याबाबत सगळयांचं एकमत होतं.

मग मी माझ्या आईबाबांशी बोललो. शिबिरांतून नवीन मित्र, मैत्रिणी मिळतात, नवीन कला, संभाषण कौशल्य शिकता येते वगैरे फायदे त्यांनी मला समजावून दिले. पण माझा त्यांना आणि खरं म्हणजे सर्वच पालकांना प्रश्ान् आहे की केवळ आठ-पंधरा दिवसांत एखादी कला, व्यायामप्रकार शिकून फायदा होतो का ? त्याचा सराव करणं, ते आचरणात आणणं कितपत जमतं ? मुख्य म्हणजे आम्हा मुलांना त्याची आवड आहे की नाही याचा विचार केला जातो का ?

अशी आवड पालकांनी लादण्यामुळे पालक आणि बालक यांच्यात अंतर वाढत नाही का ? त्यापेक्षा प्रत्येक मुलाच्या आवडीचा छंद जोपासण्याची संधी त्याला मिळाली तर अधिक फायदा होईल असंच मला वाटतं.

आदित्य ओक

 
</text>
</doc>
