<doc>
<docno>1062896.cms.txt</docno>
<text>
 
महाराष्ट्र
बोगस मेडिकल अधिकाऱ्यास जळगावमध्ये अटक
[ Saturday, March 26, 2005  06:49:07 pm]


म. टा. वृत्तसेवा

जळगाव : समाजकल्याण खात्याकडून विशेष नियुक्ती झालेला मेडिकल अधिकारी असल्याचे भासूवन ग्रामीण आरोग्य केंदांची तपासणी करणाऱ्या बोगस डॉक्टरला जळगाव पोलिसांनी अटक केली.

मूळ नाशिकचा व सध्या येथील मोहननगरात राहणारा फिरोज यासीन शेख याने आपण विशेष जिल्हा मेडिकल अधिकारी असल्याचे भासवत महिनाभरात 30 गावांच्या आरोग्य केंदांची तपासणी केली. कामात कुचराई केल्याबद्दल तेथील अधिकारी व कर्मचाऱ्यांना दमही दिला.

अशीच तपासणी करीत तो गुरुवारी पाचोरा तालुक्यातील नंदीचे खेडगाव येथे पोहोचला. मात्र, तेथे अगोदरच जिल्हा आरोग्य अधिकाऱ्यांच्या पथकातील कर्मचारी कुपोषणाची माहिती घेण्यासाठी गेले होते.

तेथे शेख याने या पथकाला हटकले व त्यांचीच चौकशी सुरू केली. अतिरिक्त आरोग्य अधिकारी वसंत मोरे यांना संशय आल्याने त्यांनी याबाबत जिल्हा आरोग्य अधिकारी व सिव्हिल सर्जन यांना कळवले.

त्यांनी नाशिक व मुंबई येथे संपर्क करून फिरोज शेख नावाच्या अधिकाऱ्यास पाठवले का, अशी विचारणा केली असता ' नाही ' असे उत्तर मिळाले. त्यामुळे शेख याला तेथेच बसवून ठेवून पोलिसांना बोलावण्यात आले. त्याला रात्री उशिरा येथील जिल्हापेठ पोलिस स्टेशनला आणण्यात आले व त्याच्याविरुद्ध गुन्हा दाखल करण्यात आला. त्याच्याकडे ' बीएएमएस ' ची बोगस पदवी असल्याचे सांगण्यात आले.

 
</text>
</doc>
