<doc>
<docno>1062947.cms.txt</docno>
<text>
 
क्रीडा
पाकवर अजूनही दडपण
[ Saturday, March 26, 2005  09:33:23 pm]


बंगलोर : भारतीय संघ आणखी 191 धावांनी पिछाडीवर असला तरी यजमानांचे तळाचे फलंदाज काही करू शकतात, या भीतीपोटी पाकिस्तान संघ अजूनही दबावाखाली आहे, अशी प्रतिक्रिया तिसऱ्या दिवसाचा मानकरी आणि द्विशतकवीर वीरेंदर सेहवानने व्यक्त केली.

सेहवाग म्हणतो , ' हा सामना जिंकून मालिकेत बरोबरी साधण्याचे मनसुबे पाकिस्तानचे असले तरी भारतीय संघाला रविवारी लौकर गंुडाळण्यासाठी त्यांना बरीच मेहनत करावी लागेल. त्यामुळे दबाव असेल तो पाहुण्यांवर. आम्ही आणखी 100-125 धावा जमवण्यात यशस्वी ठरलो तर इंझमामच्या संघावर मोठा दबाव येईल '.

201 धावांची शानदार खेळी करणारा सेहवाग पुढे सांगतो , ' आम्ही चौथ्या दिवशी कसं खेळतो, यावर बरंच काही अवलंबून असेल. आम्ही चहापानापर्यंत फलंदाजी करण्यात यशस्वी ठरलो, तर पाकवर दबाव येईल आणि त्यांना आपल्या व्युहरचनेत बदल करावे लागतील ते विजयासाठी खेळायचे की सामना अनिणिर्त सोडावयाचा...

दोनशे धावा झाल्यानंतर तू लगेच बाद झालास, यावर सेहवाग म्हणाला , ' एकाग्रता भंग पावल्यामुळे मी बाद झालो. खरंतर मला दिवसभर फलंदाजी करायची होती, पण एका छोटाशा चूकीमुळे ते जमू शकले नाही '. पाकिस्तानविरुद्ध सहा सामन्यांमध्ये नऊशेपेक्षा जास्त धावा फटकावण्याचा पराक्रम सेहवागच्या नावावर जमा झाला आहे. याविषयी तो सांगतो , ' सर्व संघांविरुद्ध सातत्यपूर्ण कामगिरी करण्याचे माझे लक्ष्य असते. मी नेहमीप्रमाणे खेळ करण्याचा प्रयत्न करतो आणि माझे उद्दीष्ट्य असते ते दीर्घ खेळी करण्याचे '.

चिन्नास्वामी खेळपट्टी गोलंदाजांना फारच कमी मदत करत असल्याबद्दल या आक्रमक फलंदाजाने गोलंदाजांबद्दल सहानभूती व्यक्त केली. ' मला वाटतं कसोटील साजेशी अशी ही खेळपट्टी नाही. पाकने 570 धावा केल्यानंतर आम्हीही चारशेच्या आसपास मजल मारली. फलंदाज आणि गोलंदाज अशा दोघांनीही समान संधी देणाऱ्या आदर्श खेळपट्टीच गरज आहे ', असे सेहवागने सांगितले.

 
</text>
</doc>
