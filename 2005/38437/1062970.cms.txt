<doc>
<docno>1062970.cms.txt</docno>
<text>
 
महामुंबई
'होली'त दंगले मुंबईचे 'रंगीले'!
[ Saturday, March 26, 2005  11:11:47 pm]


म. टा. प्रतिनिधी

मुंबई : ' कलर गया तो पैसा वापस ' ची गॅरंटी देणाऱ्या रंगाने माखलेल्या चेहऱ्यांची सकाळपासून सुरू झालेली ' ओळख परेड ', चेहऱ्याबरोबरच रंगलेली डोकी, रंगीत पाण्याच्या पिशव्या-फुग्यांची बरसात, नाक्यानाक्यावर सुरू असलेली दंगामस्ती, दुपारी घशाला ' थंडाई ' आणि ' रंग बरसे... भीगे चुुनरवाली ' चा ठेका, अशा वातावरणात मुंबईत शनिवारी ' होली ' चे रंग उधळले.

सकाळी साडेसात आठवाजल्यापासून सोसायट्यांमध्ये आणि रस्त्यांवर रंग सांडण्यास सुरूवात झाली. रंगात भिजण्यासाठी ठेवणीतले जुने टी-शर्ट आणि शर्ट अंगावर चढले, तर हौशी मंडळी पांढऱ्याशुभ्र सदऱ्यावर रंग घेण्यास आसुसली. बाजारात आलेल्या खास चायनीज पिचकाऱ्यांनी छोट्या मंडळींनी एकीकडे खेळ मांडला होता, तर दुसरीकडे जालीम रंगाच्या सामग्रीनिशी तरुण मंडळींही मैदानात उतरली. त्यानंतर सायंकाळपर्यंत रंगांचा हा खेळ रंगत गेला. फुगे आणि प्लास्टिकच्या पिशव्यांचा वापर टाळा या आवाहनांना धुडकावत मुक्तहस्ते रंगीत पाण्याने भरलेले फुगे आणि पिशव्यांचा वर्षाव झाला. पक्का चमकी, दिल्ली स्पेशल, काला जामून अशा अनेक प्रकारच्या रंगांचा वापर करून आपलाच रंग किती भारी आहे, याचा ' ठसा ' उमटवण्याची चढाओढच लागली होती. त्यामुळे विविध रंगांत चेहरे माखल्याने एकमेकांची ' ओळख ' पटवावी लागत होती.

रस्त्यारस्त्यांवरून फिरणाऱ्या तरूणांचे ग्रुप फेरफटका मारता मारता ग्रूपमधला कोणी ' पंटर ' घरकोंबडी बनून राहिलाय का याची उजळणी करीत होते. असा एखादा बकरा सापडला की मग त्याच्या घरी जाऊन त्याचाही मूळ रंग उतरवण्याचा उद्योग सुरू व्हायचा. काही भागात ' प्रथे ' प्रमाणे एखाद्याला गटाराचे दर्शन घडवले जात होते.

पूर्वी फक्त जोगेश्वरी, गोरेगाव या पट्ट्यात ' गंगा किनारेवाले छोऱ्यांची ' खास बनारसी स्टाइलमधली धुळवड पाहायला मिळायची, पण आता गंगेचे पात्र मंुबईत बरेच विस्तारले असल्याने मंुबईच्या इतरही भागात या स्टाइलची धुळवड दिसू लागली आहे.

उन्हे तापू लागल्यानंतर दुपारी दोन- अडीच नंतर दमलेभागले साधेभोळे जीव घरी परतले. तर, अस्सल ' रंगीले ' रंग गडद करायला ' विश्रांतीगृहाची ' वाट धरू लागले.

' मारो रंगीला राजस्थन ' या मंडळाच्या तरूणांना मात्र यावषीर् धुळवडीचा आनंद काही लुटता आला नाही. आझाद मैदानावर धुळवड खेण्यासाठी आलेल्या सुमारे एक हजार युवकांना पोलिसांनी पूर्वपरवानगी घेतली नसल्याने माघारी पाठवले.

शीव येथील सुंदर कमल नगरात रंग खेळताना झालेल्या बाचाबाचीतून दोघाजणांवर चाकुने वार करणाऱ्या एका व्यक्तीला पोलिसांनी अटक केली. ही घटना वगळात इतरत्र सण शांततेत पार पडला.

 
</text>
</doc>
