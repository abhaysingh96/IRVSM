<doc>
<docno>1062969.cms.txt</docno>
<text>
 
महामुंबई
प्रभादेवीतला मंगळवार 'एमटीएनएल' निदर्शनांचा!
[ Saturday, March 26, 2005  11:11:04 pm]


म. टा. प्रतिनिधी

मुंबई : दूरसंचार विभागात परदेशी गुंतवणुकीच्या केंद सरकारच्या प्रस्तावाला विरोध करण्यासाठी तसेच निवृत्ती वेतन व अन्य मागण्यांसाठी शिवसेनाप्रणीत महानगर टेलिफोन निगम कामगार संघाच्यावतीने 29 मार्चला प्रभादेवीतील कार्यालयासमोर निदर्शने करण्यात येणार आहेत.

महानगर टेलिफोन निगमच्या कर्मचाऱ्यांना निवृत्तीवेतन देण्याचे तत्वत: मान्य करूनही अद्यापपर्यंत वटहुकूम जारी न केल्यामुळे कर्मचाऱ्यांमध्ये तीव्र असंतोष निर्माण झाला आहे. त्यातच दूरसंचार विभागात 49 टक्के थेट परदेशी गुंतवणुकीला परवानगी देण्याची केंद सरकारची योजना असल्याचा आरोप संघटनेचे सरचिटणीस व शिवसेना उपनेते अरविंद सावंत यांनी केला.

या मागण्यांव्यतिरिक्त अनुकंपा तत्त्वावरील नोकरभरती तसेच फोन मेकॅनिक या पदाची परीक्षा उत्तीर्ण झालेल्या उमेदवारांना कामावर घ्यावे, टीटीए जेटीओची परीक्षा उत्तीर्ण झालेल्यांची प्रशिक्षणासाठी पाठविण्यात यावे अशा मागण्यांसाठी गेल्या मंगळवारी प्रभादेवी येथील कार्यालयाबाहेर निदर्शने झाली होती. त्या मागण्यांबद्दल आठ दिवसांत ठोस निर्णय न घेतल्यास 29 मार्चला निदर्शने केली जाणार आहेत. त्यानंतरही मागण्यांचा विचार न केल्यास आंदोलन अधिक तीव्र करण्याचा इशारा आमदार अरविंद सावंत यांनी केला.

 
</text>
</doc>
