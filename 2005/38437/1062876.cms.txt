<doc>
<docno>1062876.cms.txt</docno>
<text>
 
संवाद
नवंनवं
[ Saturday, March 26, 2005  06:01:18 pm]


विलक्षण चरितकहाणी

एक माणूस केरळातून कोल्हापुरात येतो काय, जगण्याची धडपड करता करता स्वत:चा उद्योग स्थापतो काय आणि त्यातून एका उद्योगसमूहाची उभारणी करतो काय हे सारेच विलक्षण आणि विश्वास न बसण्याजोगे. श्रीयुत सविता भावे यांनी आजवर अनेक उत्तम चरित्रे लिहिली आहेत. त्या मालिकेत उजळून दिसावे, असे हे चरित्र म्हणायला पाहिजे. चंदन मेनन हे मूळचे केरळातले. जगण्याच्या लढाईत कोल्हापुरात आलेले. छोट्यामोठ्या नोकऱ्या करीत तांत्रिक ज्ञान वाढविलेले. हिमतीने स्वत:चा उद्योग स्थापलेले. कास्टिंगच्या कामात जागतिक कीतीर् मिळवलेले. नवनवे उद्योग स्थापून कामगारांचे मोठे कुटुंबच उभारणारे आणि मल्याळी मातीचा गंध मराठी भूमीत रुजवून अस्सल मराठी झालेले. मेनन यांना प्रत्यक्ष न पाहताही भावे यांनी त्यांचे समर्थ दर्शन घडविले आहे.

( आभाळा भिडले हात: कै. चंदन मेनन चरित्रगंथ: सविता भावे, अमेय प्रकाशन, पुणे. पाने: 240, किंमत: 300 रुपये)

थोर घराण्याचा इतिहास

महाराष्ट्रात ज्या घराण्यांना शिवकालापासून किंवा त्याही आधीपासूनचा उज्ज्वल इतिहास आहे, त्यात सरदार पाटणकर (चालुक्य) यांच्या घराण्याचा समावेश करावाच लागेल. या सुंदर ग्रंथात या घराण्याचा इतिहास तर आहेच, पण शिवकालीन आणि पेशवेकालीन अस्सल कागदपत्रेही छापली आहेत. त्यांचा अभ्यासकांना आणि जिज्ञासूंना लाभ होईल. या घराण्याचे वर्तमान काळातले महापुरुष म्हणजे गगनगिरी महाराज. त्यांच्या सविस्तर तसेच सचित्र चरित्राचा या ग्रंथात समावेश आहे.

( श्रीमंत सरदार पाटणकर हुजूरवाडेकर (चालुक्य ऊर्फ साळुंखे) क्षत्रिय कुळाचा इतिहास व ऐतिहासिक कागदपत्रे: संपादक: सुनील दत्तात्रय दापुरकर, श्री गगनगिरी प्रकाशन, कोल्हापूर. पाने: 330, किंमत: दिलेली नाही)

तिची कथाच वेगळी

हातात पिस्तुल घेऊन एखादी गृहिणी दुसऱ्या बाईचा खून पाडू शकते का आणि तसा खून केल्यावर शांतपणे पोलिसांच्या ताब्यात जाऊ शकते का या प्रश्नांची उत्तरे या छोट्याशा कादंबरीत मिळतात. ही कथा ले.खकेने रंगवत पेश केली आहे. ग्रामीण महाराष्ट्रातले वातावरण त्यात पाहायला मिळेल.

( तुरुंगवास: लक्ष्मीकमल गेडाम, कौस्तुभ प्रकाशन, नागपूर. पाने: 144, किंमत: 125 रुपये)

आधुनिक लावणी

पेशवाईत लावणीला बहर आला हे सर्वांनाच माहीत आहे. पण स्वातंत्र्यानंतरही ही परंपरा चालू राहिली. आज तर तिला नव्या रुपात तेज चढले आहे. या नवलाईचा वेध या पुस्तकात आहे. आजच्या कलाकारांनी परंपरा कुठे जपली आणि कुठे नवा दिमाख, रंग आणला, याचे चांगले विवेचन लेखकाने केले आहे. निवडक 105 लावण्यांचा संग्रह ही पुस्तकाची आणखी एक जमेची बाजू.

( स्वातंत्र्योत्तर लावणी वाङ्मय: डॉ. विजय आहेर, प्रतिमा प्रकाशन, पुणे- 30. पाने: 270 किंमत: 170 रुपये)

प्रशासकाचे अनुभवविश्व

महाराष्ट्राच्या प्रशासनात उभी हयात वेचणारे न.नि. पटेल हे इतिहास, संस्कृती, लोककला यांचे साक्षेपी अभ्यासक आहेत. त्यांची या विषयांवरची पुस्तके प्रसिद्ध आहेत. आणखीही येत आहेत. त्यांनी लिहलेला हा आठवणींचा ठेवा मनोज्ञ-मनोहर आहे. ( म.वा. धोंड आणि य.दि. फडके या सरांच्या आठवणी वाचायला मजा येते.) प्रशासनातल्या समस्या, जातीय ऐक्यापुढची आव्हाने, पुनर्वसनाचे प्रश्न हे ही त्यात ओघानेच आले आहेत. पण पटेल यांच्यातला संवेदनक्षम अधिकारी त्यात वारंवार डोकावतो. यशवंतराव चव्हाण यांनी पाया घातलेल्या महाराष्ट्रातील राज्ययंत्रणेचे हेच बळ असावे.

( स्नेहयात्रा: न. नि. पटेल, प्रकाशक: सौ. एचएन पटेल, पौड रोड, पुणे. पाने: 174, किंमत: 150 रुपये)

विशालाक्ष भोसले

 
</text>
</doc>
