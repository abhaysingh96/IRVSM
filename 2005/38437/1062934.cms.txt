<doc>
<docno>1062934.cms.txt</docno>
<text>
 
खास बात
आठवते सारे सारे...
[ Saturday, March 26, 2005  08:26:09 pm]


काही नावे, काही गावे, काही वास, काही सहवास, काही साद आणि काही नाद माणसाच्या मनात जन्मभर घरे करून राहतात. विसरू म्हटले तरी त्यांची स्मरणे मनुष्य विसरू शकत नाही. किन्हई या गावाच्या बाबतीत माझी अवस्था हीच आहे. हा गाव सातारा रोड स्टेशनपासून अडीच-तीन मैलावर आहे. 1935 साली माझ्या वटिडलांची बदली या गावाला झाली. मी औंधाला शिकायला होतो. वडील एकटेच किन्हईला गेले होते. औंधापासून किन्हईजवळ आहे. तेथून त्यांचे मला पत्र आले : सुट्टी पडली तर किन्हईला ये.मी सुट्टी पडण्याची वाट बघितली नाही. सुट्टी काढली आणि किन्हईला निघालो.

त्या गावात आल्यावर मला कुठल्यातरी बागेत आल्यासारखे वाटले. गावच्या गल्ल्या, अन्य खेड्यातल्या गल्ल्यांसारख्या निरूंदच होत्या ; पण त्या प्रत्येक गल्लीतून पवित्र असा सुगंध येत होता. त्या सुगंधाने मी अगदी भारावूनच गेलो... त्या सुगंधी गावात मी आठ-दहा दिवस राहिलो. ते गाव सोडणे मला कठीण झाले. तेवढ्या आठ-दहा दिवसांत मला अनेक तोंडवळ्यांच्या ओळखी झाल्या. वैशिष्ट्ये उमगली... आनंदाचे दिवस आणि समाधानाच्या रात्री, अशा सुखात माझे किन्हईतील काही दिवस गेले.

कातिर्काची जत्रा आली. किन्हईची बाजारपेठ गजबजून गेली. काही दिवसांसाठी आम्ही वाडा मोकळा केला. शेजारच्या एका लहानसर जागेत राहिलो. औंधाहून श्रीमंत राजेसाहेब आले. देवीची पालखी निघाली. विसाव्याच्या मंडपात सातारच्या ' पिलूजान ' नायकिणीचे गाणे झाले. दोन दिवस सारे गाव उत्साहात बुडून गेले. तिसऱ्या दिवशी आमचे नाटक होणार होते. ऐन वेळी एक गोंधळ झाला. नायिकेचे काम करणारा राम कुलकणीर् आजारी पडला. मंडळी घाबरली आणि माझ्याकडे आली. मी ते काम स्वत:च करायचे ठरवले. नायिकेच्या स्वभाव- चित्रासारखे माझे तोंड रंगवून झाल्यावर गावच्या ' मेकप ' मास्तराने मला सांगितले , ' तुम्ही बालगंधर्वासारखे दिसता. '

कातिर्क यात्रा संपून गेली. श्रीमंत निघून गेले. आम्ही पुन्हा वाड्यात आलो. मी भूमिका केली नायिकेची, पण मला महत्त्व प्राप्त झाले नायकाचे! दुसऱ्या दिवसापासून गावातल्या मुली माझ्याकडे बोटे दाखवू लागल्या. मला येत असलेला पाहून उगीचच लाजल्यागत करू लागल्या. माना वेळावीत लाडके लाडके हसू लागल्या. माझ्या मनात एक निराळीच अस्वस्थता उत्पन्न झाली...

... कुणीतरी उपद्व्यापी माणसाने एकवीरेश्वराच्या घाटावरच माझे आणि एका मुलीचे नाव खडूने मोठ्या अक्षरात लिहून ठेवले. तो पोरखेळ मला आवडत होता. पण तो तसाच सुरू राहिला तर परवडणार नाही, याची मात्र मला जाण होती. महामूर दारिद्य भोगल्यामुळे प्रीती आणि प्रणयाचे खेळ आपले नव्हेत, याचे ज्ञान मला सतराव्या वषीर्च झाले होते...

मला विलक्षण अस्वस्थ मात्र वाटत होते. किन्हईचा मोह सोडवेना. तिथे राहावे असेही वाटेना. एवढ्यात औंधाहून एका मित्राचे पत्र आले. त्याने लिहिले होते-

' पुढच्या वषीर्पासून करिक्युलम बदलत असल्याने तू या वषीर् परीक्षेस बसावे हे चांगले. '

ते पत्र ही पडत्या फळाची आज्ञा मानून मी एका रात्री गाडीने परत औंधाला निघून गेलो.

तो सुगंधित गाव, तिथला राजवाडा, तिथल्या बागा, तिथली माणसे, तो एकवीरेश्वराचा घाट, टेकडीवर सोने उधळणारी सकाळ, बुक्का-गुलालात न्हालेली संध्याकाळ, डोहाच्या पाण्यात विझलेली जळती दुपार... सारे सारे काही मला आठवते. पुन:पुुन्हा आठवते.

पण कोण जाणे आता किन्हई तशी राहिली असेल की नाही!

ग. दि. माडगूळकर

(' मंतरलेले दिवस ' या पुस्तकातील ' पंतांची किन्हई ' या लेखातून साभार)

 
</text>
</doc>
