<doc>
<docno>1062900.cms.txt</docno>
<text>
 
महामुंबई
उंदरा-मांजराचा खेळ!
[ Saturday, March 26, 2005  06:54:03 pm]


फुटपाथ बांधले गेले, लोकांना वाटलं बरं झालं रस्त्यावरून गाड्या धावतील, आपल्याला मस्त रमतगमत फुटपाथवरून चालता येईल. पण बघता बघता अतिक्रमणांनी फुटपाथ व्यापले आणि पादचारी रस्त्यावरच राहिला. फुटपाथवरची अतिक्रमणे हटवण्यासाठी मंुबई महापालिकेच्या मोहिमा निघू लागल्या...अमूक भागातील फुटपाथ मोकळे केले, अशा आशयाच्या पत्रकांचा पाऊस पडू लागला. पण पत्रक हातात पडत नाही तोपर्यंत, पुन्हा फुटपाथ व्यापलेलेच! पालिकेचे अधिकारी-कर्मचारी बिचारे रोज कारवाई करताहेत, पण पादचाऱ्यांना सुख काही मिळत नाही...अमलबजावणीला मनुष्यबळ आहे, पण ठोस धोरण नाही, अशा परिस्थितीमुळे पादचाऱ्यांचे पाय काही फुटपाथला लागत नाहीत.

सबंध मंुबईत मिळून अंदाजे 10 हजार फुटपाथ असावेत. त्यापैकी बहुतांश फुटपाथांवर अतिक्रमणे झाली आहेत. लाखभर झोपड्या फुटपाथवर मुक्काम ठोकून आहेत. फेरीवाले हा फुटपाथवरच्या अतिक्रमणाचा प्रमुख घटक. पण फेरीवाल्यांबाबत धोरणच नाही. कोट्यवधी रुपये खर्चून उभारलेले हॉकर्स प्लाझा धूळ खात पडून आहे. चेंबूर, गोवंडी, मानखुर्द, या भागात तर जवळपास फुटपाथ अस्तित्वातच नाहीत. घाटकोपर, मुलुंड, भांडूप, सायन, माटुंगा, या भागातील बहुसंख्य फुटपाथांवर अतिक्रमणे झालेली आहेत. एल.बी. एस.मार्गावर फुटपाथ होता का, याबाबत संशोधन करावे लागेल. फुटपाथवरची अतिक्रमण रोखायची कशी हा मुख्य प्रश्ान् आहे.

' डिमोलिशन मॅन ' म्हणून गाजलेले गो. रा. खैरनार यांनाही फुटपाथवरची अतिक्रमणे पूर्णपणे हटवण्यात यश आले नव्हते. पालिका उपायुक्त चंदशेखर रोकडे यांच्याकडे अतिक्रमण विरोधी पथकाचे नेतृत्व असताना त्यांनी ' साफ अंगण ' योजना सुरू केली होती. दुकानासमोरील फुटपाथवर फेरीवाले बसू नयेत म्हणून तेवढा भाग दुकानदारांनी सुशोभित करावा, अशी ती योजना होती. तीही फारशी यशस्वी ठरली नाही. फेरीवाल्यांची दादागिरी हे त्यामागील एक कारण असले तरी, दुकानदारांना त्यांच्याकडून मिळणारा हप्ता, हेही कारण होते.

सुप्रीम कोर्टाच्या आदेशाने काही दिवसांपूवीर्च पालिकेने शहर भाग, आणि पूर्व-पश्चिम उपनगरांसाठी निवृत्त न्यायमूतीर्ंच्या अध्यक्षतेखाली तीन समित्या स्थापन केल्या आहेत. संबंधित भागातील फेरीवाल्यांची सोय कुठे करायची, हे या समित्या ठरविणार आहेत. त्यासाठी विभागातील मोकळ्या जागांचा शोध घेतला जात आहे. या समित्यांनी प्रभावी काम केले, तर फुटपाथवरचे फेरीवाले दूर होण्यास मदत होण्याची शक्यता आहे. पालिका उपायुक्त चंदशेखर रोकडे यांनाही समित्यांमुळे आशा वाटते आहे...

फुटपाथवरच्या झोपड्यांना सड्डरक्षण न देण्याचे धोरण कालांतराने बदलले. आता तर झोपड्यांबाबतच्या संबंध धोरणाची एैशी की तैशी झाली आहे. मंुबई विकास प्रकल्पात रूंदीकरण होणाऱ्या रस्त्यांचे आणि तिथल्या फुटपाथवरील झोपड्यांचे पुनर्वसन होऊ शकते. विकास कामे दाखविली तरच जागतिक बँक पैसे देणार आहे. पण विकास प्रकल्पात न येणाऱ्या रस्त्यांचे, त्या लगतच्या फुटपाथचे व त्यावरील झोपड्यांचा प्रश्ान् निकालात निघण्यात अनंत अडचणी आहेत. झोपड्यांच्या पुनर्वसनासाठी जागा आणि पैसा उभे करणे आव्हान आहे.

राज्य सरकार आणि महापालिका यांच्यात फेरीवाले आणि झोपड्या यासंबंधी निश्चित दीर्घकालीन धोरण ठरत नाहीत, तोपर्यंत अतिक्रमणांचा प्रश्ान् सोडवणे खूपच अवघड असल्याची कबुली पालिकेतील काही वरिष्ठ अधिकारी देतात. मंुबईत लोंढे वाढताहेत, धंदा टाकून पोट भरण्याच्या उद्योगाचे मुख्य ठिकाणही फुटपाथच! अशा परिस्थितीत निश्चित धोरणच हवे. नाहीतर पालिका कारवाई करत राहणार, चोरगाडीची पाठ फिरताच पुन्हा अतिक्रमणे दत्त म्हणून उभी, असा उंदरा-मांजराचा खेळ पादचाऱ्यांना बघत राहावा लागणार, तोही फुटपाथवरून नव्हे, तर रस्त्यावरून, कारण फुटपाथ आहेतच कुठे ?

जयंत होवाळ

 
</text>
</doc>
