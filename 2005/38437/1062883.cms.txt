<doc>
<docno>1062883.cms.txt</docno>
<text>
 
संवाद
मोबाइल करेगा पेमेंट भी...
[ Saturday, March 26, 2005  06:08:58 pm]


... सध्या खरं म्हणजे संपूर्ण जगातच एम-वॉलेटची संकल्पना बाल्यावस्थेत आहे. पण भारतही आता तंत्रज्ञानाचे आणि तंत्रज्ञान संक्रमणाचे केंद बनल्यामुळे भारतीयांना या जादुई वॉलेटची तोंडओळख होऊ शकली.

एम-वॉलेट म्हणजे वास्तविक एक मोबाइल फोन. त्यात विविध प्रकारचे पासवर्ड्स आणि पिन एंटर केल्यावर तयार होतं एम-वॉलेट...

मध्यंतरी एका बँकेने तिच्या मुंबई आणि बंगलोरमधील ग्राहकांसाठी मोबाइल क्रेडिट कार्ड लाँच केलं. मोबाइल फोनचा क्रेडिट कार्डासारखा वापर हा या मोबाइल क्रेडिट कार्डाचा अर्थात एम- वॉलेटचा युएसपी! सध्या मुंबई आणि बंगलोरमध्ये पायलट स्कीम सुरू आहे. प्रतिसाद मिळतोय असं वाटल्यास आणखीही शहरांमध्ये एम-वॉलेट स्कीम सुरू होईल.

एम-वॉलेट म्हणजे एक प्रकारचं इलेक्ट्रॉनिक गॅजेट. या गॅजेटमध्ये बँक अकाऊंट, क्रेडिट कार्ड्स, इन्शुरन्स पॉलिसीज, वेगवेगळे पासवर्ड्स आदि सर्व बाबी सुरक्षित स्टोअर करता येऊ शकतात. अगदी नेमकेपणानं सांगायचं झाल्यास खालील प्रकारचे डेटा मोबाइलबंद करता येऊ शकतील :

1) बँक अकाऊंट्स 2) विविध कार्ड्स, ज्यात एटीएम, डेबिट आणि क्रेडिट कार्डाचा समावेश 3) ई-मेल अकाऊंट 4) इन्शुरन्स पॉलिसीज , 5) कंप्युटर पासवर्ड्स 6) डायल-अप अकाऊंट्स 7) ऑनलाइन बँकिंग 8) ऑनलाइन स्टोअर्स

सध्या खरं म्हणजे संपूर्ण जगातच एम-वॉलेटची संकल्पना बाल्यावस्थेत आहे. पण भारतही आता तंत्रज्ञानाचे आणि तंत्रज्ञान संक्रमणाचे केंद बनल्यामुळे भारतीयांना या जादुई वॉलेटची तोंडओळख होऊ शकली. एम-वॉलेट म्हणजे वास्तविक एक मोबाइल फोन. त्यात विविध प्रकारचे पासवर्ड्स आणि पिन ( मोबाइलच्या परिभाषेतली) एंटर केल्यावर तयार होतं एम-वॉलेट. इंटरनेट आणि वेब दुनियेवरची पीसींची मक्तेदारी हळुहळू संपुष्टात येत चालली आहे. एम- वॉलेट हे याचं उत्तम उदाहरण. हल्ली नेट आणि मोबाइल फोन यांचा संयोग सर्वाधिक फॅशनेबल (आणि उपयुक्तही!) मानला जातो. एम-वॉलेट (वेगळ्या शब्दांत एम-कॉमर्स) ही याची पुढची पायरी आहे. ही सगळी जादू पूर्णपणे एसएमएसवर अवलंबून असते. तुम्ही विशिष्ट पिन एंटर करायची. तुमच्या नेहमीच्या फोन पिनपेक्षा ही पिन वेगळी असणं आवश्यक आहे. बँकेकडून उत्तरादाखल एसएमएस आल्यानंतर तुमच्या अकाऊंटमधून हव्या त्या अकाऊंटमध्ये पैसे ट्रान्सफर होऊ शकतील.

नेटच्या माध्यमातून खरेदी करायची असल्यास, तुम्ही मोबाइल क्रमांक एंटर करायचा. त्यावर खातरजमा करण्यासाठी तुम्हाला संबंधित स्टोअरकडून एसएमएस येईल. या एका घटकामुळे एम-कॉमर्स ई-कॉमर्सपेक्षा अधिक फायदेशीर ठरतो. पीसी घेऊन सर्वत्र जाता येत नाही. पण मोबाइलबाबत हा प्रश्न उद्भवत नाही. मात्र, यासाठी अशा बँका किंवा स्टोअरमधूनही तशी यंत्रणा निर्माण व्हावी लागेल. सेलफोनमधून संगीत, कॅमेरा अशा विविध सुविधा निर्माण झाल्यामुळे त्यांचा तडाखेबंद खप सुरू आहे. सध्या भारतात तरी नोकिया आणि सोनी एरिक्सनच्या निवडक मॉडेल्सवरच एम-वॉलेटची सुविधा मिळू शकते. ' पेपरलेस ऑफिस ' च्या धतीर्वरच ही ' कॉन्टॅक्टलेस पेमेंट ' ची अभिनव संकल्पना भारतासारख्या टेक्नो-सॅव्ही महानगरांच्या देशात रुजायला वेळ लागणार नाही.

सिद्धार्थ खांडेकर

 
</text>
</doc>
