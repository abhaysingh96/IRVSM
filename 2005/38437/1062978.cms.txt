<doc>
<docno>1062978.cms.txt</docno>
<text>
 
महाराष्ट्र
ठाण्यातील कुपोषणाची स्थिती 'जैसे थे'
[ Saturday, March 26, 2005  11:35:49 pm]


म. टा. वृत्तसेवा

ठाणे : कुपोषणाच्या समस्येवर मात करण्यासाठी सरकारी पातळीवर पावले उचलण्यात येत असली तरी ठाणे जिल्ह्यातील कुपोषणाची परिस्थिती ' जैसे थे ' असल्याचे आढळले आहे.

गेल्या फेब्रुवारी महिन्यात जिल्ह्यात कुपोषणाने 10 आदिवासी बालकांचा मृत्यू झाला. त्यात मोखाड्यातील चार, डहाणूतील तीन, शहापूरमधील एक तर वाडा तालुक्यातील दोन बालकांचा समावेश आहे. जिल्ह्यात ग्रेड तीनच्या कुपोषित बालकांची संख्या सुमारे 400 तर ग्रेड चारच्या कुपोषित बालकांची संख्या 48 आहे. पोटाची खळगी भरण्यासाठी इतरत्र गेलेली आदिवासी कुटुंबे आता परतू लागली आहेत. त्यामुळे मार्च ते मे या काळात रुग्णालयात दाखल होणाऱ्या कुपोषित बालकांच्या संख्येत वाढ होईल, अशी चिन्हे आहेत.

अतिशय दुर्गम अशा मोखाडा तालुक्यातील खोडाळा प्राथमिक आरोग्य केंदाचे वैद्यकीय अधिकारी डॉ. अविनाश भागवत यांनी नुकतेच मोफत रोगनिदान व उपचार शिबीर आयोजित केेले होते. यावेळी 40 दाईंना उबदार पेट्यांचे वाटप करण्यात आले. कमी वजनाचे बालक जन्माला आल्यास त्यांची घ्यायची काळजी, स्वच्छतेचे उपाय, गरोदर स्त्रियांनी घ्यायचा आहार आदीबाबतची माहिती यावेळी देण्यात आली. महाराष्ट्र सरकारचा आरोग्य सेवा विकास प्रकल्प व ठाणे जिल्हा परिषद आरोग्य विभाग यांनी संयुक्तपणे या शिबिराचे आयोजन केले होते.

 
</text>
</doc>
